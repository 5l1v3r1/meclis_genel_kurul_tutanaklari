



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 5’inci
Birleşim
 13
Temmuz 2018 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Başkanlık Divanı üye sayısının 23’e
çıkarılmasına ilişkin önerisi
2.- CHP Grubunun, Türkiye Büyük Millet Meclisi Genel
Kurulunun 15 Temmuz Pazar günü saat 13.00’te toplanarak 15 Temmuz Demokrasi ve
Millî Birlik Günü'nün anlam ve öneminin belirtilmesi amacıyla özel bir görüşme
yapılmasına, bu toplantıda yapılacak görüşmelerde siyasi parti grubu
başkanlarına onar dakika süreyle söz verilmesine ve bu birleşimde başka
konuların görüşülmemesine ilişkin önerisi 
3.- AK PARTİ Grubunun, TBMM Genel Kurulunun haftalık çalışma
günlerinin dışında 16 Temmuz 2018 Pazartesi günü saat 14.00'te toplanarak
gündeminde bulunan işlerin görüşülmesine, Türkiye Büyük Millet Meclisi
Başkanlık Divanının Başkan hariç 20 üyeden kurulmasına ve görev yerleri 
dağılımına,
Türkiye Büyük Millet Meclisi ihtisas komisyonlarının siyasi parti gruplarına
dağılımına ilişkin önerisi 

IV.- OTURUM BAŞKANLARININ KONUŞMALARI
1.- Oturum Başkanı TBMM Başkanı Binali Yıldırım’ın, yeni
dönemin hayırlı olmasına ve çalışmalarında Meclise başarılar dilediğine ilişkin
konuşması 

V.- AÇIKLAMALAR
1.- İstanbul Milletvekili Engin Altay’ın, Meclis Başkanına
görevinde başarılar dilediğine, OHAL KHK’lerinin ve yetki kanunu çerçevesinde
çıkarılan kanunların en kısa sürede Mecliste görüşüleceğine inanmak istediğine,
Cumhuriyet Halk Partisinin yeni dönemdeki önceliğinin güçlü ekonomi, kuvvetler
ayrılığı ve yüksek standartlı demokrasi olacağına ilişkin açıklaması 
2.- İstanbul Milletvekili Mehmet Muş’un, AK PARTİ grup
önerisinde sunulan ekli listede Avrupa Birliği Uyum Komisyonu üye sayısının 26,
AK PARTİ Grubuna düşen üye sayısının da 13 olarak düzeltilmesini istirham
ettiğine ilişkin açıklaması 
3.- İstanbul Milletvekili Nazır Cihangir İslam’ın, Saadet
Partisi olarak Meclis Başkanını görevinden ötürü tebrik ettiğine ve her konuda
yardımcısı olacaklarına, TBMM çatısı altında 8 siyasi partinin temsil
edilmesine karşın grubu olmayan 3 partiye Genel Kurul salonunda yer temin
edilmediği ve bu konuya çözüm bulunmasını istirham ettiğine ilişkin açıklaması
4.- Ankara Milletvekili Yıldırım Kaya’nın, Meclis Başkanına
görevinde başarılar dilediğine, sözleşmeli ve sözleşmesiz öğretmen ayrımına son
verilmesi gerektiğine ve öğretim üyelerinin bu toplumda asla dışlanamayacağına
ilişkin açıklaması

VI.- SATAŞMALARA İLİŞKİN KONUŞMALAR
1.- Kocaeli Milletvekili Lütfü Türkkan’ın, İstanbul
Milletvekili Mehmet Muş’un AK PARTİ grup önerisi üzerinde AK PARTİ Grubu adına
yaptığı konuşması sırasında şahsına sataşması nedeniyle konuşması 

13
Temmuz 2018 Cuma
BİRİNCİ
OTURUM
Açılma
Saati: 15.03
BAŞKAN:
Binali YILDIRIM
KÂTİP
ÜYELER : Geçici Kâtip Üye Dersim DAĞ (Diyarbakır), Geçici Kâtip Üye Müslüm
YÜKSEL (Gaziantep)
-----0-----
BAŞKAN – Türkiye Büyük Millet Meclisinin 5’inci
Birleşimini açıyorum ve otuz dakika ara veriyorum.
Kapanma Saati:15.04
İKİNCİ
OTURUM
Açılma
Saati: 15.57
BAŞKAN:
Binali YILDIRIM
KÂTİP
ÜYELER : Geçici Kâtip Üye Dersim DAĞ (Diyarbakır), Geçici Kâtip Üye Müslüm
YÜKSEL (Gaziantep)
-----0-----
BAŞKAN – Sayın milletvekilleri, Türkiye Büyük Millet
Meclisinin 5’inci Birleşiminin İkinci Oturumunu açıyorum. 
On beş dakika ara veriyorum. 
Kapanma Saati:15.58
ÜÇÜNCÜ
OTURUM
Açılma
Saati: 16.11
BAŞKAN:
Binali YILDIRIM
KÂTİP
ÜYELER: Geçici Kâtip Üye Dersim DAĞ (Diyarbakır), Geçici Kâtip Üye Ahmet
BÜYÜKGÜMÜŞ (Yalova)
-----0-----
BAŞKAN – Türkiye Büyük Millet Meclisinin 5’inci
Birleşiminin Üçüncü Oturumunu açıyorum. 
Bu sefer ara yok.
Başkanlığın Genel Kurula sunuşları vardır.
İYİ PARTİ Grubunun İç Tüzük’ün 19’uncu maddesine göre
verilmiş bir önerisi var, okutup işleme alacağım ve oylarınıza sunacağım.
Öneriyi okutuyorum:
III.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Başkanlık Divanı üye sayısının 23’e
çıkarılmasına ilişkin önerisi
Türkiye Büyük Millet Meclisi Başkanlığına
Danışma
Kurulunun 13 Temmuz 2018 tarihli toplantısında mutabakat sağlanamaması nedeniyle
aşağıdaki önerimizin gündeme alınmasını arz ederim. 
 Lütfü
Türkkan
 Kocaeli
 İYİ
PARTİ Grubu Başkan Vekili
Grup Önerisi:
Başkanlık Divanı
sayısının 23’e çıkarılmasını arz ederiz.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkanı Binali Yıldırım’ın, yeni
dönemin hayırlı olmasına ve çalışmalarında Meclise başarılar dilediğine ilişkin
konuşması 
BAŞKAN – Sayın
milletvekilleri, grup önerisini görüşmeden önce birkaç cümleyle yeni döneme
ilişkin görüşlerimi sayın milletvekilleriyle paylaşmak isterim. 
27’nci Dönem
Türkiye Büyük Millet Meclisimizin milletvekillerimiz için, milletimiz için
hayırlı uğurlu olmasını diliyor, bütün milletvekillerimize başarılı bir dönem
temenni ediyorum. Bu dönemin farklı özelliği var. Bu dönem, ilk defa, 16 Nisan
2017 Anayasa değişikliğiyle kabul edilen yönetim sistemiyle beraber 24
Haziranda yapılan seçimlerde Cumhurbaşkanlığı seçimi ile milletvekili seçimleri
birlikte gerçekleşmiş ve 27’nci Dönem Meclisi teşekkül etmiştir. Yönetim
sisteminin değişmesiyle birlikte esasen yürütme de sandıkta belirlenmiş,
gelecek beş yıl için ülkeyi yönetecek Cumhurbaşkanı vatandaşlarımızın oylarıyla
seçilmiştir. Aynı şekilde, yasama ve denetleme görevini yerine getirecek olan
siz değerli milletvekillerimizin seçimi de aynı gün gerçekleştirilmiştir. 
Yeni dönemde
Türkiye Büyük Millet Meclisimize önemli görevler düşmektedir. Yeni dönemin
özelliğine göre, Mecliste artık yasama faaliyetleri yıllık bütçe kanunu tasarı
hariç milletvekilleri tarafından teklif edilecek ve yasalaşması komisyonlarda,
Genel Kurulda görüşülerek Mecliste gerçekleştirilecektir. 
Tabii,
yeni dönem Meclisimizin önemli hususiyetlerinden bir tanesi de temsilde adaleti
olabildiğince sağlamış olmasıdır. Oy verenlerin yüzde 97’si bu Mecliste temsil
edilmektedir; bu, güzel bir sonuçtur. Bunun yasama faaliyetlerine olumlu katkı
sağlayacağına inanıyorum. 
Meclisimizin
yeni dönemde oluşturacağı gerek kanun yapmada gerek denetim faaliyetlerinde
gerekse toplumun her konudaki beklentilerini karşılama noktasında çalışma süreci
içerisinde bazı teamüller, bazı uygulamalar geliştireceğine yürekten
inanıyorum. Parti gruplarının, grup yöneticilerinin bu konuda karşılıklı
anlayış ve istişare içerisinde Meclisimizin olabildiğince verimli bir şekilde
çalışmasını temin bakımından çalışmalarının çok yerinde olacağını düşünüyorum.
Meclis Başkanı olarak bu konuda bütün parti gruplarıyla uzlaşmaya dayalı bir
yönetim anlayışını geliştirmenin gayreti içerisinde olacağım. 
Evet,
yeni dönemimiz tekrar hayırlı uğurlu olsun diyor ve yeni dönem Meclisimize
başarılı çalışmalar diliyor, sizlere teşekkür ediyorum. (AK PARTİ ve CHP
sıralarından alkışlar)
Grup önerisini
görüşmeden önce Cumhuriyet Halk Partisi Grup Başkan Vekili Engin Altay söz
istedi.
Buyurun
yerinizden Engin Bey.
V.- AÇIKLAMALAR
1.- İstanbul Milletvekili Engin Altay’ın, Meclis Başkanına
görevinde başarılar dilediğine, OHAL KHK’lerinin ve yetki kanunu çerçevesinde
çıkarılan kanunların en kısa sürede Mecliste görüşüleceğine inanmak istediğine,
Cumhuriyet Halk Partisinin yeni dönemdeki önceliğinin güçlü ekonomi, kuvvetler
ayrılığı ve yüksek standartlı demokrasi olacağına ilişkin açıklaması 
ENGİN ALTAY
(İstanbul) – Sayın Başkanım, hayırlı uğurlu olsun.
BAŞKAN – Sağ
olun.
ENGİN ALTAY
(İstanbul) – Dün yapılan seçimlerle Türkiye Büyük Millet Meclisine Başkan
seçildiniz. Yıllardır hizmet ettiğiniz, önemli görevler üstlendiğiniz Türkiye
Büyük Millet Meclisinin şu anda birinci partisi olan AK PARTİ’nin mensubu
olmakla birlikte, oradan çıkmakla birlikte sizin üstlendiğiniz görevi AK
PARTİ’nin Meclis Başkanı olarak değil de hepimizin Meclis Başkanı olarak ifa
etmeniz arzumuz, temennimiz ve umudumuzdur. Bu çerçevede, sizi de yakından
tanıyan biri olarak söylemem gerekir ki hoşgörülü tavır ve tutumunuz hem Meclis
çalışmalarına renk katarken, siyasetin bir müzakere ve münakaşa meselesi
olduğundan yola çıkarsak umarım ve dilerim ki Mecliste, yeni dönemde
münakaşadan çok müzakere imkânı bulmuş oluruz. 
Sizin de göreve
başladıktan sonra her gün sıkça tespit edeceğiniz Türkiye Büyük Millet
Meclisinin idari ve yapısal sorunları var, aksayan hususlar ve yönleri var. Bu
konu da nasıl başlarsa öyle gider. Baştan bu aksayan yönler konusundaki
tutumunuz Meclisin önümüzdeki beş yıllık çalışmalarında eminim daha verimli bir
çalışma imkânı, zamanın daha verimli kullanılması, Meclisin binalarıyla,
eklentileriyle daha verimli kullanılmasına da imkân sağlar. Hiç şüphesiz, kanun
koyan bir yerin yani yasama organının başkanı olarak sizin de görevinizi ifa
ederken Anayasa’ya ve Türkiye Büyük Millet Meclisi İçtüzüğü’ne sadık kalarak bu
görevin ve Meclisin çalışmalarının yürümesini, yürütülmesini gözeteceğiniz
muhakkak. 
Bu çerçevede
peşinen söylemek isterim ki İç Tüzük’te açıkça yazılı olan OHAL KHK’lerinin
otuz gün içinde, yetki kanunu çerçevesinde çıkarılan kanunların da en kısa
sürede Türkiye Büyük Millet Meclisinde görüşülmesini temin noktasında size
inanmak ve güvenmek istiyoruz. Bununla beraber, Cumhurbaşkanı kararnamelerinin
de mevcut, yürürlükteki kanunlarla çatışması, çelişmesi noktalarını son derece
deneyimli, profesyonel bir kadroya sahip olan Türkiye Büyük Millet Meclisi
Kanunlar Başkanlığının -biz elbette izleyeceğiz- titiz bir şekilde
değerlendirmesi gerekmektedir. 
Cumhuriyet Halk
Partisi olarak yeni dönemde yapıcı, uyarıcı, samimi ama etkili bir muhalefeti
Türkiye'de herkese göstereceğiz. Kuvvetler ayrılığı, yüksek standartlı
demokrasi ve güçlü ekonomi Cumhuriyet Halk Partisinin yeni dönemdeki
öncelikleri olacaktır. 
Size samimiyetle
ve içtenlikle başarılar diliyoruz. 
Allah bu ülkenin
ve bu milletin yardımcısı olsun diyorum efendim. 
Teşekkür
ediyorum. (CHP ve AK PARTİ sıralarından alkışlar) 
BAŞKAN –
Teşekkür ediyorum Sayın Altay. 
III.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, Başkanlık Divanı üye sayısının 23’e
çıkarılmasına ilişkin önerisi (Devam)
BAŞKAN - Evet,
şimdi grup önerisine geçiyoruz. 
Öneri sahibi
Kocaeli Milletvekili, İYİ PARTİ Grup Başkanvekili Lütfü Türkkan. 
Buyurun Sayın
Türkkan. 
Süreniz beş
dakika.
İYİ PARTİ GRUBU
ADINA LÜTFÜ TÜRKKAN (Kocaeli) – Sayın Başkan, değerli milletvekilleri;
öncelikle, Başkanlığınızda bugün ilk kez toplanan Meclis Genel Kurulunun
milletimize hayırlı hizmetler yapmasına vesile olması temennisiyle başlamak
istiyorum sözlerime. 
Siz, toplumda
uzlaşmacı kimliğinizle tanınan bir siyasetçisiniz. Yalnız, burada dikkat
edilmesi gereken bir husus daha var: Uzlaşmaya ve uzlaştırmaya çalışırken
haktan, hukuktan, adaletten, bir de mevcut hukukun meri hükümlerinden ödün
vermemenizi özellikle rica ediyorum.
Sayın
Başkan, bugün biz Meclisteki Başkanlık Divanıyla ilgili grupların bu konudaki
önerilerini görüşmek üzere Danışma Kurulunda toplandık, burada bir
değerlendirme yapıldı. Değerlendirmede partilerin Başkanlık Divanında
temsiliyle ilgili hesaplamalar yapılırken on altı yıldır hesap edildiği üzere
Meclis Başkanı Meclis Başkanlık Divanının içinde hesap edilirken bugün bu
hesaplamanın on altı yıldır yanlış yapıldığı, Meclis Başkanının bu hesaplamanın
dışında tutulması gerektiği ifade edildi. “Bunun gerekçesi ne?” diye
sorduğumuzda Meclis Başkanını Meclis seçiyor, diğer Divan üyesi adaylarını Meclis grupları kendi arasında
seçiyor… On altı yıldır yapılan bu uygulama sonucu İYİ PARTİ’nin Divanda 2
milletvekiliyle temsil edilmesi mümkünken böyle bir hesaplama cihetine
gidilerek sadece 1 milletvekiliyle temsil edilmesi mümkün oldu. Burada biraz
evvel ifade ettim, uzlaşmacı kimliğinize olan saygımız sonsuz ama netice
itibarıyla bu uzlaşmacı kimliğiniz bir hakkın kaybına sebep olmamalı. O yüzden bu hesaplama sisteminin
tarafımızdan kabul edilmediğini, tekrar, mutlaka ve mutlaka bu konuda
itirazımızın meri olduğunu özellikle belirtmek istiyorum.
Bir başka konu
da şu: Sayın Başkan, komisyonlarla ilgili milletvekilleri dağılım listelerine
baktığımızda Anayasa'ya göre kurulan komisyonların hukuken temsil edilen
milletvekili sayıları belli. Yurt dışındaki bazı komisyonlarda yer alacak
milletvekili sayısı da Türkiye'nin dışında gelişen rakamlar; bunlara bir
itirazımız yok. Yalnız, Adalet ve Kalkınma Partisi, daha önceki Plan Bütçe
Komisyonu sayısını şu anda düşürerek kendine göre bir sistem koymuş.
Bütün bunların
hepsinin altında ne var biliyor musunuz: “Arkadaşlar, ben yapacağım, siz
uyacaksınız.” Bu sistem, doğru bir sistem değil. Bakın, daha ilk günden
başlayarak böyle bir mecrada yürürsek bu Meclisin üzerine gölge düşer, doğru
olmaz. Hepimiz sıkıntıya düşeriz. 
Hiç İYİ
PARTİ’nin oyuna müracaat edeceğiniz bir kanun teklifi olmayacak mı? Hiç İYİ
PARTİ’yle beraber hareket etmek zorunda hissedeceğiniz herhangi bir teklifiniz
olmayacak mı? Kesinlikle olacak, bunu siz de biliyorsunuz ben de biliyorum. 
Biz istedik ki
bugün Danışma Kurulunda ittifakla, bizim bu talebimizin de dâhil olduğu üzere,
bütün teklifler Danışma Kurulunun ortak kararıyla gelsin, en ufak grup
önerisine bile gerek kalmasın. Doğru olan buydu. Sayın Binali Yıldırım’ın
başkanlığında toplanan bu Meclise de bu yakışırdı aslında biraz evvel ifade
ettiğim o özelliğinizden kaynaklanan ama bunu maalesef bugün yapamadı ve yanlış
bir uygulamayla Divandaki 1 üyemizi oraya veremiyoruz. Geçen dönem 23 olan sayı,
bu dönem 20’ye düşürüldü. Sebep? “Biz öyle istedik…”
Arkadaşlar,
böyle bir sistemi siz devam ettirirseniz bu Parlamentoya da gerek kalmayabilir
yani sizler de hükümsüz eleman hâline gelirsiniz. Milletvekillerinin hükmünün
olmadığı yerde sadece İYİ PARTİ’li milletvekilleri hükümsüz değil, Cumhuriyet
Halk Partisi de Milliyetçi Hareket Partisi de Adalet ve Kalkınma Partisi de
Halkların Demokrasi Partisi de, milletvekillerinin tamamı hükümsüz hâle gelir.
(Mikrofon
otomatik cihaz tarafından kapatıldı) 
LÜTFÜ TÜRKKAN
(Devamla) – Müsaade ederseniz toparlıyorum Sayın Başkan.
BAŞKAN – Evet,
toparlayın lütfen…
LÜTFÜ TÜRKKAN
(Devamla) – Dolayısıyla milletvekilleri hükümsüz olan bir meclisin de bu
topluma vereceği çok bir şey kalmaz. Yavaş yavaş o dediğimiz, korktuğumuz
sisteme doğru hızla ilerleriz.
Bu konuyu
dikkatlerinize arz ediyorum.
Saygılar
sunarım. (İYİ PARTİ sıralarından alkışlar)
BAŞKAN – Evet,
teşekkür ediyoruz.
Grup önerisi
hakkında Halkların Demokratik Partisi adına Grup Başkan Vekili Ayhan Bilgen.
Buyurun Sayın
Bilgen. (HDP sıralarından alkışlar)
Süreniz üç
dakika. 
HDP GRUBU ADINA
AYHAN BİLGEN (Kars) – Sayın Başkan, değerli milletvekilleri; tabii, Türkiye’nin
bu kadar ciddi sorunları varken siyaset kurumundan beklenen, burada, Divanda
kime kaç vekillik düşecek tartışmasıyla en azından başlangıç yapmamaktı. Bizden
acilen çalışmamız beklenen, tren kazasıyla ilgili, çocuk istismarıyla ilgili
hepimizin uzlaşabileceği, ortaklaşabileceği konularda ilk mesai dakikalarımızı,
saatlerimizi doldurmamızdı. Ama bizim de galiba yapıcı muhalefet
sergileyebilmemizin yolu iktidarın da yaptığımız haklı eleştirileri dinlemesi,
elbette ki bizim itiraz ettiğimiz konuları da baştan reddetmemesi, olumlu
önerilerimizin de arkasında durmasıdır. Bu, bizim yapıcı muhalefet yapmamızı
kolaylaştıracaktır. Bu tablo aynı zamanda siyasetin topluma iyi örnek olma
sorumluluğunun da bir gereğidir. Burada sürekli çekişme, sürekli tartışma,
polemik, toplumda da gerilimi, kamplaşmayı büyütmekten başka hiçbir şeye hizmet
etmez. 
Değerli arkadaşlar,
adaletin gereği, vekil sayısı oranında Divanda temsildir. Biz rakamların
peşinde değiliz. Mevzuatta olduğu gibi 15’e indirilse bizim kaybedecek hiçbir
şeyimiz yok, biz adil olanın arkasında durmaya hazırız ama özel bir düşürmeyi
yani fiilen olan durumun 23’ten 20’ye indirilmesini, eğer bunun mağduru bir tek
parti olacaksa bunu da asla ilkesel olarak doğru bulmayız. Biz onun için
önergeyi olumlu buluyoruz ama bu hesabı yaparken bir ilkesel tutumun
arkasındayız. 
Değerli
arkadaşlar, ortaöğretimde çocuklarımıza matematik dersinde gösterdiğimiz çok
net bir hesaplama yöntemi var “OKEK-OBEB” diye. Fen bilimleri, matematik
derslerini hatırlayanların bileceği hesaptır. Ortak katların en küçüğünü ya da
ortak bölenlerin en büyüğünü esas alırsınız, bir sayıyı sabitlersiniz -bu, 20
olabilir, 30-35, 40 neyse, hangisini esas alıyorsanız- onun üzerinden de her
grubun vekil sayısı ne kadarsa Divandaki temsili de ona denk olur. Yani tam bir
adalet öneriyoruz. Masabaşı hesaplarını, özellikle bir partiyi düşürme, özellikle
bir partiyi artırma çabalarını ahlaki bulmuyoruz. Meclis Başkanının bu
hesaplara dâhil olup olmaması konusunda da olan ile olması gerekeni ayırmaktan
yanayız. 
Geçtiğimiz
yıllarda yapılan yanlış bir hesaptır, burada da hakkı teslim edelim. Meclis
Başkanının anayasal konumu, Meclis içindeki pozisyonu tarafsızlıksa Meclis
Başkanı buna uygun davranmalıdır. Biz de sayı hesabı yaparken bunun
gerektirdiği, olması gereken tavrı hep birlikte geliştirmeliyiz.
Genel Kurulu
saygıyla selamlıyorum. (HDP sıralarından alkışlar) 
BAŞKAN -
Teşekkür ediyoruz. 
Başka söz
talebi? Yok.
Şimdi öneriyi
oylarınıza sunuyorum: Kabul edenler… Etmeyenler… Öneri kabul edilmemiştir. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, şimdi okutup işleme alacağım ve oylarınıza sunacağım:
2.- CHP Grubunun, Türkiye Büyük Millet Meclisi Genel
Kurulunun 15 Temmuz Pazar günü saat 13.00’te toplanarak 15 Temmuz Demokrasi ve
Millî Birlik Günü'nün anlam ve öneminin belirtilmesi amacıyla özel bir görüşme
yapılmasına, bu toplantıda yapılacak görüşmelerde siyasi parti grubu
başkanlarına onar dakika süreyle söz verilmesine ve bu birleşimde başka
konuların görüşülmemesine ilişkin önerisi 
13/7/2018
Türkiye Büyük Millet Meclisi Başkanlığına
Danışma
Kurulunun 13/7/2018 Cuma günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Engin
Altay
 İstanbul
 Grup
Başkan Vekili
Öneri:
TBMM Genel
Kurulunun 15 Temmuz Pazar günü saat 13.00’te toplanarak 15 Temmuz Demokrasi ve
Millî Birlik Günü'nün anlam ve öneminin belirtilmesi amacıyla özel bir görüşme
yapılması, bu toplantıda yapılacak görüşmelerde siyasi parti grubu başkanlarına
onar dakika süreyle söz verilmesi ve bu birleşimde başka konuların
görüşülmemesi önerilmiştir. 
NAZIR CİHANGİR
İSLAM (İstanbul) – Sayın Başkan, bir dakikalık söz talebim vardı.
BAŞKAN – Gördüm,
gördüm, değerlendireceğim.
Önerinin
gerekçesini açıklamak üzere öneri sahibi Cumhuriyet Halk Partisi Grubu adına
Sayın Engin Altay konuşacak.
Buyurun. (CHP
sıralarından alkışlar) 
Süreniz beş
dakikadır. 
CHP GRUBU ADINA
ENGİN ALTAY (İstanbul) – Teşekkür ederim Sayın Başkan. Sizi ve yüce Genel
Kurulu saygıyla selamlıyorum.
Sayın Başkan,
önerimiz gayet net, açık. İki yıl önce 15 Temmuz günü Meclisimize ve
demokrasimize bir kalkışma oldu. Şimdi bunun muhasebesini yapacak da değilim;
işte, siz eskiden iyiydiniz, sonra kötü oldunuz, şöyle oldu böyle oldu diyecek
değilim ama burası Parlamento, burası Türkiye Büyük Millet Meclisi, bu kalkışma
Tayyip Erdoğan’dan önce Türkiye Büyük Millet Meclisine yönelik bir kalkışmadır,
böyle bakabilmek lazım. Nitekim o gece Meclise ilk gelenler de -elbette AK PARTİ’li
arkadaşlar da vardı- Cumhuriyet Halk Partili arkadaşlardır ve…
ERKAN AKÇAY
(Manisa) – Milliyetçi Hareket Partisi...
ENGİN ALTAY
(Devamla) – Tabii ki, tabii ki. 
Bazı
arkadaşların sanki bu 15 Temmuz iyi ki olmuş gibi bir hisleri var, niyeyse
bilmiyorum yani. Evet, bizim derdimiz şu: 15 Temmuzun 2’nci yılında, daha
Meclisin kolonlarındaki demirler dururken yani bomba yemiş demirler açıktayken,
daha 251 darbe şehidimizin yakınlarının acıları kapanmamışken, daha 251 15
Temmuz şehidimizin -bu lanet, hain darbenin siyasi ayağı hâlâ ortaya
çıkarılmadı- kemikleri sızlarken 15 Temmuzda Genel Kurulu toplayıp 5 siyasi
parti grubunun ve 3 grubu olmayan siyasi parti temsilcisinin darbeyi
lanetlemesi suretiyle, demokrasimize yönelik darbelere karşı 8 siyasi partinin
burada tek vücut olduğunu Türkiye’ye ve dünyaya göstersek bunda ne var?
“Meclisi açacağız, Meclisi halka açacağız.” Halk geliyor Meclise zaten,
gereksiz güvenlik şeylerini biraz bırakın da daha rahat girsinler. “Halka
Mecliste döner vereceğiz.” Ayıp ya, vallahi ayıp ya! Darbenin yıl dönümünde
Meclis bahçesine döner tezgâhı kurmak kadar komik, garip, ucube, saçma bir şey
olamaz. Yani siz bu halkla dalga mı -sizi kastetmiyorum- geçiyorsunuz? Doğal
olarak, birinci partinin yöneticilerini kastediyorum. 
ŞAHİN
TİN (Denizli) – Belki siz geçiyorsunuzdur. 
ENGİN
ALTAY (Devamla) – Sayın milletvekilleri, bir kendimize gelelim. Bir darbe
atlattık, topyekûn bir direnişle atlattık ve şimdi, darbenin yıl dönümünde
Meclis bahçesinde millete pilav üstü kavurma vermek garip, ucube bir şeydir.
Sakın böyle bir şey yapmayın, sakın böyle bir şey yapmayın. Genel Kurulu
açmazsanız açmayın ama sakın böyle bir şey yapmayın. Ne ayıp şey ya!
Şimdi,
7 Şubatta bu iş başladığında MİT Müsteşarına yönelik operasyonla, keşke o zaman
–süre de azaldı- o MİT Müsteşarı için kanun çıkarmadan önce gelip o günkü
muhalefet partileriyle bir istişare yapsaydınız “Arkadaş, bilmediğiniz işler
var, böyle böyle oldu da bunun için bu kanun bize acil lazım.” deseydiniz. 
NURETTİN
CANİKLİ (İstanbul) – Söyledik ya! Söyledik, kabul etmediniz.
ENGİN
ALTAY (Devamla) – 17-25 Aralık ayrı bir iş. Bunu darbecilerin ifşa etmiş
olması, 17-25 Aralıkta, o dönemin kimi AK PARTİ siyasetçilerinin masum olduğu
anlamına gelmez. Eğer masumlarsa adamlar niye yok, adamların siyasi hayatını
niye bitirdiniz? Değillerse, keşke o zaman da gelip Cumhuriyet Halk Partisiyle,
HDP’yle, Milliyetçi Hareket Partisiyle bu işleri samimi olarak konuşsaydınız.
Orada tehlikeyi hep birlikte görüp hep birlikte refleks etseydik 15 Temmuz
olmazdı, yemin ediyorum olmazdı, olmazdı. (CHP sıralarından alkışlar) Ve gene
söylüyorum, bu darbeyi öngörüp, hissedip “Ne olur ne olmaz, şimdi
Genelkurmaydan şu kadar, adliyeden, HSK’dan, Yargıtaydan şu kadar hâkim alırsak
dünya bizi topa tutar. Bırak, bir bakalım, görelim, bir kalkışsınlar da bunları
öyle enseleyelim.” mantığı da doğru bir mantık değildir. 
(AK PARTİ
sıralarından “Öyle bir şey yok ki.” sesleri)
ENGİN ALTAY
(Devamla) – Öyle, öyle, öyle. (AK PARTİ sıralarından gürültüler)
Efendim,
konuşuruz. O günün Hükûmet yetkilileri gelsin, istedikleri bir televizyonda
bunları konuşalım. Yahu, samimi olun ya. Bak, samimi, yapıcı bir… (AK PARTİ
sıralarından gürültüler)
(Mikrofon
otomatik cihaz tarafından kapatıldı)
ENGİN ALTAY
(Devamla) – Evet, aynen öyle. 
BAŞKAN – Evet,
Sayın Altay…
ENGİN ALTAY
(Devamla) – Başkanım, bir şey daha söyleyeceğim. Toparlıyorum efendim. 
BAŞKAN – Sayın
Altay, bir dakika ek süre veriyorum. 
Toparlayın
lütfen. 
ENGİN ALTAY
(Devamla) – Toparlıyorum. 
Arkadaş, yanlışı
sahiplenmeye gerek yok; oldu, bitti. Gelin, şimdi, yeni dönemde, daha çok
doğrulara yaslanalım, daha çok mantığa yaslanalım, daha çok hukuka yaslanalım;
daha adil, daha özgür, halkının refah içinde olduğu bir Türkiye için hukuka ve
kuvvetler ayrılığına sarılalım ve parti hiyerarşisi içerisinde, parti disiplini
içinde yukarıdan gelen her görüşü peşinen kabul etmeyelim. Meclisin böyle bir
hakkı yoktur; bizim partimizin milletvekillerinin de yok, sizin de yok. Bütün
partiler için bu böyle. Ve başlarken diyorum ki burada beş yıl boyunca bir
şeyden korkacaksak Allah’tan korkalım. 
Genel Kurulu
saygıyla selamlıyorum efendim. (CHP sıralarından alkışlar)
BAŞKAN –
Teşekkür ediyoruz. 
Öneri hakkında
ikinci konuşmacı, İYİ PARTİ Grubu adına Yavuz Ağıralioğlu, İstanbul
Milletvekili. 
Buyurun. (İYİ
PARTİ sıralarından alkışlar)
Süreniz üç
dakikadır. 
İYİ PARTİ GRUBU
ADINA YAVUZ AĞIRALİOĞLU (İstanbul) – Sayın Başkan, 15 Temmuzla alakalı “Oldu,
bitti.” cümlesine atıf yaparak birkaç şey ilave etmem lazım. İkinci
senesindeyiz. Ben bugün huzurlarınıza olup da bitmeyen bir parantezin
içerisinde konuşma yapmak için geldim. 
Partim 15
Temmuzdan sonra bir 15 Temmuz parantezinde tutularak seçim sürecini atlattı.
Dolayısıyla bu itham parantezinin içerisinde ben 15 Temmuzda uğradığımız
istiskalin, alçaklığın, 15 Temmuzda Türk milletine yaşatılan haysiyetsizliğin,
devletimize yöneltilen suikastın arkasında irademi 15 Temmuzdan çok evvel de
sarih bir şekilde ifade etmiş olmamın rağmına, ben bugün bu Meclise siyasetin
dilindeki nobranlaşmanın, siyasetin kendisini takdim ederken kullandığı tasnif
etme arzusunun, azgınlığının, terör parantezine almaya çalıştığı bir parti
sıralarından geldim. 15 Temmuza gelişe kadarki yaşanan süreç, bizim bu
mevzudaki hassasiyetlerimizin her 15 Temmuzda çok daha fazla şey hatırlamamıza,
çok daha fazla şeyi milletimize hatırlatmamıza bizi icbar ediyor. 
Biz bu mevzuda,
15 Temmuzda uğradığımız alçaklık kadar büyük bir mesuliyetin, uğradığımız
alçaklık kadar büyük bir tehlikenin aslında, hesabını vermek cihetiyle her 15
Temmuzda bu işin mufassal hesabını yapmak zorundayız. O şudur: Bizim 15 Temmuz
alçaklığı kadar dert etmemiz gereken bir şey daha vardır; yüz binleri bulan bir
sızmanın, devletin en stratejik kurumlarına sirayet etmenin, yıllarca biteviye
devam eden devlet kurumlarını istila etmenin devlet tarafından fark
edilememesi. Yani bizim devletimizin bütün mekanizmalarını felç edecek bir
sızmanın devletin hiçbir kurumu tarafından fark edilemeyecek hâle gelmiş bir
devlet mekanizmasının elimizde olmasının 15 Temmuzda uğradığımız suikast kadar
büyük bir şuur suikastı olduğunu düşünüyorum. Dolayısıyla yarın benzer şeylerle
karşılaşmamak için, devletin bu kabil sızmalara karşı şuurunu berraklaştıracak,
müdahalelerine imkân verebilecek, bu mevzuda milleti siyasi irade etrafında
yekvücut edebilecek bir siyasi berraklık içinde 15 Temmuza gelişimiz, neleri
ıskaladığımız, neleri yapamadığımız için bizim başımıza bunların geldiğini
muhasebe etmemiz bundan sonra benzer bir şeyle karşılaşmama imkânını bize
vereceği için, ben Cumhuriyet Halk Partisinin önerisini sadece bu 15 Temmuzda
değil, bundan sonraki 15 Temmuzlarda da yapmamız gerektiğine inanıyorum.
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (Devamla) – Toparlıyorum Sayın Başkan.
Biz, bu sıralara
gelmeden evvel de Hükûmetimizden bu mevzuda biraz kıdemliyiz. 
LÜTFÜ TÜRKKAN
(Kocaeli) – Başkanım, müsaade edin, toparlasın arkadaşımız.
YAVUZ
AĞIRALİOĞLU (Devamla) – Hemen toparlıyorum Başkan.
Bu FETÖ’cülük
algısının devlete sirayet etmeye kastettiği zamanlarda ilk vurduğu siyasal şube
biziz yani ülkücü milliyetçi camianın bürokrasideki kadroları ilk önce feveran
ettiler çünkü devlete ilk sirayet etmeye kalkıldığı andan itibaren biz feveran
ettik.
LÜTFÜ TÜRKKAN
(Kocaeli) – Mikrofonu açın Başkanım, niye arkadaşımızı sessiz konuşturuyorsunuz?

YAVUZ
AĞIRALİOĞLU (Devamla) – Hemen bitiriyorum Başkanım.
Özür dilerim,
bir cümleyle bitiriyorum Başkanım.
LÜTFÜ TÜRKKAN
(Kocaeli) – Mikrofonu açarsanız Sayın Başkanım...
BAŞKAN –
Mikrofonu açın arkadaşlar. 
İlk günler olur,
telaşa gerek yok.
YAVUZ
AĞIRALİOĞLU (Devamla) – Dolayısıyla, şunu ifade edip sözlerimi tamamlayacağım,
affınıza sığınıyorum.
Devletin
uyarılması cihetiyle -muhalefette olanların, münhasıran bizim, ilk evvel bizim-
devletimizin yönetimine nezaret eden Hükûmetimizin uyarılara sağır kalmasının
15 Temmuzda ödediğimiz bedeli ağırlaştırdığını düşünüyorum. Dolayısıyla,
devletimizin yönetimi anlamında Hükûmetimizin siyasi sağırlığının 15 Temmuz
bedelini ağırlaştırdığını düşünüyorum. İstişarelerimizi, bu mekanizmaları
sağlıklı hâle getirmek için 15 Temmuzu fırsat bilerek yapmamız gerektiğine
inanıyorum.
Heyetinize saygılarımı sunuyorum. (İYİ PARTİ
sıralarından alkışlar)
BAŞKAN – Teşekkür ederiz.
Halkların Demokratik Partisi Grubu adına Hişyar Özsoy,
Diyarbakır Milletvekili.
Buyurun Sayın Sayın Özsoy. (HDP sıralarından alkışlar)
Süreniz üç dakikadır.
HDP GRUBU ADINA HİŞYAR ÖZSOY (Diyarbakır) – Teşekkür
ederim Sayın Başkan.
Öncelikle yeni görevinizde başarılar diliyorum.
Yine, bu vesileyle, ilk konuşma hasebiyle, daha önce
burada olan, tekrar seçilen, Meclise yeni gelen bütün arkadaşlarımızı da tebrik
ediyorum.
Başlarken bir ricam… Önümüzdeki dönemde sert
tartışmalarımız, gerilimlerimiz muhakkak olacaktır; Mecliste üç yılda bunu
öğrendik yani çok geriliyoruz burada. Yalnız buradaki arkadaşlardan konuşurken
ricamız, talebimiz, buradaki her bir arkadaşın, 600 arkadaşın her birinin
halkın iradesini temsil ettiğini unutmamaları; en nihayetinde olabilecek
saygısızlıklar, halkın iradesine yapılacak saygısızlıklar olacaktır. 
Yine bu vesileyle ben özellikle iki arkadaşımı kutlamak
istiyorum. Dersim Dağ şu an Divanda, Diyarbakır’da birlikte milletvekili
seçildik, yine Rümeysa Kadak, sanırım burada; çok genç ve iki kadın
arkadaşımız. Umuyorum, bir önceki Meclisten daha farklı bir Meclis yaparız çünkü
geçen Mecliste -benim şahsi kanaatim- çok başarılı bir performans
sergileyemedik, muhalefetiyle iktidarıyla çok fazla bunu beceremedik, bu
kanaatteyim. Umuyorum, sizin Başkanlığınızda Sayın Başkan, daha verimli,
çatışma, kavga yerine müzakereye, diyaloğa dayalı bir tarzı biz öne çıkarırız. 
CHP’nin sunduğu grup önerisini biz destekliyoruz.
Darbelerle hesaplaşmak gerektiğine inanıyoruz, sadece 15 Temmuz meselesi değil.
Ben 43 yaşındayım, çocukluğum, gençliğim 80 darbesinde geçti. Burada yaşı daha
büyük olan vekillerimiz var, 60 darbesinin gölgesinde, 70’in gölgesinde
yaşayanlar oldu, şimdi 15 Temmuzun gölgesinde yaşayan insanlar olacak. Doğrusu,
hepimizin ruhlarını yaralayan bu darbelerle -15 Temmuz dâhil- şu ana kadar
doğru düzgün bir şekilde yüzleşilmediğini düşünüyoruz. Zaten darbelerle şeffaf,
açık, doğru düzgün bir şekilde yüzleşmediğiniz zaman bundan sonra gelebilecek
darbelerin de önünü açmış olursunuz. O açıdan, 15 Temmuz tabii en başta bu
Parlamentoya yapılan bir saldırıydı, şiddetle kınadık, karşısında da durduk
fakat 15 Temmuzdan sonra bu ülkede Parlamentoyu güçlendireceğimize, değişik
toplumsal kesimler arasında diyaloğu artıracağımıza kutuplaştıran, tekçi,
merkeziyetçi bir mantık bir siyasal sistem olarak kendisini inşa etti. Biz bir
defa bu siyasal sistemin Türkiye’nin çoklu sorunlarına, yapısal sorunlarına
çözüm olmayacağını düşünüyoruz; birlikte deneyimleyip göreceğiz. 
Tabii, daha
sağlıklı bir siyasal yapı, daha sağlıklı bir toplumsal müzakere için mutlak
suretle bu Mecliste bu darbelerin araştırılması, sadece 15 Temmuz değil, bu
darbeci zihniyetin mahkûm edilmesi için… 
(Mikrofon
otomatik cihaz tarafından kapatıldı)
BAŞKAN –
Toparlayın lütfen Sayın Hatip. 
HİŞYAR ÖZSOY
(Devamla) – Hemen bitiriyorum Sayın Başkan. 
BAŞKAN –
Buyurun. 
HİŞYAR ÖZSOY (Devamla)
– …bu darbeci mantığın mahkûm edilebilmesi için sorumluluk alınması lazım. 
Kıymetli
arkadaşlar, darbe sadece ordu tanklarıyla aşağı inmiyor. Darbecilikten
kastımızda halkın demokratik iradesine yapılan her türlü gayrimeşru müdahaleden
bahsediyoruz. Bu bir anlayış meselesidir, bu sadece askerin kafasında olan bir
şey olmayabiliyor. Dolayısıyla, halkın iradesine saygı için, halkın iradesinin
tecelli edebilmesi için bütün Meclisi sorumluluk almaya ve bu darbelerle
kapsamlı bir yüzleşme sürecini başlatmaya, gerçekleştirmeye davet ediyoruz. 
Hepinizi
saygıyla selamlıyorum. (HDP ve CHP sıralarından alkışlar)
BAŞKAN – Evet,
teşekkür ediyoruz. 
AK PARTİ Grubu
adına Cahit Özkan, Denizli Milletvekili. 
Buyurun. (AK
PARTİ sıralarından alkışlar) 
AK PARTİ GRUBU
ADINA CAHİT ÖZKAN (Denizli) – Gazi Meclisimizin Kıymetli Başkanı, sayın
milletvekilleri; hepinizi saygıyla muhabbetle selamlıyorum. İnşallah yeni
yasama dönemimizde ülkemiz, milletimiz için ideal yasalar peşinde koşarak
genelgeçer, uzun süre yürürlükte kalacak ve milletimizin adalet terazisini,
vicdanını tatmin edecek, biz hukukçuların “delege feranda” dediğimiz hukukun
peşinde koşacak yasalar yapmamızı temenni ediyorum. 
Hamdolsun,
sandık sonuçlarının olabildiğince en yüksek seviyede Meclisteki sandalye
dağılımına yansıdığı bir Meclisi yani millî iradenin tecessüm etmiş hâlini
bugün burada yaşıyoruz. İnşallah güzel yasalar yaparak, uzlaşarak bu yasama
döneminde milletimiz için, ülkemiz için hayırlı, güzel sonuçları hep birlikte
hayata geçireceğiz. 
Tabii, burada
millet var. Milletin iradesinin tecelligâhı bu kutsal çatı altında bizler
milletimizin kaderini paylaşırken birileri de bu kaderi ihanet odaklarıyla,
Türkiye düşmanlarıyla paylaşma gayreti içerisinde oldular. Biz de onların
savunucusu olarak yani milletimizin iradesinin temsilcileri olarak hamdolsun,
ülkemizin ekonomik, sosyal, siyasi bütün kaynaklarını sadece ve sadece
milletimizle paylaşmanın gayretini, mücadelesini hep birlikte verdik. 
İşte, bugün “15
Temmuz ruhu” “7 Ağustos mutabakatı” dediğimiz ruh Kocatepe’dir, Çanakkale’dir,
Sarıkamış’tır ve İstiklal Marşı’nda belirtilen ruhtur. İnşallah biz bu ruha
sahip çıkacağız. Onun için bu ruha sahip çıkmanın en güzel yöntemi… Hepimiz
milletvekiliyiz, 600 milletvekili olarak her birimiz temsil edildiğimiz illerde
binlerle, on binlerle bulaşacağız ve 600 milletvekilini 10 binle çarptığımız
zaman milyonlar olacak ve oralardan yayınlanan yayınlarla birlikte inşallah
milletimizin o kahramanlık destanını bütün dünya da görecek. 
Ancak diğer
taraftan da sadece Mecliste değil, hemen 16 Temmuz tarihinde yine Sayın
Altay’ın da ifade ettiği gibi burada tekrar birlikte olacağız ve 15 Temmuz
ruhunu inşallah burada tekrar yaşatacağız. Yani Cumhuriyet Halk Partisinin 15
Temmuz ruhu noktasındaki samimiyetini ve heyecanını yürekten kutluyorum.
İnşallah -zaman bizden tarafa- 16 Temmuzda da bu ruhu en güzel şekilde
yaşatacağız. 
Ancak şunun da
altını çizmek istiyorum, hepimizin hassasiyetinin milletimizin hassasiyeti
olduğuna yürekten inanarak şunları da ifade etmek istiyorum: Tabii, bu ülkede
özellikle 17-25 Aralık tarihinden sonra FETÖ iltisakı sebebiyle alınan sadece 4
savcı ve hâkim sebebiyle “Yargıyı saraya bağladınız.” diyenler oldu. Bunlar
milletimizin vicdanında…
(Mikrofon
otomatik cihaz tarafından kapatıldı)
CAHİT ÖZKAN
(Devamla) – Sayın Başkanım, tamamlıyorum efendim.
BAŞKAN –
Toparlayın lütfen, buyurun.
CAHİT ÖZKAN
(Devamla) – Sadece 4 savcı ve hâkim alındı diye FETÖ’yü koruma gayreti
içerisine girenler oldu. Oysaki bu ülkede FETÖ’yle iltisaklı olan ne kadar kamu
personeli, yargının, emniyetin, adaletin, istihbaratın ve bürokrasinin
içerisine sızmış ne kadar hâkim, savcı ve bürokrat varsa bunlarla mücadele
ettik. 
MURAT EMİR (Ankara)
– Onları kim atadı?
CAHİT ÖZKAN
(Devamla) – 17-25 Aralıktan sonra baktığımız takdirde, bu davayı, milletimizin
davasını kimin, nerede, ne kadar dillendirdiğini, bunları da milletimizin
vicdanına sunuyoruz. 
Evet, 7 Şubat
MİT krizi, o dönemde yapılan yasal düzenleme FETÖ’yle mücadeleydi. 
LÜTFÜ TÜRKKAN
(Kocaeli) – 2’nci beş dakikayı mı verdiniz Sayın Başkan?
CAHİT ÖZKAN
(Devamla) – Aynı şekilde, tutukluluk ve denetimli serbestlik sürelerinin
yeniden düzenlenmesi, FETÖ’nün haksız tutuklamayla ilgili aldığı kararlarla
mücadeleydi. 17-25 Aralık sürecinden sonra, yine bu Millet Meclisi çatısı
altında, bu ülkede o özel yetkili mahkemelerin kaldırılması da aynı mücadelenin
eseriydi. 
BAŞKAN – Lütfen
toparlayın. 
CAHİT ÖZKAN
(Devamla) – Bizlerin, bütün milletvekillerinin…
(Mikrofon
otomatik cihaz tarafından kapatıldı)
CAHİT ÖZKAN
(Devamla) – …600 milletvekilinin, hepimizin hassasiyeti milletimizin kaderiyle
birlikteyse inşallah bizim bu kaderi aydınlık yarınlara hep birlikte
taşıyacağımızı ifade ediyor, yüce Meclisi tekrar saygıyla muhabbetle
selamlıyorum. (AK PARTİ sıralarından alkışlar)
BAŞKAN –
Teşekkür ediyoruz. 
Öneri hakkında,
Milliyetçi Hareket Partisi Grubu adına Grup Başkan Vekili Erkan Akçay. 
Buyurun. (MHP
sıralarından alkışlar)
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; muhterem
heyetinizi saygıyla selamlıyorum. 
Öncelikle,
27’nci Yasama Dönemimiz hayırlı uğurlu olsun ve bütün milletvekili
arkadaşlarıma bu çalışmalarda başarılar diliyorum. 
Sayın Başkan,
size de Türkiye Büyük Millet Meclisi Başkanlığına seçilmeniz münasebetiyle
üstün başarılar diliyorum. 
Muhterem
arkadaşlar, 15 Temmuzu iki yıldır sürekli değerlendiriyoruz, tartışıyoruz ve 15
Temmuz hain darbe girişiminin travmalarını hâlen atlatabilmiş değiliz. Bu mücadele
uzun erimli olarak devam edecektir. Yalnız, bütün meselelere büyük bir tarihî
perspektifle, dün bugün yarın perspektifiyle ve bir tarih şuuruyla bakmamız
ihtiyacının bilhassa siyaset yapan milletvekilleri bakımından ve ülkemizin
aydınları ve medyası bakımından önem arz ettiğini düşünüyorum.
Nedir
bu tarihî perspektif? Biz yakın tarihimiz itibarıyla, son yüz yıl itibarıyla
baktığımızda iki büyük felaket yaşadık ve üçüncü felaketin, uçurumun kenarından
döndük. Birinci felaket, 1908 İkinci Meşrutiyet’i takip eden dördüncü yılda
Balkan Harbi’ne girmemiz ve büyük bir beka tehdidi içerisinde büyük bir vatan
coğrafyası kaybetmemiz. Milyonlarca şehit, milyonlarca göç -Anadolu’ya
gerçekleşen göçler- ve yüzölçümü itibarıyla neredeyse şu anki Türkiye
topraklarına uluşan bir vatan kaybı. Ve iki yıl sonra girdiğimiz Birinci Cihan
Harbi’nden sonra dört yılda yine milyonlarca kilometrekare vatan kaybı,
milyonlarca şehit ve yaşadığımız göçler. Ancak Kurtuluş Savaşı’yla, Gazi
Mustafa Kemal Atatürk’ün önderliğinde gerçekleştirebildiğimiz Kurtuluş
Savaşı’yla ve onu takiben kurulan genç cumhuriyet bugünlere gelmiştir.
Atatürk’ün Onuncu Yıl Nutku’ndaki “Az zamanda çok büyük işler yaptık ancak
yaptıklarımızı asla kâfi göremeyiz.” ifadesinden mülhem olarak cumhuriyet
dönemimizde elbette çok büyük işler yapmakla birlikte bazı zafiyetleri,
krizleri, kaosları yaşadığımız da bir gerçektir ve 15 Temmuz hain darbe
girişimi de belki de üçüncü büyük millî felaketten kurtulduğumuz günün adıdır
aynı zamanda. 
(Mikrofon
otomatik cihaz tarafından kapatıldı)
BAŞKAN
– Lütfen toparlayın Sayın Akçay.
ERKAN
AKÇAY (Devamla) – Toparlıyorum Sayın Başkan. 
15
Temmuzda, Türk milleti ve onun temsilcileri, Türkiye Büyük Millet Meclisi
mensubu milletvekilleri ve aziz milletimiz bütün Türkiye’de sokakta ve her
alanda devletin çeşitli kademelerindeki görevlilerle birlikte bu hain darbe
girişimi püskürtülmüş ve Türkiye âdeta bir parçalanmanın, iç savaşın eşiğine
getirilmek ve akabinde de işgale uğratılmak hedefinden o gün itibarıyla kıl
payı kurtulmuştur ve bizim 15 Temmuzları ve tarihî perspektif içerisinde
yaşadığımız felaketleri asla unutmamamız gerekir. 
Tarih bize şunu
öğretiyor ki, yaşadığımız bu felaketlerin elbette çeşitli sebepleri var,
sayabiliriz ve mutabık da kalabiliriz fakat tespit ettiğimiz birinci hakikat
şudur ki 1908’den bugüne kadarki yaşadığımız felaketlerin en önemli
sebeplerinden biri devlet yönetiminde siyasi aktörler arasındaki siyasi
kavgalar, siyasi kör dövüşleri ve siyasi anlaşmazlıklardır. (MHP ve AK PARTİ
sıralarından alkışlar) 
BAŞKAN –
Teşekkür ederiz Erkan Bey. 
ERKAN AKÇAY
(Devamla) – Ben teşekkür ederim Sayın Başkan. 
BAŞKAN -
Böylece, Cumhuriyet Halk Partisinin vermiş olduğu öneri üzerinde görüşmeler
tamamlanmış bulunuyor. 
Şimdi öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır. Öneriyi okutup işleme alacağım ve daha sonra oylarınıza
sunacağım.
3.- AK PARTİ Grubunun, TBMM Genel Kurulunun haftalık çalışma
günlerinin dışında 16 Temmuz 2018 Pazartesi günü saat 14.00'te toplanarak
gündeminde bulunan işlerin görüşülmesine, Türkiye Büyük Millet Meclisi
Başkanlık Divanının Başkan hariç 20 üyeden kurulmasına ve görev yerleri
dağılımına, Türkiye Büyük Millet Meclisi ihtisas komisyonlarının siyasi parti
gruplarına dağılımına ilişkin önerisi 
13/7/2018
Türkiye Büyük Millet Meclisi Başkanlığına
Danışma Kurulu
13/7/2018 Cuma günü (bugün) yaptığı toplantıda siyasi parti grupları arasında
oy birliği sağlanamadığından, İç Tüzük’ün 19’uncu maddesi gereğince grubumuzun
aşağıdaki önerisinin Genel Kurulun onayına sunulmasını arz ederim. 
 Mehmet
Muş
 İstanbul
 AK
PARTİ Grubu Başkan Vekili 
Öneri:
TBMM Genel
Kurulunun haftalık çalışma günlerinin dışında 16 Temmuz 2018 Pazartesi günü
saat 14:00'te toplanarak gündeminde bulunan işlerin görüşülmesi,
Türkiye Büyük
Millet Meclisi Başkanlık Divanının Başkan hariç 20 üyeden kurulması ve görev
yerleri dağılımının Adalet ve Kalkınma Partisi Grubuna 1 başkan vekili, 6 kâtip
üye, 3 idare amiri; Cumhuriyet Halk Partisi Grubuna 1 başkan vekili, 3 kâtip
üye, 1 idare amiri; Halkların Demokratik Partisi Grubuna 1 başkan vekili, 1
idare amiri, Milliyetçi Hareket Partisi Grubuna 1 başkan vekili, 1 idare amiri,
İyi Parti Grubuna 1 kâtip üye,
Türkiye Büyük
Millet Meclisi komisyonlarından Dilekçe Komisyonunun 12 üyeden, Bütçe
Komisyonunun 30 üyeden, Kamu İktisadi Teşebbüsleri Komisyonunun 3346 sayılı
Kanun'un 3'üncü maddesi gereği 35 üyeden, Güvenlik ve İstihbarat Komisyonunun
2937 sayılı Kanun'un ek 2'nci maddesi gereği 17 üyeden, diğer komisyonların
26'şar üyeden kurulması ve komisyon üyeliklerinin siyasi parti gruplarına
dağılımının ilişik listedeki şekilde olması önerilmiştir.
TBMM BAŞKANLIK DİVANI VE İHTİSAS KOMİSYONLAR
ÜYE DAĞILIMI




İHTİSAS KOMİSYON ADI


AK PARTİ


CHP


HDP


MHP


İYİ PARTİ


TOPLAM




ADALET KOMİSYONU


13


6


3


2


2


26




ANAYASA KOMİSYONU


13


6


3


2


2


26




AVRUPA BİRLİĞİ UYUM
  KOMİSYONU


12


6


3


2


2


25




BAYINDIRLIK, İMAR,
  ULAŞTIRMA VE TURİZM KOM


13


6


3


2


2


26




ÇEVRE KOMİSYONU


13


6


3


2


2


26




DIŞİŞLERİ KOMİSYONU


13


6


3


2


2


26




DİLEKÇE KOMİSYONU


6


3


1


1


1


12




GÜVENLİK VE İSTİHBARAT
  KOMİSYONU


8


4


2


2


1


17




İÇİŞLERİ KOMİSYONU


13


6


3


2


2


26




İNSAN HAKLARINI İNCELEME
  KOMİSYONU


13


6


3


2


2


26




KADIN ERKEK FIRSAT EŞİTLİĞİ
  KOMİSYONU


13


6


3


2


2


26




KAMU İKTİSADİ TEŞEBBÜSLERİ
  KOMİSYONU


17


9


4


3


2


35




MİLLÎ EĞİTİM, KÜLTÜR,
  GENÇLİK VE SPOR KOMİSYONU


13


6


3


2


2


26




MİLLÎ SAVUNMA KOMİSYONU


13


6


3


2


2


26




PLAN VE BÜTÇE KOMİSYONU


15


7


3


3


2


30




SAĞLIK, AİLE, ÇALIŞMA VE
  SOSYAL İŞLER KOMİSYONU


13


6


3


2


2


26




SANAYİ, TİC, ENERJİ, TABİİ
  KAYN.BİLGİ VE TEKN. KOM.


13


6


3


2


2


26




TARIM, ORMAN VE KÖYİŞLERİ
  KOMİSYONU


13


6


3


2


2


26



BAŞKAN – Öneri
sahibi Adalet ve Kalkınma Partisi Grubu adına Grup Başkan Vekili İstanbul
Milletvekili Mehmet Muş.
Buyurun. (AK
PARTİ sıralarından alkışlar) 
Süreniz beş
dakikadır Sayın Muş.
AK PARTİ GRUBU
ADINA MEHMET MUŞ (İstanbul) – Sayın Başkan, değerli milletvekilleri; yüce
heyetinizi saygıyla selamlıyorum. 
Grup önerimiz,
Türkiye Büyük Millet Meclisinin pazartesi günü çalışma saati ve Başkanlık
Divanındaki üyeler ile Meclisteki komisyonların sayılarıyla ilgilidir. 
Burada,
Başkanlık Divanı konusunda az önce bir tartışma söz konusuydu, bir müzakere
yapıldı. Birkaç noktaya değinmek istiyorum.
Değerli
milletvekilleri, Başkanlık Divanı, Başkan ve diğer üyelerden oluşur. 20’nci
Dönemde, Başkan hariç Başkanlık Divanında 17 üye bulunuyordu. 21’inci Dönemde
yine Başkan hariç 19 üye, 22’nci Dönemde Başkan hariç 14 üye, 23’üncü Dönemde
Başkan hariç 16 üye, 24’üncü Dönemde Başkan hariç 17 üye, 25’inci Dönemde
Başkan hariç 17 üye, 26’ncı Dönemde Başkan hariç 22 üye.
Dolayısıyla,
20’den 26’ncı Döneme kadar bunlar sürekli değişmişler, bazen azalmış bazen
artmış. Bizim bugün teklif ettiğimiz sayı ise 20 artı Türkiye Büyük Millet
Meclisi Başkanıdır. Dolayısıyla, ne geçmiş dönemde oluşturulan Başkanlık
Divanlarından çok uzak bir sayı ne de son dönemlerde oluşturduğumuz rakamların
çok altında kalan bir sayıdır. Yani ortalamasını aldığınız zaman, aslında bugün
teklif ettiğimiz Başkanlık Divanı sayısına ulaşılabilir. Dolayısıyla, bu
anlamda, bu, Genel Kurulun takdirlerine birazdan sunulacaktır Meclis Başkanımız
tarafından.
Bir diğer konu,
burada ifade edilen, şimdiye kadar Meclis Başkanının yapılan hesaplamalarda
Başkanlık Divanının toplam sayısına dâhil edildiği ve parti gruplarına göre bu
dağılımın yapıldığı tartışmasıdır. 
Değerli
arkadaşlar, şimdiye kadar yapılan uygulamalar bu yönde diye, bundan sonra
yapılacak olan uygulamalar, eğer doğrusu, eğer hukuk olarak temeli sağlam olanı
biliyorsak buna neden geçmeyelim? Ki geçmişte Türkiye Büyük Millet Meclisinde
bu tartışmalar yaşanmıştır, bu tartışmalar yapılmıştır. Şöyle ki: Türkiye Büyük
Millet Meclisi Başkanı, Anayasa’nın 94’üncü maddesinin ikinci fıkrası ve İç
Tüzük’ümüzün 9, 10, 11 ve 12’nci maddeleri bir bütün olarak değerlendirildiği
zaman diğer Başkanlık Divanı üyelerinden farklıdır. Buradaki bütün parti
grupları kendilerine tekabül edecek olan Başkan vekili, kâtip üye ve Meclis
idare amirlerini kendi gruplarında yapacakları seçimle belirler ve Türkiye Büyük
Millet Meclisine bildiririz. Bütün partiler bunu böyle yapar. Burada farklı
olan sadece Meclis Başkanıdır. Meclis Başkanının seçimi, Türkiye Büyük Millet
Meclisi Genel Kurulunda yapılır. Partiler, parti grupları teklifte bulunmazlar,
bireysel başvuruyla bu gerçekleşir. 
Şimdi,
bir parti grubunun Türkiye Büyük Millet Meclisi Divanında 2 veya 3 üyeyle
temsil edildiğini düşünün ve bu parti grubu belli sebeplerden dolayı dağıldı. O
3 üyeyle temsil edilen parti grubunun üyeliklerinin görevleri sona eriyor ama
eğer aynı parti grubundan Meclis Başkanı seçilmiş olsaydı Meclis Başkanının
görev süresi sona ermiyordu arkadaşlar. Ne zamana kadar devam ediyordu? Dönemi
tamamlayana kadar. Ya da bir bağımsız milletvekili, Meclis Başkanlığına aday
oldu ve Genel Kurul tarafından seçildi. Şimdi oranlama yapıyorken bu bağımsız
olarak seçilen Meclis Başkanını hangi partiye dâhil edeceksiniz? Hiçbir partiye
dâhil edemezsiniz. Dolayısıyla hem seçilme yöntemi olarak hem icra ettiği
fonksiyon itibarıyla Meclis Başkanının partilere yapılacak olan Başkanlık
Divanındaki sandalye sayısına dâhil edilmesi doğru değil. Dolayısıyla biz bu
önergemizde Meclis Başkanını hariç tutuyoruz yani 20 üye teklifinde
bulunuyoruz, artı, Türkiye Büyük Millet Meclisi Başkanı olacaktır. 
Az
önce grup önerisinde de okunduğu üzere, komisyonlar geçen sene 26 kişiden
oluşturulmuştu, yine aynı şekilde biz de böyle bir teklifte bulunduk. KİT
Komisyonu, kanunu gereği 35’tir; yine Güvenlik ve İstihbarat Komisyonu, kanunu
gereği 17’dir. Bunların sayısı ne azaltılabilir ne de artırılabilir. 
Plan
ve Bütçe Komisyonuyla alakalı, değerli dostlar, Plan-Bütçe Komisyonunun sayısı
Anayasa’da 40 olarak belirtilmişti ve o Anayasa’da 40 olarak belirtilen sayının
25’i, iktidar partisine ya da partilerine verilirdi. 
(Mikrofon
otomatik cihaz tarafından kapatıldı) 
MEHMET
MUŞ (Devamla) – Sayın Başkan, toparlıyorum. 
BAŞKAN –
Toparlayın lütfen.
MEHMET MUŞ
(Devamla) – Anayasa değişikliğiyle beraber, 40 olan Plan ve Bütçe Komisyonu üye
sayısı da artık Başkanlık Divanının kararıyla ya da grup önerisiyle
belirlenebilir hâle gelmiş ve oradaki dağılımda da herhangi bir partiye belli
bir oranda değil de sandalye sayısına göre bir dağılım öngörülmüştü.
Dolayısıyla biz de bu teklifimizde 30 gibi bir rakam teklif ettik çünkü Plan ve
Bütçe Komisyonunda görev alan bir milletvekili başka bir komisyonda görev
alamıyor. 40 belki fazlaydı, 25 belki az olur, 30 gibi… Çünkü burada görev
alan, başka bir komisyonda görev alamayacağı için bütün partiler,
görevlendirmelerini bu noktada daha rahat yapabilirler diye düşünüyorum.
Bir de ben de
Plan ve Bütçe Komisyonunda görev yapmış bir milletvekili arkadaşınızım, oradaki
uygulamaları bilmekteyim. 30 gibi bir sayıyı burada teklif etmiş bulunmaktayız
ve bu anlamda, milletvekillerinden bu grup önerimize destek istemekteyiz ve
bunu Genel Kurulun takdirine sunduğumuzu, destek beklediğimizi ifade etmek
isterim.
Genel Kurulu
saygıyla selamlıyorum. (AK PARTİ sıralarından alkışlar)
BAŞKAN – Evet,
teşekkür ediyoruz.
LÜTFÜ TÜRKKAN
(Kocaeli) – Sayın Başkanım…
BAŞKAN – Buyurun.
LÜTFÜ TÜRKKAN
(Kocaeli) – Ben sataşmadan dolayı müsaadenizle söz almak istiyorum. Benim
konuşmalarıma izafeten sayın konuşmacı birtakım şeyler söyledi. Onu müsaade
ederseniz izah etmek istiyorum.
BAŞKAN – Ben
sataşma fark etmedim ama…
LÜTFÜ TÜRKKAN
(Kocaeli) – İzah etmem gereken bir durum oldu.
BAŞKAN – Evet,
isterseniz şu diğer konuşmacıları bir tamamlayalım. Öneri…
LÜTFÜ TÜRKKAN
(Kocaeli) – Efendim, geçtikten sonra olmaz. Şu anda sataşmadan dolayı bir söz
verirseniz olur, uygulama böyle.
MEHMET MUŞ
(İstanbul) – Efendim, ismini söylemedim. Ne söylemişim Sayın Başkan?
LÜTFÜ TÜRKKAN
(Kocaeli) – Sataşmadan dolayı iki dakikalık bir söz istiyorum Sayın Başkan.
MEHMET MUŞ
(İstanbul) – Ne demişim efendim? 
MEHMET NACİ
BOSTANCİ (Amasya) – Sataşma yok.
BAŞKAN –
Buyurun, yerinizden bir dakika söz veriyorum.
LÜTFÜ TÜRKKAN
(Kocaeli) – Efendim, kürsüden konuşmamın ne sakıncası var?
BAŞKAN –
Buyurun, yeni bir sataşmaya mahal vermeden lütfen.
VI.- SATAŞMALARA İLİŞKİN KONUŞMALAR
1.- Kocaeli Milletvekili Lütfü Türkkan’ın, İstanbul
Milletvekili Mehmet Muş’un AK PARTİ grup önerisi üzerinde AK PARTİ Grubu adına
yaptığı konuşması sırasında şahsına sataşması nedeniyle konuşması 
LÜTFÜ TÜRKKAN
(Kocaeli) – Sayın Başkan, değerli milletvekilleri; sataşmayı kişisel bir mesele
olarak algılamaktan ziyade; söylenen, ifade edilen sözlerin burada doğru
yorumlanmadığını söylemek üzere söz aldım. Netice itibarıyla şahsi bir sataşma
değil bu.
Şimdi, sayın
grup başkan vekili kendisi de ifade etti. Bütün bu hesaplamalar bugüne kadar
Meclis Başkanı da dâhil olmak üzere hesaplanırken bugün Divanda partimize
düşecek olan 1 milletvekilini yok sayabilmek için “Vallahi biz bunun doğrusunu
bulduk, doğrusu bu. Bundan sonra biz bunu uygulayacağız.” demek, bir keyfilik
arz eder. Bugüne kadar “Efendim, kanun ve tüzükle beraber teamüller de
geçerlidir.” şeklinde savunduğunuz tezinizi de çürütür bu. 
Meclisi açarken
Sayın Meclis Başkanı bir ifadede bulundu. Ben bunun tüzükte ve kanunda yazılı
olmadığını ifade ettiğimde “Ama teamüller var.” dediniz. Teamüller geçerli
olduğu zaman işinize geliyorsa teamülleri kabul ediyorsunuz. Burada bunu kabul
etmemek, keyfî bir yönetim için yavaş yavaş hazırlık yaptığınız anlamına gelir.
Bakın, bu keyfî yönetiminiz devam ettiği sürece, başlangıçtaki gibi devam
ederse bu Meclis çok sıkıntılı bir meclis olur; bugünden söylemek istiyorum. 
Burada ilk başta
söylediğim konu şuydu: Hukukun, adaletin tesis edildiği bir meclis, herkesi,
Türk milletini de rahat ettirir ama bu şekildeki keyfî uygulamalar, bundan
sonra bu Mecliste hiçbirimize rahat yüzü göstermez. 
Saygılar
sunuyorum. (İYİ PARTİ sıralarından alkışlar)
BAŞKAN –
Teşekkür ediyorum. 
III.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, TBMM Genel Kurulunun haftalık çalışma
günlerinin dışında 16 Temmuz 2018 Pazartesi günü saat 14.00'te toplanarak
gündeminde bulunan işlerin görüşülmesine, Türkiye Büyük Millet Meclisi
Başkanlık Divanının Başkan hariç 20 üyeden kurulmasına ve görev yerleri
dağılımına, Türkiye Büyük Millet Meclisi ihtisas komisyonlarının siyasi parti
gruplarına dağılımına ilişkin önerisi (Devam)
BAŞKAN – İYİ
PARTİ Grubu adına Behiç Çelik, Mersin Milletvekili. 
Buyurun. (İYİ
PARTİ sıralarından alkışlar) 
Süreniz üç
dakikadır. 
İYİ PARTİ GRUBU
ADINA BEHİÇ ÇELİK (Mersin) – Sayın Başkan, değerli milletvekilleri; Adalet ve
Kalkınma Partisi grup önerisi üzerine söz aldım. Hepinizi saygılarımla
selamlıyorum. 
Öncelikle, ilk
konuşmamı yapmam hasebiyle, yeni seçilen milletvekillerimizi tebrik ediyorum. 
Sayın Başkanım,
sizi de kutluyorum. 
İnşallah, dilek
ve temennim odur ki bu 27’nci Dönem, yüce Mecliste ülkemizin, milletimizin
çıkarlarına çok önemli kararlar alacağımız, birlikte dayanışma içerisinde millî
meselelerde beraber olacağımız bir dönem olur ve siyasi tarihimize de bu
şekilde geçer diye ümit ediyorum.
Değerli
arkadaşlarım, Türkiye Büyük Millet Meclisi, 23 Nisan 1920 tarihinden bugüne
kadar, ilk kurulduğu günden itibaren devletimizin bütün organlarını doğuran en
önemli organdır. Dolayısıyla Türkiye Büyük Millet Meclisi, egemenliğin âdeta
temsil makamı ve demokrasinin de kâbesi ve kıblegâhıdır. Dolayısıyla Türkiye
Büyük Millet Meclisini yetki, görev ve sorumluluk itibarıyla zayıflatmak, fiilî
olarak ya da hukuki olarak küçültmek, etkisiz hâle getirmek aslında devletimize
verilecek en büyük zarardır. Aynı zamanda bu, milletimiz için de bir bühtandır
ve onların temsil yetkilerinin izale edilmesidir, zayıflatılmasıdır;
dolayısıyla demokrasinin katledilmesi anlamına gelir.
Sözümü buradan
şu noktaya taşımak istiyorum: Türkiye Büyük Millet Meclisi, 9 Temmuz 2018
tarihi itibarıyla, Sayın Cumhurbaşkanının yemininden sonra farklı bir mecraya
geçmiştir. 16 Nisan referandumundan sonra gerçekleşen yeni düzende Türkiye
Büyük Millet Meclisinin çok etkisiz olacağını söylemek istiyoruz. Buradan hareketle,
eğer biz, iktidarıyla muhalefetiyle hep birlikte etkili temsiliyet görevi
yapabilirsek, bu, bütünüyle milletimizin yararına olacaktır diye düşünüyorum. 
(Mikrofon
otomatik cihaz tarafından kapatıldı) 
BAŞKAN –
Toparlayın lütfen sayın konuşmacı. 
BEHİÇ ÇELİK
(Devamla) – Teşekkür ederim Başkanım.
Adalet ve
Kalkınma Partisinin grup önerisi bu bağlamda ele alındığında, partimizi,
partilerimizi, özellikle muhalefeti daha etkisiz kılmak için özel olarak
hazırlanmış listeleri ihtiva etmektedir. Sayın Muş, burada konuşmasında da buna
vurgu yapmaktadır. “20 üyeden kurulması” derken burada amacınız nedir? 21
olduğu takdirde, İYİ PARTİ’nin yine Divana üye verme imkânı varken bunu elinden
almış oluyorsunuz. Böyle bir öneriyle ne yapıyorsunuz? Daha çok, kendi partinizin
Türkiye Büyük Millet Meclisi içerisinde ihtisas komisyonları bağlamında da daha
güçlü temsilini ve hak etmediğiniz temsilini sağlamış oluyorsunuz. Bu, sizin
iyi niyetle bu işe başlamadığınızı göstermektedir. 
(Mikrofon
otomatik cihaz tarafından kapatıldı) 
BEHİÇ
ÇELİK (Devamla ) - Bu kararınızı değiştirmenizi ve burada en azından “Başkan
dâhil” hükmünü koymanızı ben burada teklif ediyorum.
Teşekkür
ediyorum. (İYİ PARTİ sıralarından alkışlar)
BAŞKAN
- Teşekkür ediyorum. 
Milliyetçi
Hareket Partisi Grubu adına Grup Başkan Vekili Erkan Akçay. 
Buyurun.
(MHP sıralarından alkışlar) 
Süreniz
üç dakikadır.
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri;
Adalet ve Kalkınma Partisi Grubunun önerisi üzerine söz aldım. Bugün grup önerisinde
Genel Kurulda Meclis Başkanlık Divanının üye sayılarının ve parti gruplarına
göre dağılımının ve ihtisas komisyonlarındaki üye sayılarının belirlenerek yine
parti gruplarına dağılımını görüşüp karar bağlayacağız. Tabii, Genel Kurul
öncesi Danışma Kurulunda parti grupları olarak herhangi bir uzlaşma
sağlayabilmiş değiliz. 
Milliyetçi
Hareket Partisi Grubu olarak şunları ifade etmek isterim: Şimdi, 20’nci Dönemde
Meclisimiz 5 gruptan oluşuyor ve Divan -üye dağılımı- 17 üyeden oluşuyor.
21’inci Dönemde de 5 siyasi parti grubu var 19 üyeden ve 22’nci Dönemde de 14
üyeden oluşuyor çünkü 2 siyasi parti grubu var. 23’üncü Dönemde, Milliyetçi
Hareket Partisinin de içinde bulunduğu dönemde, 4 gruptan oluşan Mecliste 16
Divan üyeliği, 24’üncü Dönemde yine 4 parti grubu ve 17 üye söz konusu. 25’inci
Dönemde Divan üye sayısı 17, 26’ncı Dönemde 4 siyasi grupla birlikte 22 Divan
üyesi söz konusu.
Şimdi biz
Milliyetçi Hareket Partisi olarak 20 Divan üyesinden oluşan bir Divan üye
dağılımını son derece makul buluyoruz, Başkan hariç olmak üzere, biraz evvel
verdiğim bütün rakamlarda Başkan hariç sayılmaktadır. O bakımdan, bunu parti
gruplarına düşen üyelik sayısı bakımından ele alarak zorlamakta bir fayda
görmüyoruz. Aksi takdirde Milliyetçi Hareket Partisi olarak şöyle düşünmemiz
lazım: Bizim partimiz 2 üyeyle temsil edilecek Divanda, e, 3 üye olsa hiç de
fena olmaz. O zaman 3 üye olması için de Divan üye sayısını 29’a çıkarmamız
gerekir. Burada makulü aramakta büyük fayda görüyoruz. Geçtiğimiz dönemlerde de
Milliyetçi Hareket Partisi Grubu olarak, bu sayıları da makul bulmuşuzdur,
kaldı ki bu sayılarla ilgili herhangi bir teamül de oluşmuş değildir, neticede
Genel Kurul kararıyla oluşan bir durum söz konusudur. O bakımdan, bu grup
önerisinin lehinde oy kullanacağımızı belirtiyor, saygılar sunuyorum. (MHP
sıralarından alkışlar) 
BAŞKAN –
Teşekkür ediyoruz Sayın Akçay. 
Halkların
Demokratik Partisi Grubu adına Fatma Kurtulan, Mersin Milletvekili. 
Buyurun. (HDP
sıralarından alkışlar)
Süreniz üç
dakikadır. 
HDP GRUBU ADINA
FATMA KURTULAN (Mersin) – Sayın Başkan, değerli milletvekilleri; ben de
hepinizi saygıyla selamlıyorum.
Sayın Başkan,
Meclis Başkanlığı görevinizde de başarılar diliyorum. 
Seçim
güvenliğinin tartışıldığı, şaibelerin ve kanın bulaştığı bir seçimi geride bırakarak
buraya geldik hepimiz. Dileğimiz, umarız ki bu yeni dönemde güçlendirilmiş bir
Meclisi hep beraber tesis etmeye çalışırız. Demokratik bir anayasanın oluşması
ve demokrasilerin olmazsa olmaz ilkelerinden kuvvetler ayrılığı ilkesinin
tesisi için hep birlikte bir mücadele birliğine ulaşırız diye temenni ediyoruz.

Biliyorsunuz,
başlarken eksik başladık, aslında bir ayıpla başladık; tutuklu 2
milletvekilinin bu çalışmalara dâhiliyetini engelleyen bir durumla başladık.
Umarız, dileriz ki önümüzdeki en kısa sürede bu ayıp giderilir; bir
anayasal hak olarak da Anayasa’da da karşılığını bulan bu engelleyici durumun
giderilmesi için gerekli girişimlerde bizzat Sayın Meclis Başkanımız bulunur. 
Leyla Güven’in,
bizim en güçlü oranı sağlamamıza rağmen, aynı zamanda tüm partilerin ortak bir
eksiği olarak da, zar zor yakaladığımız yaklaşık yüzde 18’lik kadın oranının
bir üyesi olarak da bir an önce Meclisteki yerini almasını diliyoruz. 
İlk şeye
başlarken, özellikle tüm kadın milletvekili arkadaşlarıma başarılar dilerken
HDP kadın grubunun bir temennisi olarak tüm kadın sorunlarına dair “kadın
kimliği” üst başlığıyla iş birliği teklif ediyoruz. Umarım, buna da tüm gruplar
el birliğiyle karşılık verirler. 
AKP’nin bu
önerisine dair de şunu söylemek isterim: Sayın Başkan, ilk Danışma Kurulunu
topladınız. Ne yapıp edip bir konsensüsü yaratmak için mutlaka çaba
göstermeliydiniz. Halk arasında derler: “Dakika bir, gol bir.” Eğer şimdiden,
AKP, hemen ilk toplantıda çubuğu kendisine büken bir durumla bizi karşı karşıya
bırakırsa önümüzdeki süreçte nasıl birlikte çalışacağız? Bu da tartışmalıdır.
Onun için bunu reddediyoruz. Meclis Başkanının da bu tutuma karşı AKP’ye,
bütünen, çoğunluk gücünü arkasına alarak burada “Kabul edenler… Etmeyenler…
Edilmiştir.” durumunu değiştirerek hakkaniyet ilkesini tesis etmesi için çaba
göstermesini diliyorum. 
Saygılar
sunuyorum. (HDP sıralarından alkışlar)
BAŞKAN –
Teşekkür ediyoruz. 
Cumhuriyet Halk
Partisi Grubu adına Haydar Akar, Kocaeli Milletvekili. 
Buyurun. (CHP
sıralarından alkışlar)
Süreniz üç
dakikadır. 
CHP GRUBU ADINA
HAYDAR AKAR (Kocaeli) – Teşekkür ederim Sayın Başkan. 
Sayın Başkan,
değerli milletvekilleri; öncelikle yeni dönemin hayırlı olmasını diliyorum, siz
milletvekili arkadaşlarıma ve Sayın Başkana da başarılar diliyorum. 
Sayın Başkan,
dün seçildiğinizde bayağı da ümitlenmiştik, Mecliste bir konsensüs ve uzlaşma
sağlanacağı konusunda ümidimiz artmıştı ama daha ilk Danışma Kurulundan bir
uzlaşma çıkmaması, bundan sonraki sürecin de bu şekilde devam edeceği
konusundaki kanımızı artırmaya başladı. Aslında yapmanız gereken, bugün
yapmanız gereken… Hep öyle olmuştu, uzlaşmayla Başkanlık Divanı üyeleri
belirlenmişti. 
Bakın, geçen
dönem Başkanlık Divanında 23 üye vardı ve buna siz de dâhildiniz, Başkan da
dâhildi ve 23 Divan üyesi yine burada uzlaşmayla artırıldı, dönem içinde de
artırılmıştı. Bunu da biraz evvel eleştiren arkadaşım, hani “Bir daha artıracak
mıyız, bir daha artıracak mıyız?” diyen arkadaşım da o uzlaşmaya “evet” oyu
vermiş ve onun grubunun da Başkanlık Divanındaki üye sayısı 1 artmıştı, ama bu
döneme baktığınız zaman maalesef yine iktidar partisinin, tamamen, kendine
yontar bir şekilde ve anlaşılamayan bir hesaplama yöntemiyle hem kendi
çoğunluklarını Divanda sağlamalarını –aldıkları oy yüzde 42 olmasına rağmen,
muhalefet partilerinin, ikinci, üçüncü, dördüncü partilerin oylarının yüzde 58
olmasına rağmen- hem komisyonlarda çoğunluğun nasıl ele geçirildiğini dağıtılan
grup önerisinde gayet basit görmekteyiz. 
Bakın, İç Tüzük
Madde 9: “Başkanlık Divanı, bir Başkan; dört başkanvekili; yedi kâtip üye; üç
idare amirinden kurulur.” diyor; gayet basit. Yani siz 23’ü 21’e çekerek, 20
artı 1’e çekerek İYİ PARTİ’nin Divana 1 başkan vekili veya kâtip üye vermesinin
önüne geçiyorsunuz. Aşağı yukarı aynı oyu almış iki partiden birinin bir başkan
vekili ve bir kâtip üyesi var ama diğerinin sadece bir kâtip üyesi var; bu,
özellikle yapılmış bir iş. Niye bunu yapıyorsunuz? Herkes buraya halkın
iradesiyle geldi ve herkesin bir temsil oranı var. Temsil oranları da gayet
basit, oy oranları belli, bu da çok rahatlıkla hesaplanabilir. Ama öyle bir
yöntem bulmuşsunuz ki Başkanlık Divanı ve komisyon üyeliklerini size
yontacağınız için karmaşık bir rakamla sayınızı artırıyorsunuz. Burada eğer
hakkaniyetten söz ediyorsanız, adaletten söz ediyorsanız, bundan sonraki
süreçte bir uzlaşmadan söz edecekseniz bu hatayı, bu yanlışı düzeltmekle
başlamak gerektiğine inanıyorum.
Bakın, hemen,
20+1 olursa ne olur, 21 olursa ne olur? Siz dâhil olursanız İYİ PARTİ’ye 1 tane
daha Başkanlık Divanı üyesi gidiyor -bütün teamüller böyle şimdiye kadar- sizi
hariç tutarlarsa İYİ PARTİ’nin 1 tane eksiliyor. Niye bu kadar zorlanıyoruz?
Niye bu kadar şeytanlık yapmaya veya çeşitli entrikalar çevirmeye çalışıyoruz?
23 hazır, zaten geçen dönem yapmışız, 550 milletvekilinden 600’e çıkmışız,
milletvekili sayımız artmış; kolayı var, sizi de dışarıda tutalım “23+1” deyin
ve bu iş hallolmuş olsun, bu kadar basit. Niye bu entrikalar…
(Mikrofon
otomatik cihaz tarafından kapatıldı) 
BAŞKAN –
Toparlayın lütfen Sayın Akar.
HAYDAR AKAR
(Devamla) – Ben sizin uzlaştırıcı olacağınızı düşünüyorum ve bunun düzeltilmesi
gerektiğine inanıyorum. Burada bütün siyasi partiler halkı ve millî iradeyi
temsil etmektedir. Birilerinin ayrıştırılması, ötekileştirilmesi, sadece
birtakım ittifaklardan dolayı da bir siyasi partinin yok sayılması, görmezden
gelinmesi doğru değil. Herkesin Türkiye Büyük Millet Meclisinde hem
komisyonlarda hem de Divanda eşit şekilde temsil edilmesi gerektiğini ifade
ediyorum.
Saygılar
sunuyorum. (CHP sıralarından alkışlar)
BAŞKAN –
Teşekkür ediyorum.
Sayın Akar, bir
kere, uzlaşmanın tarafları ben değilim, siyasi parti gruplarıdır, bunu
düzeltmekte fayda var. ( AK PARTİ sıralarından alkışlar)
HAYDAR AKAR
(Kocaeli) – Uzlaştıracaksınız Sayın Başkan.
BAŞKAN – Yani
bir uzlaşma iradesi ortaya konulabilseydi uzlaşılabilirdi ama geçmiş
dönemlerde, uzlaşılamadan, Genel Kurul kararıyla da bu işler yapılmış. Gönlümüz
uzlaşmayı arzu ederdi fakat farklı teklifler var, bunu da anlayışla
karşılıyorum. Neticede, iş buraya geldi. İnşallah, bundan sonra uzlaşma
konusunda siyasi parti gruplarımız çok daha gayret gösterir, biz de onlara
katkıyı sağlarız.
MEHMET MUŞ
(İstanbul) – Sayın Başkan…
BAŞKAN – Sayın
Muş, buyurun.
MEHMET MUŞ
(İstanbul) – Sayın Başkanım, 60’a göre bir söz talebim olacak yerimden.
BAŞKAN –
Buyurun.
V.- AÇIKLAMALAR (Devam)
2.- İstanbul Milletvekili Mehmet Muş’un, AK PARTİ grup
önerisinde sunulan ekli listede Avrupa Birliği Uyum Komisyonu üye sayısının 26,
AK PARTİ Grubuna düşen üye sayısının da 13 olarak düzeltilmesini istirham
ettiğine ilişkin açıklaması 
MEHMET MUŞ
(İstanbul) – Sayın Başkan, değerli milletvekilleri; konuşmamı yapıyorken
önergeyle ilgili, KİT ve Güvenlikle alakalı, kanunla belirlenen üyeleri
olduğunu ifade ettim, diğer komisyonları 26 olarak teklif ettiğimizi söyledim
fakat verdiğim ekli listede sehven Avrupa Birliği Uyum Komisyonu “25” olarak
yazılmış, bunun “26” olarak düzeltilmesini ve aynı şekilde AK PARTİ Grubu
olarak da “12” yazılmış, onun da “13” olarak düzeltilerek Genel Kurul
tarafından değerlendirilmesini istirham ediyorum.
Bunu
bilgilerinize arz ediyorum.
BAŞKAN –
Teşekkür ediyoruz.
ENGİN ALTAY
(İstanbul) – Sayın Başkan…
BAŞKAN - Sayın
Altay, buyurun.
ENGİN ALTAY
(İstanbul) – Sayın Başkan, Adalet ve Kalkınma Partisi grup önerisinin oylanması
esnasında karar yeter sayısı aranmasını talep ediyorum.
BAŞKAN –
Teşekkür ediyorum.
III.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, TBMM Genel Kurulunun haftalık çalışma
günlerinin dışında 16 Temmuz 2018 Pazartesi günü saat 14.00'te toplanarak
gündeminde bulunan işlerin görüşülmesine, Türkiye Büyük Millet Meclisi
Başkanlık Divanının Başkan hariç 20 üyeden kurulmasına ve görev yerleri
dağılımına, Türkiye Büyük Millet Meclisi ihtisas komisyonlarının siyasi parti
gruplarına dağılımına ilişkin önerisi (Devam)
BAŞKAN –
Böylece, öneri üzerinde görüşmeler tamamlanmıştır. 
Öneriyi
oylarınıza sunacağım, bundan önce karar yeter sayısı arayacağım. 
Kabul edenler…
Etmeyenler… Karar yeter sayısı vardır, öneri kabul edilmiştir. (AK PARTİ sıralarından
alkışlar)
Sayın
milletvekilleri, İstanbul Milletvekili Nazır Cihangir İslam’ın söz talebi
vardır.
Yerinizden bir
dakika söz veriyorum, buyurun. 
V.- AÇIKLAMALAR (Devam)
3.- İstanbul Milletvekili Nazır Cihangir İslam’ın, Saadet
Partisi olarak Meclis Başkanını görevinden ötürü tebrik ettiğine ve her konuda
yardımcısı olacaklarına, TBMM çatısı altında 8 siyasi partinin temsil
edilmesine karşın grubu olmayan 3 partiye Genel Kurul salonunda yer temin
edilmediği ve bu konuya çözüm bulunmasını istirham ettiğine ilişkin açıklaması
NAZIR CİHANGİR
İSLAM (İstanbul) – Çok teşekkür ederim Sayın Başkanım.
Öncelikle, bu
yeni görevinizden ötürü sizi Saadet Partisi olarak içtenlikle tebrik ediyor ve
her konuda yardımcınız olacağımızı taahhüt ediyoruz efendim.
BAŞKAN -
Teşekkür ederiz.
NAZIR CİHANGİR
İSLAM (İstanbul) - İttifak sisteminin yüzde 97 temsille sonuçlanması gerçekten
olumlu bir gelişmedir ancak buradaki nihai hedef barajın kaldırılması, ittifak
sisteminin devamı ve neticede yüzde 100’ün temsili olmalıdır. 
Sayın Başkan,
değerli milletvekili arkadaşlarım; şu anda Türkiye Büyük Millet Meclisi çatısı
altında 8 siyasi parti temsil edilmektedir. Duruma baktığımızda, grubu olan
siyasi partilere oturacak yer temin edilmiş ancak 3 partiye, 2 ve 1’er üyesi
olan 3 partiye oturacak yer temin edilmemiştir. 
Sayın Başkanım,
biz sizi Başbakanlıktan pratik çözüm üretmenizle yakından tanıyoruz, bu
konudaki hayranlığımızı da gizlemiyoruz. Fiilen de olsa bu konuya bir çözüm
bulunmasını, hiçbir siyasi parti grubunun buna karşı çıkmayacağını tahmin
ediyoruz ve sizden istirham ediyoruz efendim. 
Sözlerim bu
kadar.
Çok teşekkür
ederim.
BAŞKAN -
Teşekkür ediyorum.
Diğer bir söz
talebi var.
Ankara
Milletvekili Yıldırım Kaya, buyurun. 
4.- Ankara Milletvekili Yıldırım Kaya’nın, Meclis Başkanına
görevinde başarılar dilediğine, sözleşmeli ve sözleşmesiz öğretmen ayrımına son
verilmesi gerektiğine ve öğretim üyelerinin bu toplumda asla dışlanamayacağına
ilişkin açıklaması
YILDIRIM KAYA
(Ankara) - Sayın Başkan, değerli arkadaşlar; öncelikle yeni görevinizde sizlere
başarılar diliyorum. 27’nci Dönem milletvekili arkadaşlarımıza da başarılar
diliyorum.
Sayın Başkan,
Sayın Millî Eğitim Bakanı Ziya Selçuk görev tesliminde 1 milyon öğretmenin
temsilcisi olduğunu, tüm öğretmenlerin kendilerini Bakanlık koltuğunda
hissetmelerini söyledi ama hemen arkasından “sözleşmeli öğretmen” ya da
“sözleşmesiz öğretmen” diye bir ayrıma giderek yazılı sınavda 90 puan alan
öğretmene 40 puan vererek öğretmenlerin elenmesini sağlayan bir adım attı. Bu
adımların Türkiye’nin 21’inci yüzyılda öğretmene ve eğitime en yüksek ihtiyaç
olduğu bir dönemde yapılması gerçekten içler acısı. Sözleşmeli ve sözleşmesiz
öğretmen ayrımına son verilmesi gerekiyor. Mülakatla öğretmenlerin yazılıda
elde ettiği başarıyı yok saymasının anlaşılır bir yanı olmadığını belirtmek
istiyorum.
Bir de,
üniversitelerdeki öğretim üyelerinin, sadece barış istediği için işinden atılan
üniversite hocalarının, profesörlerin odasındaki dosyayı toplamaya izin
vermeyen rektörü ve İzmir Valisini görev ve sorumluluğa davet ediyorum. Öğretim
üyeleri asla bu toplumda dışlanamaz, terör örgütü muamelesi gösterilemez. Bilim
yuvasına sahip çıkmak hepimizin boynunun borcudur. Eğer 15 Temmuzla
hesaplaşacaksak Fetullahçı terör örgütüne karşı mücadele etmiş bu onurlu
insanlara sahip çıkarak mücadele edebiliriz. Aksi takdirde kendimizi kandırmış
oluruz.
Hepinize
saygılar sunuyorum. (CHP sıralarından alkışlar)
BAŞKAN -
Teşekkür ediyoruz. 
Sayın
milletvekilleri, gündemimizdeki konuları görüşmek üzere 16 Temmuz Pazartesi
günü saat 14.00’te toplanmak üzere birleşimi kapatıyorum. 
Kapanma Saati: 17.36



