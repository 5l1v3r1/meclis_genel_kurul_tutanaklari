



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 10’uncu
Birleşim
 24
Ekim 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Mustafa Destici’nin, Türk-İslam coğrafyasında
son dönemde yaşanan gelişmelere ilişkin gündem dışı konuşması
2.- Antalya Milletvekili Hasan Subaşı’nın, “rant vergisi” olarak ifade
edilen düzenlemeye ilişkin gündem dışı konuşması
3.- Konya Milletvekili Abdulkadir Karaduman’ın, 24 Ekim Birleşmiş
Milletler Günü’ne ilişkin gündem dışı konuşması

IV.- AÇIKLAMALAR
1.- Balıkesir Milletvekili Ahmet Akın’ın, astsubay ve emeklilerine
verilen sözlerin neden tutulmadığını ve bu sözlerin ne zaman yerine
getirileceğini öğrenmek istediğine ilişkin açıklaması
2.- Manisa Milletvekili Bekir Başevirgen’in, Turgutlu Çaldağı’ndaki
nikel maden işletmesinin tehdit oluşturmaya devam ettiğine ilişkin açıklaması
3.- Bursa Milletvekili Erkan Aydın’ın, bir dönem FETÖ’yle şimdi de yeni
tarikatlarla kol kola olanların Andımız’la ne derdi olduğunu öğrenmek
istediğine ilişkin açıklaması
4.- Mersin Milletvekili Baki Şimşek’in, çiftçiye ucuz mazotun ne zaman
verileceği konusunda Hükûmetten açıklama beklediklerine ve 2019 yılında taban
fiyatlarının sezon başlamadan önce ilan edilmesi gerektiğine ilişkin açıklaması
5.- Bursa Milletvekili Nurhayat Altaca Kayışoğlu’nun, on altı yıldır
ülkeyi yönetenlerin beceriksizliklerinin ve kandırılmalarının bedelini bu
milletin ödediğine ilişkin açıklaması
6.- Kırklareli Milletvekili Türabi Kayan’ın, Kırklareli’nin Pehlivanköy
ilçesine bağlı Yeşilpınar köyünde bulunan ve sel gelmesiyle hasar gören
köprünün derhâl yapılması gerektiğine ilişkin açıklaması
7.- İstabul Milletvekili Turan Aydoğan’ın, ataması yapılmayan
öğretmenlerin yaşadıkları sorunlara ilişkin açıklaması
8.- Hatay Milletvekili Serkan Topal’ın, açlık sınırında yaşayan
vatandaşların daha ne kadar tasarruf edeceklerini, tasarruf edilecek ödenekler
arasında sağlık yatırımlarının olup olmadığını, Hatay ili Dörtyol, Defne ve
Arsuz ilçe devlet hastanelerinin inşaatlarına devam edilip edilmeyeceğini
Hükûmetten öğrenmek istediğine ilişkin açıklaması
9.- Bursa Milletvekili Yüksel Özkan’ın, Bursa’da 65 yaş üstü
vatandaşların şehir içi toplu taşıma araçlarından faydalanabilmek için seyahat
kartı çıkartmak zorunda olduklarına ilişkin açıklaması
10.- Denizli Milletvekili Kazım Arslan’ın, Andımız’la ilgili Danıştay 8.
Dairesinin vermiş olduğu kararın neden hemen uygulanmadığını öğrenmek
istediğine ve Andımız’ın derhâl okullarda okunmasının sağlanmasını Millî Eğitim
Bakanından talep ettiğine ilişkin açıklaması
11.- Kocaeli Milletvekili İlyas Şeker’in, Gebze OSB ile Darıca Sahil
arasındaki metro hattının temelinin atıldığına ve bu projeyi Kocaeli’ne
kazandıran Büyükşehir Belediye Başkanına teşekkür ettiğine ilişkin açıklaması
12.- Kayseri Milletvekili Çetin Arık’ın, saray ve beslemelerinin bir eli
yağda bir eli baldayken parasızlıktan doktor kontrolüne gidemeyen insanların
hayatını kaybettiğine ilişkin açıklaması
13.- Kahramanmaraş Milletvekili İmran Kılıç’ın, 24 Ekim Birleşmiş
Milletler Günü’nü kutladığına, Andımız’daki temanın birliğe değil ayrılığa kapı
açtığına ilişkin açıklaması
14.- Mersin Milletvekili Ali Cumhur Taşkın’ın, Birleşmiş Milletlerin,
73’üncü kuruluş yıl dönümünde, insanların barış beklentisini karşılamaktan
uzaklaştığına ilişkin açıklaması
15.- Denizli Milletvekili Haşim Teoman Sancar’ın, Denizli-Aydın Otoyolu
Projesi’nin dördüncü kez ertelenmesi konusunda Ulaştırma Bakanının
bilgilendirmesini talep ettiğine ilişkin açıklaması
16.- Trabzon Milletvekili Ahmet Kaya’nın, ÇAYKUR’da çalışan mevsimlik
işçilerin sorunlarına ilişkin açıklaması
17.- Osmaniye Milletvekili Mücahit Durmuşoğlu’nun, 24 Ekim Osmaniye’nin
il oluşunun 22’nci yıl dönümünü kutladığına ve Osmaniye’de sosyal, kültürel,
ekonomik anlamda büyük değişimler gerçekleştirildiğine ilişkin açıklaması
18.- Afyonkarahisar Milletvekili Mehmet Taytak’ın, Afyonkarahisar ili
Bolvadin ilçesi sınırlarında bulunan Eber Gölü’nün kurumasıyla vatandaşların mağdur
olduğuna ve bu konunun takipçisi olacağına ilişkin açıklaması
19.- İstanbul Milletvekili Hayati Arkaz’ın, Hakkâri’de şehit edilen
Piyade Onbaşı Sedat Kasap ile Mardin’de şehit edilen Uzman Onbaşı Muhammet
Çoban’a ve Erzincan’da şehit olan Jandarma Uzman Çavuş Furkan Kaplanbaba’ya
Allah’tan rahmet dilediğine, Türkiye Cumhuriyeti devletinin terörün kökünü
kazıyacak güce sahip olduğuna ilişkin açıklaması
20.- Gaziantep Milletvekili İrfan Kaplan’ın, on altı yıllık AKP
iktidarında birçok fabrikanın kapanması, binlerce işçinin işinden olması ve
birçok esnafın kepenk kapatması konusunda AKP iktidarının ne yapmayı
düşündüğünü öğrenmek istediğine ilişkin açıklaması
21.- Kahramanmaraş Milletvekili Habibe Öçal’ın, yetmiş üç yıl önce
kurulan Birleşmiş Milletlerin kuruluş amacıyla çeliştiğine, Türkiye olarak
mazlumların yanında olmaya devam edeceklerine ilişkin açıklaması
22.- Samsun Milletvekili Erhan Usta’nın, terörün can almaya devam
ettiğine, Mardin ve Erzincan’daki şehitlere, kırk üç yıl önce şehit edilen Türkiye’nin
Viyana Büyükelçisi Daniş Tunalıgil’e, Türkiye’nin Paris Büyükelçisi İsmail
Erez’e ve makam şoförü Talip Yener’e, otuz dokuz yıl önce şehit edilen ülkücü
Şerafettin Karcı’ya Allah’tan rahmet dilediğine, 25 Ekim Âşık Veysel’i 124’üncü
doğum yıl dönümünde, 25 Ekim Ziya Gökalp’i 94’üncü ölüm yıl dönümünde rahmetle
andığına, açıklanan 2023 Eğitim Vizyonu’na ilişkin açıklaması
23.- Kars Milletvekili Ayhan Bilgen’in, Âşık Veysel’i saygıyla andığına,
millî eğitim politikalarında bir modeli denemenin, sonuçlarını görmenin bile on
yıllarla ifade edilebilecek bir periyoda denk gelmesi gerektiğine, insan
sağlığını ciddi biçimde tehdit eden durumlarla karşı karşıya olunduğuna ve
yargılama süreci kadar idari soruşturma süreçlerinin, Meclisin denetim
işlevininin anayasal sistem içerisinde anlam ifade ettiğine ilişkin açıklaması
24.- İstanbul Milletvekili Engin Altay’ın, Plan ve Bütçe Komisyonununda
Türkiye Varlık Fonu Raporu’nun sunulduğu Başbakanlık tezkeresinin
görüşülmesinde kapalı oturuma geçilmesinin nedenini öğrenmek istediğine,
yürütmenin yargı ve yasama üzerindeki vesayetini kaldırmasını talep ettiğine,
yargıya talimat vermenin Anayasa suçu olduğuna, Türkiye’de otokrasi güdümlü bir
jüristokrasi olduğuna ve bunun Türkiye’nin ayıbı olduğuna, 23 Ekim PTT’nin 178’inci
kuruluş yıl dönümünde PTT çalışanlarına kolaylıklar dilediğine ilişkin
açıklaması
25.- İstanbul Milletvekili Yavuz Ağıralioğlu’nun, Cemal Kaşıkçı
hadisesine ilişkin açıklaması
26.- İstanbul Milletvekili Mehmet Muş’un, Dargeçit’te şehit olan askere
Allah’tan rahmet yaralı olan askere acil şifalar dilediğine, yargıyla ilgili
tartışmaların farklı noktalara çekilmesinin bir anlamı olmadığına, Kaşıkçı
cinayetinin tüm çıplaklığıyla ortaya konuluncaya kadar üzerine gidileceği gibi
geçmiş dönemlerde ya da bu dönemde olabilecek bütün olayların da üzerine
gidileceğine ilişkin açıklaması
27.- Uşak Milletvekili Özkan Yalım’ın, Kars Milletvekili Ahmet Arslan’ın
HDP grup önerisi üzerinde AK PARTİ Grubu adına yaptığı konuşmasındaki bazı
ifadelerine ilişkin açıklaması
28.- İstanbul Milletvekili Mahmut Tanal’ın, Erzincan ili İliç ilçesinde
şehit olan Düzceli Jandarma Uzman Çavuş Furkan Kaplanbaba’ya Allah’tan rahmet
dilediğine ilişkin açıklaması
29.- Adana Milletvekili Mehmet Metanet Çulhaoğlu’nun, Gercüş’te PKK’lı
teröristlerce şehit edilen askerlere ve şehitlerden Adana ili Yüreğir ilçesi 19
Mayıs Mahallesi’nden Mahmut Özçakır’a Allah’tan rahmet dilediğine ilişkin
açıklaması
30.- Kars Milletvekili Ahmet Arslan’ın, Uşak Milletvekili Özkan Yalım’ın
sataşma nedeniyle yaptığı konuşmasındaki bazı ifadelerine ilişkin açıklaması
31.- Kütahya Milletvekili Ali Fazıl Kasap’ın, Kars Milletvekili Ahmet
Arslan’ın yaptığı açıklamasındaki bazı ifadelerine ilişkin açıklaması
32.- Manisa Milletvekili Erkan Akçay’ın, İstanbul Milletvekili Yavuz
Ağıralioğlu’nun 9 sıra sayılı Kanun Teklifi’nin tümü üzerinde İYİ PARTİ Grubu
adına yaptığı konuşmasındaki bazı ifadelerine ilişkin açıklaması
33.- İstanbul Milletvekili Mahmut Tanal’ın, Cumhuriyet Halk Partisinin
emeklilere dinî bayramlarda birer maaş ikramiye vermeyi taahhüt ettiğine ve İYİ
PARTİ Grubunun emeklilikte yaşa takılanlarla ilgili araştırma önergesine
Milliyetçi Hareket Partisinin desteğini niçin çektiğini öğrenmeye hakları olduğuna
ilişkin açıklaması
34.- Manisa Milletvekili Erkan Akçay’ın, İstanbul Milletvekili Mahmut
Tanal’ın açıklamasındaki bazı ifadelerine ilişkin açıklaması
35.- İstanbul Milletvekili Mahmut Tanal’ın, Manisa Milletvekili Erkan
Akçay’ın açıklamasındaki bazı ifadelerine ilişkin açıklaması
36.- Manisa Milletvekili Erkan Akçay’ın, tekraren, İstanbul Milletvekili
Mahmut Tanal’ın açıklamasındaki bazı ifadelerine ilişkin açıklaması
37.- İstanbul Milletvekili Mehmet Muş’un, İstanbul Milletvekili Yavuz
Ağıralioğlu’nun 9 sıra sayılı Kanun Teklifi’nin tümü üzerinde İYİ PARTİ Grubu
adına yaptığı konuşmasındaki bazı ifadelerine ilişkin açıklaması
38.- İstanbul Milletvekili Yavuz Ağıralioğlu’nun, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
39.- İstanbul Milletvekili Engin Altay’ın, İstanbul Milletvekili Yavuz
Ağıralioğlu’nun yaptığı açıklamasındaki bazı ifadelerine ilişkin açıklaması
40.- İstanbul Milletvekili Mehmet Muş’un, İzmir Milletvekili Mehmet Ali
Çelebi’nin 9 sıra sayılı Kanun Teklifi’nin tümü üzerinde CHP Grubu adına yaptığı
konuşmasındaki bazı ifadelerine ilişkin açıklaması
41.- İstanbul Milletvekili Engin Altay’ın, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
42.- İstanbul Milletvekili Yavuz Ağıralioğlu’nun, konuşurken muhataplara
nezaketsizlik etmemeye ihtimam gösterdiğine ve sözlerinin yanlış anlaşıldığına
ilişkin açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye Büyük Millet
Meclisinde ekli listede isimleri belirtilen ülke parlamentolarıyla dostluk
grupları kurulmasına ilişkin tezkeresi (3/51) 

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkanvekili ve İstanbul
Milletvekili Yavuz Ağıralioğlu tarafından, emeklilikte yaşa takılan
vatandaşlarımızın mağduriyetinin giderilmesi, sorunların çözümü ile açılan yeni
kadrolarla işsizliğin önüne geçilerek yeni istihdam olanaklarının yaratılması
amacıyla 24/10/2018 tarihinde Türkiye Büyük Millet Meclisi Başkanlığına verilmiş
olan (10/340) esas numaralı Meclis araştırması önergesinin ön görüşmelerinin,
Genel Kurulun 24 Ekim 2018 Çarşamba günkü birleşiminde yapılmasına ilişkin
önerisi
2.- HDP Grubunun, İstanbul Milletvekili Sayın Züleyha Gülüm ve
arkadaşları tarafından, üçüncü havalimanında yaşanan hak ihlallerinin
araştırılması amacıyla 3 Ekim 2018 tarihinde Türkiye Büyük Millet Meclisine
verilmiş olan Meclis araştırması önergesinin ön görüşmelerinin, Genel Kurulun
24 Ekim 2018 Çarşamba günkü birleşiminde yapılmasına ilişkin önerisi
3.- CHP Grubunun, İstanbul Milletvekili Fethi Açıkel ve arkadaşları
tarafından, üniversitelerimizde yaşanan yönetsel, kurumsal ve kadrosal
sorunların tespiti ile çözüm önerilerinin geliştirilmesi amacıyla 24/10/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 24 Ekim 2018 Çarşamba
günkü birleşiminde yapılmasına ilişkin önerisi

VII.- SATAŞMALARA İLİŞKİN KONUŞMALAR
1.- Kars Milletvekili Ahmet Arslan’ın, Uşak Milletvekili Özkan Yalım’ın
yaptığı açıklamasında şahsına sataşması nedeniyle konuşması
2.- Uşak Milletvekili Özkan Yalım’ın, Kars Milletvekili Ahmet Arslan’ın
sataşma nedeniyle yaptığı konuşmasında CHP Grubuna sataşması nedeniyle
konuşması
3.- İstanbul Milletvekili Engin Altay’ın, İstanbul Milletvekili Memet
Bülent Karataş’ın 9 sıra sayılı Kanun Teklifi’nin tümü üzerindeki soru-cevap
işlemi sırasında şahsına sataşması nedeniyle konuşması

VIII.- SEÇİMLER
A) Sayıştay Üyeliklerine Seçim
1.- Sayıştayda boş bulunan üyeliklere seçim (S.Sayısı: 8)

IX.- MECLİS ARAŞTIRMASI
A) Ön Görüşmeler
1.- İYİ PARTİ Grubu adına Grup Başkan Vekili İstanbul Milletvekili Yavuz
Ağıralioğlu tarafından emeklilikte yaş şartını sağlayamayan vatandaşların
yaşadıkları sorunların incelenerek bu sorunlara karşı alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/340) 

X.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Ankara Milletvekili Fatih Şahin ve İstanbul Milletvekili Şirin
Ünal’ın Türk Silahlı Kuvvetlerini Güçlendirme Vakfı Kanununda Değişiklik
Yapılması Hakkında Kanun Teklifi (2/1123) ve Millî Savunma Komisyonu Raporu (S.
Sayısı: 9)

XI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın, gündem dışı
konuşmalar için müracaatların önceliğine göre düzenleme yaptığına ilişkin
açıklaması
2.- Oturum Başkanı TBMM Başkan Vekili Celal Adan’ın, Erzincan’ın İliç
ilçesinde şehit olan Jandarma Uzman Çavuş Furkan Kaplanbaba’ya Allah’tan rahmet
dilediğine ilişkin konuşması
24 Ekim
2018 Çarşamba
BİRİNCİ
OTURUM
Açılma
Saati: 14.00
BAŞKAN:
Başkan Vekili Celal ADAN
KÂTİP
ÜYELER: Barış KARADENİZ (Sinop), Şeyhmus DİNÇEL (Mardin)
----- 0
-----
BAŞKAN
– Türkiye Büyük Millet Meclisinin 10’uncu Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Türk-İslam coğrafyasında son dönemde yaşanan gelişmeler hakkında
söz isteyen Ankara Milletvekili Mustafa Destici’ye aittir.
Buyurun
Sayın Destici. 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Mustafa Destici’nin, Türk-İslam coğrafyasında
son dönemde yaşanan gelişmelere ilişkin gündem dışı konuşması
MUSTAFA
DESTİCİ (Ankara) – Kıymetli Başkanım, sayın Divan, değerli milletvekilleri;
öncelikle sizleri sevgiyle, saygıyla selamlıyor; hain PKK terör örgütüyle
mücadele ederken şehadet şerbetini içen şehitlerimizi rahmetle, minnetle ve
şükranla anıyorum. Ruhları şad olsun, mekânları cennet olsun. 
Saygıdeğer
Başkan, değerli milletvekilleri; Türk ve İslam coğrafyasındaki yangın hepimizin
malumu ancak onlarca yıldır süren ve artarak devam eden Doğu Türkistan’daki
yangın diğer bölgeler kadar ülkemizin gündemini maalesef meşgul etmemektedir.
Doğu Türkistan’da tarihin gördüğü en büyük insan hakları ihlalleri
gerçekleşirken dünya uluslarının ve özellikle de Türk ve İslam dünyasının
Çin’le çıkar ilişkilerinin bozulması endişesiyle bu baskı ve zulümleri görmezden
gelmeleri canımızı oldukça acıtmakta ve yüreğimizi yakmaktadır. Milyonlarca
insanın hayatını nefes alamaz hâle getirecek kadar gözü dönmüş bir yönetim
karşımızdayken bizlerin bu zulme sessiz kalması asla ve kata mümkün değildir.
Doğu Türkistan Türklerinin, dillerini öğrenme, inançlarını yaşama, evlenme ve
çocuk sahibi olma gibi en doğal insan haklarından mahrum edildiklerini, 1
milyon Uygur kızının ailesinden zorla alınarak fabrika ve tarlalarda işçi
yapıldığını; sadece Uygur kızları değil, Doğu Türkistanlıların kendi toprağında
işsiz bırakılıp, sürgünde köle gibi çalıştırılıp toplu katliamlara maruz
kaldıklarını, eğitim adı altında milyonlarca Doğu Türkistanlı kardeşimizi
kamplarda yaşamaya mahkûm ettiklerini göremeyecek kadar kör mü oldu gözlerimiz?
Bahsettiğimiz bu dramı son zamanlarda ABD’nin oyunu olarak bizlere sunma
çabasında olanları da görmekteyiz; iddiaları, bahsedilen bu olayları Çin’in
güçlenmesini istemeyen ABD’nin uydurduğu haberler olduğu yönünde. Ölümü,
acıyı, baskıyı, korkuyu bizzat görmüş ve yaşamış olan milyonlarca Doğu
Türkistanlı kardeşimi nereye koyacağız? Yalanı ve doğruyu algılama biçimimiz,
Çin ve ABD rekabetine mi bağlanmıştır?
Öte
yandan, iki ülke arasındaki bu rekabet yaşanan bu dramın üzerini örtmeye yeter
mi? Bu insanlara sormak istiyorum: Siz kimin tarafındasınız? ABD’nin mi, Çin’in
mi, yoksa insanlığın mı, vicdanın mı? Dünyanın gözü önünde umursamadan
hukuksuz, kanunsuz ve alenen yapılan bu katliamların nedeni nedir? Müslüman
olmaları mıdır, Türk olmaları mıdır? Ticari ve siyasi hesaplarınız sonucunda
feryat feryat büyüyen bu zulme kulaklarınızı tıkamanız, gözlerinizi kapatmanız
ve sessizliğe bürünmeniz, zulmedenlerle sizleri aynı kefeye koyar. Bunu da hiç
kimsenin unutmaması gerekir. Haksızlık karşısında susan dilsiz şeytandır.
Değerli
milletvekilleri, dünyanın tüm ülkelerinde olduğu gibi Türk ve İslam dünyasının
lokomotif ülkesi konumundaki Türkiye’de Doğu Türkistan için maalesef yüksek
sesler duyamamaktayız. Basın ilgisiz, Parlamento ilgisiz, STK’ler ilgisiz,
milletvekillerimizin birçoğu maalesef ilgisiz. Hatta, değerli vekillerimiz bu
konuya o kadar ilgisiz ki bundan bir ay önce Paris’te düzenlenen Doğu Türkistan
Bağımsızlık Hareketi Kurultayına sadece şahsım katılmıştır. Sanırım gönül
coğrafyamızın sınırlarını, Türkiye olarak bizler, tam olarak idrak
edememekteyiz ya da gönül coğrafyamızı gündemlere, çıkarlara ve diplomatik
ilişkilerimize göre her gün revize ediyoruz. Acaba bu yüzden mi Doğu Türkistan
konusunda sessizliğe bürünmekteyiz? Acaba bu yüzden mi dünyanın en fazla insani
yardım yapan ülkesi olurken Doğu Türkistan’a kulaklarımızı tıkamaktayız? Ancak
bunlar bizim için bahane değildir. Elimizden geldiğince ve gücümüz yettiğince
bu zulme dur demek için çalışacağız. Her platformda Doğu Türkistan’ın hak
ettiği refaha, huzura ve bağımsızlığa ulaşması için gayret sarf edeceğiz. Doğu
Türkistan’ın uğruna atılan her adımın adalet, hak ve insanlık için atılmış bir
adım olduğunu aklımızdan çıkarmayacağız. 
Bu
sebeple, Türkiye Büyük Millet Meclisi İnsan Hakları Komisyonunun Parlamento
çatısı altında Doğu Türkistan’la ilgili çalışmalarını artırmasını talep
ediyoruz. Üyesi olduğumuz tüm asamblelerin metinlerinde Doğu Türkistan için en
azından bir paragraf ayrılmasını talep ediyoruz. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
MUSTAFA
DESTİCİ (Devamla) – Sağ olun. 
Kamuoyunda
o bölgeye yönelik farkındalığın artırılması için yazılı ve görsel basında
etkinliğin artırılmasını, sivil toplum kuruluşlarının konuya daha fazla
eğilmelerini talep ediyoruz. Adaletsizliği azaltmak isteyen, kısacık hayatına
daha fazla anlam katmak isteyen herkes bu konuda destek olmalıdır. 
Ayrıca,
Türkiye Büyük Millet Meclisimizin Doğu Türkistan özel gündemiyle toplanmasını
ve Çin’in bu zulümlerini kınamasını da Büyük Birlik Partisi olarak talep
ediyoruz. 
Saygıdeğer
Başkanım, kıymetli milletvekilleri; ben bir Türk milliyetçisiyim, Türk-İslam
ülkücüsüyüm ve Türkiye tarihinin hiçbir döneminde ülkücüler, alperenler, Türk
milliyetçileri asla ırkçı ve faşist olmamışlardır. Irkçılığın ve faşistliğin
imanımızla uyuşmadığını biz de bilenlerdeniz. Ben hem bir imam-hatip lisesi
mezunuyum hem de ilahiyat fakültesi mezunuyum. Üstünlüğün takvada olduğunu biz
de biliyoruz. Lakin hiç kimse şunu aklından çıkarmasın: Bu büyük Müslüman Türk
milleti on asırdan fazla İslam’ın…
(Mikrofon
otomatik cihaz tarafından kapatıldı) 
MUSTAFA
DESTİCİ (Devamla) – Burada mikrofonun açılmasını istiyorum. 
BAŞKAN
– Toparlayın Sayın Milletvekili.
MUSTAFA
DESTİCİ (Devamla) – Bu asil Türk milleti on asırdan fazla İslam’ın
sancaktarlığını yapmış. Türk milleti derken Türk, Türkmen, Çerkez, Boşnak, Laz,
hepsi bu “Türk milleti” ifadesinin içerisindedir. Bu millet on asırdan fazla
İslam’ın sancaktarlığını yapmış, İlayıkelimetullah için “nizamıâlem” diyerek üç
kıtada at koşturmuş ve seve seve canlarını vererek şehadet şerbetini içmiştir.
Onun için bu millet takvada üstündür ve ben bunun için gururla Türk’üm diyorum,
Türk milliyetçisiyim, alperenim, ülkücüyüm ve Türk-İslam ülkücüsüyüm diyorum.
Hepinizi
sevgiyle, saygıyla, hürmetle ve muhabbetle selamlıyorum. (MHP sıralarından
alkışlar)
Teşekkür
ederim Sayın Başkan.
BAŞKAN
– Teşekkür ederim Sayın Destici.
Gündem
dışı ikinci söz, Türkiye’de İmar Yasası, imar hareketleri, ranta dönük yoğunluk
artışları, çarpık yapılaşma ve rant vergisi taslağı hakkında söz isteyen
Antalya Milletvekili Hasan Subaşı’na aittir.
Buyurun
Sayın Subaşı. (İYİ PARTİ sıralarından alkışlar) 
2.- Antalya Milletvekili Hasan Subaşı’nın, “rant vergisi” olarak ifade
edilen düzenlemeye ilişkin gündem dışı konuşması
HASAN
SUBAŞI (Antalya) – Sayın Başkan, sayın milletvekilleri; saygılarımı sunuyorum. 
Sayın
Başkan, görevinizde başarılar diliyorum.
BAŞKAN
– Teşekkür ederim.
HASAN
SUBAŞI (Devamla) – Sayın Destici’nin Doğu Türkistan’la ilgili hassasiyetine
katıldığımı ifade ederek sözlerime başlamak istiyorum.
Ben,
son günlerde basında çokça çıkan rant vergisini kentlerimiz için önemli bir
tehlike ve tehdit gördüğüm için söz almış bulunuyorum.
Kentlerle
olan süreci şöyle kısaca bir özetlemek, ifade etmek gerekirse şunu
söyleyebilirim: Türkiye’deki tüm kentlerimizin imar planlarının yirmi otuz yıl
önce yapılmış, merkez tarafından Bakanlıkça onaylanarak İller Bankası
aracılığıyla yapılmış planlar olduğunu söyleyebilirim. Tabii, yirmi otuz yıl
önce yapılmış planların bugünkü dinamiklere uyması fevkalade zordur ve
uymamıştır da. Değişikliklerin Bakanlıkça yapılması, merkezden planlanması son
derece zor olduğu için kaçak yapılaşma şehirlerimizde çok artmıştır. Ancak 1985
yılındaki 3194 sayılı Yasa o dönemde bir devrim niteliğindeydi çünkü bu yasaya
göre belediyeler, belediye meclisleri merkezde olan yetkiyi
kullanabiliyorlardı. Bu, dünyadaki sisteme uygundu ama Türkiye için bir büyük
yenilikti ve devrim niteliğindeydi. Ardından da aynı Hükûmetçe 1988 yılında
Kooperatif Yasası’nda bir değişiklik yapılarak kooperatifçilik, yapı
kooperatifçiliği desteklenmişti, büyük ölçüde teşvik verilmişti. O gün bu
değişiklikler uygun olmasına rağmen bu iki planın birleşmesiyle kentlerimizde
çok ciddi bir yapılanma başlamıştı ve bu yapılanma da maalesef kentlerin büyük
ölçüde bozulmasına neden olmuştu. Çünkü bu yapılan değişiklikler son derece
makul ve doğru olmakla birlikte, bu değişikliklere belediyelerimiz hazır
değildi maalesef, belediye meclislerimizin ne donanımı ne teknik donanımı ne de
bu konuda bir hazırlığı vardı, hazırlıksız yakalanmışlardı ve belki de
kentlerimizin en çok bozulma sürecinin yaşandığı yıllar olmuştur. Zaman içinde
kentlerimiz, kent belediyeciliği büyük ölçüde bu eksiklerini tamamlamaya
çalışmıştır. 
Benim
şöyle bir örnek vermem gerekirse, ben belediye başkanı seçildiğimde, düşünün,
benden önce Antalya’daki belediye meclisi kararıyla bütün konutlara 1 kat
fazladan verilmişti, “turizmi teşvik” adı altında da bütün turistik tesislerin
yapılarına da 2 kat hediye edilmişti, hediye gibi verilmişti. Bu, ruhsatsız
olarak belediye meclisinin teşvik amacıyla verdiği bir yapılaşma modeliydi.
Bunun önüne geçebilmek, bu yoğun yapılaşmanın ve çarpık yapılaşmanın önüne
geçebilmek için kentler büyük gayret sarf ettiler, donanımını ve teknik
bilgilerini ve teknik eksiklerini giderme çabasında oldular ve de sivil toplum
kuruluşlarının bu konudaki davalarıyla fazladan yoğunluk artışları engellenir
oldu. Kentler pozisyonunu almıştı ve yoğunluk artışları artık usulsüzlük nedeni
olarak görülmeye başlamıştı ve mahkemelerce de iptal ediliyordu. Ancak son
günlerdeki rant vergisinin -maalesef bir belediyeci olarak şunu söyleyebilirim
ki- bu alınan bütün pozisyonu, kentlerin disiplinini yeniden berhava edecek,
yok edecek bir sistemi getirir endişesindeyim. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
HASAN
SUBAŞI (Devamla) – Toparlıyorum efendim.
O
nedenle, çıkması muhtemel bu rant vergisine karşı şunu söyleyebilirim ki
kentlerimiz için çok büyük bir tehlikedir hatta bu konudaki usulsüzlüğü,
keyfîliği hazırlamakta bir kılıf olabilir. Çok tehlikeli bir yasa teklifidir.
2014 yılında da aynı rant vergisi gündeme gelmişti ama 2015 yılında çetin
tartışmalar sonucunda gündemden çekilmek zorunda kalınmıştı. Dilerim ki bu rant
vergisine ilişkin hazırlıklar kanun teklifi olarak yüce Meclisin huzuruna
gelmez. Bu dileğimi sizlerle paylaşmak istedim. 
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Teşekkürler Sayın Milletvekili. 
Gündem
dışı üçüncü söz, Birleşmiş Milletler Günü münasebetiyle söz isteyen Konya
Milletvekili Abdulkadir Karaduman’a aittir. 
Buyurun
Sayın Karaduman. 
3.- Konya Milletvekili Abdulkadir Karaduman’ın, 24 Ekim Birleşmiş
Milletler Günü’ne ilişkin gündem dışı konuşması
ABDULKADİR
KARADUMAN (Konya) – Sayın Başkan, değerli milletvekilleri; her birinizi
hürmetle muhabbetle selamlıyorum. 
Bugüne
kadar yapmış olduğumuz konuşmalar gibi, bugün ve bundan sonra da hakkın,
hukukun ve adaletin yani yazarın ifadesiyle kamusun namus olmasından sebep,
sözün namusunu korumak ve yüceltmek adına konuşmalarımızı yapmış olacağız.
Bugün de burada gündem dışı konuşmalarla alakalı, Dünya Birleşmiş Milletler
Günü’yle ilgili konuşmuş olacağız. 
Birleşmiş
Milletler, İkinci Dünya Savaşı sonrasında dünya barışını ve güvenliğini
sağlamak ve milletler arasındaki ilişkileri güçlendirebilmek, kültürel ve
ekonomik iş birliğini sağlamak amacıyla kurulmuştur. Ama ne hazindir ki bugün
geldiğimiz noktada Birleşmiş Milletlerin dünya barışını sağlamak bir yana,
küresel sömürü sisteminin devamını sağlamaktan, İsrail’in yeryüzündeki
mevcudiyetini güçlendirmekten başka bir işlevi kalmamıştır. 
Birleşmiş
Milletler Genel Kurulunda iktidar sahibi olan 5 ülke, 5 devlet bugün
yaşadığımız yeryüzünü dizayn etmektedir. Kurulduğu günden bu yana, Bosna’da
evler bombalanırken, yeryüzü işgal edilirken nasıl bir sessizliğe boğulduysa
bugün Yemen’deki insanlık suçuna karşı da aynı sessizliğe gömülmüştür. Barış
için bir araya gelenler, dünyaya barışı getirmek üzere bir araya gelen bu
ülkelerden 5 daimî üyenin 4’ü dünyaya en fazla silah satan ülkeler olmuştur.
İsrail’in Filistin’e yaptığı saldırılar karşısında, Birleşmiş Milletlerin
aldığı 194 sayılı Karar’ı İsrail’e karşı uygulatamamış ve İsrail’in Filistin’le
alakalı yapmış olduğu zulüm karşısında en ufak bir adım atamamış bir Birleşmiş
Milletler vardır. Netice olarak da İsrail, bu 5 ülkeden büyük hâle gelmiştir. 
193
üye ülkenin birlikteliği, barışı bugün yeryüzüne hâkim kılma gayretiyle yapılan
bu birliktelik yeryüzündeki bir avuç insana yapılan bunca zulmü önlemeye
yetmiyor mu? Birleşmiş Milletler kürsüsünden yapılan retoriklerin Filistin’de
ve yeryüzündeki barbarlığı daha da artırmadığını kim söyleyebilir? Ülkemiz,
Birleşmiş Milletler kürsüsünden birkaç fotoğraf karesi ve birkaç süslü cümleyle
küresel sömürü sistemine daha da yakınlaşmaktadır. “Dünya 5’ten büyüktür.” Bu
sözün biz Saadet Partisi olarak sonuna kadar arkasındayız. Evet dünya 5’ten
büyüktür ama Irak ama Libya ama Suriye işgalinde iktidar bu küresel sömürü
sisteminin ve dünya 5’lisinin neresindeydi? AK PARTİ’nin dünya 5’lisinin
yanında yer almadığı kaç tane işgal vardır?
Elbette
dünya 5’ten büyüktür ama unutulmayacak bir şey var ki Türkiye de 1’den
büyüktür. Dünyanın 5’ten büyük olmasına, dünyanın 5 kişi tarafından yönetilmesine
ve 5 ülkenin dünya insanının kararını vermeye yetkili olmasına karşı olduğumuz
gibi ülkedeki yargının, ülkemizdeki ekonominin, ülkemizdeki medyanın da tek bir
kişi tarafından yönetilmesine sonuna kadar karşıyız. Ülkemizde en zengin yüzde
1’in toplam servetin yüzde 60’ına sahip olmasına itirazımız vardır. Ekonomik
krizi, ülkedeki bu ekonomik krizi 5’li çeteye bağlayıp kamu kaynaklarını har
vurup harman savuranlara da itirazımız vardır. Bir dünya mikrobu olan faizi bir
dünya gerçeği olarak görenlere de itirazımız vardır. İşte bugünlerde fındıkla
alakalı konular gündemde. Kendi ürettiği fındığı İtalyan borsasında
fiyatlandıranlara da itirazımız vardır. 
Sonuç
olarak, başkasının gözündeki çöpü görürken kendi gözümüzdeki merteği görmezden
gelemeyiz. Eğer biz bir dünya 5’lisinden bahsediyorsak, eğer biz dünyayı
yöneten bu 5 kişinin tasallutundan... 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
ABDULKADİR
KARADUMAN (Devamla) – ...eğer dünyayı biz bu 5’li çetenin tasallutundan
kurtarmak istiyorsak birincisi D8’lerin ivedilikle harekete geçirilmesi ve
ülkemiz açısından faizci kapitalist nizam yerine adil ekonomik düzenin tesis
edilmesi gerekmektedir. Bugün tüm insanlığın saadeti için, zorbalığın, çifte
standardın değil, hakkın ve hukukun üstün tutulduğu yeni bir dünyaya ihtiyaç
vardır.
Hepinizi
hürmetle, muhabbetle selamlıyorum. (CHP sıralarından alkışlar)
BAŞKAN
– Teşekkürler Sayın Milletvekili.
Sayın
milletvekilleri, şimdi, sisteme giren ilk 20 milletvekiline yerlerinden birer
dakika süreyle söz vereceğim.
Buyurun
Sayın Akın.
IV.- AÇIKLAMALAR
1.- Balıkesir Milletvekili Ahmet Akın’ın, astsubay ve emeklilerine
verilen sözlerin neden tutulmadığını ve bu sözlerin ne zaman yerine
getirileceğini öğrenmek istediğine ilişkin açıklaması
AHMET
AKIN (Balıkesir) – Sayın Başkan, teşekkürler.
1
milyon emekli astsubay ve aileleri AK PARTİ’nin üç yıl önce verdiği sözü
tutmasını bekliyor. 2015 seçimleri öncesinde “Astsubay ve emeklilerinin makam
ve görev tazminatını veriyoruz.” dediler, bu söz tutulmadı. Astsubay ve
emeklilerine verilen bu söz neden tutulmadı? Bu söz tutulacak mı? Verdikleri
sözü ne zaman yerine getirecekler? Yoksa astsubay ve emeklilerimizi gözden
çıkardılar ve sözlerini tutmaktan da vaz mı geçtiler?
Sayın
Cumhurbaşkanı bu yıl haziran ayında astsubay ve emeklilerine söz verdi, “Göreve
başlangıç dereceleri ön lisans mezunları için 9’un 2’si, lisans mezunları için
8’in 1’ini gerçekleştiriyoruz, hayırlı olsun.” dedi. “Hayırlı olsun.” diyeli
dört ay oldu fakat hiç hayırlı bir haber yok. AK PARTİ hükûmetleri vatandaşa
söz verip tutmayan ama yandaşları kayıran, yandaşların bir dediğini iki etmeyen
iktidar olarak tarihe geçmiştir. 
BAŞKAN
– Sayın Başevirgen…
2.- Manisa Milletvekili Bekir Başevirgen’in, Turgutlu Çaldağı’ndaki
nikel maden işletmesinin tehdit oluşturmaya devam ettiğine ilişkin açıklaması
BEKİR
BAŞEVİRGEN (Manisa) – Teşekkür ederim Sayın Başkan.
İnsanı,
çevreyi, doğayı yok sayan Turgutlu Çaldağı’ndaki nikel maden işletmesi dünyanın
yedi harikası arasında olan en önemli tarım bölgesi Gediz havzası için tehdit
olmaya devam etmektedir. Danıştay 14. Dairesi daha önce vermiş olduğu iptal
kararının bakanlık ve şirket tarafından temyize götürülmesi üzerine çeşitli
uzmanlık alanlarından 9 kişilik bir bilirkişi heyetiyle inceleme yapılmasına
karar vermişti. Bu bilirkişi keşfi sonrası hazırlanan raporda 9 kişilik heyet
oy birliğiyle ÇED raporunun yanlış ve yetersiz olduğuna karar verdi. Ancak
mahkeme heyeti ilginç bir karara imza atarak mahkeme başkanının karşı oyuna
rağmen önceki ÇED’i baz alarak bilirkişi raporunu geçersiz sayıp ÇED iptal
davasını reddetti. Bilirkişilerin sülfürik asit kullanılarak nikel madeni
çıkarılması için hazırlanan “ÇED raporu yetersizdir.” kararına rağmen
mahkemenin bunu dikkate almaması bir hukuk skandalıdır. Turgutlu’da yerin üstü
yerin altından daha zengindir…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Aydın.
3.- Bursa Milletvekili Erkan Aydın’ın, bir dönem FETÖ’yle şimdi de yeni
tarikatlarla kol kola olanların Andımız’la ne derdi olduğunu öğrenmek
istediğine ilişkin açıklaması
ERKAN
AYDIN (Bursa) – Teşekkür ederim Sayın Başkan. 
İktidar
sahipleri Andımız’ı okullardan kaldırdığında bunu halkımıza anlatamadı. Şimdi
Danıştayın aldığı karar var, Andımız’ın neden okutulamadığını gene
anlatamıyorlar. Bir dönem FETÖ’yle şimdi de yeni tarikatlarla kol kola
olanların Andımız’la ne derdi var? Bunun yanıtını bilmek istiyoruz. “Türk’üm,
doğruyum, çalışkanım.”la ne dertleri var? “Yasam, küçüklerimi korumak,
büyüklerimi saymak, yurdumu, milletimi özümden çok sevmektir.”le ne dertleri
var? “Ülküm, yükselmek, ileri gitmektir. Ey büyük Atatürk! Açtığın yolda,
gösterdiğin hedefe durmadan yürüyeceğime ant içerim.”le ne dertleri var? Bunun
yanıtını bu halka vermelerini bekliyoruz. Söyleyemediklerini biz söyleyelim.
“Varlığım Türk varlığına armağan olsun. Ne mutlu Türk’üm diyene!” diyor,
saygılar sunuyorum. (CHP sıralarından alkışlar) 
BAŞKAN
– Buyurun Sayın Şimşek. 
4.- Mersin Milletvekili Baki Şimşek’in, çiftçiye ucuz mazotun ne zaman
verileceği konusunda Hükûmetten açıklama beklediklerine ve 2019 yılında taban
fiyatlarının sezon başlamadan önce ilan edilmesi gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
Sayın
Başkan, çağrım Tarım Bakanınadır. Ucuz mazot çiftçiye ne zaman verilecektir, bu
konuda Hükûmetin bir açıklama yapmasını bekliyoruz. 
Çiftçinin
elinde mısır kalmadı, mısır taban fiyatı açıklanıyor. Buğday bittikten sonra
buğday taban fiyatı açıklanıyor. Fındık sezonu başladı, ortada taban fiyat yoktur.
Narenciyenin merkezi Mersin’dir, limon Erdemli’de yetişmektedir. Limonun
borsası Ürgüp’te kurulmakta, limonata fabrikaları Bursa’da açılmaktadır.
Hükûmetin bu politikalardan vazgeçerek öncelikle Mersin’e soğuk hava depoları,
narenciyeyle ilgili fabrikalar açmasını, narenciye tesisleri açmasını ve bunun
ihracatını teşvik etmesini, ihracata teşvik vermesini ve 2019 yılında da artık
yaptığı bu yanlışlardan vazgeçerek taban fiyatlarını sezon öncesi açıklamasını
bekliyoruz. On altı yıllık bir iktidar sezonda taban fiyat açıklayamıyor. Bu
kadar beceriksizlik olmaz. Hükûmeti 2019 yılında taban fiyatlarını sezon
başlamadan önce açıklamaya davet ediyorum. 
Saygılar
sunuyorum. 
BAŞKAN
– Sayın Kayışoğlu… 
5.- Bursa Milletvekili Nurhayat Altaca Kayışoğlu’nun, on altı yıldır
ülkeyi yönetenlerin beceriksizliklerinin ve kandırılmalarının bedelini bu
milletin ödediğine ilişkin açıklaması
NURHAYAT
ALTACA KAYIŞOĞLU (Bursa) - Teşekkür ediyorum Sayın Başkan. 
On
altı yıldır ülkeyi yönetenlerin beceriksizliklerinin ve kandırılmalarının
bedelini hep bu millet ödüyor. Ekonomik krizden çıkmak için önce milletin
yastık altına göz diktiniz, sonra çiftçinin, esnafın bankalarına göz diktiniz,
cumhuriyetin fabrikalarına göz diktiniz, ormanlara, ağaçlara göz diktiniz,
Büyük Atatürk’ün mirasına göz diktiniz, engelli maaşlarına göz diktiniz, son
olarak da kadınların nafakalarına ve yaşlı amcalar evlenemiyor bahanesiyle
kadınlarımızın dul maaşlarına göz diktiniz. Artık elinizi de gözünüzü de bu
milletin cebinden çekin diyorum. 
BAŞKAN
– Sayın Kayan… 
6.- Kırklareli Milletvekili Türabi Kayan’ın, Kırklareli’nin Pehlivanköy
ilçesine bağlı Yeşilpınar köyünde bulunan ve sel gelmesiyle hasar gören
köprünün derhâl yapılması gerektiğine ilişkin açıklaması
TÜRABİ
KAYAN (Kırklareli) – Sayın Başkan, sorum Su İşleri Bakanına: Kırklareli’nin
Pehlivanköy ilçesine bağlı Yeşilpınar köyünden geçen dere üzerinde bulunan 30
metre uzunluğunda üst menfezli köprü büyük bir sel gelmesiyle hasar görmüştür.
Köprünün perde ayaklarından birisi komple yıkılmıştır. Köprü, Yeşilpınar köyü
ile derenin karşısındaki 2.500 dönümlük çeltik arazisini birbirine
bağlamaktadır. Köprüden geçiş tehlikeli olduğundan köylüler Doğanca,
Pehlivanköy, Demirköy, demir yolu, Ergene Nehri, Akarca köyü, Kadriye köyü ve
tekrar Ergene üzerinden geçerek çeltik alanına ulaşmaktadırlar. Mesafe yaklaşık
gidiş-geliş 50 kilometredir. Her gün vatandaşımız 50 kilometre yol katetmekte,
tarlalarını bu şekilde işlemeye zorlanmaktadır. Traktör saatte 10 litre mazot
yakıyor, 2 saatte 20 litre, her gün 40 köylü yaklaşık 80 litre mazotu boşuna
harcamaktadır. Tabii Afet Fonu’ndan bu köprünün derhâl yapılması lazımdır. 
Teşekkür
ediyorum.
BAŞKAN
– Sayın Aydoğan…
7.- İstabul Milletvekili Turan Aydoğan’ın, ataması yapılmayan
öğretmenlerin yaşadıkları sorunlara ilişkin açıklaması
TURAN
AYDOĞAN (İstanbul) – Teşekkürler Sayın Başkanım.
Son
günlerde sıklıkla ataması yapılmayan öğretmenlerin intihar haberlerini
okuyoruz. EĞİTİMSEN’in verilerine ve gazetelere yansıyan haberlere göre son bir
yıl içerisinde 54 öğretmen, ataması yapılmadığı için maddi ve psikolojik
sorunlar nedeniyle intihar etti. 400 binin üzerinde atama bekleyen öğretmen
var. Resmî verilere göre 117 bin öğretmen açığı var. Hükûmet ise sadece 20 bin
öğretmen alacağını açıkladı. Üstelik bu öğretmenler kadrolu değil sözleşmeli
olacak. Böyle bir eğitim ve insan kaynakları planlaması olmamalı. Sadece
üniversite mezunu sayısını artırmayı amaçlayan bir eğitim planlaması karşımıza
böylesine toplumsal sorunlar çıkarabiliyor. Buradan Hükûmete sesleniyorum: Bu
öğretmenlerin yaşadıkları sorunları kısmen giderebilmek için en azından ihtiyaç
duyulan 117 bin öğretmenin kadrolu olarak atamasını artık yapın. 
Teşekkür
ediyorum.
BAŞKAN
– Sayın Topal…
8.- Hatay Milletvekili Serkan Topal’ın, açlık sınırında yaşayan
vatandaşların daha ne kadar tasarruf edeceklerini, tasarruf edilecek ödenekler
arasında sağlık yatırımlarının olup olmadığını, Hatay ili Dörtyol, Defne ve
Arsuz ilçe devlet hastanelerinin inşaatlarına devam edilip edilmeyeceğini
Hükûmetten öğrenmek istediğine ilişkin açıklaması
SERKAN
TOPAL (Hatay) – Bir insan yaşamını devam ettirmesi için sofrasından ve
sağlığından tasarruf edemez. Vatandaşlarımız zaten açlık sınırında yaşıyor,
daha ne kadar tasarruf edecekler? Bu bağlamda, tasarruf edilecek ödenekler
arasında sağlık yatırımları var mıdır? Vatandaşlarımız tasarruf tedbirlerine
takılmadan ameliyat olabilecekler midir? Sağlık Bakanlığının yatırım
programında olan Hatay ilimizin Dörtyol, Defne ve Arsuz ilçe devlet hastaneleri
devam edecek mi, inşaatları olacak mı? Bu yatırımlarla ilgili taslak bütçede ne
kadar ödenek ayrılmıştır? Bu konuda Hükûmetten açıklama bekliyoruz.
Teşekkür
ediyorum.
BAŞKAN
– Sayın Özkan…
9.- Bursa Milletvekili Yüksel Özkan’ın, Bursa’da 65 yaş üstü
vatandaşların şehir içi toplu taşıma araçlarından faydalanabilmek için seyahat
kartı çıkartmak zorunda olduklarına ilişkin açıklaması
YÜKSEL
ÖZKAN (Bursa) – Teşekkür ederim. 
Sayın
Başkan, sayın milletvekilleri; 12 Temmuz 2013 tarihinde yürürlüğe giren 6495
sayılı Kanun’la, 65 yaş üstündeki vatandaşlara demir yolları ve deniz
yollarının şehir içi hatlarında ve şehir içi toplu taşıma hizmetlerinden
ücretsiz olarak, demir yolları ve deniz yollarının şehirler arası hatlarında
ise yüzde 50 indirimli seyahat hakkı getirilmiştir. Hâl böyleyken, İzmir ve
Eskişehir’de yaşayan 65 yaş üstü vatandaşlar sadece kimlik kartlarıyla seyahat
ederken, Bursa’da ilave seyahat kartı çıkarmak zorundalar. Bursa’da 65 yaş üstü
vatandaşlar şehir içi toplu taşıma hizmetlerinden en fazla günde 6 defa
yararlanabilmektedirler ve sınırlandırılmıştır. Bursa’da ilave seyahat kartı
için her yıl 65 yaş üstü vatandaşlar vize ücreti ödemek zorundadır. Diğer
şehirlerde ikamet eden 65 yaş üstü vatandaşlar Bursa’ya geldiklerinde şehir içi
ulaşımından ücretsiz olarak yararlanmaları için ayrıca seyahat kartı çıkarmak
zorundalar. 
Teşekkür
ederim. 
BAŞKAN
– Sayın Arslan…
10.- Denizli Milletvekili Kazım Arslan’ın, Andımız’la ilgili Danıştay 8.
Dairesinin vermiş olduğu kararın neden hemen uygulanmadığını öğrenmek
istediğine ve Andımız’ın derhâl okullarda okunmasının sağlanmasını Millî Eğitim
Bakanından talep ettiğine ilişkin açıklaması
KAZIM
ARSLAN (Denizli) – Millî Eğitim Bakanına soruyorum: Andımız’la ilgili olarak
Danıştay 8 inci Dairesinin vermiş olduğu kararı mevzuata uygun olması nedeniyle
destekliyorum ve hemen hiçbir gerekçe belirtilmeden uygulamaya sokulmasını
istiyorum. Çözüm süreci içinde verilen bu yasaklama kararında kamu yararının
olmadığı görülmüş ve yargımız yasaklama kararını iptal etmiştir. Ayrıca,
Andımız’ın kaldırılması terörü de hiçbir şekilde bitirmemiştir. Eğitimde
Andımız’ın önemli bir yerinin olduğu bir gerçektir. Mahkemelerin vermiş olduğu
terörist Brunson kararını uygun buluyorsunuz da Andımız’la ilgili bu kararı
neden hemen uygulamıyorsunuz, bunun cevabını istiyorum. İstiklal Marşı’mız
ortak paydamızdır, buna itirazımız yok. Bunu gerekçe göstererek yine ortak
paydamız olan Andımız’ı hafife almak, önemsiz gibi göstermek kamu vicdanını
sızlatmış, bütün milletimizi üzmüştür. Bu nedenle, Millî Eğitim Bakanının
hiçbir gerekçe göstermeden Andımız’ın derhâl okullarda okunmasını sağlamasını
önemle ve hassaten talep ediyorum. 
Teşekkür
ederim. 
BAŞKAN
– Sayın Şeker… 
11.- Kocaeli Milletvekili İlyas Şeker’in, Gebze OSB ile Darıca Sahil
arasındaki metro hattının temelinin atıldığına ve bu projeyi Kocaeli’ne
kazandıran Büyükşehir Belediye Başkanına teşekkür ettiğine ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkanım. 
Kocaeli
Büyükşehir Belediyesinin öz kaynaklarıyla Gebze OSB’lerden Darıca sahile kadar
metro hattının temelini Türkiye Büyük Millet Meclisi Başkanımız Sayın Binali
Yıldırım Bey’in iştirakiyle cumartesi günü attık. Yüksek teknolojiye sahip,
sürücüsüz, güvenli, geliştirilebilir olarak tasarlanan, tek yöne 15,6
kilometre, toplam 31,2 kilometre uzunluğunda iki tüpten oluşan ve 12 istasyonu
bulunan metro hattının tamamı yerin altında olup maliyeti 5 milyar TL’dir.
2022’de hizmete girecek olan metroyla kent merkezine ve sanayi bölgelerine
hızlı erişim sağlanacak, şehir içi trafiği yükü asgari düzeye indirilecektir.
64 bin yolcu taşıma kapasitesine sahip metro hattı, Kocaeli ulusal ve
uluslararası kara, hava raylı sistemleri İstanbul’a entegre edecektir. Ulaşım
açısından böyle önemli bir projeyi kentimize kazandıran Büyükşehir Belediye
Başkanımıza ve ekibine teşekkür ediyorum.
BAŞKAN
– Sayın Arık…
12.- Kayseri Milletvekili Çetin Arık’ın, saray ve beslemelerinin bir eli
yağda bir eli baldayken parasızlıktan doktor kontrolüne gidemeyen insanların
hayatını kaybettiğine ilişkin açıklaması
ÇETİN
ARIK (Kayseri) – Teşekkür ederim Sayın Başkan.
Saray
ve beslemelerinin bir eli yağda bir eli baldayken yurdum insanı parasızlıktan
kontrole gidemediği için hayatını kaybediyor. Bakar mısınız habere: “17
yaşındaki Dilara’yı şeker değil yoksulluk öldürdü.” Bakar mısınız 17 yaşındaki Dilara’nın
doktorunun paylaşımına: “Evet, bizim hastamızdı. Türkiye’nin gerçeği. İsveç’te
yüzde 95 sensör kullanırken, bizde yüzde kaç yol parasından dolayı kontrole
gelemiyor? Daha öğreneli on beş dakika oldu. Bilmiyorum iyi mi ettim, doğru mu
dedim? Şimdi gidip ağlamak istiyorum.” İyi ettin İlknur Hocam, iyi ettin.
Umarım yurdum insanı bu haldeyken doktorlara “Hayati önem taşımıyorsa ameliyat
yapmayın.” diye genelgeler gönderen bu zalim iktidar da vicdana gelir ama hiç
zannetmiyorum.
Teşekkür
ederim. 
BAŞKAN
– Sayın Kılıç…
13.- Kahramanmaraş Milletvekili İmran Kılıç’ın, 24 Ekim Birleşmiş
Milletler Günü’nü kutladığına, Andımız’daki temanın birliğe değil ayrılığa kapı
açtığına ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Birleşmiş
Milletler Günü’nü kutluyorum. 
İnsan
vücudundaki düzen ile evrendeki düzen aynı sistemle kurulmuştur. Bütün kâinat,
içindekilerle beraber, aynı şeyden yaratılmıştır. En büyük bir gök cismi ile en
küçük bir canlının yapı taşları arasında hiçbir fark göremeyiz. Bir kuşun
kanadındaki tüyde kullanılan hidrojen atomu ne ise Hydra Galaksi kümesindeki
bir galaksinin içinde dönüp duran bir toz bulutundaki hidrojen atomu da tıpatıp
onun aynısıdır. Başka bir deyişle: Her bir atom parçacığı, onunla bir kâinat
kurulacak şekilde düzenlenmiştir. En küçük bir zerrede bütün bir evrenin
projesi saklıdır. Hepsinde de bir birliğin ve bir birin damgası vardır.
Irkların, renklerin ve dillerin ayrı olması birliğimize zarar verecek alanlara
çekilmemelidir. Hepimiz biriz ve birdeniz. Andımız’daki tema birliğimize değil
ayrılığımıza kapı açmaktadır. 
BAŞKAN
– Sayın Taşkın…
14.- Mersin Milletvekili Ali Cumhur Taşkın’ın, Birleşmiş Milletlerin,
73’üncü kuruluş yıl dönümünde, insanların barış beklentisini karşılamaktan
uzaklaştığına ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
24
Ekim, Birleşmiş Milletler Teşkilatının 73’üncü kuruluş yıl dönümüdür. Birleşmiş
Milletler 1945 yılında dünya barışını ve güvenini korumak, ekonomik, toplumsal,
kültürel bir iş birliği oluşturmak amacıyla uluslararası bir örgüt olarak
kurulmuştur. Günümüzde 196 üyesi olan Birleşmiş Milletlerin insanların barış
beklentisini karşılamaktan uzaklaştığı da bir gerçektir. Özellikle Güvenlik
Konseyi sadece 5 üyenin çıkarlarına hizmet eden, bütün dünyada yaşanan
zulümlere seyirci kalan bir yapıya bürünmüştür. Cumhurbaşkanımız Sayın Recep
Tayyip Erdoğan “Dünya 5’ten büyüktür.” diyerek bu çarpıklığı dile getirmiş ve
insanlığın ortak vicdanının sesi olmuştur. Güvenlik Konseyi, tamamı aynı hak ve
yetkilere sahip 20 ülkeden oluşan, temsil oranı yüksek, daha demokratik ve
etkili bir yapıya dönüştürülmeli diyor, Genel Kurulu saygıyla selamlıyorum.
BAŞKAN
– Sayın Sancar…
15.- Denizli Milletvekili Haşim Teoman Sancar’ın, Denizli-Aydın Otoyolu
Projesi’nin dördüncü kez ertelenmesi konusunda Ulaştırma Bakanının
bilgilendirmesini talep ettiğine ilişkin açıklaması
HAŞİM
TEOMAN SANCAR (Denizli) – Sayın Ulaştırma Bakanına sorum: Şubat ayında dönemin
Ulaştırma ve Denizcilik Bakanı tarafından makamında imzalanan sözleşme gereği
-Aydın milletvekilleri ve Denizli milletvekillerinin de hazır bulunduğu-
yapılacak olan Denizli-Aydın otobanı dördüncü kez ertelenmiştir. Her seferinde,
her seçim önünde AK PARTİ’nin otoban müjdesi verdikten sonra tekrar bunu ertelemesi
ve ötelemesi ekonomik krizin bir getirisi midir? Denizli, Aydın gibi en önemli
yol lokomotifinde olan kara yolunun, otobanın ihmal edilmesi, önemsenmemesinin
ana sebebi nedir? Bununla ilgili tekrar erteleme yapılacak mıdır? Denizlililer
kaç defa daha otoban müjdesi bekleyecekler? Bununla ilgili Ulaştırma
Bakanımızın bizleri bilgilendirmesini ve artık gerçek bir tarih var ise bunu
dile getirmelerini önemle arz ediyoruz. Denizli-Aydın otobanı Denizlililerin,
Aydınlıların, İzmirlilerin ve Antalyalıların önemle beklediği, çok ciddi bir
kara yolu olup şu anda bu bağlantıdan dolayı birçok trafik kazası da bu bölgede
gerçekleşmektedir. Bilgilerinize…
Teşekkürler.
BAŞKAN
– Sayın Kaya…
16.- Trabzon Milletvekili Ahmet Kaya’nın, ÇAYKUR’da çalışan mevsimlik
işçilerin sorunlarına ilişkin açıklaması
AHMET
KAYA (Trabzon) – Teşekkürler Sayın Başkan.
Bilindiği
gibi, ÇAYKUR’da 9.000-9.500 mevsimlik işçi arkadaşımız çalışmaktadır. Bu işçi
arkadaşlarımız senenin altı ayı çalıştırılmakta, altı ayıysa
çalıştırılmamaktadır. Türkiye'nin içinde bulunduğu ekonomik koşulları
izlediğimiz zaman Türkiye'de bugün on iki ay çalışan insanlar geçinemezken altı
ay çalışan insanların geçinmesi nasıl beklenebilir? Burada ciddi bir haksızlık
olduğunu düşünüyoruz ve bu insanların on iki ay çalışabilecek düzeyde iş sahibi
yapılmasını talep ediyoruz. 
Ayrıca,
bugün senede altı ay çalışarak yani yüz seksen gün çalışarak yedi bin iki yüz
gün sigortalılık gününü doldurmaları ve emekli olmaları mümkün olmamaktadır. Bu
haksızlığın da düzeltilmesini talep ediyoruz.
Teşekkür
ederim.
BAŞKAN
– Sayın Durmuşoğlu…
17.- Osmaniye Milletvekili Mücahit Durmuşoğlu’nun, 24 Ekim Osmaniye’nin
il oluşunun 22’nci yıl dönümünü kutladığına ve Osmaniye’de sosyal, kültürel,
ekonomik anlamda büyük değişimler gerçekleştirildiğine ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
24
Ekim 1996 tarihinde Resmî Gazete’de yayımlanan 4200 sayılı Kanun’la Türkiye
Cumhuriyeti’mizin 80’inci ili olan Osmaniye’miz sosyal, kültürel ve ekonomik
olarak büyük değişimler göstermekte ve her geçen yıl ülke ekonomisine daha
fazla katkı sağlamaktadır. Yirmi iki yıl içerisinde OSB’leri ve kamu
binalarıyla, üniversitesiyle, merkez ve ilçe hastaneleriyle, altyapı ve üstyapı
çalışmalarıyla önemli mesafeler katetmiş, il olmasından bugüne hemen her alanda
oldukça büyük gelişmeler göstermiştir. Son on altı yıldır AK PARTİ iktidarı
olarak Osmaniye’nin, Kadirli’nin, Düziçi’nin, Bahçe’nin, Sumbas’ın,
Hasanbeyli’nin ve Toprakkale’nin daha da gelişmesi için gayretle çalışmaya devam
ediyoruz. Daha önce özellikle tarım ve hayvancılıkla anılan bu güzel coğrafyayı
sanayide, sağlıkta, sporda, ulaşımda, eğitimde, bilimde, adalette, enerjide,
turizmde, sosyal hizmetlerde ve modern şehircilikte tüm Türkiye’ye örnek bir
hâle getirmeye kararlıyız. Bunu başaracağımızdan hiç kimsenin kuşkusu olmasın.
Yüreğimizdeki inanç ve milletimizdeki birlik ruhunun verdiği şevkle
Osmaniye’mizin yirmi iki yıl sonra bugün il oluşunun yine bu Meclisten kutlama
şerefini biz milletvekillerine veren tüm hemşehrilerimize sonsuz teşekkür
ediyorum.
BAŞKAN
– Sayın Taytak…
18.- Afyonkarahisar Milletvekili Mehmet Taytak’ın, Afyonkarahisar ili
Bolvadin ilçesi sınırlarında bulunan Eber Gölü’nün kurumasıyla vatandaşların
mağdur olduğuna ve bu konunun takipçisi olacağına ilişkin açıklaması
MEHMET
TAYTAK (Afyonkarahisar) – Teşekkür ediyorum Sayın Başkanım.
Afyonkarahisar
ilimiz Bolvadin ilçesi sınırlarında bulunan Eber Gölü Eber kasabasının
sınırlarında Türkiye'nin 12’nci büyük gölü ve ülkenin en büyük 11’inci tatlı su
kaynağıdır. Göl endemik türler ve göçmen kuşların yuvalama alanı olmasından
dolayı özeldir. Aşırı su kullanımı, kendisini besleyen su kaynaklarının
kesilmesi, yapılan barajlar ve sondajların etkisiyle tamamen kurumuş gölden
geriye kırık sandallar kalmıştır. Gölden elde edilen kamışlar yalıtım malzemesi
olarak yurt dışına ihraç edilirken köy halkı balıkçılık yaparak da ekonomisine
katkı sağlıyordu. Vatandaş geçim kaynağı olan gölün kurumasıyla mağdur bir
durumdadır. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim.
MEHMET
TAYTAK (Afyonkarahisar) – Yaklaşık 10 bin dekar arazi de tarıma elverişli
durumdadır. Bu arazilerin bir an evvel tarıma açılması için yetkililerin
harekete geçmesini, vatandaşın mağduriyetinin giderilmesini bekliyor, bu
konunun takipçisi olacağımı belirtiyor, Genel Kurulu saygılarımla selamlıyorum.

BAŞKAN
– Sayın Arkaz...
19.- İstanbul Milletvekili Hayati Arkaz’ın, Hakkâri’de şehit edilen
Piyade Onbaşı Sedat Kasap ile Mardin’de şehit edilen Uzman Onbaşı Muhammet
Çoban’a ve Erzincan’da şehit olan Jandarma Uzman Çavuş Furkan Kaplanbaba’ya
Allah’tan rahmet dilediğine, Türkiye Cumhuriyeti devletinin terörün kökünü
kazıyacak güce sahip olduğuna ilişkin açıklaması
HAYATİ
ARKAZ (İstanbul) – Teşekkür ederim Sayın Başkanım.
Değerli
milletvekilleri, yurt genelinde devam eden operasyonlar esnasında Hakkâri
Şemdinli’de Piyade Onbaşı Sedat Kasap ve Mardin Dargeçit’te Uzman Onbaşı
Muhammet Çoban PKK’lı teröristler tarafından ağır silahlarla açılan ateş sonucu
şehit edildi. Erzincan İliç’te ise meydana gelen trafik kazasında Uzman Çavuş
Furkan Kaplanbaba şehit oldu. Şehitlerimize Allah’tan rahmet diliyorum, acılı
ailesinin ve büyük Türk milletinin başı sağ olsun. Bu topraklarda bin yıldır
şehit veriyoruz, vermeye de devam ediyoruz, gerekirse hepimiz şehit olmaya
hazırız. Türkiye Cumhuriyeti devleti çok güçlü ve büyüktür, her türlü terörün
kökünü kazıyacak güce ve cesarete sahiptir. 
Yüce
Meclisi saygıyla selamlıyorum. 
Ne
mutlu Türk’üm diyene!
BAŞKAN
– Sayın Kaplan...
20.- Gaziantep Milletvekili İrfan Kaplan’ın, on altı yıllık AKP
iktidarında birçok fabrikanın kapanması, binlerce işçinin işinden olması ve
birçok esnafın kepenk kapatması konusunda AKP iktidarının ne yapmayı
düşündüğünü öğrenmek istediğine ilişkin açıklaması
İRFAN
KAPLAN (Gaziantep) – Teşekkürler Sayın Başkan.
Türkiye’de
sanayisiyle, zanaatkârlarıyla, fabrikalarıyla, yemekleriyle ünlü işçi kenti,
sanayi kenti, zanaatkârlar kenti Gaziantep şimdi kara kara düşünüyor.
Fabrikalarını devlet desteği olmadan, kendi imkânlarıyla yapan Gaziantep,
üzümü, fıstığı, baklavası, yemekleri, biberi, pamuğu, Barak Ovası, İslahiye
Ovası, Araban Ovası’yla birbirini tamamlayan, kendi yağında kavrulan bir kent
idi. On altı yıllık AKP iktidarında birçok fabrika kapandı, binlerce işçi işinden
oldu, ekmeğinden oldu, birçok esnaf kepenk kapattı. Çiftçi ürünleri geçen
yılların fiyatlarının altında, maliyet girdileriyse 2 kat olmuş durumda. Mazot,
ilaç ve gübre fiyatları uçmuş, zanaatkârlarıyla ünlü Küsget esnafı siftahsız iş
yerlerini kapatıyor. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
İRFAN
KAPLAN (Devamla) – Acaba on altı yıllık AKP iktidarı Gaziantep için ne yapmayı
düşünüyor?
Teşekkürler.

BAŞKAN
– Sayın Öçal. 
21.- Kahramanmaraş Milletvekili Habibe Öçal’ın, yetmiş üç yıl önce
kurulan Birleşmiş Milletlerin kuruluş amacıyla çeliştiğine, Türkiye olarak
mazlumların yanında olmaya devam edeceklerine ilişkin açıklaması
HABİBE
ÖÇAL (Kahramanmaraş) – Teşekkürler Sayın Başkan. 
Yetmiş
üç yıl önce 51 ülkeyle Birleşmiş Milletler kuruldu. Amacı, evrensel barışı,
uluslararası güvenliği ve dayanışmayı sağlamaktı. Ancak, gelinen noktaya
baktığımızda pek de böyle olmadığını görüyoruz. Bugün Birleşmiş Miletler veto
hakkına sahip 5 üyenin çıkarlarına hizmet eden, zulümlere seyirci kalan bir
yapıya bürünmüştür. Geçmişte Bosna’da, Ruanda’da, Somali’de; yakın tarihte
Myanmar’da, Filistin’de, Suriye’de yapılan katliamlar Birleşmiş Milletlerin
gözü önünde gerçekleşmiştir.
Kınamanın
ötesine geçmeyen -hatta teşvik edici açıklamalarla- Birleşmiş Milletler kuruluş
amacıyla çelişmektedir. Tüm dünya arkasını dönse bile, Türkiye olarak bizler;
diline, dinine, ırkına, rengine bakmadan, mazlumların yanında olmaya devam
edecek, zulmün her türlüsüyle mücadele edeceğiz. 
BAŞKAN
– Sayın milletvekilleri, şimdi söz talep eden grup başkan vekillerine
yerlerinden ikişer dakika süreyle söz vereceğim. 
Sayın
Yavuz Ağıralioğlu Bey…
AYHAN
EREL (Aksaray) – İki dakikaya gelir. 
BAŞKAN
– Peki. 
O
zaman Erhan Bey, Sayın Usta…
22.- Samsun Milletvekili Erhan Usta’nın, terörün can almaya devam
ettiğine, Mardin ve Erzincan’daki şehitlere, kırk üç yıl önce şehit edilen
Türkiye’nin Viyana Büyükelçisi Daniş Tunalıgil’e, Türkiye’nin Paris Büyükelçisi
İsmail Erez’e ve makam şoförü Talip Yener’e, otuz dokuz yıl önce şehit edilen
ülkücü Şerafettin Karcı’ya Allah’tan rahmet dilediğine, 25 Ekim Âşık Veysel’i
124’üncü doğum yıl dönümünde, 25 Ekim Ziya Gökalp’i 94’üncü ölüm yıl dönümünde
rahmetle andığına, açıklanan 2023 Eğitim Vizyonu’na ilişkin açıklaması
ERHAN
USTA (Samsun) – Teşekkür ederim Sayın Başkan. 
Maalesef
terör can almaya devam ediyor. Dün Dargeçit’te çatışmada, PKK’lı teröristlerle
güvenlik güçlerimiz arasında geçen çatışmada 1 askerimiz şehit oldu, 2
askerimiz de yaralandı.
Ayrıca,
Erzincan’dan da yine kahreden bir haber geldi; 1 askerimiz şehit, 3 askerimiz
de yaralandı.
Ben
şehitlerimize Cenab-ı Allah’tan rahmet diliyorum, yaralılarımıza da acil
şifalar diliyorum. 
Sayın
Başkan, ayrıca, bundan kırk üç yıl önce, Türkiye’nin Viyana Büyükelçisi Daniş
Tunalıgil ve Türkiye’nin Paris Büyükelçisi İsmail Erez Ermeni teröristlerce
şehit edilmiştir. Ayrıca yine Paris’te makam şoförü Talip Yener’in şehadeti
vardır. Ben bu şehitlerimize de Cebab-ı Allah’tan rahmet diliyorum. Ayrıca,
bundan otuz dokuz yıl önce ülkücü Şerafettin Karcı komünist militanlarca
kalbinden vurularak şehit edilmiştir. Bütün şehitlerimize Cenab-ı Allah’tan
rahmet diliyoruz. 
25
Ekim tarihi -yarın Genel Kurulun olmayacağını varsayarak bugünden bu konuyu da
zikretmek istedim- Türk kültürünün iki abide şahsiyetinden birisinin doğum,
diğerinin ise vefat tarihi. 
Bunlardan
birincisi, 25 Ekim 1894 tarihinde hayata gözlerini açan Âşık Veysel’dir.
İnsanlık mirasına önemli katkıları olan Âşık Veysel millî kültürümüz açısından
da önemli bir yere sahiptir. Veysel’in mısralarında insanlığa giden yolda
vatan, millet ve Türklük duyguları yoğun bir şekilde görülmektedir. O, içine
doğduğu topluma hayırlı bir evlat olduğu gibi yol gösterici duruma da
gelmiştir. “Türk adı bana babamdan mirastır/ Daha bundan başka adı neyleyeyim.”
demiştir. Yine bir başka şiirinde “Bilirsem Türklüğün var kıymetini/ Vatanım,
milletim bana kâfidir.” diyen büyük ozanımız Türklük gurur ve şuurunun, Türklük
aşkının sevdalısıdır. Öyle sanıyorum ki Andımız’ın tartışıldığı şu günlerde
büyük ozanımızı anlayarak okumak, onun mısralarıyla kendimizi sıygaya çekmemiz
yetecektir. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
ERHAN
USTA (Samsun) – Teşekkür ederim. 
Diğer
bir abide şahsiyetimiz, 25 Ekim 1924 tarihinde büyük mütefekkir, sosyolog,
Türkçülük akımının önde gelenlerinden, cumhuriyetimizin kurucusu Gazi Mustafa
Kemal Atatürk’ün “fikir babam” olarak ifade ettiği Ziya Gökalp’in de vefat
tarihidir. Kendisi 49 yaşında, gencecik yaşında hayata gözlerini yummuştur
ancak geride büyük eserler bırakmıştır. 
Ben
hem Âşık Veysel’i hem de Ziya Gökalp’i şükranla, minnetle, rahmetle anmak
istiyorum. 
Sayın
Başkan, dün Millî Eğitim Bakanı 2023 Eğitim Vizyonu çalışmasını açıkladı.
Tabii, böyle bir çalışmanın yapılması öncelikle takdire şayandır, onu ifade
etmek isterim. Ancak, küçük birkaç değerlendirmem olacak. 
Öncelikle,
tabii, böyle bir vizyon çalışmasının döneminin belki biraz daha uzun olması
beklenebilirdi. 
İkinci
husus: Benim daha önce Meclis konuşmalarım da var, okul öncesi eğitim ile
ekonomik kalkınma arasında ciddi bir ilişki olduğunu görüyoruz. Okul öncesi
eğitimle ilgili daha iddialı hedeflerin konulmasını bekleriz, bence böyle bir
revizyon burada mutlaka gerekir. 
(Mikrofon
otomatik cihaz tarafından kapatıldı) 
ERHAN
USTA (Samsun) – Bitiriyorum.
BAŞKAN
– Toparlayın Sayın Milletvekilim. 
ERHAN
USTA (Samsun) – 5 yaş zorunlu bu vizyon çalışmasında, oysa OECD ülkelerinde,
2016 rakamlarını söylüyorum, yüzde 95’tir 5 yaşta okullaşma oranı, Türkiye'de
yüzde 70 civarındadır. Türkiye de fena değil aslında baktığımızda. 4 yaş için
OECD ortalaması yüzde 84, bizde yüzde 34. Bunun daha iddialı olması yani 5 yaşı
değil de 4 yaşı, 3 yaşı hedeflemesi mutlaka gerekmektedir diye düşünüyorum.
Diğer
bir husus da sözleşmeli öğretmenlerin sözleşme süresi altı yıldan dört yıla
indiriliyor bu vizyon çalışmasında. Böyle bir çalışmada bu belirgin olmayan,
karmakarışık bir statü olan bu sözleşmeli öğretmenlik statüsünün tamamen
kaldırılması çok daha doğru olacaktır diye düşünüyorum.
Son
olarak da Sayın Bakan Millî Eğitimde 117 bin öğretmen açığı olduğunu beyan
ediyor ama atamalarla ilgili bir projeksiyonu bu çalışmada göremiyoruz. Oysa
bu, hem şu anda atama bekleyen öğretmenlerimiz açısından hem de öğretmenlik
mesleğini tercih edecek çocuklarımız, gençlerimiz açısından son derece önemli
bir husustur. 
(Mikrofon
otomatik cihaz tarafından kapatıldı) 
BAŞKAN
– Toparlayın. 
ERHAN
USTA (Samsun) – Teşekkür ederim. Ben fazla da istismar etmek istemiyorum.
BAŞKAN
– Estağfurullah. 
ERHAN
USTA (Samsun) – Eğitim planlaması diyoruz, eğitim istihdam planlaması diyoruz,
gençlerimize hakikaten uzun dönemde vizyon verecek çalışmalar yapmamız lazım.
Hangi alanda iş sahibi olabileceklerse o alanların net olarak belli olması
lazım. Özellikle devletin açacağı kadroların bu anlamda belirli olması lazım.
Bunların açıklanması ve bu yapılan açıklamalara da uyularak bir plan
çerçevesinde bu eğitim istihdam planlamasının yapılması son derece yerinde
olacaktır.
Genel
Kurulu saygıyla selamlarım. 
Çok
teşekkür ederim Sayın Başkanım. (MHP sıralarından alkışlar) 
BAŞKAN
– Teşekkürler.
Sayın
Bilgen…
23.- Kars Milletvekili Ayhan Bilgen’in, Âşık Veysel’i saygıyla andığına,
millî eğitim politikalarında bir modeli denemenin, sonuçlarını görmenin bile on
yıllarla ifade edilebilecek bir periyoda denk gelmesi gerektiğine, insan
sağlığını ciddi biçimde tehdit eden durumlarla karşı karşıya olunduğuna ve
yargılama süreci kadar idari soruşturma süreçlerinin, Meclisin denetim
işlevininin anayasal sistem içerisinde anlam ifade ettiğine ilişkin açıklaması
AYHAN
BİLGEN (Kars) – Sayın Başkan, ben de Âşık Veysel’i saygıyla, rahmetle anarak
başlamak istiyorum. Anadolu coğrafyasında farklılıklarımızla birlikte yaşamayı,
farklı inançları, farklı kültürleri çatıştırmadan ama hepsinin de kendi
değerlerini, inançlarını, kimliklerini, kültürlerini koruyarak birbirine
saygıyla, hoşgörüyle birlikte yaşamayı kültürüne, müziğine, sözüne yansıtan bir
isim; bir kez daha anmak istiyorum.
Millî
Eğitim Bakanlığının girişimi şüphesiz yeni bir umut, yeni bir beklenti olarak
kamuoyu gündemine girdi ama millî eğitim politikalarıyla ilgili galiba şunda
bir netliğe varmak gerekiyor: Millî eğitim politikalarında bir modeli
denemenin, test etmenin ve sonuçlarını görmenin bile on yıllarla ifade edilebilecek
bir periyoda, bir zaman dilimine denk gelmesi gerekiyor. Oysa hepimiz biliyoruz
ki sadece son on beş, on altı yılda bile defaten model denemesi, model
tartışması, model uygulama, test etme girişimiyle karşı karşıya kaldık. Burada
tabii ki millî eğitim politikasının genel amaçlarıyla ilgili sorunlar
yaşadığımız sonuçları itibarıyla ortada, çok net; yetiştirdiğimiz insan tipi ve
bunun toplumsal sonuçları, karşılıkları ortada ama ne olursa olsun yanlış bir
modeli bile uzun soluklu uygulamak ve gerçek bir yüzleşmeyi gerçekleştirmek
zorundayız ama üç yılda bir, beş yılda bir, her bakan değiştiğinde, hatta
bakanın kendi içinde, aynı dönem içerisinde birkaç kez farklı modeli uygulamaya
kalkmanın faturası çok ağır çünkü o modelin yanlışlığını bile görmeye süre yetmiyor,
güç yetmiyor; bu sefer iki dönem sonra geri başa saran, bir önceki bakanın
uygulamasını tekrar deneyen bir durumla karşı karşıya kalıyoruz. 
Yine
kamuoyuna yansıyan, insan sağlığıyla doğrudan ilgili, tuz içerisinde plastik
maddelerle ilgili ciddi bir bilgi var, yetkililer de bunu reddetmiyorlar…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Bilgen.
AYHAN
BİLGEN (Kars) – …ama ürünleri en azından markalar itibarıyla açıklamamayı
tercih ediyorlar. Daha önce suyla ilgili benzer tartışmalar olmuştu, insan
sağlığını ciddi biçimde tehdit eden durumlarla karşı karşıya olduğumuz ortaya
çıkmıştı. Şimdi tuzla ilgili bir açıklama yapmamanın evet ticari rekabet
açısından anlaşılabilir boyutu var ama tedbir nedir, en azından önleyici nasıl
bir müdahale var, bunu bilmek istiyoruz. 
Sayın
Başkan, çok uzatmayacağım. Bir de dün Ankara’da görülen ve Diyarbakır’da 5
Haziran 2015’te HDP mitinginde seçimden iki gün önce gerçekleşen patlamayla
ilgili -hayatını kaybedenler vardı, yüzlerce yaralı vardı- bu dava yine aralık
ayına ertelendi. Yani üzerinden geçen üç buçuk yıla rağmen ne ciddi bir idari
soruşturma ne etkin bir yargılama süreci var. Elbette ki o patlamayla daha
ciddi yüzleşseydik sonrasında belki Suruç, belki gar, belki İstanbul’daki havaalanı…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Bilgen.
AYHAN
BİLGEN (Kars) - …patlamaları gibi çok sayıda patlama belki gerçekleşmeyecekti
ciddi tedbirler alınsaydı. Bütün bunlar sadece yargı bağımsızlığıyla izah
edilebilecek bir durum değil, şüphesiz idari soruşturma süreçleri de, Meclisin
denetim işlevini yapması da en az yargılama süreci kadar anayasal sistem
içerisinde bir anlam ifade ediyor, en azından vicdani ve toplumsal bir
sorumluluk var. 
Genel
Kurulu saygıyla selamlıyorum. 
BAŞKAN
– Teşekkürler. 
Sayın
Altay…
24.- İstanbul Milletvekili Engin Altay’ın, Plan ve Bütçe Komisyonununda
Türkiye Varlık Fonu Raporu’nun sunulduğu Başbakanlık tezkeresinin
görüşülmesinde kapalı oturuma geçilmesinin nedenini öğrenmek istediğine,
yürütmenin yargı ve yasama üzerindeki vesayetini kaldırmasını talep ettiğine,
yargıya talimat vermenin Anayasa suçu olduğuna, Türkiye’de otokrasi güdümlü bir
jüristokrasi olduğuna ve bunun Türkiye’nin ayıbı olduğuna, 23 Ekim PTT’nin
178’inci kuruluş yıl dönümünde PTT çalışanlarına kolaylıklar dilediğine ilişkin
açıklaması
ENGİN
ALTAY (İstanbul) – Teşekkür ederim Sayın Başkan. 
Sayın
Başkan, an itibarıyla Plan ve Bütçe Komisyonumuzda çalışmalar var malum.
Türkiye Varlık Fonu Raporu’nun sunulduğu Başbakanlık tezkeresinin
görüşülmesinde kapalı oturum istemiş çoğunluk partisi. Bundan muratları nedir
bunu öğrenmek istiyoruz. Ne kaçırılıyor, kimden kaçırılıyor, niye kaçırılıyor
bunu bilmek istiyoruz. Yani Türkiye Büyük Millet Meclisinin kapalı oturumda görüşeceği
işler var, komisyonların da kapalı oturumda görüşeceği işler var ama Türkiye
Varlık Fonu Raporu’nun kapalı oturumda görüşülmesi bence bir ayıbın
örtülmesiyle ilgilidir, niyet budur diye düşünüyorum, bunu da kamuoyuna beyan
etmek istiyorum; bir. 
Sayın
Başkan, ikincisi, gelenektir, liderlerin, devlet büyüklerinin ulusa sesleniş
programları vardır geçmişten beri. Son zamanlarda yeni bir âdet çıktı. Yargıya
sesleniş programları yapılıyor Beştepe’de ve her vesileyle Beştepe’ye yargı
mensupları toplanıyor, cübbeler ilikleniyor ve yargıya fırça, yargıya şikâyet,
yargıya talimatlar yağdırılıyor. Yasama organının bir üyesi olarak, kuvvetler
ayrılığı prensibine inanan ve savunan bir insan olarak bunu kabul etmemiz
mümkün değil. Bunu her vesileyle gündemde tutma anlayışımızı sürdüreceğiz.
Şunun için sürdüreceğiz: Bir ülkede yargı, kararlarını verirken “Yürütmenin
başı nasıl değerlendirir bu kararı, bu karara karşı yürütmenin başı nasıl bir
refleks gösterir?” düşüncesiyle karar alır hâle gelmişse bu ülkede artık etin
değil tuzun koktuğu noktadır. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Altay.
ENGİN
ALTAY (Devamla) – Ben Recep Tayyip Erdoğan’ın yargıdan elini çekmesini talep
ediyorum. Yürütmenin yargı ve yasama üzerindeki vesayet ve basıncını
kaldırmasını istiyorum. Hiç kimse yargıya talimat veremez. Bu, bir Anayasa
suçudur. Cumhurbaşkanı da olsanız yargıya talimat veremezsiniz, ayar
veremezsiniz. 
Bugün
sabah Sayın Cumhurbaşkanı jüristokrasinin varlığından şikâyet etti. Günaydın!
Ama ben aylardır Türkiye’de sabah kalkıyoruz biraz teokrasi, öğlen otokrasi,
akşam jüristokrasi var diyenlerdenim. Doğrudur, Tayyip Erdoğan’ın bu tespitine
ben de katılıyorum, Türkiye’de otokrasi güdümlü bir jüristokrasi vardır ve bu,
Türkiye'nin ayıbıdır.
Sayın
Başkan, öte yandan 23/10/1840’ta PTT kuruldu. Büyük Atatürk Nutuk’unda 829 kez
telgraf…
(Mikrofon
otomatik cihaz tarafından kapatıldı)
BAŞKAN
– Toparlayın Sayın Altay.
ENGİN
ALTAY (Devamla) – Toparlayayım Başkanım.
…256
kez telgrafname, 56 kez telgrafhane, 29 kez telefon, 170 kez muhabere, 32 kez
telefon hattı kelimesi vurgusu yapmış ve Büyük Nutuk’unda şöyle demiştir:
“Zaferi telgrafın telleriyle kazandık.” 
Bu
vesileyle PTT çalışanlarının tümüne işlerinde kolaylıklar diliyorum. PTT’den
emekli olmuş bütün çalışanlara sağlıklı, sıhhatli uzun ömürler diliyorum. PTT
çalışanlarından ahirete irtihal edenlere Allah’tan rahmet diliyorum. PTT
cumhuriyetimizin önemli bir kuruluşudur. 
Teşekkür
ederim. (CHP sıralarından alkışlar) 
BAŞKAN
– Teşekkür ederim.
Sayın
Ağıralioğlu…
25.- İstanbul Milletvekili Yavuz Ağıralioğlu’nun, Cemal Kaşıkçı
hadisesine ilişkin açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; Cemal Kaşıkçı
hadisesinin devletimizin itibarına zarar verdiği bir safhada birkaç hususu arz
edeceğim. 
Birincisi
şu: Siyaset bu mevzuda kullandığı dille devletin vakarını birleştiremedi. Suud
ailesine göstermiş olduğu nezaketi çok makul bulmadığımızı ifade ediyoruz.
Fahrettin Paşa’nın Medine Müdafaası sırasında Şeref Hüseyin’den gördüğü ile
bugün PYD’ye 100 milyon dolar yardım yapan Suud ailesinin yaptığı arasında bir
fark yoktur. Her fırsatta siyasi rakipleriyle mücadele ederken cemaziyelevvel
hatırlatması yapan Sayın Cumhurbaşkanımızın bu Suudlarla ilgili bir
cemaziyelevvel tiradına ihtiyacımız var. Dolayısıyla, bu memlekette bunca ağır
istiskale uğramış hâlde bulunurken, efendim, PYD’ye 100 milyon dolar yardım,
Sisi darbesine destek, FETÖ’cülere şakşak… Efendim, Filistin meselesindeki
hassasiyetimize hürmetle mukabele ediyoruz, Kudüs’ün Yahudilerin elinde
istiskale uğramasına tepki gösteriyoruz; Kâbe’nin Amerika’nın tasallutuna
uğramışlığına ses çıkarmıyoruz. Dolayısıyla, Sayın Cumhurbaşkanının bu
cemaziyelevvel tonlamasında bir konuşmayı bu Suud ailesine yapması gerektiğini
söylüyoruz. Bunlardan geleceğini umduğumuz paralar yüzünden itibarımızı ziyan
edemeyiz. Türk devlet iradesine, Türk milletinin varlık iradesine saplanmış bir
İngiliz hançeridir Şerif Hüseyin’le başlayan süreç. Bu süreç içerisinde
bağrımıza saplanmış bu hançerin otel odalarında krallara takdim edilen devlet
nişanıyla ödüllendirilmesini devletimizin izzetine ziyan sayıyoruz. 
Genel
Kurula arz ediyorum.
BAŞKAN
– Teşekkürler Sayın Ağıralioğlu.
Sayın
Muş…
26.- İstanbul Milletvekili Mehmet Muş’un, Dargeçit’te şehit olan askere
Allah’tan rahmet yaralı olan askere acil şifalar dilediğine, yargıyla ilgili
tartışmaların farklı noktalara çekilmesinin bir anlamı olmadığına, Kaşıkçı
cinayetinin tüm çıplaklığıyla ortaya konuluncaya kadar üzerine gidileceği gibi
geçmiş dönemlerde ya da bu dönemde olabilecek bütün olayların da üzerine
gidileceğine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; ben de Dargeçit’te
teröristlerle girilen çatışma sonucunda şehit olan askerimize Allah’tan rahmet
diliyorum, milletimizin başı sağ olsun. 1 askerimiz de yaralı, yaralı
askerimize de acil şifalar diliyorum.
Sayın
Başkan, yargıyla ilgili tartışmalar geçmişte de çok defa Türkiye’de yaşanmış
tartışmalardır; bugün de benzer tartışmalar dile getiriliyor, benzer tartışmalara
şahit oluyoruz. Fakat burada dikkat çekilmesi gereken nokta şudur: Yargıya
kimsenin talimat vermeyeceği doğrudur, kimsenin de zaten yargıya talimat
verdiği de yoktur. Yani sanki “Şunu böyle yapacaksınız, bunu böyle
yapacaksınız.”mış gibi bir havanın oluşturulmasını doğru bulmadığımızı ifade
etmek isterim. Ama yargının da kendisini âdeta yürütmenin yerine koyup yürütme
adına karar vermesinin de doğru olduğunu düşünmüyoruz, bunu da ifade etmemiz
gerekir. Yargı tabii ki kararını verecektir, tabii ki uygulamalarını,
içtihatlarını oluşturacaktır ama bir taraftan da hükûmet vardır, hükûmetin
yapacağı işleri yargı yapmayacaktır. Bugün yaşadığımız tartışma bundan
ibarettir. Bunu farklı noktalara çekmenin de bir anlamı bulunmamaktadır. 
Keza
Kaşıkçı cinayetiyle ilgili de başından itibaren söylediğimiz şudur: Bu olay tüm
çıplaklığıyla ortaya çıkarılana kadar hem Hükûmetimiz hem devletimiz tüm
imkânlarını seferber etmiştir ve bu iş aydınlanana kadar, sonuna kadar üzerine
gidilecektir. Zaten çok ciddi bulgular, emareler elde edilmiştir, olayın
üzerine tüm yönleriyle gidilmektedir ve bu olay aydınlatılacaktır. Bu açıdan,
meselenin uluslararası boyuta taşınmış olması ve uluslararası boyutta…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Muş. 
MEHMET
MUŞ (İstanbul) - …bir çalışmanın da yürüdüğünü görmemiz gerekir. Bu açıdan,
Türkiye elinden gelen tüm imkânları seferber ederek Kaşıkçı cinayetinde ya da
geçmiş dönemlerde olmuş ya da bu dönemlerde olabilecek olan bütün olayların
üzerine sonuna kadar gidecektir. Tüm milletimiz müsterih olsun, tüm
milletvekillerimiz müsterih olsun. 
BAŞKAN
– Teşekkürler. 
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım: 
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye Büyük Millet
Meclisinde ekli listede isimleri belirtilen ülke parlamentolarıyla dostluk
grupları kurulmasına ilişkin tezkeresi (3/51) 
17/10/2018
Türkiye Büyük Millet Meclisi Genel Kuruluna
Türkiye
Büyük Millet Meclisinin Dış İlişkilerinin Düzenlenmesi Hakkındaki 3620 sayılı
Kanun'un 4’üncü maddesi uyarınca ekli listede isimleri belirtilen ülke
parlamentoları ile TBMM arasında parlamentolar arası dostluk grubu kurulması
Genel Kurulun tasvibine sunulur.
 Binali
Yıldırım
 Türkiye
Büyük Millet Meclisi
 Başkanı

27’nci
Yasama Döneminde Kurulacak Olan Parlamentolar Arası Dostluk Grubu Ülke İsimleri
1)
ABD
2)
Afganistan 
3)
Almanya 
4)
Angola 
5)
Arjantin 
6)
Arnavutluk 
7)
Avustralya 
8)
Avusturya 
9)
Azerbaycan 
10)
Birleşik Arap Emirlikleri 
11)
Bahreyn 
12)
Bangladeş 
13)
Belarus 
14)
Belçika
15)
Benin
16)
Birleşik Krallık
17)
Brezilya 
18)
Bolivya 
19)
Bosna Hersek 
20)
Botsvana
21)
Bulgaristan
22)
Burkina Faso
23)
Burundi 
24)
Butan 
25)
Cezayir 
26)
Cibuti
27)
Çad
28)
Çek Cumhuriyeti
29)
Çin
30)
Danimarka
31)
Dominik Cumhuriyeti
32)
Ekvator
33)
Ekvator Ginesi
34)
Endonezya
35)
Estonya
36)
Etiyopya 
37)
Fas
38)
Fildişi Sahili
39)
Filistin
40)
Finlandiya
41)
Fransa
42)
Gabon
43)
Gambiya
44)
Gana
45)
Gine
46)
Gine Bissau
47)
Guatemala
48)
Güney Afrika
49)
Güney Kore
50)
Gürcistan
51)
Hırvatistan
52)
Hindistan
53)
Irak
54)
İran
55)
İrlanda
56)
İspanya
57)
İsveç
58)
İsviçre
59)
İtalya
60)
İzlanda
61)
Jamaika
62)
Japonya
63)
Kabo Verde 
64)
Kamboçya
65)
Kamerun
66)
Kanada 
67)
Karadağ
68)
Katar
69)
Kazakistan
70)
Kenya
71)
Kırgızistan
72)
KKTC
73)
Kolombiya
74)
Komorlar Birliği 
75)
Kongo
76)
Kongo Demokratik Cumhuriyeti
77)
Kosova
78)
Kosta Rika 
79)
Kuveyt 
80)
Küba 
81)
Letonya 
82)
Liberya 
83)
Litvanya 
84)
Lübnan 
85)
Macaristan 
86)
Madagaskar 
87)
Makedonya 
88)
Malavi 
89)
Maldivler 
90)
Mali 
91)
Malta 
92)
Malezya 
93)
Mauritius 
94)
Meksika 
95)
Moğolistan 
96)
Moldova 
97)
Moritanya 
98)
Mozambik 
99)
Namibya
100)
Nepal 
101)
Nijer 
102)
Nijerya
103)
Norveç
104)
Oman
105)
Orta Afrika Cumhuriyeti
106)
Özbekistan
107)
Pakistan
108)
Panama
109)
Paraguay
110)
Peru
111)
Polonya 
112)
Portekiz
113)
Romanya
114)
Rusya 
115)
Ruanda
116)
Sao Tome ve Principe
117)
Senegal 
118)
Sırbistan 
119)
Sierra Leone
120)
Singapur
121)
Slovakya
122)
Slovenya
123)
Somali
124)
Sri-Lanka
125)
Sudan
126)
Suudi Arabistan
127)
Seyşeller
128)
Şili
129)
Tacikistan 
130)
Tanzanya 
131)
Togo 
132)
Tunus 
133)
Türkmenistan 
134)
Uganda 
135)
Ukrayna 
136)
Uruguay 
137)
Ürdün 
138)
Venezuela 
139)
Vietnam 
140)
Yemen 
141)
Yeni Zelanda 
142)
Zambiya 
143)
Zimbabve
BAŞKAN
– Kabul edenler… Kabul etmeyenler… Kabul edilmiştir.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır.
Okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkanvekili ve İstanbul
Milletvekili Yavuz Ağıralioğlu tarafından, emeklilikte yaşa takılan
vatandaşlarımızın mağduriyetinin giderilmesi, sorunların çözümü ile açılan yeni
kadrolarla işsizliğin önüne geçilerek yeni istihdam olanaklarının yaratılması
amacıyla 24/10/2018 tarihinde Türkiye Büyük Millet Meclisi Başkanlığına
verilmiş olan (10/340) esas numaralı Meclis araştırması önergesinin ön
görüşmelerinin, Genel Kurulun 24 Ekim 2018 Çarşamba günkü birleşiminde
yapılmasına ilişkin önerisi
24/10/2018
Türkiye Büyük Millet Meclisi Başkanlığına
Danışma
Kurulu 24/10/2018 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul
 Grup
Başkan Vekili
Öneri:
İYİ
PARTİ Grup Başkan Vekili ve İstanbul Milletvekili Yavuz Ağıralioğlu tarafından,
emeklilikte yaşa takılan vatandaşlarımızın mağduriyetinin giderilmesi,
sorunların çözümüyle açılan yeni kadrolarla işsizliğin önüne geçilerek yeni
istihdam olanaklarının yaratılması amacıyla 24/10/2018 tarihinde (371788 gelen
evrak numaralı-018 grup numaralı) Türkiye Büyük Millet Meclisi Başkanlığına
verilmiş olan Meclis araştırma önergesinin diğer önergelerin önüne alınarak
görüşmelerinin 24/10/2018 Çarşamba günlü birleşimde yapılması önerilmiştir.
BAŞKAN
– Önerinin gerekçesini açıklamak üzere öneri sahibi İYİ PARTİ Grubu adına Metin
Ergun, Muğla Milletvekili konuşacaktır.
Buyurun.
(İYİ PARTİ sıralarından alkışlar)
Süreniz
beş dakikadır.
İYİ
PARTİ GRUBU ADINA METİN ERGUN (Muğla) – Teşekkür ederim.
Yüce
heyetinizi saygıyla selamlıyorum.
Emeklilikte
yaşa takılan vatandaşlarımızın mağduriyetleri konusunda İYİ PARTİ Grubunun
verdiği öneri üzerine grubum adına söz almış bulunuyorum.
Değerli
milletvekilleri, bildiğiniz gibi 8 Eylül 1999 tarihinde 4447 sayılı İşsizlik
Sigortası Kanunu’nun yürürlüğe girmesinden sonra emeklilik bekleyen
vatandaşlarımız için sıkıntılar başlamıştır. 2001 yılında Anayasa Mahkemesinin
aldığı bir kararla bu yasanın emeklilik kriterlerini düzenleyen maddelerinin
iptal edilmesine karşın 2002 yılında 4759 sayılı Sosyal Sigortalar Kanunu’nda
yapılan değişiklikle 8 Eylül 1999’dan önce çalışma hayatına başlayan
vatandaşlarımız için yaş bekleme süreleri yürürlüğe konulmuştur, işin özeti
budur. Sizleri konunun teknik detaylarına boğmak ve sözü fazla uzatmak
istemiyorum. Kamuoyunda çok tartışıldığı için bu meselede herkesin bir kanaat
sahibi olduğu düşüncesindeyim. 
Sayın
milletvekilleri, bu mesele yani emeklilikte yaşa takılanlar meselesi bir siyasi
polemik mevzusu değildir, ben de huzurunuza bir siyasi polemik için gelmedim.
Bu bir hak mahrumiyetidir, hakkı gasbedilenlerin hakkının iadesi meselesidir.
Hakları vatandaşı oldukları, sınırında nöbetini tutup korudukları, vergi
verdikleri devletleri tarafından alınanların meşru bir talebidir. Bu bir
mağduriyet meselesidir. Şahsen ben de hiçbir siyasi mülahaza içinde olmaksızın
bu mağduriyetin giderilmesi ve bu vatandaşlarımızın haklarını elde etmelerinin
gayreti içindeyim. Bu insanlar sadece ve sadece hakları olanı istiyorlar,
başka, fazla, ilave hiçbir şey istemiyorlar.
Sayın
milletvekilleri, emeklilikte yaşa takılanlar meselesi, kabul etmek gerekir ki
artık kanayan bir yara, toplumsal bir sıkıntı hâline gelmiştir. Onun için,
görmezden ve duymazdan gelmek mümkün değildir. AK PARTİ Genel Başkanının dediği
gibi bu insanlar bir yerlerden türemedi, bunlar insan ve mağdurlar. Mağdur eden
de siyaset kurumudur. Dolayısıyla bu problemi düzeltecek olan da siyaset
kurumudur. Eğer siyaset kurumu bu haksızlığı ortadan kaldırmazsa asıl o zaman
bu yara büyür ve gerçek türemeyi o zaman görürüz. 
Devlet,
vatandaşını mağdur etmez, hiçbir kanun geriye yürümez, geriye doğru işlemez,
kazanılmış haklara dokunulmaz. Devlet bu vatandaşlarımızın haklarını ellerinden
almıştır. Bu vatandaşlarımızın devletimizden istedikleri şey, işe başladıkları
zaman kazandıkları hakların geri verilmesidir yani işe başladıkları şartlara
göre emekli olmak istiyorlar, başka hiçbir şey istemiyorlar. Şunu bütün
kamuoyunun bilmesi gerekir ki bu bir erken emeklilik değildir. Bu değişiklikle
hiç kimse 38 yaşında emekli olmayacaktır. Zaten mağdur durumda olan vatandaşlarımızın
tamamı neredeyse o yaşı geçmiş durumdadır. Milletin temsilcileri olarak bizler,
milletimizin mensubu olan bu vatandaşlarımıza emeklerinin karşılığı olan yani
aslında kazanmış oldukları fakat siyaset kurumunun ellerinden aldığı yasal haklarını
iade edelim. İade edelim ki adalet yerini bulsun.
Değerli
milletvekilleri, devletin itibarı çalışanına ve emeklisine sağladığı imkân
ölçüsünde artar. Eğer çalışanın, dar gelirlinin, emekçinin ve emeklinin
haklarından tasarruf ederseniz işte o zaman devlet itibarsız bir devlet hâline
gelir, yoksa sarayınız veya uçan sarayınız yok diye itibarsız bir devlet
olmazsınız. 
Malumunuz,
bir de yasa değişikliğinden faydalanacak vatandaşlarımızın sayısı ve maliyeti
konusunda kamuoyunda değişik görüşler var, rakamlar var. İlgili kurumların bir
an önce bu rakamları kesin olarak açıklaması gerekir, kafa karışıklığı söz
konusu. Buradan da bu kurumlara çağrı yapmış oluyorum. 
Maliyet
hususuna gelirsek, maliyetlerinin fazla olduğu söylenildi. Eğer maliyet
hususunda…
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili. 
METİN
ERGUN (Devamla) – Suriyelilerin maliyeti, affedilen vergi borçları, saraylar,
makam araçları ve benzeri söylenecek çok şey var da ben söylemeyeyim. Bu
hususta sadece diyeceğim şu: Adaletin maliyeti hesaplanmaz. “Emeklilikte yaşa
takılanlar konusunda muhalefet meseleyi siyasi kazanç elde etmek için gündeme
getiriyor.” diye düşünüyorsanız eğer ey iktidar partisi, içiniz rahat olsun,
biz bu meselenin siyasi sonuçlarına bakmadan vatandaşlarımızın derdine derman
olmak istiyoruz. Samimiyetle söylüyoruz, bu mağduriyeti ortadan kaldıracak
teklifi siz getirin, biz destek olalım. 
Bu
düzenleme, bu kriterlere uyan çalışanlarımızın yaş aralığından ötürü bir defaya
mahsus yapılan bir düzeltme gibi düşünülmemelidir. Bu önerge kabul edilirse söz
konusu tarihten önce işe başlayan ve emeklilik bekleyen çalışanlarımızın sayısı
ciddi şekilde azalacaktır. Bu önerge yaşa takılan vatandaşlarımızın emekli
olduğunda… 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili. 
METİN
ERGUN (Devamla) – …genç kardeşlerimize istihdam alanlarında yer açacak ve
içinden geçtiğimiz bu süreçte devasa boyutlara ulaşan genç işsizliğin
azalmasına da ciddi şekilde katkı sunacaktır. 
Konuşmamı
tamamlarken tüm milletvekillerimizin meseleye siyasi olarak bakmadan desteğini
bekliyor, yüce heyetinizi partim ve şahsım adına saygıyla selamlıyorum. (İYİ
PARTİ sıralarından alkışlar) 
BAŞKAN
– Milliyetçi Hareket Partisi Grubu adına Erhan Usta, Samsun Milletvekili. 
Buyurun.
(MHP sıralarından alkışlar)
Süreniz
üç dakikadır Sayın Usta.
MHP
GRUBU ADINA ERHAN USTA (Samsun) – Teşekkür ederim. 
Sayın
Başkan, değerli milletvekilleri; öncelikle hepinizi saygıyla selamlarım.
Emeklilikte yaşa takılanlarla ilgili konunun Meclis tarafından araştırılmasına
ilişkin bir önerge üzerine Milliyetçi Hareket Partisi Grubu adına söz aldım. 
Şimdi,
konu önemli bir konu, toplumun geniş bir kesimini ilgilendiriyor. En son,
Hükûmetin açıkladığı rakamlara göre 6,3 milyon kişiyi ilgilendiren bir konu
olduğu ifade edildi. Bizim de Milliyetçi Hareket Partisi olarak seçim
beyannamemizde emeklilikte yaşa takılanların mağduriyetinin çözülmesine ilişkin
milletimize verdiğimiz bir taahhüdümüz var. Bu, 24 Haziran seçimlerinde de
vardı, 1 Kasım beyannamemizde de vardı, ondan önceki 7 Haziran beyannamemizde
de var. Dolayısıyla Milliyetçi Hareket Partisi olarak biz bu konuyu
önemsiyoruz. Arkadaşlarımızın kanun teklifleri var. Bu konunun bir makuliyet
içerisinde Türkiye Büyük Millet Meclisi tarafından çözülmesinin önemli olduğunu
ifade etmek isterim öncelikle ancak tabii; 6,3 milyon kişiyi ilgilendiriyor
Sayın Cumhurbaşkanının açıkladığı rakamlara göre ki bu rakamların daha iyi
çalışılması lazım. Belki bu komisyon kurulursa buna da bir vesile olabilir.
Ciddi bir maliyet de getiriyor. Dolayısıyla bu devlet hepimizin devleti, bu
ülke hepimizin ülkesi. Burada alacağımız kararın, atacağımız adımın hem
insanımızın mağduriyetini gidermeye yönelik olması lazım hem de, bir taraftan
da ekonomideki sıkıntıları, bütçedeki sıkıntıları görerek bir adım atılmasının
en doğru yol olduğunu düşünüyoruz. Burada makulü bulmamız gerekir diye
düşünüyorum. Bu anlamda, bu konu hiçbir şekilde siyasi polemik konusu olmamalı,
siyasi istismar konusu olmamalı. Az önce, benden önceki hatip de bu temennileri
ifade etti, memnuniyetle karşıladığımı ben de ifade etmek isterim ancak
özellikle bazı siyasi partiler Milliyetçi Hareket Partisini bu anlamda güya
köşeye sıkıştırma gibi bir noktaya gidiyorlar. Bu yanlıştır arkadaşlar. Yani bu
ciddi maliyet getirecek bir konudur bir taraftan, diğer taraftan da büyük
ölçüde büyük bir kitleyi ilgilendiren bir konudur. Bunu makuliyet içerisinde,
uzlaşı içerisinde çözmemiz lazım. Bu uzlaşının içerisinde bizim beklentimiz ve
temennimiz iktidar grubunun da olmasıdır çünkü nihayetinde bütçeyi yönetecek
olan Hükûmettir. İktidar grubunun da bu uzlaşının içerisinde olması bu anlamda
çok iyi olacaktır. 
Tabii,
burada şu yanlışa da düşülmemesi lazım: “Efendim, bütçe imkânları iyi değil
veya ekonomi sıkıntıda, o zaman bu iş kalsın.” Bu da olmaz. Bu iş kalmaması
gereken bir konudur. Bu, çözülmesi gereken bir konudur. İşte, bütçe, aslında
bütçe yönetimi önceliklendirme sanatıdır. Dolayısıyla, bütçede eğer bizim
lüzumsuz harcamalarımız varsa veya bir kısım artık aciliyetini yitirmiş,
geçerliliğini yitirmiş bir kısım harcama programları varsa o harcama
programlarının gözden geçirilip tekrar böyle bir önemli konu için toplumda
beklenti oluşmuş ve mağduriyet oluşmuş bir konu için de bir alan oluşturma,
mali alan oluşturma konusu da Hükûmetin vazifesidir. Hükûmet bunu ivedilikle
yapmak durumundadır, bununla ilgili çalışmaların ben bir an evvel yapılmasının
bu anlamda çok önemli olduğunu düşünüyorum.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
ERHAN
USTA (Devamla) – Diğer taraftan, tabii, hiç birimiz şunu elbette söylemiyoruz:
Biliyorsunuz 1999 öncesinde 38 yaşında kadınlarda, 40 yaşında erkeklerde
emeklilik imkânı vardı. Bunun sürdürülebilir bir şey olmadığı zaten belli. 1999
reformu oldu, ardından 2008 reformu yapıldı. Dolayısıyla, bu yapılan
reformlarla emeklilik yaşı yükseltildi. Burada kademeli geçişten kaynaklanan
bir sorun var. Şunu açıkça söylemek lazım: Türkiye'de birçok insanın hiç prim
yatırmadan, sadece bir borçlanmayla, Ziraat Bankasından aldığı krediyle emekli
olduğu bir ortamda yedi bin gün, sekiz bin gün, dokuz bin gün prim yatırmış
insanların emekli olmamasını da anlamak mümkün değil. Bu anlamda burada bir
makulü bulabiliriz. Ben böyle bir araştırma komisyonu kurulmasının değişik
şekillerde faydalı olacağını düşünüyorum. Bir defa bununla ilgili bir etki
analizi çalışması yapılmalı. Hükûmet böyle bir çalışmayı henüz ortaya koymuş
değil, mutlaka bir etki analizi çalışması gerektiriyor hem kamuya yükü
açısından hem istihdam açısından hem de diğer unsurlarla, bütün yönleriyle bir
etki analizi mutlaka burada yapılmalı ve bunun diğer sonuçlarıyla yani toplumun
bütününde…
(Mikrofon
otomatik cihaz tarafından kapatıldı) 
ERHAN
USTA (Devamla) – …meydana getireceği sonuçları hep birlikte değerlendirmenin
faydalı olacağını düşünüyorum.
BAŞKAN
– Toparlayın Sayın Milletvekili.
ERHAN
USTA (Devamla) – Bizim, Milliyetçi Hareket Partisi olarak görüşümüz bu
şekildedir. 
Genel
Kurulu saygıyla selamlarım. (MHP sıralarından alkışlar) 
BAŞKAN
– Teşekkürler.
Halkların
Demokratik Partisi Grubu adına Necdet İpekyüz, Batman Milletvekili.
Buyurun.
(HDP sıralarından alkışlar) 
Süreniz
üç dakikadır.
HDP
GRUBU ADINA NECDET İPEKYÜZ (Batman) – Sayın Başkan, değerli Parlamentonun üyeleri;
hepinizi saygıyla selamlıyorum. 
Emeklilikte
yaşa takılanlar aslında hep gündeme geliyor ve çoğumuzun mail’lerine, WhatsApp
hesaplarına mesajlar geliyor, gittiğimiz yerlerde herkes bize bu sorunu dile
getiriyor ama Parlamentoya geldiğimizde, oylamaya geldiğimizde bunu bizimle
paylaşanları hiç dikkate almıyoruz. Genelde kendi yerlerimize gittiğimizde, bu
sorunlar bize getirildiğinde bizim gibi öteden beri bu sorunlara, hakka sahip
çıkanlar alnımız açık şekilde bunu savunuyor, dile getiriyoruz ve daha önce de
bu konuda önergeler verildi, Parlamentoda birçok basın açıklaması da yapıldı
ama nedense bu, hep öteleniyor, hep erteleniyor. 
Bakın,
emeklilikte yaşa takılanlar, hâlâ sanki bir kısım insanlar erken yaşta emekli
olmak istiyor gibi çarpıtılıyor. Bugün “emeklilikte yaşa takılanlar”
dediğimizde bir hak gasbından söz ediyoruz. İnsanlar o günkü koşullarda primini
yatırmış, o günkü koşullarda gün sayısını doldurmuş ve birileri bunlara demiş
ki: “Bundan sonra emekli olamazsınız, yaş haddine takılıyorsunuz.” 
Evet,
Avrupa’ya göre de çeşitli rakamlar söyleniyor, deniyor ki: “Türkiye’de kadın
ömrü 80’e varmakta, erkek ömrü 78’e varmakta.” Bakın, elimde bu oranlar da var
Avrupa Birliğiyle ilgili. Türkiye 21’inci sırada, İsveç, Danimarka, Finlandiya
gibi ülkeler üst düzeyde. Peki, Türkiye İstatistik Kurumu ne diyor? Daha
2017’nin rakamları: Buraya baktığımızda, en altta sarıyla boyalı rakamlar var.
Okuyayım mı o illeri? Mardin, Diyarbakır, Bitlis, Batman; Ağrı, Van, Muş,
Şanlıurfa, Şırnak, Hakkâri; 65 yaşa yüzde 40’ı, yüzde 45’i ulaşıyor, bu
insanların yarısı 65 yaşa ulaşamıyor. Burada, Türkiye İstatistik Kurumunun
verileri. “78 yaş” diyoruz. Tekrar Türkiye İstatistik Kurumu verilerine göre
-yani oranın sayın vekilleri buradaysa mutlu olsunlar- Sinop, Kastamonu, Çankırı,
Artvin, Giresun ve Tunceli illerinde 65 yaş üzerinde yüzde 19’larda, yüzde
20’nin üstünde daha fazla yaşama oranları var. Ama sanayinin yoğun olduğu
yerlerde… Yani şu kısmı çevirdiğimizde hepsi 65 yaşa ulaşamıyor. Bu, Türkiye
İstatistik Kurumunun verileri. 
Şimdi,
arkadaşlar, bir taraftan bunu getiriyoruz, bir taraftan hak etmiş insanları
-doğduklarında emekleyerek yürümeye başlayanları siz daha yaşlanmadan- ölüme
göndermek istiyorsunuz. Böyle bir şey kabul edilebilir mi? Hak edilen bir şey…
Ve devlet, nedense hak etmeyenlere vergi affını çıkarıyor, ceza affını
çıkarıyor, yurt dışından para getirmeyi aklıyor, kendisinin normalde tahsil
etmesi gerekeni, tahsil etmesi gerekenlere ceza yerine af getiriyor, hak
edenlerin hakkını gasbetmeye çalışıyor. Normalde bizim yapmamız gereken hak
edenlerin hakkını vermektir.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
NECDET
İPEKYÜZ (Devamla) – Bugün biz baktığımızda, şehir hastanelerinde, otoyollarda,
birçok yerde gereksiz, boşu boşuna harcamalar yapılmakta. TELEKOM gibi
yolsuzluğu burada reddediyoruz, birçok şeye göz yumuyoruz, hak edenlerin
hakkını vermeye nedense yaklaşmıyoruz. Bugün hepimize düşen -annemiz, babamız,
kardeşimiz, yakınımız, köylümüz kimse- hak ettiği şeyi gasbetmek değil
vermektir. Bu konuda biz öteden beri bunu destekliyoruz, yine desteklemeye
devam edeceğiz.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkürler Sayın Milletvekili.
Cumhuriyet
Halk Partisi Grubu adına Kani Beko, İzmir Milletvekili.
Süreniz
üç dakikadır.
Buyurunuz.
(CHP sıralarından alkışlar) 
CHP
GRUBU ADINA KANİ BEKO (İzmir) – Sayın Başkan, sayın vekil arkadaşlarım; 1999
yılından bu yana emeklilikte yaşa takılan arkadaşlar -insan olmaktan
kaynaklanan temel ihtiyaçlarını giderebilecek- hak ettikleri maaşı maalesef
alamıyorlar. Devletin, emeklilikte yaşa takılan arkadaşlarımızla yapmış olduğu
sözleşmenin arkasında durmasını istiyorlar. Yani bir icazet istemiyorlar,
diyorlar ki: “Bizim hakkımızı gasbettiniz, gasbettiğiniz hakkımızı geri verin.”
Neydi
bu sözleşme? Bu sözleşme aynen şöyle: Devlet 1999 yılı öncesi dedi ki:
“Kadınlar yirmi yıl çalışırsa, erkekler yirmi beş yıl çalışırsa, 5 bin prim
gününü doldurursanız biz size emekli maaşı bağlayacağız.” Ve devlet sözünde durmadı,
Sosyal Güvenlik Kurumu sözünde durmadı, 1999 yılından bu yana bu arkadaşlarımız
maalesef çok ama çok mağdur oldular. Şimdi, bu arkadaşlarımız maaş
alamadığından dolayı mutlaka çalışmaları gerekiyor, devlet “Siz çok gençsiniz,
gidin çalışın.” diyor ama iş yerlerine gittiklerinde de söyledikleri şey “Bugün
milyonlarca genç işsiz varken size iş veremeyiz.” 
Sevgili
arkadaşlarım, değerli kardeşlerim; ben öncelikle Sayın Cumhurbaşkanını çok
dikkatli bir şekilde dinledim, Cumhurbaşkanını maalesef yanıltıyorlar.
“Emeklilikte yaşa takılanlara bir yılda 750 milyar maaş bağlanır mı?” deyişi
bana göre gerçekten doğru değil. Emeklilikte yaşa takılanların aslında
yaptırmış olduğu bir araştırma var, bu araştırma aynen şöyle: 700 bin
emeklilikte yaşa takılan arkadaşımıza maaş bağlanılsa verilecek olan para bir
yılda 10 milyar. Oysa ki bugün AKP’li arkadaşlarımın da zaman zaman ifade
ettiği şey -ben kendim de televizyonlarda izlemiştim- Suriyelilere 40 milyar
dolar harcadıklarıdır. 40 milyar dolar bugüne geldiğimizde Türk parasıyla 200
milyar yapmaktadır. Dolayısıyla emeklilikte yaşa takılan arkadaşlarımıza bir
yılda vereceğimiz para sadece 10 milyar lira. Yani şöyle düşünün: Doğudan
batıya, kuzeyden güneye Türkiye’de eserleri yaratan bu güzelim insanların
Türkiye’nin her yerinde alın teri vardır. 
(Mikrofon
otomatik cihaz tarafından kapatıldı) 
KANİ
BEKO (Devamla) - Bunlar haklarını talep ediyorlar, dolayısıyla bu hakları
mutlaka kendilerine vermemiz gerekir diye düşünüyorum. 
Sevgili
arkadaşlarım, değerli kardeşlerim; bu konuyla ilgili önerimi söyleyeyim: Burada
biz üç dakikada emeklilikte yaşa takılan arkadaşlarımızın sorunlarını
anlatamayız. Emeklilikte yaşa takılanların dosyası burada, Cumhuriyet Halk
Partisi olarak bizim de dosyamız burada. Grup başkan vekillerimiz Komisyonun
toplanabilmesi için bir önerge vermişler. Yani grup başkan vekilleri tarafından
Sağlık, Aile, Çalışma ve Sosyal İşler Komisyonu Başkanlığına verilen bu önerge
sonrasında, Komisyon bir araya gelsin, emeklilikte yaşa takılan arkadaşlarımızı
oraya davet edelim ve orada gerçekleri konuşalım. Benim önerim bu. Bu
konuşulanlar bana göre afaki şeyler. 
Sosyal
Güvenlik Kurumunun güçlenebilmesi için sizlerin dikkatini bir konuya çekmek
istiyorum: Sevgili arkadaşlarım, bizim yaptığımız araştırmalara göre,
Türkiye'de üniversite mezunları, askerden gelen gençler, son dönemlerde
patronlarla oturup pazarlıklar yapıyorlar. Neyin pazarlığını yapıyorlar biliyor
musunuz? Asgari ücret 1.603 lira, emeklilik yaşı…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
KANİ
BEKO (Devamla) – Bitiriyorum, bir dakika…
Ben,
bir dakikada çok önemli bir konuyu sizlere arz etmek istiyorum sevgili
arkadaşlarım. 
Sayın
Başkan, bir dakika içerisinde toparlayacağım.
Sevgili
milletvekillerim, DİSK Genel Başkanı olduğum dönemlerde, Türkiye'nin birçok
yerinde işçi kardeşlerimizi sendika üyesi yapabilmek için yaptığımız alan
çalışmalarında nelerle karşılaştık, biliyor musunuz? 2,5 milyona yakın genç
kardeşimizin, askerden geldikten sonra, üniversiteyi bitirdikten sonra
patronlarla masalara oturarak pazarlık yaptıklarını gördüm. Yani asgari ücret
1.603 lira, emeklilik yaşı 65. “1.603 lirayla biz yaşayamayız. Emeklilik yaşı
65, 65 yaşına kadar biz yaşayamayız.” diyen bu gençler, maalesef, iş güvencesi olmayan,
sigortası olmayan iş yerlerinde, riskli ve tehlikeli iş yerlerinde
çalışıyorlar. 
Gelin,
hep beraber, yüzde 35’in üzerindeki kayıt dışılığı eğer önlemek istiyorsak
birinci derecede bu gençlerle buluşalım, bu gençleri acımasız, vahşi
kapitalizmin elinden kurtaralım, onları da sigortalı yapalım, devlete vergimizi
verelim ve onları da sendikalı yapalım diyorum; hepinize saygılar, sevgiler
sunuyorum. (CHP sıralarından alkışlar) 
BAŞKAN
– Adalet ve Kalkınma Partisi Grubu adına Ramazan Can, Kırıkkale Milletvekili.
Buyurun.
(AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA RAMAZAN CAN (Kırıkkale) – Sayın Başkanım, değerli
milletvekilleri; Genel Kurulu saygıyla selamlıyorum. 
Öncelikle
ben de yaşa takılan biriyim, onu özellikle söylemek istedim. 
ÖMER
FETHİ GÜRER (Niğde) – Önergeyi destekliyorsun o zaman.
ALİ
ÖZTUNÇ (Kahramanmaraş) – Senin için de getirdik.
RAMAZAN
CAN (Devamla) – Aslında burada bu konuşmayı yaparken kimseyi suçlamak niyetinde
değilim ama bir tespit yapmak durumundayız.
ÖZKAN
YALIM (Uşak) – Ramazan Bey, “evet” diyecek misiniz?
RAMAZAN
CAN (Devamla) – Aktüeryal denge var. Aktüeryal denge bozuldu. Peki, bu
aktüeryal denge nasıl bozuldu? 
ÜNAL
DEMİRTAŞ (Zonguldak) – Saray bozdu, saray. 
TURAN
AYDOĞAN (İstanbul) – Paranız mı bitti? İşine gelince “Para yok.”, uçağa gelince
var.
RAMAZAN
CAN (Devamla) – Netice itibarıyla “sosyal güvenlik şemsiyesi” adı altında aktif
sigortalıların ödemiş oldukları primleri biz emekli maaşı olarak ödüyoruz. Bu,
aktüeryal dengenin kısaca özetidir. 
ÜNAL
DEMİRTAŞ (Zonguldak) – Emeklinin parasını siz yediniz, siz!
RAMAZAN
CAN (Devamla) – 1987 yılında rahmetli Turgut Özal aktüeryal dengenin
bozulduğundan bahisle “Bunlar SSK’yi batıracaklar.” diye erken yaşta
emekliliği, 3395 sayılı Yasa ile prim ödeme süresi ve sigortalı süresinin
yanına üçüncü şart olarak yaşı getirmiştir. 3395 sayılı Yasa’da kadınlar 55,
erkekler 60 olarak belirlenmiş. Tabii, o dönem itibarıyla, 1991 seçimlerine
giderken muhalefet partileri rahmetli Özal’ı “Mezarda emeklilik getiriyor.”
diye suçlamış…
ÖMER
FETHİ GÜRER (Niğde) – Doğru ama, mezarda emeklilik getirdiği doğru. 
RAMAZAN
CAN (Devamla) – …ve bu yaklaşımla 1991 seçimlerinden sonra 1992 yılında 3774
sayılı Yasa’yı çıkarmalarıyla bozulmuş aktüeryal denge tamamen bozulmuştur. 
VELİ
AĞBABA (Malatya) – Ramazan, sen hayra konuşmazsın hayra. Hiç hayır için
konuşmazsın Ramazan.
RAMAZAN
CAN (Devamla) – Değerli arkadaşlar bu kardeşiniz -Makine Kimyada, Çırak
Okulunda- 1984 yılında 14 yaşında Makine Kimyaya işçi olarak girmiş bir kardeşiniz.
(AK PARTİ sıralarından alkışlar) 14 yaşındayken yirmi beş yıl eklediğimizde 39
yaşında emekli olmam lazım.
MAHMUT
TANAL (İstanbul) – 14 yaşında çalışması yasak kardeşim ya, kimi aldatıyorsun?
14’ünde çalışma yasak. Allah, Allah, 14 yaşında diyor ya!
RAMAZAN
CAN (Devamla) – 1992 yılında Demirel Hükûmeti kamu iktisadi teşebbüslerinin
resen emeklilik…
TANJU
ÖZCAN (Bolu) – Tayyip Bey kaç yaşında emekli oldu acaba?
ÖMER
FETHİ GÜRER (Niğde) – 18 yaşını doldurmadan nasıl işe girdin? Çıraklık
sayılmıyor yaşlılık sigortasına. Çıraklık da sayılmaz, stajyerlik de sayılmaz.
Doğru bilgi ver.
RAMAZAN
CAN (Devamla) – Yani 38 yaşında yirmi beş yılı dolduran herkesi resen emekliye
sevk etti. Hatta Makine Kimyanın önüne güvenlik güçleri geldi. O dönem
itibarıyla 38 yaşındaki ağabeylerimizi göz yaşlarıyla uğurladık. Emekli olmak
istemiyorlardı, 38 yaşında resen emekliye sevk edildiler. Peki, ne oldu?
Aktüeryal denge tamamen bozuldu.
ÜNAL
DEMİRTAŞ (Zonguldak) – Kimse 38 yaşında emekli olmak istemiyor. Yalan
söylüyorsunuz!
RAMAZAN
CAN (Devamla) – Netice olarak bu aktüeryal dengenin bozulmuş olduğundan
bahisle…
ÖMER
FETHİ GÜRER (Niğde) – Halk seni izliyor, doğru konuş!
VELİ
AĞBABA (Malatya) – Ramazan Can, hayra konuştuğun hiç olmadı şimdiye kadar.
RAMAZAN
CAN (Devamla) – Sayın Başkanım…
BAŞKAN
– Değerli milletvekilleri…
ÖMER
FETHİ GÜRER (Niğde) – Meclise doğru bilgi vermiyor, “14 yaşında sigortalı
oldum.” diyor. 18 yaşını doldurmadan kim sigortalı oluyor bu ülkede?
BAŞKAN
– Değerli milletvekilleri, ben şahsen buradan bir milletvekiline “Sessiz ol.”
demeyi kendi adıma ayıp görüyorum. Lütfen hatibi dinleyelim değerli
milletvekilleri.
VELİ
AĞBABA (Malatya) – Sayın Başkan, hatip emekli mi, değil mi, onu da bilelim.
RAMAZAN
CAN (Devamla) – 3309 sayılı Çıraklık Yasası çıkmadan evvel 14 yaşında
sigortalılara yaşlılık, analık, kaza primi kesiliyordu.
ÖMER
FETHİ GÜRER (Niğde) – Onu da bozdunuz.
RAMAZAN
CAN (Devamla) – Eğer öğrenmediysen öğretirim, ben ilgili kanun mevzuatını size
aktarabilirim.
ÖMER
FETHİ GÜRER (Niğde) – Ben de sana çok öğretirim, o EYT konusunda sana ders
veririm, ders; sana öğretmenlik yaparım bu konuda. Yazık bu insanlara.
Suriyeliye bulduğunuz parayı niye bunlara bulmuyorsunuz?
BAŞKAN
– Değerli milletvekilleri…
RAMAZAN
CAN (Devamla) – Sayın Başkanım, sistem açık verdiğinden bahisle 1999 yılında
Anavatan-DSP Hükûmeti döneminde kademeli yaş getiren 4447 sayılı Yasa
çıkmıştır. Anayasa Mahkemesi tarafından bu yasanın kademeli yaş kısmı iptal
edilmiştir. Türkiye Büyük Millet Meclisi toplanmış, 23/5/2002 tarihli 4759 sayılı
Yasa’yı çıkarmış ve Anayasa Mahkemesinin bozma gerekçesini yerine getirerek.
Burada ne olmuş? Burada da erkekler 60, kadın 58… Peki, kademeli sistemde
8/9/1999’dan önce girenler 44-60 aralığında belirlenmiştir. Dolayısıyla 2008
yılında çıkan yasayla da birlikte emeklilik yaşı 65 olarak belirlenmiştir. 1990
yıllarında resen 38 yaşında emeklilikle birlikte aktüeryal denge bozulmuştur
dedik. 
(Mikrofon
otomatik cihaz tarafından kapatıldı) 
ÜNAL
DEMİRTAŞ (Zonguldak) – Dengeyi saray bozdu, saray!
BAŞKAN
– Toparlayın Sayın Milletvekili. 
RAMAZAN
CAN (Devamla) – Değerli arkadaşlar, her yıl bütçeden 80 ila 100 milyar lira
arasında bir para sosyal güvenliğe transfer edilmekte; yatırıma ayrılan paranın
2 katı. (AK PARTİ sıralarından alkışlar) 
ÜNAL
DEMİRTAŞ (Zonguldak) – Emeklinin parasını siz yediniz, siz! 
ÖMER
FETHİ GÜRER (Niğde) – Televizyonda herkes sizi izliyor, iyi alkışlayın, iyi
alkışlayın. 
RAMAZAN
CAN (Devamla) – Başkanım, sözümü kestiler. 
BAŞKAN
– Sayın milletvekilleri… 
ÖMER
FETHİ GÜRER (Niğde) – Emekçilere gelince mi paranız bitiyor? Başka yere gelince
buluyorsunuz. 
RAMAZAN
CAN (Devamla) – Değerli arkadaşlar, bu memleket bizim, bu devlet bizim, bu
imkânlar bizim.
ÖMER
FETHİ GÜRER (Niğde) – Adam parasını ödemiş, primini ödemiş, hakkını istiyor,
hakkını, hakkını! Hakkını vermiyorsunuz, hakkını gasbediyorsunuz. 
RAMAZAN
CAN (Devamla) – İmkânlarımız var oldukça millete vermeye devam edeceğiz ancak
şu an itibarıyla 1,6 çalışan 1 emekliye bakıyor. 
VELİ
AĞBABA (Malatya) – Yandaşa var, danışmana var, saraya var; fakire fukaraya yok!

BAŞKAN
– Sayın Altay… 
Değerli
milletvekilleri, saygıdeğer milletvekilleri; ben buradan herhangi bir
milletvekiline “sessiz kalın” demeye vallahi utanırım. Müsaade edin, hatip
düşüncelerini dile getirsin değerli milletvekilleri. 
VELİ
AĞBABA (Malatya) – Hatip doğru söylemiyor ki Sayın Başkan, ne yapalım? 
BAŞKAN
– Buyurun Sayın Milletvekili. 
RAMAZAN
CAN (Devamla) – Değerli arkadaşlar, 1 emekliye 2,4 çalışan varken 2000 yılının
başında; 2017 yılında 1 emekliye 1,63 çalışan var. Peki, normal olması gereken
ne? 1 emekliye 4 çalışan olması lazım. 
VELİ
AĞBABA (Malatya) – 125 bin tane makam arabasına var, fakire fukaraya yok! 
ÖMER
FETHİ GÜRER (Niğde) – Ya, makam aracınızın şoförüne kadro vermediniz, Audi’yi
süren şoförün bile kadrosunu vermediniz; ne anlatıyorsunuz? 
RAMAZAN
CAN (Devamla) – Temel olarak sigorta sisteminde aktif prim ödeyenlerden alınmış
olan primlerle emeklilerin maaşı ödeniyor. 
VELİ
AĞBABA (Malatya) – Uçağa, kata, yata, saraya var; işçiye yok, yok! 
RAMAZAN
CAN (Devamla) – Bugün Türkiye’de emekli, dul, yetim 12,4 milyon kişi emekli
maaşı alıyor. Peki, çalışan ne kadar? 24 milyon. Bizim bu çalışanları
artırmamız lazım. 
ÖMER
FETHİ GÜRER (Niğde) – Kayıt dışını kayıt içine alın, kayıt dışını! Kayıt dışını
da söyle, ne kadar kayıt dışı var? 
RAMAZAN
CAN (Devamla) – Çok değerli hemşehrilerim, emekliler… 
Sayın
Başkan… 
BAŞKAN
– Toparla yahu toparla, epey…
RAMAZAN
CAN (Devamla) – Sayın Başkanım, AK PARTİ Hükûmetinin emeklilere yaptığı
ortadadır.
ÖMER
FETHİ GÜRER (Niğde) – Yandaşa var, emekçiye yok. 
VELİ
AĞBABA (Malatya) – Bunun hesabı sorulur senden.
RAMAZAN
CAN (Devamla) – Millî kaynaklar el verdiği ölçüde emeklilerimize ve
gençlerimize…(AK PARTİ sıralarından alkışlar)
(Mikrofon
otomatik cihaz tarafından kapatıldı)
VELİ
AĞBABA (Malatya) – Ya yazık! Yazık ya! Yazık!
ÖZGÜR
ÖZEL (Manisa) – Mikrofon kapanınca alkış alan ilk hatip sensin.
BAŞKAN
– Teşekkürler Sayın Milletvekili. 
RAMAZAN
CAN (Devamla) – 2001 yılında emekli olurken… (CHP sıralarından sıra kapaklarına
vurmalar ve gürültüler)
Saygılar
sunuyorum. (AK PARTİ sıralarından alkışlar)
BAŞKAN
– Değerli milletvekilleri, öneriyi oylarınıza sunuyorum: Kabul edenler… Kabul
etmeyenler… 
Değerli
milletvekilleri, kâtip üyeler arasında ihtilaf söz konusu. Oylamayı elektronik
cihazla tekrarlayacağız. 
Oylama
için üç dakika süre veriyorum.
Oylama
işlemini başlatıyorum.
(Elektronik
cihazla oylama yapıldı) 
BAŞKAN
– Öneri kabul edilmiştir. (CHP, HDP, MHP, İYİ PARTİ sıralarından alkışlar)
Sayın
milletvekilleri, birleşime on dakika ara veriyorum.
Kapanma Saati: 15.41
İKİNCİ OTURUM
Açılma Saati: 16.02
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), Şeyhmus DİNÇEL
(Mardin)
----- 0 -----
BAŞKAN
– Türkiye Büyük Millet Meclisinin 10’uncu Birleşiminin İkinci Oturumunu açıyorum.

Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, İstanbul Milletvekili Sayın Züleyha Gülüm ve
arkadaşları tarafından, üçüncü havalimanında yaşanan hak ihlallerinin
araştırılması amacıyla 3 Ekim 2018 tarihinde Türkiye Büyük Millet Meclisine
verilmiş olan Meclis araştırması önergesinin ön görüşmelerinin, Genel Kurulun
24 Ekim 2018 Çarşamba günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 24/10/2018 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Fatma
Kurtulan 
 Mersin

 Grup
Başkan Vekili 
Öneri:
3
Ekim 2018 tarihinde İstanbul Milletvekili Sayın Züleyha Gülüm ve arkadaşları
tarafından verilen 518 sıra numaralı, üçüncü havalimanında yaşanan hak
ihlallerinin araştırılması amacıyla Türkiye Büyük Millet Meclisine verilmiş
olan Meclis araştırması önergesinin diğer önergelerin önüne alınarak
görüşmelerinin 24/10/2018 Çarşamba günkü birleşiminde yapılması önerilmiştir. 
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına, Ali Kenanoğlu, İstanbul Milletvekili. 
Buyurunuz.
(HDP sıralarından alkışlar)
Süreniz
beş dakikadır. 
HDP
GRUBU ADINA ALİ KENANOĞLU (İstanbul) – Sayın Başkan, değerli milletvekilleri;
kamuoyunda “üçüncü havalimanı” olarak bilinen, ikinci havalimanı yerine yapılan
yeni havalimanı inşaatı 1 Mayıs 2015’te başlamıştır ve şantiye sahasında 31 bin
işçinin çalıştığı beyan edilmektedir. İşçiler, üç yıldır buradaki çalışma
koşullarının eksikliğini çeşitli vesilelerle kamuoyuna duyurmakta, feryatlarını
anlatmaya çalışmaktadırlar. Daha fazla artı değer üretmek adına, üçüncü
havalimanındaki şirketler ucuz ve aynı zamanda güvencesiz iş gücü
kullanmaktadır. Alanda çalışanlar çoğunlukla -Kürt, Suriyeli, Vietnamlı,
Azerbaycanlı gibi- ülke dışından, birçok ülkeden gelen yurttaşlardan ya da
yabancı işçilerden oluşmaktadır.
BAKİ
ŞİMŞEK (Mersin) – Yeni bir vatandaşlık tanımı mı üretiyorsunuz?
ALİ
KENANOĞLU (Devamla) – Neoliberal kapitalizmin pazar mantığıyla doğru orantılı
olarak çoğunlukla kayıt dışı bir şekilde işçi çalıştırılmaktadır. 12 Eylül Cuma
günü meydana gelen servis kazası sonucu 17 işçi yaralanmış ve akabinde de 14
Eylül günü işçiler direnişe başlamıştır. İşçilerin direnişi sonrasında,
direnişi sonlandırmak için şirket sahipleri, öncelikle, taleplerinin kabul
edileceği yönündeki bir beyanı ortaya atmış ve akabinde de bu yöndeki bir
duyuruya rağmen bütün şantiye sahasına bu direniş yayılmıştır. 
Peki,
işçiler ne istiyorlar? Bunların talepleri ne? Bunun kamuoyunda çokça
duyulduğunu zannetmiyoruz. Çünkü malum, tekelleştirilen medya, kamuoyunda
“havuz medyası” diye bilinen ve bugün medyanın büyük bir çoğunluğunu oluşturan
medya tarafından işçilerin talepleri sunulmamakta, bunlar haber
yaptırılmamakta, yapılmamaktadır. O yüzden, buradan işçilerin taleplerini
sizlere ve Türkiye kamuoyuna haykırmak istiyoruz. İşçiler şunu söylüyorlar, el
yazısıyla yazdıkları kâğıttaki talepler şunlar: 
“1)
Eyleme katılan işçiler işten atılmayacak.” Bu eylem hem anayasal anlamda hem de
bütün hak, hukuk, kanunlar nezdinde meşru bir eylemdir çünkü talepte
bulunuyorlar. 
“2)
Habersiz şekilde işten atılanlar işe iade edilecek. Haber vermeden işten
atılanlar iade edilecek.
3)
Servis sorunu yani işe ulaşım, servis sorunu çözülecek.
4)
Yatakhane, lavabo, banyo temizlikleri düzenli olarak yapılacak, tahtakurusu
sorunu çözülecek.
5)
Revir personelinin işçilerle ilgilenmesi, gerekli sağlık malzemelerinin temin
edilmesi sağlanacak, işçilere dönük aşağılayıcı muamele engellenecek.
6)
Maaşlarının tamamı hesaba yatırılacak, elden maaş ödemesi yapılmayacak. Geçmişe
dönük ödenmeyen ücretler de ödenecek. 
7)
İşçi ve formenler aynı yemekhanede yemek yiyecek.
8)
Sorunlara sebep olan İGA şirket yetkilileri görevden alınacak.
9)
Talepler –bu talepler- basın karşısında okunacak.
10)
İş cinayetleri çözülecek.
11)
Altı aydır maaşları yatırılmayan işçilerin ödemelerinin yapılması sağlanacak.
12)
Bayram ikramiyesi verilmesi sağlanacak.
13)
Azerbaycanlı işçilerin bulunduğu ekibin başı Selim Öztürk’ün yarattığı
mağduriyet dolayısıyla işten atılması gerçekleştirilecek. Bunu talep ediyorlar.
14)
İşçilere kıyafet verilecek.
15)
Serviste geçen sürenin mesai kapsamına alınması.” talep ediliyor. Yani işçiler
bu 15 maddeyi talep ediyorlar.
Baktığınız
zaman, bu 15 madde, aslında yerine getirilmemesi suç olan şeylerdir. İş Kanunu
gereğince de ülkelerin yasaları, anayasası gereğince de bütün bunların hepsi
bir ihbardır aynı zamanda. Bunların araştırılması, öncelikle müfettişlerin
hemen bu ihbar üzerine gidip bu konuda çalışma yapması gerekirdi. Oysa ne
yapıldı? Bütün bunlar yapılmadı. Hatta hatta, şirket yetkilisi dedi ki:
“İşçiler haklıydı.”
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
ALİ
KENANOĞLU (Devamla) – Peki, akabinde ne yapıldı? Akabinde, hemen işçilerin o
gece koğuşlarına girildi, 2 binden fazla işçi soruşturmaya tabi tutuldu ve 543
işçi gözaltına alındı ve daha sonra da sayısı 35’i bulan işçi tutuklandı. Yani
bütün bunları talep eden, bunlardan kaynaklı olarak hak mahrumiyeti yaşayan
işçilerin akıbeti bu oldu. İşin garibi, ilginç tarafı, şirket yetkilisi dahi bu
işçilerin haklı olduğunu kabul ediyor. Buna rağmen, şu anda hâlâ tutuklu
işçiler serbest bırakılmamış durumda, birçoğu hâlâ tutukludur.
Arkadaşlar,
bundan birkaç gün önce şöyle bir şey daha oldu: 1 işçinin, tesadüfen, rögarda
temizlik yapılırken ölü bedenine rastlandı ve bu da şunu gösteriyor ki
açıklanan resmî rakamlar doğru değil ölümlerle ilgili çünkü kayıt dışı çalışan
çok fazla yabancı uyruklu işçi var ve bunların ölümleri hiçbir şekilde
bilinemiyor. Bakın, bu işçinin şu anda akıbeti bilinmiyor; kimdi, ne zaman
öldü, neden öldü, bununla ilgili bir bilgi yok ve kamuoyuna açıklama yapılmıyor
bununla ilgili. Dolayısıyla bu konunun araştırılmasını talep ediyoruz.
Saygılarımı
sunuyorum. (HDP sıralarından alkışlar) 
BAŞKAN
– Teşekkürler.
Milliyetçi
Hareket Partisi Grubu adına Memet Bülent Karataş, İstanbul Milletvekili. 
Süreniz
üç dakikadır.
Buyurun.
(MHP sıralarından alkışlar) 
MHP
GRUBU ADINA MEMET BÜLENT KARATAŞ (İstanbul) – Sayın Başkanım, ilk önce yeni
görevinizde başarılar dilerim.
Sayın
Başkan, değerli milletvekilleri; üçüncü havaalanı hakkında Meclis araştırması
açılması önergesiyle ilgili olarak Milliyetçi Hareket Partisi Grubu adına söz
almış bulunmaktayım. Genel Kurulu saygılarımla selamlıyorum.
Değerli
milletvekilleri, sadece İstanbul’un değil, tüm Avrupa’nın en büyük
yatırımlarından biri olan, Avrupa Yakası’nda, Karadeniz’e kıyısı olan Akpınar
ve Tayakadın köyleri arasında konumlanan üçüncü havaalanı projesi
tamamlandığında toplamda 76,5 kilometrekarelik bir alanı kaplayacak. Terkos
Gölü’nün yakınında Çatalca-Göktürk-Arnavutköy kavşağında yer alan üçüncü
havaalanı, İstanbul’un merkezi olarak kabul edilen Taksim’e sadece on beş
dakika sürüş mesafesinde bulunuyor. 29 Ekimde açılacak olan İstanbul üçüncü
havaalanının inşası tamamlandığında yılda yaklaşık 90 milyon yolcu taşıma
kapasitesine sahip olacağı söylenen dünyanın sayılı ilk üç havaalanından bir
tanesi olacaktır. Aynı zamanda dünyanın sıfırdan yapılan en büyük havaalanı
olma unvanını taşımaktadır. 2023 yılında 150 milyon yolcu taşıma kapasitesine
ulaşılması hedeflenmiştir. Günde 3.500 uçağa hizmet verecek şekilde planlanan
üçüncü havaalanı aynı anda 454 uçağı da park alanında barındırabilecektir.
Burada önemli miktarda yolcu garantisi verildiğini biliyoruz. Garantiler nedeniyle
kamunun üzerine önemli bir yük gelmemesi konusunda her türlü tedbir
alınmalıdır. Osman Gazi Köprüsü’nde kötü bir tecrübe yaşadık, bu konudaki
endişemizi de paylaşmak isterim. 
Değerli
milletvekilleri, Milliyetçi Hareket Partisi olarak işçi barışı, işçi hukuku,
işçinin alın terinin kurumadan verilmesi hususundaki görüşümüz nettir. Ancak
işçiler üzerinden ideolojik siyaset yapılması, işçilerin sınıflandırılıp mezhep
ve etnik yapılara dönüştürülerek işçilerin bu hususlar üzerinden sömürülmesi ve
kullanılmaya çalışılması kabul edilebilir değildir. İnşaat sektörünün her
alanında, meydana gelmesini istemediğimiz ancak gerçekleşebilen iş kazalarının
meydana gelmemesi için en azami önlemlerin alınması ve gayretin gösterilmesi
gerekmektedir çünkü insan hayatı her şeyin üstündedir. 
Bu
vesileyle sizlere teşekkürlerimi sunuyor, Genel Kurulu bir daha saygıyla
selamlıyorum. 
BAŞKAN
– Teşekkürler Sayın Karataş. 
Cumhuriyet
Halk Partisi Grubu adına Ali Şeker, İstanbul Milletvekili. 
Buyurun.
(CHP sıralarından alkışlar) 
Süreniz
üç dakikadır. 
CHP
GRUBU ADINA ALİ ŞEKER (İstanbul) – Sayın Başkan, değerli Genel Kurul; hepinizi
saygıyla selamlıyorum. 
Temeli
atıldığı günden beri üçüncü havalimanı doğaya verdiği zararla, Kuzey
Ormanları’nda katledilen ağaçlarıyla hep gündem oldu. Yandaşları zengin etmek
için yaptığınız daha önceki Kütahya Zafer Havalimanı’nda 100 yolcu
bekliyordunuz, 4 yolcu geldi. Burada da garantili soygun projesiyle bu taahhüt
ettiğiniz yolcuların ödenmeyen paralarını yine bu millet ödeyecek. AKP’nin cumhuriyetle
olan hesaplaşmasının iz düşümü olan üçüncü havalimanının açılışını 29 Ekim 2018
tarihine yetiştirme kaygısı inşaat çalışmalarını günden güne
insafsızlaştırmakta, insanlık dışı çalışma koşulları altında o işçiler bir bir
katledilmekte. 
Bundan
üç yıl önce Mecliste bir araştırma önergesi verdik, o gün “Bu ölen işçiler niye
katlediliyor? Önlem alın, daha çok işçi ölmesin.” dedik ama umursamadınız. Soru
önergesi verdik “Gerekli tedbirleri alıyoruz.” dediniz ama almadığınız ortaya
çıktı. Bugüne kadar en az 38 işçi üçüncü havalimanı inşaatında iş
cinayetlerinde katledildi. Orada yükselen sadece üçüncü havalimanı inşaatı
değil, o 38 işçinin mezarı da beraberinde yükseldi. Bir ülkede büyük projeler
yapmak değil önemli olan, o büyük projeleri yaparken bir kişinin bile burnunun
kanayıp kanamadığıdır. Siz o zaman ileri bir ülke olup olmadığınızı ispatlamış
olursunuz. İşçiler “İnsanca çalışma koşulları istiyoruz, insanca yemek
istiyoruz, tahtakuruları kanımızı emmesin diyoruz.” dediler ve havalimanının
CEO’su da “İşçiler haklıydı.” dedi. Ama Türkiye’de AKP iktidarında haklının
güçlü olduğu değil, güçlünün zorba olduğu ve haklıyı ezdiği bir dönem olduğu
için o haklı talepleri dile getiren işçiler bugün Silivri zindanlarında, orada
hapiste tutuluyor. O işçiler madem haklı da niye onları hâlâ içeride tutmaya
devam ediyorsunuz? Maalesef AKP bu zorba tutumunu devam ettiriyor. 
İşçilerin
canını almaya devam etmesin diye tedbir alın diyoruz. 29 Ekime yetiştireceğiz
diye insanları öldürmeyin diyoruz. On altı saat molasız insanları
çalıştırırsanız orada insanlar rögara düşer. Orada şu rögara düşen işçi
hayatını kaybetti. Eğer siz orada insanları koştura koştura, uykusuz ve aç,
oradan oraya saatlerce servis bekletirseniz bu rögara da düşer, burada da
katledilir. Nasıl Torunlar’da iş cinayeti işlediniz, 10 işçiyi asansör
kulesinde öldürdüyseniz yüksek kâr hırsınız burada da işçileri öldürüyor.
Toplama kampı koşullarında çalıştırdığınız o işçiler maalesef bir bir canlarını
kaybediyor. 
Onun
için, bunu araştıralım, yeni katliamlarda, işçi katliamlarında sizin de payınız
olmasın diyorum. (CHP sıralarından alkışlar) 
BAŞKAN
– Teşekkürler Sayın Milletvekili. 
Adalet
ve Kalkınma Partisi Grubu adına Ahmet Arslan, Kars Milletvekili. 
Buyurun.
(AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA AHMET ARSLAN (Kars) – Sayın Başkan, saygıdeğer
milletvekilleri; ben de HDP’nin grup önerisi üzerine söz almış bulunuyorum,
hepinizi saygıyla selamlıyorum.
Tabii
bu konu çok gündeme getiriliyor değerli arkadaşlar ve gündeme getirilirken de
genelde sapla saman birbirine karıştırılıyor; bunu özellikle vurgulamak
isterim. Burada bu kürsüde, bu projenin yatırım bedeli 10 milyar 240 milyon
avro iken “Niye 26 milyar değil?” diye bir eleştiri geldi mesela, ona cevap
verdik. Dedik ki: “10 milyar 247 milyon avro yatırım bedeli var ancak 26 milyar
yirmi beş yıl boyunca alacağımız kira bedeli var.” Mesela yine bu kürsüden
dendi ki: “Efendim garanti vererek birilerine peşkeş çekiyorsunuz.” (CHP
sıralarından gürültüler)
Değerli
arkadaşlar, müsaade ederseniz cevap vereyim ama oradan laf atmakla bir şey
yapacağınızı zannediyorsanız kusura bakmayın. Niye kusura bakmayın söyleyeyim.
Dendi ki: “Efendim garanti veriliyor. Garanti verilerek birilerine peşkeş
çekiliyor.” 
Değerli
arkadaşlar, garanti verildiği doğrudur Zafer Havalimanı gibi havalimanlarında.
Garantiden kaynaklı ülke olarak ödediğimiz para 47 milyon avrodur. (CHP
sıralarından gürültüler) Ancak kazandığımız garanti üstü para 460 milyon
avrodur. (AK PARTİ sıralarından alkışlar, CHP sıralarından gürültüler) 47
vermişsiniz, 460 almışsınız. Yılda 35 milyon yolcu taşınırken 220 milyon yolcu
taşınıyor. 
İşçilerle
ilgili konuya gelince de… (CHP sıralarından gürültüler)
Değerli
arkadaşlar, ulusal ve uluslararası mevzuat gereği o havalimanında bulunması
gereken iş sağlığı ve güvenliği uzmanı 181 kişi.
İLHAMİ
ÖZCAN AYGUN (Tekirdağ) - Şov yaptınız…
AHMET
ARSLAN (Devamla) - Mevzuat gereği olması gereken kaç kişi var? 459’u… Şov
yapanlara cevap veriyorum. (CHP sıralarından gürültüler)
Değerli
arkadaşlar, şov yapanlara cevap veriyorum. (AK PARTİ sıralarından alkışlar) 
ALİ
KENANOĞLU (İstanbul) – Ölüm şov değil. Millet ölüyor orada, şov mu bu ya!
AHMET
ARSLAN (Devamla) - Benim cevabım şov değil, benim cevabım gerçekler, bu ülkenin
gerçekleri, bu ülkenin değişimi. 
ALİ
KENANOĞLU (İstanbul) – Bu işçiler niye ölüyor? Bu şov mu şimdi yani?
AHMET
ARSLAN (Devamla) - 181 kişi yerine 459 iş sağlığı ve güvenliği uzmanı var. 
ALİ
KENANOĞLU (İstanbul) – Uzmanlar ölümü engelleyebiliyor mu? Uzmanın olması
yeterli mi?
AHMET
ARSLAN (Devamla) - Toplam 783 kişi sadece bu konuyla uğraşıyor. 
İLHAMİ
ÖZCAN AYGUN (Tekirdağ) – Çorlu tren kazası! Osman Gazi Köprüsü!
AHMET
ARSLAN (Devamla) – Sürekli, sürekli, 4 iş müfettişi sürekli havalimanında, iş
müfettişleri ne isterse bunun gereği yapılıyor. 
İLHAMİ
ÖZCAN AYGUN (Tekirdağ) – Evet, Savronik! Savronik!
AHMET
ARSLAN (Devamla) – 21 ayrı konu başlığında 350 bin kişiye iş güvenliği ve iş
sağlığı eğitimi verilmiş. 
Deniyor
ki: “Yeterli sağlık hizmeti verilmiyor.” 
İLHAMİ
ÖZCAN AYGUN (Tekirdağ) – Çorlu tren kazasında… 
AHMET
ARSLAN (Devamla) – Değerli Başkanım, çok sataşıldı, çok konuşuldu, müsaadenizle
ilave bir dakika daha arz ediyorum. 
BAŞKAN
– Buyurun, toparlayın. 
AHMET
ARSLAN (Devamla) – Toparlamak adına. 
Deniyor
ki: “Sağlık hizmeti verilmiyor.” Değerli arkadaşlar, 7/24 saat çalışan tam
teşekküllü bir hastane var.
İLHAMİ
ÖZCAN AYGUN (Tekirdağ) – Hangi hastane, ne hastanesi?
AHMET
ARSLAN (Devamla) – Sağlık merkezi var, 9 adet revir var, 6 tane tam teşekküllü
acil müdahale ambulansı var.
İLHAMİ
ÖZCAN AYGUN (Tekirdağ) – Savronik!
AHMET
ARSLAN (Devamla) – Toplam 188 sağlık personeli çalışıyor. 
Ve
yemekhane konusu: 109 tane yemekhane var, tam 10 bin metrekare kapalı alanı
olan…
İLHAMİ
ÖZCAN AYGUN (Tekirdağ) – Anlat, anlat!
AHMET
ARSLAN (Devamla) – …ve 1.030 kişinin çalıştığı, yemek hizmetinde çalıştığı bir
havalimanından bahsediyoruz. 
İLHAMİ
ÖZCAN AYGUN (Tekirdağ) – Evet, Çorlu tren kazası… 25 vatandaşımızı kaybettik
Çorlu tren kazasında. 
AHMET
ARSLAN (Devamla) – 671 temizlik elemanı var. Elbette ki işçilerin bütün
talepleri baş göz üste. Bu kadar büyük bir havalimanını çalıştırıyorsanız,
kredi alıyorsanız, kredi ödemesini belgelerle yapıyorsanız elbette ki bütün
ödemeleriniz kayıt içi olmalı, zaten böyle yapılıyor ve bütün işçilerin
talepleri baş göz üste ancak provokasyon için oraya gelip havalimanında
çalışmayan, cam kıran, tüp boşaltan, yangın yerine çeviren, tutuklanmış… Ona da
kararı savcı verecek, ben vermeyeceğim… 
(Mikrofon
otomatik cihaz tarafından kapatıldı)
AHMET
ARSLAN (Devamla) – Dünyanın en büyük havalimanı milletimize, ülkemize hayırlı,
uğurlu olsun diyorum, saygılar sunuyorum. (AK PARTİ sıralarından alkışlar)
BURCU
KÖKSAL (Afyonkarahisar) – Sayın Başkan…
ÖZKAN
YALIM (Uşak) – Sayın Başkan…
BAŞKAN
– Değerli milletvekilleri, öneriyi oylarınıza sunuyorum: Kabul edenler… 
ÖZKAN
YALIM (Uşak) – Efendim, söz istiyorum Başkanım, itirazımız var çünkü
yanıltıyor. Zafer Havalimanı’nı…
BURCU
KÖKSAL (Afyonkarahisar) – Sayın Başkan…
BAŞKAN
– Oyladıktan sonra söz vereyim size. 
BURCU
KÖKSAL (Afyonkarahisar) – Zafer Havalimanı’yla ilgili söz hakkı istiyoruz Sayın
Başkan. 
BAŞKAN
– İşleme başladım değerli milletvekilleri, işlemden sonra cevap vereyim ben
size. 
ÖZKAN
YALIM (Uşak) – Ama uygun değil Sayın Başkan, ben ayaktayım, burada bekliyorum.
BURCU
KÖKSAL (Afyonkarahisar) – Sataşma var, yanıltıyor, Meclisi yanıltıyor Sayın
Başkan!
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Değerli
milletvekilleri…
BURCU
KÖKSAL (Afyonkarahisar) – Sayın Başkan, kamuoyunu yanıltıyor! Zafer
Havalimanı’yla ilgili olarak verilen yolcu garantisi iç hatlar için 2 milyon
395 bin ve uçan yolcu sayısı iç hatlarda 124 bin. 
ZÜLFÜ
DEMİRBAĞ (Elâzığ) - Sesiniz gelmiyor, biraz daha bağırın(!)
BURCU
KÖKSAL (Afyonkarahisar) - Dış hatlar için verilen yolcu garantisi 1 milyon,
uçan yolcu 45 bin. Ve bugüne kadar Hazine bu garanti için 20 milyon euro
ödemiştir. Bundan daha büyük bir soygun olur mu bu ülkede? (AK PARTİ
sıralarından gürültüler, sıra kapaklarına vurmalar) Bundan daha büyük bir
soygun olabilir mi? Bu garanti için 20 milyon euro ödenmiş bu ülkede! 
ZÜLFÜ
DEMİRBAĞ (Elâzığ) - Sesiniz gelmiyor, biraz daha bağırın(!)
BAŞKAN
– Devam ediyoruz biz.
Özkan
Bey, buyurun.
ÖZKAN
YALIM (Uşak) – Sayın Başkan, önceki Ulaştırma…
BAŞKAN
– Yerinizden söz vereyim ben, buyurun.
IV.- AÇIKLAMALAR (Devam)
27.- Uşak Milletvekili Özkan Yalım’ın, Kars Milletvekili Ahmet Arslan’ın
HDP grup önerisi üzerinde AK PARTİ Grubu adına yaptığı konuşmasındaki bazı
ifadelerine ilişkin açıklaması
ÖZKAN
YALIM (Uşak) – Sayın Başkan, çok değerli milletvekili arkadaşlarım; önceki
dönem Ulaştırma Bakanı Sayın Ahmet Arslan gerçekten kamuoyunu yanıltmakla
ilgili, açık ve net, yanlış kelimeler kullandı ve de yanlış bilgiler verdi;
burada Zafer Havalimanı’nın ne kadar zarar ettiğini açıklamadı. Bunun yanlış
olduğunu, kâr ettiğini söylüyor. Aynı şekilde, bizim “Deli Dumrul köprüsü” diye
andığımız Osman Gazi Köprüsü’ne günde 40 bin geçiş garantisi veriliyor. 35
dolar artı KDV’den geçişin şu anda 150 TL olduğunu ancak geçiş sayısının 18
binde kaldığını bütün kamuoyu biliyor. Onun için, Sayın Ulaştırma eski Bakanı
Ahmet Arslan, lütfen, bu milletin ödediği vergilerin yapmış olduğunuz yanlış
sözleşmeler yüzünden peşkeş çekilmesinden bir an önce vazgeçin diyorum. Vermiş
olduğunuz yanlış bilgilerden dolayı da sizi tenzih ediyorum ve de sizi tekrar
kürsüye davet edip bunu düzeltmenizi rica ediyorum. (CHP sıralarından alkışlar)
AHMET
ARSLAN (Kars) – Değerli Başkanım…
BAŞKAN
– Bir dakika…
Sayın
Tanal, neydi söz talebiniz?
MAHMUT
TANAL (İstanbul) – Değerli Başkanım, ben Düzce ilimizden sorumluyum. Düzce’de
bir şehidimiz vardı, o anlamda mümkün mü acaba?
MEHMET
METANET ÇULHAOĞLU (Adana) – Sayın Başkan, Adana’dan da bir şehidimiz var.
BAŞKAN
– Diğer Düzce milletvekillerine de birer dakika söz vereceğim.
Biz
de şehidimize rahmet diliyoruz, başımız sağ olsun.
Buyurun.
28.- İstanbul Milletvekili Mahmut Tanal’ın, Erzincan ili İliç ilçesinde
şehit olan Düzceli Jandarma Uzman Çavuş Furkan Kaplanbaba’ya Allah’tan rahmet
dilediğine ilişkin açıklaması
MAHMUT
TANAL (İstanbul) – Teşekkür ederim Değerli Başkanım.
Erzincan
ilimizin İliç ilçesinde resmî plakalı kamyonetin şarampole uçması sonucu
meydana gelen kazada Düzceli Jandarma Uzman Çavuş Furkan Kaplanbaba şehit
olmuştur. Düzceli şehidimize Allah’tan rahmet diliyorum, kederli ailesinin
acısını paylaşıyorum, ailesine sabır ve başsağlığı diliyorum. Selam ve
saygılarımı iletiyorum.
BAŞKAN
– Buyurun Sayın Milletvekili.
29.- Adana Milletvekili Mehmet Metanet Çulhaoğlu’nun, Gercüş’te PKK’lı teröristlerce
şehit edilen askerlere ve şehitlerden Adana ili Yüreğir ilçesi 19 Mayıs
Mahallesi’nden Mahmut Özçakır’a Allah’tan rahmet dilediğine ilişkin açıklaması
MEHMET
METANET ÇULHAOĞLU (Adana) – Sayın Başkan, teşekkür ediyorum.
Bugün
milletimizin yüreklerini dağlayan hazin bir olay… Gercüş’te PKK’lı
teröristlerce önceden yola döşenen el yapımı patlayıcının zırhlı aracın geçişi
sırasında infilak etmesi sonucu 8 askerimiz şehit oldu. Şehitlerimizden Mahmut
Özçakır, Adana ili Yüreğir ilçemizin 19 Mayıs Mahallesi’nden. Tüm şehitlerimize
Cenab-ı Allah’tan rahmet, ailelerine başsağlığı diliyorum. Adanalı
hemşehrilerimizin ve milletimizin başı sağ olsun. 
Yüce
Meclisimizi saygıyla selamlıyorum.
AHMET
ARSLAN (Kars) – Sayın Başkan…
BAŞKAN
– Buyurun Sayın Milletvekili.
AHMET
ARSLAN (Kars) – Sayın Başkanım, direkt ismim zikredilerek hem sataşmada…
BAŞKAN
– Yerinizden bir dakika söz vereyim, buyurun.
AHMET
ARSLAN (Kars) – Sataşmada bulundu efendim, sataşmadan söz istiyorum.
Müsaadenizle, kürsüden, sataşmadan söz istiyorum.
BAŞKAN
– Buyurun Sayın Bakanım. (AK PARTİ sıralarından alkışlar)
İki
dakika süreniz.
VII.- SATAŞMALARA İLİŞKİN KONUŞMALAR
1.- Kars Milletvekili Ahmet Arslan’ın, Uşak Milletvekili Özkan Yalım’ın
yaptığı açıklamasında şahsına sataşması nedeniyle konuşması
AHMET
ARSLAN (Kars) – Değerli Başkanım, teşekkür ediyoruz.
Biz
AK PARTİ’yiz. Biz AK PARTİ adına sorumluluk alanlarız. Biz vatandaşımızı bugüne
kadar yanıltmadık, yalan söylemedik, bugünden sonra da söylemeyeceğiz. (AK
PARTİ sıralarından alkışlar, CHP sıralarından gürültüler) Değerli arkadaşlarım,
müsaadenizle, ancak birileri beni dinlemediği için “Sap ile samanı
karıştırıyor.” dedim, tekrarlıyorum. 
ÖZGÜR
KARABAT (İstanbul) – İthal ettiğiniz samanı, ithal ettiğiniz…
AHMET
ARSLAN (Devamla) - Bu ülkede havalimanlarıyla ilgili garanti verilmiştir,
doğrudur. Bu ülkede zarar eden havalimanı olmuştur ancak sistemin tamamına
bakarsınız. Tamamında ne elde ettiniz? 47 milyon avro garanti sağlanmadığı için
para ödemişiz ancak tamamında garanti üstü gelirimiz 460 milyon avrodur. (AK
PARTİ sıralarından alkışlar) Az önce de söyledim, şimdi de söylüyorum: Üçüncü
havalimanında on iki yıl boyunca verdiğimiz bir garanti var. Arkadaşlar, üçüncü
havalimanından hiç yolcu uçmazsa, öyle kabul edin…
TURAN
AYDOĞAN (İstanbul) – 29 Ekimde 5 uçak kaldıracaksınız. 
AHMET
ARSLAN (Devamla) - …dünya uçacağını biliyor, bildiği için kıskanıyor,
kıskandığı için de olmasın istiyor ama kabul edin ki hiç yolcu uçmadı, hiç
yolcu uçmasa dahi yolcu garantisinden dolayı vereceğimiz para 300 milyon avro…
TURAN
AYDOĞAN (İstanbul) – Babanızın mı parası?
AHMET
ARSLAN (Devamla) - …ancak her sene alacağımız para 886 milyon avro kira bedeli.
(AK PARTİ sıralarından alkışlar) Hiç yolcu uçmazsa 586 milyon avro kira
bedelinden fark alacağız. 
ALİ
ŞEKER (İstanbul) – Kira bedelini millet ödeyecek.
AHMET
ARSLAN (Devamla) - On iki yıl boyunca yolcu garantisi var, yirmi beş yıl
boyunca para alacağız ve yirmi beş yıl boyunca 26 milyar avro KDV dâhil para
alacağız. 
TURAN
AYDOĞAN (İstanbul) – Ölen işçilerin hakkını nasıl ödeyeceksiniz?
AHMET
ARSLAN (Devamla) – İşte, böyle yaptığımız için bu ülke büyüyor, böyle
yaptığımız için bu ülkenin havacılığı büyüyor. 
Saygılar
sunuyorum. (AK PARTİ sıralarından alkışlar)
BAŞKAN
– Buyurun Sayın Vekilim, bir şey söylediniz, ne için?
BURCU
KÖKSAL (Afyonkarahisar) – Zafer Havalimanı’yla ilgili…
BAŞKAN
– Havalimanıyla ilgili…
BURCU
KÖKSAL (Afyonkarahisar) – Evet, Zafer Havalimanı’yla ilgili.
MUHAMMET
EMİN AKBAŞOĞLU (Çankırı) – Sataşma yok, açıklama var Sayın Başkanım.
MUSTAFA
ELİTAŞ (Kayseri) – Sataşma yok Sayın Başkanım.
BAŞKAN
– Şimdi zaten bir sataşma oldu mu Sayın Vekilim?
ÖZKAN
YALIM (Uşak) – Var.
BAŞKAN
– Ne mesela?
ÖZKAN
YALIM (Uşak) – Sayın Başkanım, var. Neden? Ulaştırma eski Bakanı Sayın Ahmet
Arslan havalimanlarıyla ilgili bir garanti verilmediğinden bahsetti. Zafer
Havalimanı’na garanti verilmediğini söyledi, yanlış bilgi verdi.
MUSTAFA
ELİTAŞ (Kayseri) – “Verildi.” dedi Sayın Başkan.
ŞİRİN
ÜNAL (İstanbul) – “Verildi.” diyor ya.
ÖZKAN
YALIM (Uşak) – Artı “Sapla samanı karıştırdı.” deyip bize de sataşmada bulundu.
BURCU
KÖKSAL (Afyonkarahisar) – Bölgemiz olduğu için, Zafer Havalimanı bölgemizde
olduğu için doğru bilgi vermek istiyoruz.
AHMET
ARSLAN (Kars) – Efendim, garanti verildiğini söyledim.
ÖZKAN
YALIM (Uşak) – Kesinlikle yanlış bilgi var, kamuoyunu yanıltma var Sayın
Başkanım.
BURCU
KÖKSAL (Afyonkarahisar) – Evet.
MEHMET
MUŞ (İstanbul) – Sayın Başkan, böyle bir usul yok.
MUSTAFA
ELİTAŞ (Kayseri) – Tutanaklara bakın Sayın Başkan.
BAŞKAN
– Yerinizden söz vereyim bir dakika.
ÖZKAN
YALIM (Uşak) – Hayır, Sayın Ahmet Arslan kürsüyü kullandı Sayın Başkan. Ben de
aynı şekilde talep ediyorum.
BAŞKAN
– Peki ama sataşmaya meydan vermeden, gelin, açıklayın.
BURCU
KÖKSAL (Afyonkarahisar) – Yerimizden söz hakkı istiyoruz Sayın Başkan, bölgemiz
olduğu için. 
ÖMER
FETHİ GÜRER (Niğde) – Burcu Hanım’a da söz verin Başkanım.
BURCU
KÖKSAL (Afyonkarahisar) – Evet, bölgem olduğu için özellikle Sayın Başkan.
BAŞKAN
– İki dakika süreniz Sayın Yalım.
2.- Uşak Milletvekili Özkan Yalım’ın, Kars Milletvekili Ahmet Arslan’ın
sataşma nedeniyle yaptığı konuşmasında CHP Grubuna sataşması nedeniyle
konuşması
ÖZKAN
YALIM (Uşak) – Teşekkür ederim Sayın Başkan.
Sayın
Bakanım, Sayın Ahmet Bakanım, önceki Bakanımız, bakın, vatandaşın parasını
korumak ve doğru yerlere harcamak ve hiç kimseye peşkeş çekmemek, sizin ve
bizim boynumuzun borcudur.
AHMET
ARSLAN (Kars) – Hepimizin.
ÖZKAN
YALIM (Devamla) – Siz bana burada gelip... Zafer Havalimanı’nda hem iç hatlarda
hem özellikle de dış hatlarda euro bazlı, uçan kişi bazlı garanti verildi mi,
verilmedi mi? Tekrar soruyorum. Verildi. İlk açıldığı yıl ve ikinci yıl dış
hatlardan 1 yolcu uçtu mu, uçmadı mı? Bunu tekrar soruyorum. Toplamda 520
milyon euroya yakın şu ana kadar devletimizin kasasından işletici ve yapıcı firmaya
para ödendi mi, ödenmedi mi? 
Sayın
Ahmet Arslan, bununla birlikte, biliyorsunuz, Osman Gazi Köprüsü, yapıldığı
yıldan itibaren bugün ikinci yılında, iki buçuk yıla geldi artık. Sonuç
itibarıyla senelik ve günlük verilen 40 bin geçiş garantisinden dolayı... İlk
yıl günde 18 bin araç geçti yani yaklaşık 22 bin araç günlük geçmedi, çarpı 35
dolar yaptığınızda -bu rakam- her yıl 572 milyon dolar zarar etti; bu, on beş
yıl boyunca devam edecek. Onun için, burada “Biz kâr ettik." deyip de bu
kamuoyunu yanıltmaya hiç hakkınız yok Sayın Bakan. Tekrar söylüyorum: Belki siz
farklı açıdan bakıyorsunuz ama rakamlar doğruyu söyler. Rakamların doğru
söylediğini de biz size ispat ederiz. Eğer Osman Gazi Köprüsü, Zafer Havalimanı
siz “Zarar etmedi.” diyorsanız, ben ispatlayacağım, ispatlayamazsam ben
milletvekilliğinden istifa edeceğim, siz de edecek misiniz? 
Teşekkür
ederim. (CHP sıralarından alkışlar)
AHMET
ARSLAN (Kars) – Sayın Başkanım... 
ALİ
FAZIL KASAP (Kütahya) – Sayın Başkanım, Zafer Havaalanı Kütahya’da olması
dolayısıyla...
BAŞKAN
– Bu süreci böyle yönetemeyiz değerli milletvekilleri.
Grup
başkan vekillerimiz bu meseleyi şekillendirsinler. Şimdi herkese söz verirsek
sabaha kadar bununla uğraşamayız.
Bana
göre, Sayın Bakan açıklamasını yaptı, Sayın Milletvekili açıklamasını yaptı,
bundan sonra söylenecek herhangi bir şeyin olduğunu zannetmiyorum. 
AHMET
ARSLAN (Kars) – Sayın Başkanım, müsaadenizle kayıtlara geçsin o zaman. 
BAŞKAN
– Söyleyin Sayın Milletvekili. 
IV.- AÇIKLAMALAR (Devam)
30.- Kars Milletvekili Ahmet Arslan’ın, Uşak Milletvekili Özkan Yalım’ın
sataşma nedeniyle yaptığı konuşmasındaki bazı ifadelerine ilişkin açıklaması
AHMET
ARSLAN (Kars) – Efendim, ben “Zafer Havalimanı’yla ilgili garanti vermedik.”
demedim, tekrar söylüyorum: Zafer Havalimanı’yla ilgili garanti verdik,
garantiden dolayı ödemeler de yaptık. Ancak, bir şey bilinmeli ki bu ülke,
havalimanlarında verdiği garantiden dolayı 47 milyon avro ödemiştir, 460 milyon
avro fazladan para elde etmiştir. Biz fotoğrafın tamamına bakarız. Havalimanlarının
birbirini tamamladığını da biliriz. (AK PARTİ sıralarından alkışlar) 
Osman
Gazi Köprüsü’yle ilgili de bu ülkenin projesidir. Ona bağlı olarak İzmir’e
kadar olan otoyol açıldığında çok farklı rakamlar göreceğiz, çok farklı
hizmetler göreceğiz. Dolayısıyla, fotoğrafın tamamına bakıp değerlendirmeyi
öyle yapmak lazım. 
ÖZKAN
YALIM (Uşak) – Sayın Bakan, zarar etmiyorsa ben istifa edeceğim, değilse siz
istifa edecek misiniz? 
BAŞKAN
– Teşekkür ederim. 
Cumhuriyet
Halk Partisi Grubunun…
ENGİN
ALTAY (İstanbul) – Sayın Başkanım…
BAŞKAN
- …İç Tüzük’ün 19’uncu maddesine göre…
Buyurun
Sayın Altay…
ENGİN
ALTAY (İstanbul) – Efendim, özür dilerim, söz talebimi yani elimi kaldırmıştım
ama görmediniz. 
BAŞKAN
– Buyurun Sayın Altay.
ENGİN
ALTAY (İstanbul) – İşleme de başlamış oldunuz lâkin, bu tartışmayı bitirelim,
siz de söylediniz. 
Kütahya
Milletvekilimizin de bu Zafer Havaalanı’yla ilgili değerlendirmeler bakımından
60’a göre pek kısa bir söz talebi var, sonra bu tartışmayı bitirelim. 
BAŞKAN
– Mikrofonu açayım Sayın Vekilim. 
Bir
dakika söz veriyorum. 
31.- Kütahya Milletvekili Ali Fazıl Kasap’ın, Kars Milletvekili Ahmet
Arslan’ın yaptığı açıklamasındaki bazı ifadelerine ilişkin açıklaması
ALİ
FAZIL KASAP (Kütahya) – Sayın Başkanım, teşekkür ederim. 
Ben,
Kütahya Milletvekiliyim.
Zafer
Havaalanı’yla ilgili şöyle söyleyeyim: Sadece iki yılda verilen 11 milyon euro
fazlalığımız var, yirmi beş yıl zarfında düşündüğünüz zaman bu zarar 250 milyon
euro ediyor; Sayın Bakan, 460 milyon avro kâr edeceğimizi söylüyor. Sadece
Zafer Havaalanı’nda edeceğimiz zarar 250 milyon avro. Toplamda edeceğimiz kârın
460 milyon avro olduğunu söylüyor. Bir yıl bazında düşünülmüş şey değil,
buradaki sıkıntı, Kütahya’nın, Uşak’ın, Afyon’un bölge havalimanına toplam
gelen veya gelmesi tahmin edilenin çok çok üzerinde.
Kalkınma
Bakanlığının daha önce bu konuda uyarısı vardı, Hükûmet tarafından dinlenmedi.
Kamu-özel iş birliğiyle yapılan hastaneler de dâhil olmak üzere 25 milyar
dolarlık bir zarar söz konusu olacak. 
Teşekkür
ederim. 
BAŞKAN
– Peki. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, İstanbul Milletvekili Fethi Açıkel ve arkadaşları
tarafından, üniversitelerimizde yaşanan yönetsel, kurumsal ve kadrosal
sorunların tespiti ile çözüm önerilerinin geliştirilmesi amacıyla 24/10/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 24 Ekim 2018 Çarşamba
günkü birleşiminde yapılmasına ilişkin önerisi
BAŞKAN
– Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır. Okutup işleme alacağım ve oylarınıza sunacağım:
Türkiye Büyük Millet Meclisi Başkanlığına
Danışma
Kurulu, 24/10/2018 Çarşamba günü (Bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay 
 İstanbul
 Grup
Başkan Vekili
Öneri:
İstanbul
Milletvekili Fethi Açıkel ve arkadaşları tarafından üniversitelerimizde yaşanan
yönetsel, kurumsal ve kadrosal sorunların tespiti ile çözüm önerilerinin
geliştirilmesi amacıyla 24/10/2018 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (496 sıra no.lu) diğer
önergelerin önüne alınarak, görüşmelerinin 24/10/2018 Çarşamba günlü birleşimde
yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Cumhuriyet Halk Partisi
Grubu adına Fethi Açıkel, İstanbul Milletvekili. 
Buyurun.
(CHP sıralarından alkışlar)
Süreniz
beş dakika. 
CHP
GRUBU ADINA FETHİ AÇIKEL (İstanbul) – Sayın Başkan, değerli milletvekilleri;
üniversitelerimizde 21’inci yüzyılın gereksinimlerine uygun çağdaş bir bilimsel
üretim ve öğretim sistemi kurulabilmesi için yaşanan yönetsel, kurumsal ve
kadro sorunlarının tespiti ve kapsamlı bir biçimde ele alınabilmesi amacıyla
Cumhuriyet Halk Partisi Grubu olarak vermiş olduğumuz araştırma önergesi
hakkında konuşmak üzere söz almış bulunmaktayım. Yüce Meclisimizi saygılarımla
selamlıyorum. 
Değerli
milletvekilleri, üniversitelerimiz düne kadar tüm imkânsızlıklara rağmen,
fakruzaruret ve savaş koşullarında, savaştan çıkmış bir ülke olarak
cumhuriyetimizin modernleşmesine, sanayileşmesine ve demokratikleşmesine
katkıda bulunmuş kurumların başında gelmiştir. Cumhuriyetimizin en büyük
başarısı, büyük imkânsızlıklara rağmen ülkemizin kalkınması için gereksinim
duyduğu beşerî sermayeyi, bilim insanlarını, mühendisleri, doktorları,
hukukçuları, öğretmenleri ve teknik kadroları fedakârca yetiştirebilmiş
olmasıdır. 
Üniversitelerimizin
bu misyonu, cumhuriyetimizin temel misyonuyla örtüşmektedir. Bu misyon,
demokrasimizin kesintiye uğradığı ve özgürlüklere zarar verilen askerî
müdahalelere rağmen devam etmiştir. Ancak bugün on altı yıllık Adalet ve
Kalkınma Partisi iktidarının sonunda geldiğimiz noktada üniversitelerimiz
maalesef büyük bir kurumsal gerileme, duraklama ve çöküş içindedir.
Üniversitelerimiz, ülkemizin bilimsel araştırma ihtiyacına ve ekonomimizin
nitelikli iş gücü talebine yanıt veremez bir duruma düşmüştür. 
Üniversitelerimiz,
daha önceleri üst sıralarda yer aldıkları uluslararası listelerde, bugün
Hükûmetin de itiraf ettiği gibi, ilk 500 üniversite arasında yer alamaz duruma
gelmiştir. Türkiye üniversiteleri, araştırma, bilimsel üretim ve teknoloji
geliştirme liginde küme düşmektedir. Bu, Türkiye'nin bilimsel ve kurumsal bir
gerilemenin içerisinde olduğunun bir göstergesidir. Bu gerilemenin en temel
sebebi, üniversitelerimizin akademik, idari ve mali açıdan siyasi, idari ve
kültürel baskılara maruz bırakılması ve kurumsal özerkliğinin altının
oyulmasıdır. Bir yandan akademik kadrolar üzerindeki düşünce, yayın ve
araştırma özgürlüğüne dönük baskılar, diğer yandan siyasi gerekçelerle
uygulanan hukuk dışı idari ve yasal cezalar, Türkiye'nin üniversite iklimini
boğmaktadır. Bu yüzden, binlerce yetişmiş akademisyenimiz ve genç bilim
insanımız yurt dışında iş aramaya başlamakta, Batı’ya beyin göçü
hızlanmaktadır. 
OHAL
kapsamında, yargı kararı olmaksızın KHK’lerle üniversitelerden ihraç edilen
binlerce akademik ve idari personelin kaybı, üniversitelerin kapasitesini
düşürmektedir. 1930’larda Atatürk Türkiyesi’nde ülkemizin Avrupa’nın farklı
ülkelerinden gelen akademisyenlere kucak açtığı, otoriter rejimlerden kaçan
düşünürleri, sanatçıları ve bilim insanlarını misafir eden bir ülke hâline
geldiği düşünüldüğünde bu durum kaygı vericidir. Bugün Türkiye kendi
yetiştirdiği parlak beyinleri, AKP Hükûmetinin baskıları, yıldırıcı ve
kayırmacı uygulamaları yüzünden kaybetme noktasına gelmektedir. 
Üniversitelerimiz
ve bilim dünyamız sistematik olarak gerilemektedir, kurumlar ve kadrolar
aşınmaktadır. Akademik atama ve yükseltme ilkelerinin keyfîliği ve tutarsızlığı
yüzünden akademik kadrolar arasında yaygın liyakat ve nitelik farklılıkları
ortaya çıkmaktadır, standartlar tutarsızlaşmaktadır. Başta rektörlerin seçimle
göreve gelmesi dahil olmak üzere pek çok ilke lağvedilmiştir, liyakat ilkesi
geriletilmiştir. Tüm akademik, idari kadrolar ve üniversite öğrencilerinin
kültürel, entelektüel ve sosyal hayatları sınırlanmaktadır. 
On
altı yıldır izlenen yanlış politikalar sonucunda Türkiye, Dünya Ekonomik Forumu
Rekabet Raporu’na göre 137 ülke arasında inovasyon kapasitesinde 74’üncü,
teknolojik hazırlıkta 62’nci, eğitim sistemi kalitesinde 101’inci,
üniversite-sanayi-AR-GE ortaklığında 66’ncı sırada bulunmaktadır. Bu, ülkemizin
potansiyelinin oldukça altındadır. Şüphesiz bu tablo, Türkiye’nin 21’inci
yüzyılda ulaşmaya çalıştığı muasır medeniyet seviyesinin çok gerisindedir. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
FETHİ
AÇIKEL (Devamla) – Teşekkürler Sayın Başkan.
Bu
verilerin ışığında, akademik kadrolardan idari kadrolara, öğrencisinden işsiz
üniversite mezununa kadar üniversitelerimizin içinde bulunduğu sorunların tam
anlamıyla tespit edilebilmesi ve kapsamlı çözüm önerileri geliştirilebilmesi
için Meclis araştırması açılması gerektiğine inanıyoruz. Hükûmetin de farklı
seslerden, farklı kanallardan itiraf ettiği bu üniversite sorunlarının yüce
Meclisimiz tarafından araştırılması gerektiğine inanıyoruz. Geçtiğimiz yüz yıl
içerisinde yetiştirilmek üzere binlerce öğrencisini yurt dışına bir kıvılcım
olarak gönderen ve onları bir alev olarak geri alan Türkiye’nin bugün nitelikli
beyin göçü veren bir ülke hâline gelmesinin sorun olarak addedilmesi gerektiğini,
nitelikli beyin göçü veren ve niteliksiz göçmen kabul edilen bir ülke hâline
gelen Türkiye’nin üniversitelerinin tüm yönleriyle ele alınması gerektiğini
düşünüyoruz. Bu konuda tüm partilerin desteğini bekliyorum. 
Grubum
adına saygılarımı sunuyorum. 
Teşekkür
ediyorum. (CHP sıralarından alkışlar) 
BAŞKAN
– İYİ PARTİ Grubu adına Ayhan Altıntaş, Ankara Milletvekili. 
Buyurun.
(İYİ PARTİ sıralarından alkışlar) 
Süreniz
üç dakikadır. 
İYİ
PARTİ GRUBU ADINA AYHAN ALTINTAŞ (Ankara) – Sayın Başkan, değerli milletvekilleri;
hepinizi saygıyla selamlıyorum. 
Üniversitelerimizin
pek çoğu, bugün maalesef sadece diploma veren kurumlar hâline getirilmiştir.
Çok övündüğümüz bilimsel üretimde sayı olarak artışta son yıllarda durakladık,
hatta geriledik. On yıl önce çok fark yaptığımız İran’ın hayli gerisine düştük
ama asıl acınacak durum, araştırmaların niteliğinde yaşanıyor. Bilimsel
çalışmalara yapılan atıflara bakıldığında gelişmiş ülkelerin çok altındayız.
Özellikle patent üretiminde emekleme düzeyindeyiz. Bu ne demektir? Yaptığımız
yayınlar maalesef kullanılmıyor, bir anlamda işe yaramıyor demektir.
Üniversitelerimize bol bol bina yatırımı yaptık, öğrencilerle doldurduk; diplomaları
verdik ama kaliteyi sağlayamadık. Bölümleri ve programları rastgele açtık,
akreditasyona hiç önem vermedik. Mezunlarımız ne iş yapıyorlar, iş buluyorlar
mı diye merak etmedik. Öğrencilerimizi meslek sahibi yapabiliyor muyuz diye hiç
soru sormadık. Doktor ihtiyacımız nedir, mühendis ihtiyacımız nedir, avukat
ihtiyacımız nedir diye merak etmedik. 
Seçim
çalışmaları sırasında birçok üniversite mezununu babasıyla parkta otururken
gördük. Ailesinin büyük fedakârlıklarıyla, gençliğinin en güzel yıllarını
harcayan gençlerimizi maalesef heba ediyoruz. Gelişmiş ülkelerin
üniversiteleri, mezunlarının kaç ayda iş sahibi olduklarını ve ortalama gelir
düzeylerini yayınlıyorlar. Anadolu’nun her köşesinde adı üniversite olan
binalar yaptık. Büyük şehirlerde ise her mahalleye bir vakıf üniversitesi
kurulmasına izin verdik. Kaliteyi hiç gözetmedik. Maalesef üniversitelerimizin
pek çoğu, üniversite unvanını hak etmeyecek düzeydedir. Keşke devlet
büyüklerine fahri doktora verilerek iyi üniversite olunsaydı. Üniversite demek,
mevcut bilgiyi aktarmak yanında yeni bilgi üretmek demektir. Üniversiteler
artık üçüncü nesilde bu bilgi birikimini topluma sunan, toplumun sorunlarına
çözüm üreten kurumlar olma yolundadır. 
Muhakkak
çok iyi üniversitelerimiz de var. Bu üniversitelerimizin başarısı, liberal ve
özgür düşünce ortamına sahip olmaları, uluslararası düzeyde iş birliği
yapmalarından geliyor. Rektörleri ve yöneticileri liyakat esasıyla
atanmışlardır. Maalesef iktidarımız artık bu özgür, liberal ortamı zararlı
buluyor. Bunun sonucunda, korkarım, bu üniversitelerimizi de kaybedeceğiz. 
Bir
noktayı daha ifade etmek istiyorum. Yetenekli genç üniversite mezunlarımız,
ekonomik ve sosyal nedenlerle yurt dışında çalışmayı ve orada yaşamayı tercih
ediyorlar. Güzel ve borçlu ülkemizin en iyi üniversitelerinde yetişen bu
gençleri beyin göçüne kurban ediyoruz.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Milletvekili.
AYHAN
ALTINTAŞ (Devamla) – Endüstri 4.0 veya 5G iletişim teknolojileri, modern sağlık
hizmetleri, yerli ilaç, aşı, gübre, gen teknolojileri, yapay zekâ gibi
teknolojileri geliştirmek istiyorsak, sadece pazar olmak istemiyorsak
üniversitelere önem vermeliyiz. 
Bu
nedenle, CHP’nin grup önerisini desteklediğimizi belirtir, Genel Kurula
saygılarımı sunarım. (İYİ PARTİ sıralarından alkışlar) 
BAŞKAN
– Teşekkür ederim.
Milliyetçi
Hareket Partisi Grubu adına Yaşar Karadağ, Iğdır Milletvekili.
Buyurun.
Süreniz
üç dakikadır. (MHP sıralarından alkışlar) 
MHP
GRUBU ADINA YAŞAR KARADAĞ (Iğdır) – Sayın Başkan, değerli milletvekilleri ve
televizyonları karşısında bizi izleyen Türk halkını saygıyla, hürmetle
selamlıyorum.
Ben
de Cumhuriyet Halk Partisinin vermiş olduğu üniversitelerle ilgili, eğitimle
ilgili bu önerisi üzerinde Milliyetçi Hareket Partisi adına söz almış
bulunmaktayım.
Saygıdeğer
milletvekilleri, öncelikle, Gazi Mustafa Kemal Atatürk ve silah arkadaşlarının
canları pahasına kurmuş olduğu bu Meclis çatısı altında, bu kürsüde söz
alabilme imkânını bana verdikleri için Milliyetçi Hareket Partime ve Iğdır
halkına teşekkür ediyorum. 
Ben
yirmi bir yıllık bir eğitimciyim, eğitimin mutfağından gelmiş bir insanım. Hem
kamuda hem de özel sektörde eğitim alanında öğrencilerle birlikte, velilerle
birlikte, toplumun tüm kesimleriyle birlikte bu eğitimi bire bir yaşayan
birisiyim, aynı zamanda 3 de öğrencim var, 3 de çocuk babasıyım. Gerçekten,
eğitim bizim olmazsa olmazımız, insan kaynağı bizim olmazsa olmazımız. 
Saygıdeğer
milletvekilleri, dünyada her türlü yer altı, yer üstü kaynağına sahip olan
ülkeler, dünyanın en gelişmiş ülkeleri değil. En gelişmiş ülkeleri kimdir
biliyor musunuz? Eğitime önem veren ülkeler. Onun için, burada bir eğitimci
olarak sizlerin vicdanına sesleniyorum: Eğitimde fanatizm olmaz, eğitimde bu
görüş, o görüş, sendika olmaz. Böyle davrandığımız zaman yanlış sonuçlar elde
ederiz. Maalesef ve maalesef, yetiştirdiğimiz nesiller… Bir düşünün, bu Meclis
bombalandı; bu Meclisi bombalayan kişi, yoldan geçen herhangi birisi değildi;
o, bizim eğitim sistemimizin ürettiği, yetiştirdiği, hatta yeri geldiği zaman
milyonlarca dolar para harcadığı birisiydi, birileriydi. Onun için, gelin, elimizi
vicdanımıza koyalım, eğitim alanında, özellikle ve özellikle eğitim alanında
fanatizmden uzak duralım, yeri geldiği zaman particilikten uzak duralım çünkü
biz, geleceğimizi inşa edeceğiz eğitim kurumlarıyla. Üniversiteler bizim göz
bebeğimiz olsun. Ortaöğretim kurumları ta ana sınıfından üniversite
mezuniyetine kadar bizim göz bebeğimiz olsun. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili.
YAŞAR
KARADAĞ (Devamla) – Teşekkür ederim Sayın Başkan.
Bu
alanda -tekrar tekrar sesleniyorum- dün eğitimle ilgili bir vizyon da açıklandı
ama maalesef ve maalesef, söylüyorum, bazı konularda hâlâ eski yanlışları
yapıyoruz. Biz gelecek elli yılımızı, yüz yılımızı yeri geldiği zaman yok
ediyoruz. Bu 15 Temmuz darbesi olduğu zaman, ilk olarak, bir eğitimci olarak
elimi vicdanıma koydum, dedim ki: “Biz bu gençleri, bu çocukları nasıl böyle
zombileştirdik, nasıl bu hâle getirdik?” Tekrar tekrar söylüyorum, Allah rızası
için, özellikle eğitimle ilgili olan konularda elimizi vicdanımıza koyalım
çünkü bu ülkenin geleceğidir eğitim. Mustafa Kemal Atatürk’ün dediği gibi,
bütün ümidim gençliktedir. Yine Mustafa Kemal Atatürk’ün dediği gibi,
cumhuriyet öğretmenlerden fikri hür, vicdanı hür nesiller istiyor. 
Hepinize
teşekkür ederim. (MHP ve İYİ PARTİ sıralarından alkışlar) 
BAŞKAN
– Teşekkürler Sayın Milletvekili.
Halkların
Demokratik Partisi Grubu adına Erol Katırcıoğlu İstanbul Milletvekili. 
Buyurun.
(HDP sıralarından alkışlar) 
Süreniz
üç dakika. 
HDP
GRUBU ADINA EROL KATIRCIOĞLU (İstanbul) – Sayın Başkan, değerli
milletvekilleri; Cumhuriyet Halk Partisinin araştırma önergesini desteklemek
üzere, grubum adına sizlerle birkaç şeyi paylaşmak istiyorum.
Şimdi,
konu, çok geniş bir konu sonuç olarak çünkü “eğitim” dediğimizde, özellikle “üniversite
eğitimi” dediğimizde çok yanlış bir yolda gittiğimiz çok açık. Özellikle Adalet
ve Kalkınma Partisinin milletvekilleri, lütfen dikkat edin bunlara. 
Şimdi,
Sayın Cumhurbaşkanımız geçen gün şöyle bir cümle söyledi, bakın, okuyorum,
diyor ki: “Türkiye'nin nasıl oluyor da bugün dünyanın en büyük 500 üniversitesi
arasında esamesi okunmuyor? Demek ki bir şeyleri kaybettik, bir yerde bir
sıkıntı var, bir şeyleri ihmal ettik.” Şimdi, arkadaşlar, bu ilk defa -ya da en
azından bana ilk defa geliyor- yapılan yanlışların olduğunu ima eden bir cümle.
Evet, üniversite konusunda Türkiye Cumhuriyeti hükûmetleri uzun bir zamandan
beri yanlış yapıyor. Ben bu yanlışları daha ayrıntısıyla konuşmayacağım, çok
vaktimiz yok sonuç olarak. Ama benden önce konuşan diğer arkadaşlar zaten
özellikle üniversite ve yükseköğretimin sorunlarına değindi. Ama ben birkaç
tane şeye değinmek istiyorum. 
Bunlardan
bir tanesi şu: Üniversite dediğiniz yer, özgür olması gereken bir yerdir
arkadaşlar. Özgür olmak ne demek? Özgür olmak, özellikle öğretim üyelerinin
düşündüğünü söyleyebilecek bir ortama sahip olmaları anlamına gelir. Bakın, ben
bir üniversite mensubu olarak şunu söyleyebilirim ki bugün üniversitelerde
üniversite hocaları kendi düşüncelerini açıklamaktan bile kaçınıyorlar. Dikkat
ederseniz eskisinden çok daha az ölçüde televizyon programlarına çıkıyorlar ve
gazetelerde görüş belirtiyorlar. Bu neyi söylüyor? Bu, üniversite eğitimi
üzerinde, özellikle özgürlük bakımından büyük bir baskı var arkadaşlar. 
İkincisi,
ben vakıf üniversitelerini dikkatinize getirmek istiyorum. Bugün vakıf
üniversiteleri, Türkiye eğitim sisteminin en önemli sorunlarından bir tanesidir
çünkü bunlar, “vakıf üniversitesi” adı altında aslında ticarethanedir. Bunlar
“vakıf” olduklarını iddia ederek vakıflara tahsis edilmiş olan vergi vermemek
gibi bir imkânı kullanıyorlar. Ama esas itibarıyla, bugün söyleyebilirim ki
kurulmuş olan aşağı yukarı 75 tane vakıf üniversitesi var, bu üniversitelerin
hemen hemen tamamı ticari işletmedir arkadaşlar, vergi vermemektedirler ve
yüksek kazanç elde etmektedirler. 
Bu
meseleyi, sizlerin Millî Eğitim Bakanı olan, benim de hasbelkader arkadaşım
olan Ömer Dinçer’in Millî Eğitim Bakanı olduğu zaman kendisiyle paylaştım ve
kendisini bir biçimde bu üniversite eğitimine, özellikle vakıf üniversiteleri
meselesine inmeleri gerektiğini söyledim.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim.
EROL
KATIRCIOĞLU (Devamla) – Teşekkür ederim Sayın Başkan.
O
da bana şunu söylemişti arkadaşlar, bir kısmınız biliyordur tahmin ediyorum,
dedi ki: “Biz bir yasa çıkaracağız, vakıf üniversiteleri Vakıflar Kanunu’na
tabi olacak, diğer özel üniversiteler Şirketler Kanunu’na tabi olacak.” Ama
arkadaşlar bu yapılamadı. “Bunun yapılıp yapılmaması doğru mudur, yanlış
mıdır?” tartışması da önemli bir tartışma ama şunu söyleyeyim ki özgürlüğü
yaşayamayan bir üniversite, üniversite değildir. O sebeple de dünyanın en büyük
500 üniversitesi arasında Türkiye Cumhuriyeti’nin sınırları içinde var olan
üniversitelerimizin hiçbiri yoktur. Bu, gerçekten bizim bu araştırma önerisine
destek vermemiz anlamına geliyor ve böylelikle en azından durumun ne olduğunu
anlamamız mümkün olabilecek diye düşünüyorum.
Özellikle
Adalet ve Kalkınma Partisinin milletvekillerine sesleniyorum tekrar: Sayın
Cumhurbaşkanının cümlesi, çok doğru bir cümleydi. Lütfen bu cümleyi düşünerek
bu konuda görüş belirtin ve oy verin. 
Hepinize
saygılar sunuyorum. (HDP sıralarından alkışlar) 
BAŞKAN
– Adalet ve Kalkınma Partisi Grubu adına Hacı Ahmet Özdemir, Konya
Milletvekili, buyurun. (AK PARTİ sıralarından alkışlar) 
Süreniz
üç dakika. 
AK
PARTİ GRUBU ADINA HACI AHMET ÖZDEMİR (Konya) – Sayın Başkan, değerli Meclis;
hepinizi saygıyla selamlıyorum. 
Tabii,
üniversiteler konusu gündeme alındığında, her parti grubu kendi zaviyesinden
olayı değerlendiriyor ve subjektif birtakım hususları ön plana çıkarma ihtiyacı
duyuyor. Tabii, bunların subjektif olup olmadığı hususunda ben bazı
tespitlerden bahsedeceğim. Türkiye’de üniversitelerin sayısı, 3 kattan fazla
artırılmış, AK PARTİ iktidarlarında. Bunun anlamı şu: Daha önce üniversiteye
girmek için dershanelerin kapısını aşındıran, üniversiteye girmek için bekleyen
ve üniversite kapısının önünde yığılan gençlik, yıllarını burada heba eden
gençlik artık yok; hatta Ankara’da, İstanbul’da, büyük şehirlerde öğrencilerini
okutma imkânına sahip olmayan ailelerin de Ankara’da, İstanbul’da, büyük
şehirlerde öğrencilerini okutmak gibi bir mecburiyeti yok. Dolayısıyla, bu
sorun, üniversitenin önündeki yığılma sorunu bu anlamda önlenmiş oluyor. 
Tabii,
vakit kısıtlı olduğu için hemen ana başlıklar hâlinde diğer hususlara temas
etmek istiyorum. Eğitim, özellikle sonucun çok zor alındığı, sonuca varılmak
için yılların geçmesini gerektiren en belli başlı hususlardan bir tanesidir. Bu
üniversitelerin sayılarının artmasıyla beraber hemen bugünden yarına sonuç
alınmasını beklemek, herhâlde büyük bir beklenti olsa gerektir ve gerçekle de
bu beklentiyi ilintilemek, ilişkilendirmek zor olsa gerektir.
Şimdi,
muhalefetin genelde tavrı şu oluyor: Herhangi bir sorunu -küçük veya büyük-
belirlediğinde hemen bir Meclis araştırması istemek aklına geliyor. Hâlbuki
demokratik yönetimlerde kanallar açıktır. YÖK Başkanından randevu alıp bu
konudaki düşüncelerini, politikalarını, değişiklikleri, önerileri iletme imkânı
vardır. Millî Eğitimin yetkili kurumlarıyla, kurullarıyla, kuruluşlarıyla,
hatta Millî Eğitim Bakanıyla bu hususları değerlendirme imkânı vardır ama bütün
bu kanallar sanki tıkanmış, bütün bu kanallar kullanılmış ve sonuç alınamaz
hâle gelmiş gibi bir bedbinlikle yani bir karamsarlıkla, bir kötümser bakış
açısıyla hemen Meclisin bu konuya el atmasının mucizevi şekilde sorunu
çözeceğine dair bir inanç var. Meclis araştırması isteniyor, hâlbuki sorunların
çözüm yöntemleri bellidir.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
HACI
AHMET ÖZDEMİR (Devamla) – Sayın Başkanım, toparlıyorum.
Bu
kanalları zorladıktan sonra şayet bir tıkanma söz konusu ise o zaman Meclise
görev düşüyor demektir, bu görevi de Meclis seve seve üstlenecektir diye
düşünüyorum. Bizim bugün eleştirdiğimiz, beğenmediğimiz üniversitelerimizde
yurt dışından binlerce öğrenci eğitim almaktadır. Kendimizi biraz daha kötümser
havadan kurtarmanın yolu, yabancı öğrencilerin Türk üniversitelerini tercihlerinde
gizlidir diye düşünüyorum. Bu konuda bir Meclis araştırmasının şu aşamada çok
da gerekli olmadığı kanaatimi paylaşarak saygılar sunuyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul
edilmemiştir.
Gündemin
“Seçim” kısmına geçiyoruz. 
VIII.- SEÇİMLER
A) Sayıştay Üyeliklerine Seçim
1.- Sayıştayda boş bulunan üyeliklere seçim (S.Sayısı: 8) (X)
BAŞKAN
- Şimdi, Sayıştayda boş bulunan 5 üyelik için yapılacak seçime başlıyoruz. 
Bu
seçim, 6085 sayılı Sayıştay Kanunu'nun 15 ve 16'ncı maddeleri ile İç Tüzük'ün
150'nci maddesine göre gizli oylamayla yapılacaktır.
Plan
ve Bütçe Komisyonunca oluşturulan Sayıştay Üyeleri, Ön Seçim Geçici Komisyonu
tarafından Sayıştay Üyelikleri, için boş üyelik sayısının 2 katı olarak
belirlenen adayları içeren birleşik oy pusulası, Başkanlıkça adayların soyadı
sırasına göre düzenlenmek suretiyle bastırılmıştır.
Toplantı
ve karar yeter sayısı mevcut olmak şartıyla, Sayıştay meslek mensupları
kontenjan grubu listesinden en çok oyu alan 5 aday Sayıştay üyeliğine seçilmiş
olacaktır.
Şimdi,
gizli oylamanın ne şekilde yapılacağını arz ediyorum: 
Sağımda
yer alan Komisyon sıralarından birinci sıradaki kâtip üye Adana'dan başlayarak
İstanbul’a kadar, ikinci sırada yer alan kâtip üye İzmir’den başlayarak
Zonguldak’a kadar adı okunan milletvekillerinin adını defterden
işaretleyeceklerdir. Adı işaretlenen milletvekiline mühürlü birleşik oy
pusulası ve zarf verilecektir. Adını ad defterine işaretlettiren ve mühürlü
birleşik oy pusulası alan sayın üye oy kabinine girecek ve oy pusulasında
Sayıştay meslek mensupları kontenjan grubu listesinden 5 adayın karşısındaki
kareyi çarpıyla işaretleyecek ve oy pusulasını zarfa koyarak Başkanlık Divanı kürsüsünün
önünde yer alan oy kutusuna atacaktır. Aynı zarftan birden çok oy pusulası
çıkması hâlinde bu oy pusulalarının tamamı veya daha önce açıklandığı üzere,
ilgili kontenjan grubu aday listesinden seçilecek üye sayısından fazla adayın
işaretlendiği oy pusulaları geçersiz sayılacaktır. Bu hususlar oy pusulalarında
dipnot olarak da belirtilmiştir. 
Kabinlere
aynı renk tükenmez kalemler konulmuştur. Sayın üyeler bu kalemleri
kullanacaklardır. 
Sayın
kâtip üyelerin yerlerini almalarını rica ediyorum. 
Oylamanın
sayım ve dökümü için ad çekmek suretiyle 5 kişilik bir tasnif komisyonu tespit
edeceğim. 
Baha
Ünlü, Osmaniye? Yok.
Rıdvan
Turan, Mersin? Yok. 
Dursun
Müsavat Dervişoğlu, İzmir? Yok. 
Murat
Baybatur, Manisa? Yok. 
Mahmut
Celadet Gaydalı, Bitlis? Burada. 
Burak
Erbay, Muğla? Yok. 
Lale
Karabıyık, Bursa? Yok.
Erdal
Aydemir, Bingöl? Yok.
Arslan
Kabukcuoğlu, Eskişehir? Burada.
Suat
Özcan, Muğla? Yok. 
Halil
Öztürk, Kırıkkale? Yok. 
Dilşat
Canbaz Kaya, İstanbul? Yok. 
Aziz
Aydınlık, Şanlıurfa? Yok. 
Müzeyyen
Şevkin, Adana? Yok. 
İsmet
Tokdemir, Hatay? Yok. 
Mehmet
Altay, Uşak? Burada.
Sermet
Atay, Gaziantep? Yok. 
Ayşe
Sürücü, Şanlıurfa? Yok. 
Lütfi
Kaşıkçı, Hatay? Yok.
Mehmet
Habib Soluk, Sivas? Burada.
Sabri
Öztürk, Giresun? Yok.
İbrahim
Aydemir, Erzurum? Burada.
Sayın
milletvekilleri, Tasnif Komisyonuna seçilen üyeler oylama işlemi bittikten
sonra komisyon sıralarındaki yerlerini alacaklardır.
Şimdi,
gizli oylamayı Adana ilinden başlatıyoruz.
(Oylar
toplandı)
BAŞKAN
– Değerli arkadaşlar, oyunu kullanmayan sayın üye var mı?
Oy
verme işlemi tamamlanmıştır.
Oy
kupaları kaldırılsın.
Tasnif
Komisyonu üyeleri lütfen yerlerini alsınlar.
Tasnif
Komisyonu üyelerinin adlarını tekrar okuyorum: Mahmut Celadet Gaydalı, Bitlis
Milletvekili; Arslan Kabukcuoğlu, Eskişehir Milletvekili; Mehmet Habib Soluk,
Sivas Milletvekili; İbrahim Aydemir, Erzurum Milletvekili; Mehmet Altay, Uşak
Milletvekili.
(Oyların
ayrımı yapıldı)
BAŞKAN
– Sayıştayda boş bulunan 5 üyelik için yapılan seçime ait Tasnif Komisyonu
tutanağı gelmiştir, okutuyorum:
Türkiye Büyük Millet Meclisi Başkanlığına
Sayıştay
Başkanı ve Üyeleri Ön Seçim Geçici Komisyonunca belirlenen adaylar arasından
Sayıştayda boş bulunan 5 üyelik için yapılan seçime 320 üye katılmış,
kullanılan oyların dağılımı aşağıda gösterilmiştir.
Saygıyla
arz olunur.
Tasnif Komisyonu

 Mehmet
Altay Arslan Kabukcuoğlu İbrahim
Aydemir
 Uşak Eskişehir Erzurum
 Mahmut
Celadet Gaydalı Mehmet Habib Soluk
 Bitlis Sivas
Sayıştay
Meslek Mensupları Kontenjan Grubu
Ömer Akdoğan :292
Belma Akyüz :310
Mehmet Altıntaş :280
İsmail Çay :17
Abdulkadir Dere :308
Bahattin Işık :32
Davut Karataş :33
Hacı Ömer Köse :-
Feyzullah Okumuş :4
Ramazan Yalçın :278
Boş :1
Geçersiz :6
Toplam :320
BAŞKAN
– Buna göre, Sayıştay meslek mensupları kontenjan grubundan Ömer Akdoğan, Belma
Akyüz, Mehmet Altıntaş, Abdülkadir Dere, Ramazan Yalçın Sayıştay üyeliklerine
seçilmişlerdir. Hayırlı olmasını diliyorum. 
Birleşime
on dakika ara veriyorum. 
Kapanma Saati: 17.58
ÜÇÜNCÜ OTURUM
Açılma Saati: 18.23
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), Şeyhmus DİNÇEL
(Mardin)
----- 0 -----
BAŞKAN
– Türkiye Büyük Millet Meclisinin 10’uncu Birleşiminin Üçüncü Oturumunu
açıyorum. 
Alınan
karar gereğince, gündemin “Genel Görüşme ve Meclis Araştırması Yapılmasına Dair
Öngörüşmeler” kısmına geçiyoruz.
Bu
kısmın 1’inci sırasına alınan, emeklilikte yaş şartını sağlayamayan
vatandaşların yaşadıkları sorunların incelenerek bu sorunlara karşı alınması
gereken önlemlerin belirlenmesi amacıyla İYİ PARTİ Grubu adına Grup Başkan Vekili
İstanbul Milletvekili Yavuz Ağıralioğlu tarafından verilmiş olan (10/340) esas
no.lu Meclis Araştırması Önergesi’nin ön görüşmelerine başlıyoruz. 
IX.- MECLİS ARAŞTIRMASI
A) Ön Görüşmeler
1.- İYİ PARTİ Grubu adına Grup Başkan Vekili İstanbul Milletvekili Yavuz
Ağıralioğlu tarafından emeklilikte yaş şartını sağlayamayan vatandaşların
yaşadıkları sorunların incelenerek bu sorunlara karşı alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/340) (x) 
BAŞKAN
- İç Tüzük’ümüze göre Meclis araştırması açılıp açılmaması hususunda sırasıyla
siyasi parti gruplarına ve önergedeki birinci imza sahibine veya onun
göstereceği bir diğer imza sahibine söz verilecektir. 
Konuşma
süreleri gruplar için yirmişer dakika, önerge sahipleri için onar dakikadır.
Şimdi,
söz alan sayın üyelerin isimlerini okuyorum: İYİ PARTİ Grubu adına Metin Ergun,
Muğla Milletvekili; Milliyetçi Hareket Partisi Grubu adına Erkan Akçay, Manisa
Milletvekili; Halkların Demokratik Partisi Grubu adına Necdet İpekyüz, Batman
Milletvekili; Cumhuriyet Halk Partisi Grubu adına Atila Sertel, İzmir
Milletvekili; Adalet ve Kalkınma Partisi Grubu adına Ramazan Can, Kırıkkale
Milletvekili.
İYİ
PARTİ Grubu adına Metin Ergun, Muğla Milletvekili...
Buyurun
Sayın Milletvekili. (İYİ PARTİ sıralarından alkışlar)
İYİ
PARTİ GRUBU ADINA METİN ERGUN (Muğla) – Teşekkür ederim.
Hepinizi
saygıyla selamlıyorum.
Emeklilikte
yaşa takılan vatandaşlarımızın mağduriyetleri konusunda İYİ PARTİ Grubunun
verdiği önerge Meclis çoğunluğuyla gündeme alındı. Görüldüğü üzere, emeklilikte
yaşa takılan vatandaşlarımızın mağduriyeti milletvekillerimizin vicdanında yer
buldu. Vatandaşlarımızın bize vermiş olduğu temsil yetkisi gereği milletin
sorunuyla dertlenmek bizlerin burada mevcudiyetinin temelidir. 
Sayın
milletvekilleri, emeklilikte yaşa takılan vatandaşlarımızın ve ailelerinin gözü
kulağı şu an yüce Meclisimizdedir. Toplumsal bir sorun hâline gelen emeklilik
mevzusu hiç bu kadar çözüme yakın olmamıştır. Bu önergeye İYİ PARTİ’nin
önergesi olarak değil, meydanlarda, kahvelerde söz verdiğimiz vatandaşlarımızın
önergesi olarak bakmanızı istiyorum. Şimdi, zaman vatandaşımızın sorununa çözüm
bulma zamanıdır. Bu mesele partilerüstü bir meseledir, bulacağımız çözüm
hepimizin çözümüdür. 
Değerli
milletvekilleri, yürütmenin bu konuyla ilgili değerlendirmelerini dikkatlice
dinledik ve bu konuyu uzmanlarıyla değerlendirdik. Yürütme temsilcilerinin dile
getirdiği çekinceler maalesef tam olarak gerçek resmi göstermemektedir. Bu
konunun çözümü hakkında dile getirilen maliyetler Türk ekonomisi açısından
altından kalkılamayacak bir yük getirmemektedir. Eğer getirdiğini hâlâ iddia
ediyorsanız kuralım komisyonu, bu konuyu enine boyuna tartışalım, araştıralım,
uzmanların görüşlerini alalım ve maliyetlerini ortaya çıkaralım yani
yapacağımız bir komisyon kurmak, araştırmak. 
Devlet
ile millet arasında yapılan sözleşmelerden bir tanesi de Sosyal Sigortalar
Kanunu’dur. Devletimiz kuralları belirler, vatandaşımız bu kurallara uyar yani
bu, bir katılım sözleşmesidir. Vatandaşımızın ya da işverenin üzerine düşen
primleri günü gününe doğru meblağda yatırmaktır. Devletimizin üzerine düşense
Sosyal Sigortalar Kanunu’nda hükme bağladığı usul ve esasları yerine
getirmektir. 1999 yılında İşsizlik Sigortası Kanunu’nun yürürlüğe girmesinden
sonra maalesef devletimiz kuralları değiştirmiştir ve ilk defa bir kanun geriye
doğru işletilmiştir. Primlerini vaktinde yatırmış, devlete karşı olan
sorumluluğunu yerine getirmiş vatandaşlarımızı âdeta cezalandırdık. Şimdi,
bütün siyasi parti grupları olarak ortak bir mutabakatla bu mağduriyetleri
giderebiliriz. 
Sayın
milletvekilleri, şimdi siyasi rekabeti bir kenara bırakalım. Bu meselenin
sağcısı yok, solcusu yok, dindarı yok veyahut da herhangi bir görüşten insanı
yok. Bu mesele, bir mağduriyet meselesidir, tamamen bir mağduriyet meselesidir.
Siyaset kurumu, devletimiz adına siyaset kurumu bu insanlarımızı mağdur
etmiştir ve kanun geriye doğru yürümüştür. Onun için, bunu hep birlikte çözelim
diyoruz. Siyasi rekabeti bir kenara bırakalım, EYT’yi bir oy devşirme alanı
olarak görmeyelim, bu konuyu popülist yaklaşımlara kurban etmeyelim. 
AK
PARTİ Grubuna seslenmek istiyorum: Bu komisyonun kurulmasına “evet” oyu
verirseniz eğer, size temin ediyorum, vatandaştan en çok alkışı siz
alacaksınız. Tarihe bu sosyolojik ve ekonomik sorunu gündeme alan
milletvekilleri olarak geçeceğiz, ileriki yıllarda millet menfaatine yaptığımız
bu işle hatırlanacağız. Bu, bir hak mahrumiyetidir, hakkı gasbedilenlerin
hakkının iadesi meselesidir; vatandaşı oldukları, vergi verdikleri devletleri
tarafından hakları alınanların meşru bir talebidir. Bu, bir mağduriyet
meselesidir. Devlet adına hareket eden siyaset kurumu âdeta vatandaşını
kandırmıştır. Bundan dolayı şahsen ben de hiçbir siyasi mülahaza içinde
olmaksızın bu mağduriyetin giderilmesi ve bu vatandaşlarımızın haklarını elde
etmelerinin gayreti içindeyim. Bu insanlar sadece ve sadece hakları olan şeyi
istiyorlar, ilave istedikleri bir şey yok; haklarını istiyorlar sadece.
Sayın
milletvekilleri, vatandaşlarımızı mağdur eden de ne yazık ki az önce ifade
ettiğim gibi siyaset kurumudur. Dolayısıyla bu problemi düzeltecek olan da
siyaset kurumudur. Eğer bizler bu hak kaybını vatandaşımız lehine düzeltmezsek
tarih huzurunda sorumlu oluruz. 
Ne
yapmaya çalışıyoruz? Vatandaşımızın mağduriyetini gidermeye çalışıyoruz, geriye
yürümüş bir kanunun ortadan kaldırılmasını istiyoruz, kazanılmış hakları geri
vermeye gayret ediyoruz. Vatandaşlarımızın devletimizden istediği şeye
kulaklarımızı tıkayamayız. İşe başladıkları zaman kazandıkları hakların geri
verilmesini sağlamalıyız. Çalışanların işe başladıkları şartlara göre emekli
olma isteklerini elimizin tersiyle itmemeliyiz. Bu isteklere cevap vermek
devletimiz için bir lütuf değil bir görevdir. Burada sergileyeceğimiz uzlaşma
kültürü sadece bu sorunu çözmekle kalmayacak yüce Meclisimizin milletimiz
nezdindeki itibarını yükseltecek ve Meclisimize duyulan güveni artıracaktır.
Meclisimizin yetkilerinin bir kısmı alınmış olsa da hâlâ sorun çözme
noktasındaki rüştünü de ispat edecektir. Bu mesele aynı zamanda Meclisimizin
itibarına yönelik tarihî bir dönemeç olarak da düşünülmelidir. Hepimize tarihî
bir görev düşüyor. Vicdanın duyarsızlığa karşı bir zafer kazanması sizler
sayesinde mümkün olacaktır. Bu vicdan sınavından hepimizin geçebilmesini ve
vatandaşlarımızın önemli bir sorununun çözülmesini en samimi duygularımla
diliyorum.
Konuşmamı
tamamlarken tekrar ifade etmek istiyorum. Tüm milletvekillerimizin meseleye
siyasi olarak bakmadan desteğini bekliyor, yüce heyetinizi saygıyla selamlıyorum.
(İYİ PARTİ sıralarından alkışlar)
BAŞKAN
– Halkların Demokratik Partisi Grubu adına Necdet İpekyüz, Batman Milletvekili.
HDP
GRUBU ADINA NECDET İPEKYÜZ (Batman) – Sayın Başkan, değerli üyeler; tekrar
merhaba.
Parlamento
açıldığından beri yani son iki gündür bayağı haraketli günler yaşıyoruz. İlk
defa -soru önergelerimize zaten hiç yanıt verilmiyor- bir araştırma önergesi 4
partinin verdiği destekle kabul edildi. Şimdi bu sıralar boş, on beş yirmi
dakika sonra mesaj geldiğinde tıklım tıklım dolacak. Böyle bir duyarsızlık
olamaz. (HDP ve CHP sıralarından alkışlar)
Şimdi,
bu arkadaşlara baktığımızda, bu insanları dinlediğimizde her gün yüzleşiyoruz,
az önce bile baksak, şu anda cep telefonlarını açsak, sosyal medyaya baksak ne
biçim yazılar çıkıyor, ne biçim dilekler geliyor. Eminim, hepsi size de
geliyordur. 
Biz
kimseye kıyak yapmak istemiyoruz, kimseye avanta vermek istemiyoruz. 4 parti
-az önce arkadaşımız da söyledi- bir partilerüstü, siyasetüstü... Gerçekten
hakları gasbedilen -ve sizler tarafından sürekli “sosyal devlet” kavramı dile
getirilen- bu insanların yaşa bağlı değil, bu insanların güne bağlı değil,
prime bağlı değil, bu insanların yasaya bağlı değil, tümüyle keyfiyete bağlı
bir şekilde yapılan düzenlemeyle hakları resmen gasbedilmekte. 
Bakın,
bu gasplar öyle bir hâle gelmiş ki tanımlamasını yaptığımızda “israf”
kelimesini kullanıyoruz, “bütçede yetersizlik” diyoruz, bir yığın sorun dile
getiriyoruz. Az önce konuşmamda da dile getirmiştim, Avrupa’yla kıyaslama
yapıldığında -yaşam süresi kısmında- Türkiye’nin yarısının zaten 65 yaşa
gelmeden ciddi bir problemi oluyor. 
Az
önce buradaydım, Sayın Bakan, siz baksaydınız, buradaki tabloyu da size
gösterebiliriz yine, bu bizim rakamlarımız değil, Türkiye İstatistik Kurumunun
rakamları. Madem Avrupa’yı örnek veriyoruz, peki Avrupa’daki kazançları niye
örnek vermiyoruz? Yaşamı örnek veriyoruz, o zaman Avrupa’daki memur ne kadar
alıyor, işçi ne kadar alıyor, emekli ne kadar alıyor, asgari ücretli ne kadar
alıyor; bunlara da değinelim. Bunlara değindikten sonra bunları da yerine
getirelim. 
Şimdi,
bakın, biz bunu yapmadığımızda, bunu dile getirmediğimizde, Anayasa’nın eşitlik
ilkesine aykırı davrandığımız gibi, resmen insanlara bir ihsan ve lütuf gibi
yaklaşmaktayız, sanki onları muhtaç edip bir şeyler verecekmişiz gibi. Nedense
işçi, köylü, çiftçi bir şey istediğinde, memur bir şey istediğinde hemen
“İsraf, bütçe yetersiz, bütçe kısıtlı.” diyoruz ama uçan saray alabiliyoruz,
deniz kenarında saray açabiliyoruz, sarayda temsilî giderler verebiliyoruz. Son
dönemde -ilerde tekrar biz bir araştırma önergesi vereceğiz- eski vekillere,
ilçe başkanlarına, gençlik kolu başkanlarına, bir yığın kişiye özel araç, özel
koruma, bir yığın şey… Resmen, artık, özel güvenlik ve özel korumalar için her
türlü harcama var, emekliliğini hak etmiş, primini yatırmış, prim sayısını
doldurmuş, gününü doldurmuş insanlara siz bunu vermeye yanaşmıyorsunuz, buna
itiraz ediyorsunuz. Ama, temsilî ağırlamaya gelince, sarayın temsilî
ağırlamasına gelince, zaten bilmiyoruz ne kadardır, hatta ismini bilmediğimiz
içecekler, gıdalar dağıtılıyor. En son temsilî ağırlamalarla ilgili bir soruya
verilen yanıt, geçmiş dönemde, 364 milyon; bunların ne olduğunu zaten kimse
bilmiyor. Ama, biz biliyoruz ki milyonlarla ifade edilen kira giderleri var, milyonlarla
ifade edilen taşıt giderleri var. Artık, gazetelerde, medyada taşıt giderleri
sadece kamuda çalışanlara değil, kamuda çalışanların eşlerine tahsis edilen
lüks araçlar dile getiriliyor, lüks araçlar içinde şoförlerle herkes gezmeye
çalışıyor. 
Bakın,
arkadaşlar, bu insanlar sadece emekli olamadıkları için, yaşa takıldıkları
için, ileri yaşta oldukları hâlde iş bulamıyorlar ve sağlık haklarından da
mahrumlar. Bir taraftan biz, “Sosyal Güvenlik Kurumu” diyoruz, ismini de
“sosyal” koymuşuz, “güvenlik” koymuşuz, insanları sosyal güvencesiz bırakmak
için sanki çaba harcıyoruz, bu yasayı lehe değil aleyhe kullanmış oluyoruz.
Zaten Sosyal Güvenlik Kurumu çökmüş, Sosyal Güvenlik Kurumunda ciddi bir
parasızlık söz konusu, ciddi bir kambur söz konusu; SGK’de herkes mutluluk
için, refah için çalışması gerekirken bakıyoruz ki giderek bu emeklilerin hakkı
gasbedilerek mutsuzluk için bir ortam yaratılıyor ve sosyal güvencelerinden
yoksun bırakıyorlar. 
Sayın
Cumhurbaşkanı bunu dile getirdiğinde, işte, külfet oluyor ama Sayın
Cumhurbaşkanı 46 yaşında SSK’den emekli oluyor, 52 yaşında da Emekli
Sandığından emekli oluyor. Yani kendisinin yaşadığı, kendisinin bunu alırken
hoş gördüğü şeyi bugün hak etmiş insanlara bunu vermemesi de ayrıca
tartışılması gereken bir konu. Yani, acaba, bu sosyal devlet anlayışı aç mı
bırakmak istiyor? Hak vermek mi istemiyor? Muhtaç etmek mi istiyor? Bakın,
Türkiye'de 2015 yılında bir dernek kurulmuş, Emeklilikte Yaşa Takılanlar
Derneği; bunlar dernek kurmuşlar ve üç yıldır bu mücadeleyi yürütüyorlar, şu
anda bizi de izliyorlar, sabahtan beri bu önergeyi takip ediyorlar. Kimse
onların ciddiyetini, yaşadıkları sıkıntıları dikkate almıyor, bir keyfiyete
dönüştürüyor. Eğer bu sorunları bizim keyfiyetimize göre, sadece kendimize ait
düşüncelerle ele alırsak hiçbir zaman gelecekte ülkemizi hiçbir yere
götüremeyiz. 
Bir
diğeri, Meclisin idaresi var, Meclisin getirdiği bir tablo var. Biz burada bu
oylama yapılırken karşı çıkmaya kalktığımızda, karşı çıkışta öyle bir tablo
yaşadık ki sanki ihanet edermişizcesine bir tablo yaratılmak istendi. Aslında
ihanet tablosu buradaydı. Neden buradaydı? Bu insanlar hak ettikleri şeyi
alamıyorlar, hak ettikleri durumu alamıyorlar. 
Biz
bunun bütçeye bir yük olmadığını düşünüyoruz; tam tersine, bunların haklarının
verilmesinden yanayız. Bu dönemde de -geçmişte bu konuda birçok kez verilen
önergeye destek verdiğimiz gibi- emeklilikte yaşa takılanların sorunlarının
araştırılmasını istiyoruz. Zaten, araştırmadan niye çekiniliyor onu da anlamış
değiliz. Çünkü bu olay araştırılacak, gerçek durum ortaya çıkacak, gerçek durum
doğrultusunda da biz ne gerekiyorsa onun yapılmasından yana taraftarız. 
Sonuç
olarak, İYİ PARTİ’nin getirmiş olduğu ve hepimizin desteklediği, Meclisten
geçen bu araştırma önergesinin kısa sürede komisyonlarının oluşturulması,
gerçek durumun ortaya çıkarılması, emekliliği hak eden insanlara bir an önce
emekliliğinin verilmesi için bütün çalışmalara katılmak istiyoruz. Lütfen bu
konuda herkes elini vicdanına koysun, lütfen herkes sorumluluğunu alsın, lütfen
herkes kendi seçim bölgesinde çalışmaları yürütürken insanların getirdiği
dilekleri yerine getirsin ve bunu lütfen şu şekilde ele alalım: Bu insanlar bir
keyfiyet istemiyor, bu insanlar bir avanta istemiyor, bu insanlar bir ayrıcalık
istemiyor; bu insanlar kendilerine ait haklarını, yıllarca yatırdıkları
primleri, yıllarca çalıştıkları emeklerinin ve alın terlerinin hakkını
istiyorlar. Bu insanlar bu saatten sonra… Ta 1999’dan bugüne kadar aradan geçen
süre içerisinde bu işe takılanların hepsi -çocukları, eşleri, aileleri-
mağdurlar. Bu mağduriyeti kimse yaşatmak zorunda değildir. Bir vicdani
sorumluluktur. Bu meseleyi vicdanla ele aldığımızda, kendi kalbimize, kendi
vicdanımıza baktığımızda onlarla beraber çalışmamız lazım, onlara destek
olmamız lazım. Bu destek konusunda da hepimize görev düşüyor. Gereğinin
yapılması için de hepinize saygılarımı sunuyorum. (HDP sıralarından alkışlar) 
BAŞKAN
– Cumhuriyet Halk Partisi Grubu adına Atila Sertel, İzmir Milletvekili.
Buyurun
Sayın Milletvekilim. (CHP sıralarından alkışlar) 
CHP
GRUBU ADINA ATİLA SERTEL (İzmir) – Sayın Başkanım, sizin Başkanlığınızda
yaptığım ilk konuşma, önce kutluyorum. Meclisimizde sizin gibi söz hakkı
tanıyan ve Mecliste bulunan milletvekillerinin kendi illerine ilişkin
söylemlerini dile getirmesine izin veren başkanların çoğalması dileğiyle iyi
görevler diliyorum.
BAŞKAN
– Teşekkür ederim.
ATİLA
SERTEL (Devamla) – Sayın arkadaşlarım, bizi burada bütün Türkiye izliyor
sanıyorum. Aslında burada “emeklilikte yaşa takılanlar” olarak yorumlanıyor ama
işin bir gerçeği var: Emeklilikte yaşa takılanlar yok Türkiye'de, AKP'nin
emeklilikte yaşa taktığı kişiler var Türkiye'de ve onlar bu ülkede mağdur
edilen, hakları ellerinden alınan, hakkı hukuku çiğnenen insanlarımız. Bu
insanlarımızın sayısı kimilerine göre 3 milyon, kimilerine göre daha da ileri.
Oysa burada konuşan arkadaşlarımızın söylediği gibi, emeklilikte yaşa
taktıklarını, 1999 yılında SSK’li, BAĞ-KUR’lu, Emekli Sandığı mensubu olan
kişileri emeklilikte yaşa takacak yasayı çıkarıp onların hakkını elinden alan
bir AKP iktidarıyla karşı karşıyayız. Kelimenin tam anlamıyla maç oynanırken,
kurallar bir bütün hâlindeyken birdenbire birileri çıkıyor “Evet, maç oynanıyor
ama penaltıyı kaldırdık ya da golü kaldırdık.” diyor. 
AHMET
TAN (Kütahya) – Sayın Vekilim, bunu kaldıran kim? 1999’da kim vardı?
Kaldıranlar içinde kimin olduğunu söylerseniz belki biz de gerçeği…
ATİLA
SERTEL (Devamla) – Bu noktada, Cumhurbaşkanlığının başında yürütmeyi götüren
arkadaşların içinde Adalet ve Kalkınma Partisinin… Sigortalılık süresinin
primini tamamıyla ödemiş, geçmiş dönemde -kadınlar için yirmi yılda, erkekler
için yirmi beş yılda- bütün yükümlülüklerini getirmiş, hatta bırakınız 5 bin iş
gününü, yasada çıkarılmış olan 9 bin iş gününü bile tamamlamış insanların emeklilikleri
ellerinden alınmıştır. 
Geçtiğimiz
günlerde Cumhuriyet Halk Partisi bu konuda bir çalıştay yaptı ve bu çalıştaya
akademisyenler katıldı, bu çalıştaya sendikalar katıldı; emek örgütünün değerli
temsilcileri katıldı, sosyal güvenlik uzmanları katıldı, emeklilik sistemi,
emekli aylıkları, emekli yaşıyla ilgili olan her ne kadar kişi varsa o
çalıştaya katıldı. Aslında Cumhuriyet Halk Partisinin buradaki hedefi ve
yayınladığı sonuç bildirgesi, tamamen hakkı hukuku elinden alınmış insanların
sorunlarının çözümüne yönelikti. Diğer partilerin de aynı noktada görüşleri
var; Milliyetçi Hareket Partisi de, İYİ PARTİ de, HDP de –Halkların Demokratik
Partisi de- her biri, bütün bireyleri, bütün milletvekilleri, hatta Adalet ve
Kalkınma Partisinin içinde vicdanı olan milletvekilleri de emeklilikte yaşa
taktıklarının hakkının geriye verilmesi noktasında mutabıklar. 
Bunu
nasıl yapacağız, bunu nasıl kaldıracağız? Pek çok kanun teklifi Meclise
veriliyor. Bunlardan birini de benim çalışkan arkadaşım Niğde Milletvekili Ömer
Fethi Gürer verdi. Bu kanun maddesinin değiştirilmesine ilişkin geçici madde
70’in eklenmesini istedi. O da çok basit, burada okumak isterim: “Bu maddenin
yürürlüğe girdiği tarihte bu kanuna ve mülga sosyal güvenlik kanunlarına göre
emeklilik için gereken prim gün sayısı koşulunu sağlayıp yaş koşulunu
sağlayamayanlardan, bu maddenin yayımı tarihinden itibaren üç ay içinde kuruma
yazılı olarak başvuranlara yaşlılık aylığı bağlanır. Bu maddenin uygulanmasına
ilişkin usul ve esaslar kurum tarafından belirlenir. Madde 2– Bu kanun yayımı
tarihinde yürürlüğe girer. Madde 3- Bu kanun hükümlerini Cumhurbaşkanı
yürütür.”
Şimdi,
burada gerçekten emeklilikte yaşa takılanların, taktıklarının sorununu çözmek
için bütün partililere görev düşüyor. Geçtiğimiz gün Sayın Cumhurbaşkanı çıktı
televizyonlara dedi ki: “Emeklilikte yaşa takılanlar için Türkiye’nin bütçesini
düşünmek lazım. Türkiye’deki hesabı kitabı iyi yapmak lazım ve bu insanlara biz
bu miktarı, bu parayı sağlayamayız. 65 yaşında emekli olur, 60 yaşında emekli
olur.” Ama Sayın Cumhurbaşkanının kendisi 46 yaşında emekli olmuş bir kişi.
Yani geçmiş koşullarda emekliliği elde etmiş olan ve bu hakkı yasayla almış
olan Cumhurbaşkanının, insanların emekliliklerinin 65 yaşına kadar sürmesi
noktasındaki kanunun savunmasını yaparken Türkiye'nin bütçesini gündeme
getirmesi doğrusu beni gerçekten çok üzdü. Neden söylüyorum çünkü Sayın
Cumhurbaşkanı Türkiye'nin bütçesini düşünmüş olsaydı sarayın yıllık masrafı 658
milyon 240 bin 289 lira olmazdı. Yani eski parayla söyleyelim: 658 trilyon 240
milyar 289 milyon lira sarayın masrafı olmazdı. Sarayın günlük gideri 1 milyon
800 bin lira olmazdı. Yani eski parayla söyleyelim: Saray bir günde 1 trilyon
800 milyar para harcayacak, onun için para var fakat iş emekliye gelince, iş
emeklilikte yaşa taktıklarına gelince para yok. Bunu kabul etmek mümkün değil.
Bakın,
Sayıştay raporlarından okuyorum ben bunları, asla afaki rakamlar değil.
Sayıştay, sarayın mutfak masrafının yılda 2,6 milyon lira yani 2 trilyon 600
milyar lira olduğunu söylüyor. Sarayda temizliğe 3,2 milyon TL yani 3 trilyon
200 milyar lira para gittiğini yazıyor. Ülkenin bütçesini düşünen bir kişi
nasıl böyle bir harcama yapıyor, onu sormak lazım. Yetmiyor, sarayın yanı sıra
rahmetli Özal’ın bizim gazetecilik yaptığımız dönemde Marmaris’te yaptığı 3 oda
1 salon mütevazı bir yazlığın 300 odalı hâle getirilmesi ve yazlık sarayın
inşası için trilyonlarca lira para harcanıyor. Yetmiyor, uçan saray alınıyor ve
yetmiyor, bütün masraflar alabildiğine artıyor.
Sevgili
arkadaşlarım, Sayın Cumhurbaşkanı diyor ki: “Suriyeli vatandaşlar için biz
bütçeyi sonuna kadar açtık.” Ve rakamsal olarak da inanılmaz ve doğrulanması
gereken rakamlarla Suriyeli yurttaşların bütün harcamalarını karşıladıklarını
söylüyor. Tamam, Suriyeli vatandaşlar için siz harcamalar yapıyorsunuz, bunu
kabul etmek mümkün ama emekliye gelince, yaşa taktıklarınıza gelince bu
harcamaları Türkiye'nin gündemine getirerek emekliliği önlemeye yönelik kararın
alınmasını gerçekten kabul etmek mümkün değil. 
Sevgili
arkadaşlarım, bizim bildirgemiz yayınlandı. CHP emek bürolarının Sayın Veli
Ağbaba’nın başkanlığında düzenlediği o çalıştaydan çıkan bildirge sonuçlarında
çok önemli kararlar alındı. Elbette ki bunu toplumun bilgilenmesi açısından da
burada tekrar etmekte yarar var. Çalışma yaşamına girdiğinde yirmi-yirmi beş
yıllık sigortalılık süresini ve gerekli prim gün sayısını doldurduğunda
emekliliğine hak kazanacağını düşünen milyonlarca yurttaş bir anda yaş
koşuluyla karşı karşıya kalmıştır. Bu, özü itibarıyla bir hakkın gasbıdır.
Emeklilikte yaşa takılanlara makul ve adilane bir çözüm üretilmesi
gerekmektedir. Yaşa takılanlar için emeklilik yaşının düşürülmesi yoluyla
yurttaşlarımıza emeklilik haklarının sosyal güvenlik sistemini zora sokmaksızın
iade edilmesi mümkündür. Emeklilik koşulları tüm yurttaşlarımız için yeniden
düzenlenmelidir. 1999 yılında yapılan değişiklikle emeklilik yaşı 58-60’a, 2006
yılında yapılan değişiklikle de 65’e yükseltilmiştir. Emeklilik yaşının
kademeli artışına derhâl son verilmeli ve ülke gerçeklerine göre uygun bir
seviyeye çekilmelidir. 
Sevgili
arkadaşlarım, ayrıca burada emekli aylıkları ve aylık bağlanma oranları da bu
bildirgenin içinde yer almıştır. Benim buradan yurttaşlara önerim, bu
bildirgeyi dikkatle sonuna kadar okumalarıdır. Cumhuriyet Halk Partisi olarak
biz emeklilerin, ezilenlerin yanındayız. Size samimiyetle söylüyorum, bugün
kahvede, üçüncü sınıf işletmede 1 çayın bedeli 1,5 lira olduğu için kahvede çay
içemeyen emeklilerin olduğu bir ülkede yaşıyoruz. Köylerde ve kırsalda bizi
dinleyen emeklilerin 800 lira, bin lira, 1.200 lira aldığı, 1.500 lira aldığı
ve ayın sonunu getirmek için, pazara çıktıklarında akşamüstü sıralarını tercih
ettiklerini, sebzenin ve meyvenin ucuzladığı ve ucuz olarak satın alınabildiği
saatleri beklediği gerçeğini inkâr edemeyiz.
Sevgili
arkadaşlarım, Türkiye’de birileri için var olan, birileri için harcanan
milyonların, milyon dolarların, birileri için alabildiğine açık bütçelerin
olduğu ülkemizde iş emeklilere gelince, iş işçilere, köylülere, üreticilere
gelince yok sayılmasını kabul etmek mümkün değildir. Suriyelilere gelince var,
emeklilere gelince yok. Suriyelilere gelince sağlık, burs, her konuda hizmet
tamam; bizim öğrencilerimize gelince yurt yok, burs yok, kredi yok.
Suriyelilere gelince alabildiğine harcama var; Türkiye’de köylüye, mazota
gelince, mazota, gübreye destek yok. Böyle bir ülkede yaşıyoruz. 
Bizim
bu ülkedeki konumumuz itibarıyla bizim yerimiz halkın safıdır, halkın yanıdır.
Biz sonuna kadar doğruları anlatmaya ve buradaki arkadaşlarımızın vicdanlarına
seslenmeye çalışacağız.
Sosyal
güvenlikte bütüncül bir dönüşüm sağlanmadıkça, insanlar kurallarına göre
emeklilikle ilgili başlangıçtan itibaren sonuna kadar ne olacağını bilmediği
sürece, insanlar bu devlette hemen birtakım şeylerin değişeceğini öngörerek
birtakım önlemler almak yerine devlete güvenmesi gerekirken, devlet tarafından,
devleti yönetenler tarafından onların haklarının gasbedilmesini kabul etmek
mümkün değil. Biz Cumhuriyet Halk Partisiyiz; bizim safımız emekten yana, bizim
safımız ezilenlerden yana, bizim safımız işçilerden, köylülerden, memurlardan,
öğretmenlerden yana. Biz bunu seçim bildirgelerimizde çok açık ve net söyledik
ve sonuçta bizim bu anlattıklarımız bazıları tarafından tepkiyle karşılanabilir
ama benim bu anlattıklarımı Meclisin berberi Hicabi anlıyor ve “Haklısın
Vekilim.” diyor ama buradaki vekillere anlatmakta güçlük çekiyoruz. Yaşasın
Hicabi gibi emekçiler, yaşasın köylüler, yaşasın işçiler, yaşasın emeklilikte
yaşa taktıklarınız! (CHP sıralarından “Bravo” sesleri ve alkışlar, İYİ PARTİ
sıralarından alkışlar) Siz bu hakkı vermeseniz de burada gördüğünüz muhalefet
partileri dayanışma içerisinde, direnme içerisinde, mutlaka o insanların
hakkını hukukunu alacaktır.
Sağ
olun.
BAŞKAN
– Teşekkürler Sayın Milletvekili.
Milliyetçi
Hareket Partisi Grubu adına Erkan Akçay, Manisa Milletvekili. (MHP sıralarından
alkışlar)
MHP
GRUBU ADINA ERKAN AKÇAY (Manisa) - Sayın Başkan, değerli milletvekilleri;
muhterem heyetinizi saygıyla selamlıyorum.
Biraz
önce, emeklilikte yaşa takılanlar için verilen grup önerisinin gündeme alınıp
alınmayacağı, görüşülüp görüşülmeyeceğine ilişkin bir ön görüşme yapıldı ve
akabinde de yapılan oylamada bu görüşmenin yapılması kararı çıktı ve şimdi de
bu görüşmeleri yapıyoruz. Bu konuda Milliyetçi Hareket Partisi Grubu olarak
yaptığımız değerlendirmeyi ve görüşleri sizlerle paylaşmak istiyorum.
Değerli
milletvekilleri, ülkemizin önemli sosyal ve ekonomik sorunlarından birisi
hâline gelen emeklilikte yaşa takılanlar konusu uzun süredir kamuoyunu meşgul
etmektedir. Geçtiğimiz haftalarda gerek Türkiye Büyük Millet Meclisi
faaliyetlerinde gerekse de kamuoyuna yansıyan açıklamalarda gördüğümüz üzere,
EYT bazı siyasi partilerin istismar ve polemik aracı hâline getirilmiştir.
Türkiye Büyük Millet Meclisinde ilgisi olmayan komisyonlarda, Genel Kurulda
veya değişik her ortamda bu konu gündeme getirilmek suretiyle kamuoyunda âdeta
bir kutuplaşma yaratılmak istenir bir hava ve atmosfer oluşmaya başlamıştır. 
24
Haziran 2018 milletvekili genel seçimleri beyannamemizde yani Milliyetçi
Hareket Partisi seçim taahhüdünde emeklilikte yaşa takılanların mağduriyetinin
giderilmesi taahhüdüne yer verdik. Milliyetçi Hareket Partisi
milletvekillerinin, emeklilikte yaşa takılanların mağduriyetinin giderilmesi
için Türkiye Büyük Millet Meclisinde kanun teklifleri bulunmaktadır ve bu kanun
tekliflerinden birisini veren bir milletvekili arkadaşınız da benim. 
Biz
Milliyetçi Hareket Partisi olarak taahhüdümüzün ve kanun tekliflerimizin
arkasındayız ve takipçisiyiz. Öncelikle bunun bilinmesine dikkatleri çekmek
istiyorum. Bununla birlikte, EYT sorununun gittikçe artan bir şekilde polemik
konusu yapılmasına araç olmayacağımızı da belirtmek istiyorum. Öte yandan,
sosyal ve ekonomik sorunların çözümü, beklentilerin karşılanması, ülke
gerçeklerinden kopuk bir şekilde ele alınamaz.
ENGİN
ÖZKOÇ (Sakarya) – Sayın Başkan, hatibi duyamıyoruz efendim.
BAŞKAN
– Sayın milletvekilleri, hatibi dinleyelim. Sizi sükûnete davet ediyorum.
ERKAN
AKÇAY (Devamla) – Tekraren ifade ediyorum: Sosyal ve ekonomik sorunların
çözümü, beklentilerin karşılanması ülke gerçeklerinden kopuk bir şekilde ele
alınamaz. Özellikle sistematik ekonomik saldırılar ve operasyonlara milletimiz
ferasetle karşı dururken planlı ekonomik operasyon faaliyetleri karşısında
millet olarak kenetlenmemiz ve bir sağduyu ve uhulet içerisinde hareket etmemiz
önem arz etmektedir. Ülkemizin itibar ve saygınlığını hedef alan para oyunları
karşısında devletimizi ekonomik olarak da ayakta tutmanın hepimizin en önemli
sorumluluklarından biri olduğunu düşünüyoruz. Ekonomik abluka girişimlerine bir
tuğla daha koyacak ve devlet bütçesine büyük yükler getirecek uygulamalardan
bir süre kaçınmamız gerektiği kanaatindeyiz. Biz Milliyetçi Hareket Partisiyiz,
“Önce ülkem ve milletim.” ülküsüyle çizdiğimiz siyaset rotamız istikametinde
tavır ve tutum almaktayız, siyasi bir rant peşinde değiliz. 
Emeklilikte
yaşa takılanlar sorununun çözümü için bütçenin ve ekonominin yönetiminden
sorumlu olan iktidarla uzlaşma sağlanmadan hareket etmenin, yürümenin doğru olmadığı
kanaatindeyiz. Bu konuda Milliyetçi Hareket Partisi sorumlu ve doğru bir
politika izlemektedir. Sonuç olarak, emeklilikte yaşa takılanlar sorununa
ilişkin taahhüt ve tekliflerimizin takipçisi olmakla birlikte, çözüm için
ekonomik şartların ve mali imkânların da dikkate alınarak bütçenin yönetimiyle
görevli olan iktidarla uzlaşma sağlanmasının bir zorunluluk ve bir sorumlu
siyasetin gereği olduğunu düşünüyoruz. Önümüzdeki günlerde… (CHP sıralarından
gürültüler)
Lütfen
tahammül gösteriniz yani Milliyetçi Hareket Partisinin duruşu ve politikasının
anlaşılmasında bazı arkadaşlarımız müşkülat çekiyorlar ama zaman her zaman
haklı çıkarıyor. 
VELİ
AĞBABA (Malatya) – Kulağını çekmişler, kulağını! Arkadaşlar kulağını çekmişler
vallahi!
ERKAN
AKÇAY (Devamla) – Şimdi, önümüzde bütçe görüşmeleri başladı değerli arkadaşlar
ve bu görüşmeler Plan Bütçe Komisyonunda da yapılacak. 
MÜZEYYEN
ŞEVKİN (Adana) – İki saatte mi değişti fikriniz? 
ERKAN
AKÇAY (Devamla) – Burada yürütmeye büyük bir görev düşmektedir. 
Biz
buradan Cumhurbaşkanlığının, ilgili bakanlıkların, resmî olarak, bu konuda
değişik parti gruplarına mensup milletvekilleri tarafından verilen bütün
teklifler dikkate alınmak suretiyle -çünkü her teklifin mahiyeti farklı
olabiliyor- bu kanun tekliflerine de ilişkin kapsamlı bir düzenleme etki
analizi yaparak bunu kamuoyuyla paylaşmasının çok önemli olduğunu
değerlendiriyoruz. 
Bizim
Milliyetçi Hareket Partisi olarak değerlendirmemiz bu şekildedir ve bu
tutumumuzu ısrarla devam ettireceğimizi Genel Kurulun bilgisine sunuyor…
ÖZKAN
YALIM (Uşak) – Biraz önce öyle değildi. 
ERKAN
AKÇAY (Devamla) – …ve hepinize saygılar sunuyorum. (MHP ve AK PARTİ
sıralarından alkışlar)
BAŞKAN
– Teşekkürler Sayın Akçay. 
Adalet
ve Kalkınma Partisi Grubu adına Ramazan Can, Kırıkkale Milletvekilli. (AK PARTİ
sıralarından alkışlar) 
AK
PARTİ GRUBU ADINA RAMAZAN CAN (Kırıkkale) – Sayın Başkanım, değerli
milletvekilleri; Genel Kurulu saygıyla selamlıyorum.
VELİ
AĞBABA (Malatya) – Ramazan Can milletin lehine bir şey söylememiştir, Allah
nasip etmedi bir kere lehine konuşmak.
RAMAZAN
CAN (Devamla) – Öncelikle emeklilikte yaşa takılanlarla ilgili şu anki gündeme
gelen grup önerisinin Meclis araştırmasına çevrilip çevrilmemesiyle ilgili
huzurlarınızdayız. Tabii, bunun tarihî safahatını biraz da olsa paylaşmak
istiyorum. 
Bu
olayda, rahmetli Özal 1987 yılında erken yaşta emekliliğin sigortayı, Sosyal
Güvenlik Kurumunu batıracağından bahisle 3395 sayılı Yasa’yı çıkarmıştır. Bu
yasa çıkmazdan evvel yaş şartı yok; prim ödeme süresi ve sigortalılık süresi…
Ayrıca, üçüncü ilave olarak yaş şartı getirilmiş; kadınlar 55, erkekler 60 yaş.

VELİ
AĞBABA (Malatya) – Ramazan Can, emeklilikte yaşa takılıyor musun?
RAMAZAN
CAN (Devamla) – Netice itibarıyla, 1987 yılında çıkan bu yasayla birlikte,
1990’lı yılların sonuna doğru Sosyal Güvenlik Kurumu emeklilerin maaşını
ödeyemez hâle gelmiş ve krizler birbirini takip etmiş. Bu ortamda, dönemin
hükûmeti 1999 yılında kademeli yaş sistemini getirdi. Kademeli yaş sistemi
Anayasa Mahkemesince iptal edildi. Türkiye Büyük Millet Meclisi 23/5/2002
tarihi itibarıyla yürürlüğe koyduğu kanunla birlikte, Anayasa Mahkemesinin
iptal gerekçelerini karşıladı. Burada da 58 ve 60 yaşa geçildi fakat asıl
sıkıntı 1992 yılında yaşandı. 1987 yılında rahmetli Özal’ın ileriyi görerek atmış
olduğu adım “mezarda emeklilik” diye, seçim meydanlarında popülist bir
yaklaşımla, 1992 yılında Demirel ve SHP Hükûmeti tarafından yaş haddi,
biliyorsunuz, kaldırıldı. 
VELİ
AĞBABA (Malatya) – Bunlar delirdi Ramazan Can, bunlar delirdi. 
RAMAZAN
CAN (Devamla) – 1992 yılında yirmi beş yılı dolduran herkes emeklilik hakkını
kazandı. Bu, “aktüeryal denge” dediğimiz sistemi bozdu, felaket bir şekilde
bozdu. Hatta sanatçılar için 14 yaş, 15 yaş… 3308 sayılı Yasa çıkmadan evvel 14
yaşında, 15 yaşında ihtiyarlık primi sigortası kesilen gençlerimiz vardı,
çocuklarımız vardı. Dolayısıyla 38 ve 40 yaşında emeklilik bu sistemi çökertti.
Yetmedi, 1992 yılında emeklilik yaşını kazandığı hâlde, ihtiyari emeklilik
varken 1994 yılında, 1993 yılında resen emeklilik… Yirmi beş yılı dolduran
herkes KİT’lerden resen zorunlu emekli edildi. “Ben emekli olmak istemiyorum,
38, 40 yaşında çalışmak istiyorum.” diyen kardeşlerimiz –ben bilakis Makine
Kimyada- emekli edildi. 
VELİ
AĞBABA (Malatya) – Vay be!
RAMAZAN
CAN (Devamla) – İşte, bu sistem çökertildi. 1999 yılında hükûmetin çıkarmış
olduğu yasa popülizmden uzak, mantıklı bir yasadır. 
ENGİN
ÖZKOÇ (Sakarya) – Bravo!
RAMAZAN
CAN (Devamla) – 2002 yılında da yürürlüğe girmiştir Anayasa Mahkemesi iptal
ettikten sonra. 
Evet,
bu şartlarda aktüeryal denge bozuldu ve sistem kendi işler hâlde değil, şöyle
ki: Türkiye’de 1,8 çalışana 1 emekli düşüyor. Normal olması gereken ne? 1
emekliye 4 çalışanın olması gerekiyor. Avrupa standardında 5, 6, 7. Türkiye'de
12 milyon kişi yetim, dul, BAĞ-KUR, SSK, memur emeklisi. 12 milyon kişi
sistemden maaş alıyor. 24 milyon da çalışanımız var. Dolayısıyla, yaklaşık
1,8-2 arasında karşılama oranı var ki bu sürdürülebilir bir karşılama oranı
değildir.
VELİ
AĞBABA (Malatya) – Avrupa’da emekli ne kadar maaş alıyor, Türkiye'de emekli ne
kadar maaş alıyor? 
RAMAZAN
CAN (Devamla) – Ama netice itibarıyla yirmi beş yılı doldurduğu hâlde yaşı
bekleyen kardeşlerimiz gayet doğaldır, “Ben sisteme girdiğimde yirmi beş yıl
vardı, yaş şartı yoktu, kademeli bir yaş yoktu.” diyebilir ki bu hukuken de
yerinde bir gerekçedir fakat devletin bütçe olanaklarını da dikkate almak
durumundayız. 
VELİ
AĞBABA (Malatya) – Avrupa’da 800 lira emekli maaşı alan kimse var mı?
RAMAZAN
CAN (Devamla) – Evet, emeklilikte yaşı bekleyenlerin sağlık harcamasıyla ilgili
burada hatiplerden herhangi bir söz söyleyen olmadı. 
MAHMUT
TANAL (İstanbul) – Ramazan Can, milletin anasını ağlattınız kardeşim.
RAMAZAN
CAN (Devamla) – Bütçe dinamikleri nedir bilmiyoruz. Bütçe dinamiklerinde
Hükûmetimiz… Emeklilikte yaşı bekleyenlerin sağlık harcamasıyla ilgili bir
çalışmayı hep beraber yapabiliriz. 
ÖZKAN
YALIM (Uşak) – Millet sizden bunun hesabını soracak.
RAMAZAN
CAN (Devamla) – İnşallah, böylece, emeklilikte yaşa takılan kardeşlerimizin
sorunlarını çözme adına bir nebze olsun adım atmış olabiliriz. Tabii, burada
bütçe dinamiklerine de bakmak durumundayız.
AYTUN
ÇIRAY (İzmir) – Bence bir uçak daha alalım.
RAMAZAN
CAN (Devamla) – Çok değerli hemşehrilerim, bu memleket bizim, millî gelir
hepimizin. Dolayısıyla, her yıl millî gelirimizden 80 katrilyonu alıyoruz,
sosyal güvenliğe aktarıyoruz. Yıllık bizim yatırımlara aktardığımız miktarın 2
katı. Gönül ister ki gerçekten millî gelirimiz artsa ve bunu da bu
kardeşlerimizle paylaşsak. 
Değerli
arkadaşlar, AK PARTİ Hükûmetinin emeklilere, mağdurlara, fakirlere ne verdiğini
hep beraber biliyoruz. Onların problemleri başımızın üstüne ama bunları
yaparken de 30 yaşındaki, 40 yaşındaki gençlerimizin yarın emekli olamayacak
hâle gelmelerine de set çekmeliyiz. Evet, gençler, 30 yaşındaki kardeşlerimiz;
80 yaşında emekli olmamak için, yatırımların adaletli ve dengeli dağılması için
inşallah, gelirlerimiz arttıkça milletimizle paylaşmaya devam edeceğiz, bütün
sorunları çözmeye devam edeceğiz diyor, Genel Kurulu tekrar saygıyla selamlıyorum.
(AK PARTİ sıralarından “Bravo” sesleri, alkışlar) 
BAŞKAN
– Meclis araştırması önergesi üzerindeki ön görüşme tamamlanmıştır.
Şimdi,
Meclis araştırması açılıp açılmaması hususunu oylarınıza sunacağım.
Meclis
araştırması açılmasını kabul edenler… Kabul etmeyenler… (CHP sıralarından
“Yuh!” sesleri, gürültüler)
OLCAY
KILAVUZ (Mersin) – Size yuh, size yuh!
ERKAN
AKÇAY (Manisa) – Ne konuşuyorsunuz!
BAŞKAN
– Kabul edilmemiştir. (AK PARTİ sıralarından alkışlar) 
On
dakika ara veriyorum değerli milletvekilleri.
Kapanma Saati: 19.12
DÖRDÜNCÜ OTURUM
Açılma Saati: 19.30
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), Şeyhmus DİNÇEL
(Mardin)
----- 0 -----
BAŞKAN
– Türkiye Büyük Millet Meclisinin 10’uncu Birleşiminin Dördüncü Oturumunu
açıyorum. 
Gündemin
“Kanun Teklifleri ile Komisyonlardan Gelen Diğer İşler” kısmına geçiyoruz. 
1’inci
sırada yer alan, Ankara Milletvekili Fatih Şahin ve İstanbul Milletvekili Şirin
Ünal’ın Türk Silahlı Kuvvetlerini Güçlendirme Vakfı Kanununda Değişiklik
Yapılması Hakkında Kanun Teklifi ve Millî Savunma Komisyonu raporlarının
görüşmelerine başlayacağız.
X.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Ankara Milletvekili Fatih Şahin ve İstanbul Milletvekili Şirin
Ünal’ın Türk Silahlı Kuvvetlerini Güçlendirme Vakfı Kanununda Değişiklik
Yapılması Hakkında Kanun Teklifi (2/1123) ve Millî Savunma Komisyonu Raporu (S.
Sayısı: 9) (x)
BAŞKAN
– Komisyon yerinde. 
Komisyon
Raporu 9 sıra sayısıyla bastırılıp dağıtılmıştır.
Teklifin
tümü üzerinde söz isteyen Milliyetçi Hareket Partisi Grubu adına Saffet
Sancaklı, Kocaeli Milletvekili.
Buyurun
Sayın Sancaklı. (MHP ve AK PARTİ sıralarından alkışlar) 
MHP
GRUBU ADINA SAFFET SANCAKLI (Kocaeli) – Sayın Başkan, değerli milletvekilleri;
3388 sayılı ve 7 Haziran 1987 tarihli Türk Silahlı Kuvvetlerini Güçlendirme
Vakfı Kanununda Değişiklik Yapılması Hakkında Kanun Teklifi üzerine Milliyetçi
Hareket Partisinin görüşlerini sunmak üzere huzurunuzdayım. Hepinizi ve bizi
izleyen büyük Türk milletini saygıyla selamlıyorum. 
Sürem
yirmi dakika. Bu yirmi dakikanın on dakikasını bu konuya ayırdım, geri kalan on
dakikada da Millî Savunma Komisyonundan Millî Takıma ve Türk sporuna geçeceğim.
Bazı sorunlar var, bazı önerilerimiz var, onları konuşacağız. 
Sayın
Başkanım, size de yeni görevinizde başarılar diliyorum. Çok mutluyuz, çok
sevinçliyiz. 
Teşekkür
ederim.
Hafızalarınızı
yenileyerek konuya giriş yapmak istiyorum. Yıl 1963, yer Kıbrıs. O yıllarda
Kıbrıslı Rumlar 20 bine yakın EOKA militanını adaya yerleştirmiş ve Akritas
Planı’nı devreye sokmuştu. Plana göre Lefkoşe sekiz saat içinde ele geçirilecek
ve Türk köyleri imha edilecek, Türkler ise adadan atılacaktı. 21 Aralık 1963
tarihinde başlayan olaylarda Kıbrıs Rumları, Türklerin meskûn bulunduğu köylere
saldırdılar, 137 köy boşalttılar; evleri, hayvanları, ahırları yaktılar,
yıktılar, tarım araçlarını yağmaladılar. 18.667 Türk, evinden ocağından
sürüldü, 364 Türk şehit edildi. Bu olaylar 1964 yılı boyunca da şiddeti zaman
zaman artırılarak planlı bir şekilde sürdürüldü. İnsanlık dışı zulmün ve
katliamın yaşandığı bu olaylar tarihe “Kanlı Noel” diye geçti.
Kıbrıs’taki
Türk alayının kısmi müdahaleleri olur, birkaç uçak Kıbrıs semalarında görünür,
olaylar karşısında Türkiye Cumhuriyeti Kıbrıs’a çıkarma yapmayı düşünür. Ancak
askerî silahları, mühimmatı ve askerî araçları adaya ulaştıracak, çıkaracak
gemi bulunamamaktadır. O günkü hükûmet çok şey yapmak ister mutlaka ancak o
günün imkânsızlıkları ve çaresizliği içindedir. Benzer olaylar 1974 yılında
tekrar edilir. 1963, 1964, 1967 yıllarında yaşanan olaylardan ders çıkaran
Türkiye bir şeyler yapmaya çalışmıştır ancak yetersizdir. 1974 Kıbrıs Barış
Harekâtı’ndan başarıyla çıkan Türk Silahlı Kuvvetlerine elektronik harp
uygulanarak kendi uçaklarının kendi gemisini vurmasına sebep olmuşlardır.
Elektronik harp, aynı ittifak içinde bulunduğumuz sözüm ona dost ülkelerce bize
karşı uygulanmıştır.
Garantör
ülke, bir ülkede yaşayan vatandaşlarının can ve mal emniyetlerini, namuslarını
korumak üzere… Adaya bu kez çıkarma yapan Türkiye Cumhuriyeti’ne NATO’dan
müttefikimiz olan ülkelerce askerî ve ekonomik ambargo, diplomatik alanda ise
yalnızlığa itilmek üzere ağır tedbirler uygulanmıştır. Türkiye, uçak parçası,
uçak lastiği, ağır silahlarda kullanması gereken mühimmatı, hatta uçak yakıtını
teminde güçlük çeker hâle getirilmiştir. Sağlanan tüm başarılarda, sahip olunan
teknolojik silahlar, mühimmat, araç gereç değil, asil Türk askerinin
kahramanlığı asıl rolü oynamıştır.
Günümüzün
şartlarında da durum farklı mıdır? Tabii ki hayır. Bugün de ne yazık ki durum
aynıdır. Biz şanlı Türk tarihini, vatanımızı, sahip olduğumuz millî güç
unsurlarımızı ve bizi, ülkemizi tehdit gören ülkeleri ya da grupları
değiştiremeyeceğimize göre oyun aynen devam edecektir. Aynı ittifak içinde yer
aldığımız ve müttefikimiz diye bildiğimiz ülkelerin Suriye’de yaptıklarını hep
birlikte yaşıyoruz. Oyun aynen devam ediyor; dışa bağımlı olunduğu, millî
sanayimizi şahlandıramadığımız sürece ve savunma alanında yabancı ülkelere
muhtaç olma durumumuz devam ettiği sürece bu böyle devam edecektir. Hepimizin
bildiği üzere, bugün dost bildiğimiz ülkeler Türkiye’ye karşı terör örgütlerini
silahlandırıyor; NATO ülkesi olmamıza rağmen bize vermediği silah ve mühimmatı,
elektronik donanımı terör örgütlerine veriyor. 
Sayın
Başkan, değerli milletvekilleri; bunları sizlere hafızanızı yenilemek, konuyu
somutlaştırarak önemini vurgulamak üzere anlattım. 
Günümüz
devletleri, küresel ve bölgesel planlama yapan ülkelerden kaynaklanan
tehditlerle karşı karşıyadır. Bu tehdit odaklarının bizden farklı olan ortak
özellikleri, bilim ve teknolojide katettikleri mesafe ile savunma sanayisinde
ulaştıkları aşamalardır. Günümüzde çok sayıda teknolojinin, araç ve gerecin
askerî ya da istihbari ihtiyaçları karşılamak için geliştirildiği ya da askerî
alana adapte edildiği bilinen gerçektir. Günümüzde devletlerin gücünü
somutlaştıran öğelerin başında o ülkenin sahip olduğu savunma sanayisinin gücü
yer alır hâle gelmiştir. Savunma sanayisinin gücü ve bu gücün dayandığı
teknoloji ve silahlara sahiplik durumu ülkelerin planlarını gerçekleştirmede,
dolayısıyla hedeflerine ulaşmalarında ve caydırıcı olmalarında belirleyici
unsurdur. Ne yazık ki Türkiye bu konuda arzulanan seviyeye henüz ulaşamamıştır.
Bu ihtiyacı karşılamak üzere, Türk Silahlı Kuvvetlerinin, 1974 ambargosundan
gerekli dersi çıkararak girişimlerde bulunmaya başladıklarına şahit olmaktayız.
Kara, Deniz, Hava Kuvvetleri Komutanlıklarının dışa bağımlılıktan, dolayısıyla
zor zamanda tahakkümden kurtulmak üzere vakıflar kurmaya başladıkları
görülmektedir. Bu bizim insanımızın cesaretidir, müteşebbis ruhun yansımasıdır.
Türk Medeni Kanunu ve Vakıflar Kanunu ile diğer ilgili mevzuatın sağladığı
hukuki imkânlarla kurulan bu vakıflar milletin desteğiyle ilk adımlarını atmış
ve hemen tamamına yakını da başarıya ulaşmıştır; 1987’de Türk Silahlı
Kuvvetlerini Güçlendirme Vakfının çatısı altında bütünleştirilmiştir. Türk
Silahlı Kuvvetlerini Güçlendirme Vakfı günümüzde ASELSAN, TUSAŞ, ROKETSAN,
HAVELSAN, İŞBİR, ASPİLSAN, TEI, DİTAŞ, NETAŞ gibi 44 şirket ve 16 binin
üzerinde personel çalıştıran bir güce ulaşmış bulunmaktadır. Bu şirketler,
bünyelerinde yetiştirdikleri elemanların ayrılarak yeni şirketler kurması
sonucunda savunma sanayisinde okul görevi görmüşler, ayrıca fason olarak
yaptırdıkları iş nedeniyle de yan sanayisinin gelişmesine öncülük yapmışlardır.

Vakıf
senedinde vakfın ana amacı “Millî Harp sanayimizin geliştirilmesi, yeni harp
sanayi dallarının kurulması, harp silah araç ve gereçlerinin alınması suretiyle
Türk Silahlı Kuvvetlerinin savaş gücünün artırılmasına katkıda bulunmak üzere
milletimizin maddi ve manevi desteğini sağlamaktır.” şeklinde belirtilmiştir.
Vakfın senedinde yer alan amaca uygun faaliyet yürüttüğü, bünyesindeki
kuruluşların halk tarafından saygın kuruluşlar olarak kabullenilebildiği, haklı
ve temiz bir imaja ulaştığı toplumun ortak kanaatidir. Vakıf senedinin 6’ncı
maddesinin son cümlesinde “Brüt gelirinin yüzde 20’sini yönetim ve idame
masrafları ile ihtiyatlara ve mal varlığını artıracak yatırımlara, kalan yüzde
80’ini ise, Vakıf amaçlarına sarf ve tahsise zorunludur.” hükmü yer almaktadır.
Bu hüküm, vakfın daha önce ifade edilen amaçlarına odaklanarak çalışmasına
dayanak teşkil etmiştir. 
Özellikle
savunma sanayisi gibi Türkiye’nin ciddi açıklarının bulunduğu bir alanda AR-GE
çalışmalarına duyulan ihtiyacın farkında olunarak hareket edildiği düşünülmekte
ve memnuniyetle karşılanmaktadır. Ancak kayıtlara geçmesi bakımından zorunlu
gördüğümüz birkaç hususun altını özellikle ve önemle çizmek isteriz. Vakıf
kanununda 20 Kasım 2017 tarih ve 696 sayılı Kanun Hükmünde Kararname’nin
64’üncü maddesine istinaden 1 Şubat 2018 tarih 7079/60 sayılı Kanun’la yapılan
değişikliğe dikkatinizi çekmek isterim: Bu değişiklikte “Vakfa başlangıçta
özgülenen mal ve haklar ile Vakfın sonradan iktisap ettiği mal ve haklar, Vakıf
yetkili organının kararı ile daha yararlı olanlarla değiştirilebilir veya
paraya çevrilebilir.” denilmektedir. Her ne kadar şubat ayında yüce
Meclisimizden geçmiş olsa da bu hususun yüce Meclisimizin yakın denetiminde olmasına
ve özellikle AR-GE çalışmalarına dayalı kazanılmış fikrî ve sınai mülkiyet
haklarının devredilmemesi konusunun dikkatle izlenmesine ihtiyaç bulunduğunu
düşünmekteyiz Sayın Başkan. 
Kanun
teklifinde, Cumhurbaşkanlığı hükûmet sisteminde Cumhurbaşkanlığı Yardımcılığı
makamının ihdas edildiği, müsteşar ve müsteşar yardımcısı kadrolarının
kaldırıldığından bahisle bu değişikliklere uyum sağlanması amacıyla 3388 sayılı
Türk Silahlı Kuvvetlerini Güçlendirme Vakfı Kanunu’nda değişikliklerin
yapılmasına ihtiyaç olduğu dile getirilmiştir. Bu kapsamda “Vakıf Mütevelli
Heyeti, Cumhurbaşkanı başkanlığında, Cumhurbaşkanının görevlendireceği
Cumhurbaşkanı yardımcısı, Milli Savunma Bakanı, Genelkurmay Başkanı ve Savunma
Sanayii Başkanından oluşur.” şeklinde değerlendirilmesi teklif edilmiştir. 
Vakfın
senedi incelendiğinde görüleceği üzere, mütevelli heyetinin görevleri doğrudan
icrai özellikler taşımakta ve yetki devretmediği takdirde genel müdüre ihtiyaç
kalmamaktadır. Ayrıca vakıf senedinin 13’üncü maddesine göre mütevelli
heyetinin vakıf başkanının başkanlığında yani Sayın Cumhurbaşkanının
başkanlığında en az iki ayda bir defa toplanması gerekmektedir. 
Personel
alımından mal vasiyeti ve teberru olarak kabul etmeye kadar uzanan geniş bir
alanda uğraşacak mütevelli heyetine Sayın Cumhurbaşkanının başkanlık yapmasını
düşünmenin ayaküstü verilmiş bir karar ve alelacele hazırlanmış bir teklif
olduğunu, pratikte uygulama şansının olmadığını düşünmekteyiz. Bunun yanında
“en az” ibaresinin eklenerek muğlak bırakılan vakıf yönetim kurulu üyelerinin
netleştirilmesi de gerekmektedir. 
Türk
Medeni Kanunu, Vakıflar Kanunu ve Türk Ticaret Kanunu’na tabi Vakıflar Genel
Müdürlüğünce denetlenen, hukuken özel hukuk tüzel kişisi olan vakfa mütevelli
heyet olarak Sayın Cumhurbaşkanından Savunma Sanayii Başkanına kadar geniş bir
yelpazede görevlendirme yaparak kamu görüntüsü vermenin ne kadar doğru olduğunu
sizlerin takdirine bırakıyorum. Dileğimiz, Vakıf Genel Müdürü ve vakfa bağlı
şirket yönetimlerinin kamu dışından olması, muhtemel eleştirileri önlemesidir. 
Savunma
sanayimizin gelişmesi, karşılayacağı ihtiyaçlarımız yanında üreteceği katma
değer ile sağlayacağı bilgi birikimi ve teknolojik gelişim açısından fevkalade
önemlidir, ülkemizin buna ihtiyacı vardır. Türk Silahlı Kuvvetlerini Güçlendirme
Vakfı, kurulduğu tarihten bugüne kadar üstlendiği görevi sahip olduğu kısıtlı
imkânlarla elemanlarının şaibeli ölümlerine kadar uzanan kirli kumpaslara ve
bazı güçleri arkasına almış özel sektörün engelleme ve karalama kampanyalarına
rağmen ayakta kalmış, uluslararası alanda rakibi olan dev firmaların
saldırılarını göğüslemiş bir vakfımızdır. Bünyesindeki kuruluşlara çatı görevi
vererek onların bugünkü hâle gelmesini sağlamıştır. Bu vakfın yaşatılması ve
desteklenmesi gerekmektedir. Bu anlayış içinde yeni mütevelli heyeti oluşumunun
Türk Silahlı Kuvvetlerini Güçlendirme Vakfına güç katması temennisiyle yasa
teklifini Milliyetçi Hareket Partisi olarak destekleyeceğimizi yüce heyetinize
saygıyla bildiriyorum.
Evet,
bu konuyla ilgili konuşmam burada sona ermiştir. Şimdi millî savunmadan Millî
Takıma ve Türk sporuna biraz geçelim, vaktimiz var çünkü. (MHP sıralarından
alkışlar) Millî olunca doğal olarak… Alpay, sen alkışlamadın, görmedim.
FEHMİ
ALPAY ÖZALAN (İzmir) – Ayağa kalkıp alkışlıyorum.
SAFFET
SANCAKLI (Devamla) – Öyle mi? Alkışladın, peki, teşekkür ederim. 
Evet
arkadaşlar, üç buçuk yıldır milletvekiliyim burada, 3 Spor Bakanımız değişti.
Şimdi Alpay kardeşim de geldi ama bir önceki iki dönemde 550 milletvekilinin
içinde…
ÇETİN
ARIK (Kayseri) - Hakan Şükür de vardı.
SAFFET
SANCAKLI (Devamla) – Benim geldiğim dönemden bahsediyorum.
…bir
tek milletvekili bendim millî futbolcu olarak ve doğaldır ki bu millî konuları,
sporla ilgili, Millî Takım’la ilgili, futbolla ilgili konuları benim konuşmam,
gündeme getirmem çok normaldi. Burada da çok konuştuk, çok anlattık ama her
konuşmadan sonra ne güzel konuştuğumu söylüyorsunuz “Çok güzel.” diyorsunuz ama
iş icraata gelince maalesef bu Meclisin yeterince icraatı yok.
FEHMİ
ALPAY ÖZALAN (İzmir) – Arkanda ben varım artık, rahat ol.
SAFFET
SANCAKLI (Devamla) – Şimdi şöyle: Türk sporuna bugün baktığınız zaman, 80
milyonluk bir ülkede 60 milyon kişinin ilgilendiği başka bir şey var mıdır
futboldan başka? Başka ikinci bir şey söyleyin. En az 60 milyon ilgileniyor.
Bugün 20 milyonla tek başına iktidar olunan bir ülkede Galatasaray’ın,
Fenerbahçe’nin ve Beşiktaş’ın 20’şer milyon taraftarı var tek başına. Demek ki
bu ne kadar önemli bir konu ki tek bir futbol takımının en çok oy alan partinin
oyu kadar seyircisi var. O zaman, bu Türk futbolu bu hâle gelirken neden
müdahale etmiyoruz biz? 3 bakan değiştirdik, şimdi 3’üncü bakanımız benim
dönemimde; kendisini tanımıyorum, kendisini de eleştirmeyeceğim çünkü
bekleyeceğiz, bakalım ne yapıyor, ne ediyor. Ama bir cesaret eksikliği var
arkadaşlar. Neden çekiniyoruz, neden korkuyoruz biz? Türk sporu Türkiye
tarihinin en kötü dönemini yaşıyor. Hem de ne zaman yaşıyor biliyor musunuz? En
çok tesislerin yapıldığı, en çok sahaların yapıldığı, en çok stadyumların
yapıldığı, kapalı spor salonların, yüzme havuzların yapıldığı dönemde,
imkânların en üst düzeyde olduğu dönemde, başarılara baktığınızda, Türkiye
tarihinin en kötü dönemini yaşıyoruz. Şöyle ki: Biliyorsunuz, dört yılda bir
olimpiyat yapılıyor. Olimpiyatlarda bütün spor branşlarından herkes geldiği
için ülkenin sporunun neticesi olimpiyatta belli olur. Arkadaşlar, son üç
olimpiyattır Türkiye tarihinin en kötü olimpiyatları, en kötü derecelerini
alıyoruz. Bir de bu devşirme sporcular var, madalyaların büyük bir bölümünü
bunlar alıyor. Kimse bundan memnun değil. Tabii ki biz siyasi partileriz,
herkesin kendine göre bir tarzı var, bir politikası var ama -bu benim
anlattığım şeyden kimse memnun değil- bugün 80 milyonluk bir ülkede eğer biz
Türk sporcularını Türk çocuklarından yetiştiremiyorsak, Türk futbolcularını ve
diğer bütün branşlarını yetiştiremiyorsak yazıklar olsun hepimize. 
Şimdi,
tabii, biraz futboldan bahsedeyim: Bir futbol federasyonumuz var. Ben daha önce
de eleştirdim, gitmesi gerektiğini anlattım. Herkes bana şeyi soruyor: “Tamam,
sen söyle o zaman kimi istiyorsun Futbol Federasyonu Başkanı olarak?” Ben hiç
kimseyi istemiyorum. Şahıslarla da bir işim yok. Benim istediğim şu… Şimdi
bugün 4 tane büyük kulüpten örnek vereyim: 4 büyük kulübün toplam borcu şu
andaki parayla 10 milyar lira. Geçenlerde Fenerbahçe Kulübü Başkanı Sayın Ali
Koç -seçilmesinden sonra- dedi ki: “625 milyon euro kulübün borcu var.” 625
milyonu da 7’yle çarparsak aşağı yukarı, ortalama -ha bire bu kur değişiyor
ama- 4,5 milyar lira gibi Fenerbahçe’nin borcu var. Bugünkü faizden yıllık
faizi yıllık yüzde 30’dan hesaplarsanız Fenerbahçe’nin yıllık ödeyeceği faiz
1,5 milyar lira. E, Fenerbahçe’nin böyle bir geliri yok, nasıl kurtulacak peki?
Hem de Fenerbahçe’nin Başkanı kim? Türkiye’nin en zengin ailesinin yönetim
kurulu başkanı. Düşünün ki futbolun geldiği hâli, Türkiye’nin en zengin ailesi
bir tane kulübe müdahale edemiyor. Neden edemiyor, onu da söyleyeyim size:
Millet diyor ki: “Ali Koç niye cebinden şunu vermiyor, bunu vermiyor?” Kulübün
borcu var, üç dört yıldır, dikkat ediyorsanız, UEFA -Avrupa’dan- diyor ki: “Siz
yönetemiyorsunuz bu kulüpleri, batırdınız. Sen 35 milyon euro harcayacaksın,
sen 33, sen 32.” Hepsine bir limit koydu. Şu anda sen istediğin kadar… Diyelim
ki Sayın Ali Koç cebinden para koymak istiyor, UEFA diyor ki: “Olmaz, senin
limitin 35 milyon euro, ödeyin bu borcu, sonra...” Bütün kulüpler o durumda
arkadaşlar ve ben size burada birkaç ay önce bir şey söyledim, dedim ki: Çok
yakında maçlar oynanamayabilir ve 4 büyük kulübün de normalde FIFA mali fair
play kurallarında küme düşmesi lazım. Niye düşürmüyorlar biliyor musunuz?
Türkiye Ligi… Şöyle bir şey düşünün: Bir ailede 5-6 çocuk var, biri çok
yaramaz; her şeyi yapıyor ama atamıyorsun, kendi çocuğun. Şimdi, Türkiye
Avrupa’da 6’ncı, Avrupa futbolunda lig olarak 6’ncı; para olarak, oyuncu
kalitesi olarak, kapasitesi olarak 6’ncı. 300 de yabancı oynuyor sadece Süper
Lig’de. Eğer küme düşürürse 4 büyüklerden 1-2 tanesini… Ki yakında göreceksiniz
yani eğer bir şekilde müdahale etmezsek bu buraya gidiyor. Önce puan silme,
para cezası, şu anda kısıtlama, artık iş -Avrupa kupalarından meni zaten
veriyorlar, oynatmıyorlar birkaç senedir, hepimiz takip ediyoruz- bundan sonra
küme düşmeye gelecek. Peki, küme düşerse ne olur? Avrupa’da 6’ncı lig olmaz
çünkü değeri düşecek. 300 yabancı oyuncu var. Avrupa’da futbol dengeleri
bozulacak. Avrupa mecburiyetten bizi bu pozisyonda tutuyor ama bir gün gelecek
tutamayacak, göreceksiniz. Bir futbol federasyonu düşünün, başkanı hiçbir stada
gidemiyor, kulüp başkanları hiçbir deplasmana gidemiyor. Süper Lig’de ve bir
alt liginde, bir de federasyonda bin kişi yönetiyor Türk futbolunu, biri millî
futbolcu değil. Nasıl olacak bu arkadaşlar? 
Şimdi,
bu kulüp başkanları, dikkat ediyorsunuz değil mi, ceza alıyor kırk beş gün,
altmış gün, doksan gün. Bunlara ne cezası veriliyor? Stada girememe cezası.
MAHMUT
TANAL (İstanbul) – Bir de para cezası var.
SAFFET
SANCAKLI (Devamla) – Para cezası veriliyor. Allah’tan hapis cezası değil, çoğu
cezaevinden çıkamazdı, tamam mı?
MAHMUT
TANAL (İstanbul) – Ama ödeyemezse ona dönüşüyor zaten.
SAFFET
SANCAKLI (Devamla) – Ya ödüyorlar, başkanların parası var, ödüyor da şimdi şunu
anlatmaya çalışıyorum: Biz bir hata yapmışız hep beraber diyelim ona, ben
sadece iktidar partisini kastetmiyorum, hepimiz hata yaptık, tamam; arkadaşlar,
kabul edelim, müdahale edelim. 
Ben
burada bir tane teklif verdim geçen sene: Federasyonlar seçiminde o
federasyonun başkanı kim aday olacaksa o branşta millî olacak ve o yönetim
kurulu seçilirken yüzde 25’i de millî sporculardan olacak o branşta. Buraya
bile gelmedi ya, buraya bile gelmedi yani.
MAHMUT
TANAL (İstanbul) – Kusur kimin? 
SAFFET
SANCAKLI (Devamla) – Ya kusur aramıyorum Mahmut Bey, anlatmak istediğim şu: Bu
Türkiye’de bazı sorunlar var. Yolda gülen adam görüyor musunuz hiç, mutlu insan
görüyor musunuz? Ben görmüyorum. (İYİ PARTİ sıralarından alkışlar) Peki, biz bu
insanları futbolla mutlu edebilir miyiz, sporla edebilir miyiz, sanatla
edebilir miyiz? Tabii ki edebiliriz, en azından kısmen edebiliriz. Geçen sene
Ampute Millî Takımı Avrupa Şampiyonu oldu, bütün Türkiye havalara uçtu ya, ne
kadar özlemişiz başarıyı. Bugün düşünebiliyor musunuz, bizim Millî Takım’ımız
Dünya Kupası’na katılmış, orada bir derece almış, Avrupa kupalarına katılmış,
Şampiyonlar Ligi’ne katılmış, dereceler almış, hepimiz sokaklara çıkıp burada
şey yapıyoruz. Hangi derbi maçında kendi randevularınızı ona göre
ayarlamıyorsunuz? Herkes ona göre ayarlıyor. Buna genel başkanlarımız dâhil,
Cumhurbaşkanından aşağıya kadar herkes dâhil. O zaman, hadi buna müdahale
edelim, boş verin yandaşı, onu bunu. Bu federasyon seçimlerine bir baksanıza,
başkanları ve yöneticileri kim? Onun amcasının oğlu, bunun dayısının oğlu, onun
kardeşi, onun yeğeni. Hadi tamam, yaptık hatalar, hadi buyurun… Ben bunları
eski millî sporcu olarak konuşmak zorundayım arkadaşlar. Ben anlatıyorum ki
buna da bir çözüm bulalım. Her bakana kendim gittim. Sayın Devlet Bahçeli’nin
talimatı var: “Saffet Bey, siz millî sporcusunuz, bu işin içinden geliyorsunuz,
her köşesinde bulundunuz, parti ayrımı yapmadan ne biliyorsanız, elinizde ne
proje varsa gidip sayın bakanla paylaşacaksınız ve yanında olacaksınız Türk
gençliği ve Türk sporu için.” Daha öne Çağatay Bey vardı, ondan önce Osman Bey
vardı, ikisine de gittim. “Buradayım arkadaşlar, haberiniz olsun.” dedim.
(Mikrofon
otomatik cihaz tarafından kapatıldı) 
TAHSİN
TARHAN (Kocaeli) – Hiçbir iş yapmadı ki onlar. 
AYHAN
ALTINTAŞ (Ankara) - Araştırma önergesi verin, destekleyelim.
BAŞKAN
– Toparlayın Sayın Milletvekili.
SAFFET
SANCAKLI (Devamla) – Celal ağabey, son yirmi beş dakika, rahat ol.
BAŞKAN
– Canın sağ olsun. Millî Takım’dan bahsediyorsun, onun için…
SAFFET
SANCAKLI (Devamla) – Millî Takım’dan bahsedince iki üç dakika daha lazım.
Şimdi,
sayın bakanlara söylüyorum. Yeni Bakanımıza da gideceğim, aynı şeyi
söyleyeceğim, diyeceğim ki: “Ben buradayım. Ne yardıma ihtiyaç varsa buyurun,
yapalım.” Ama bu Spor Bakanlığını -yemin ediyorum size- Kredi ve Yurtlar
Kurumunda öğrenci yerleştirme yerine çevirmişler. Ya, tabii ki onu da yapacaksınız
ama arkadaşlar biz 80 milyonluk bir ülkeyiz ya. Biz bir yere gittiğimiz zaman
Türk geliyor ya. Güreşten tut… Ya, 2002’de dünya 3’üncüsü olmadık mı? 2000’de,
2001’de Galatasaray UEFA Kupası’nı, Süper Kupa’yı almadı mı? E, nasıl oluyor,
2002’de aldığımız 3’üncülüktü, şu anda 33’üncüyüz, 35’inciyiz? Ya, bunun
hesabını sormayacak mıyız biz kimseye? 
TAHSİN
TARHAN (Kocaeli) – AK PARTİ’ye söyleyeceksin onu. 
SAFFET
SANCAKLI (Devamla) – Ya, parti meselesi değil ya. 
CAHİT
ÖZKAN (Denizli) – Onu da mı oraya bağlıyorsun?
SAFFET
SANCAKLI (Devamla) – Kim bu görevdeyse alalım bunların hepsini. 
MAHMUT
TANAL (İstanbul) – AK PARTİ yapıyor.
SAFFET
SANCAKLI (Devamla) - Hadi oturalım beraber bir şeyler yapalım. Mutlu musunuz
futboldan? 14 tane yabancıdan mutlu musunuz? Lütfen… 14 tane yabancıdan mutlu
musunuz? Geçenlerde Beşiktaş-Galatasaray maçına gittim, Teknik Direktör Lucescu
yanıma geldi. Dedim ki: “Hayırdır, niye geldin?” 22 oyuncunun 21’i yabancı. Bir
tek Gökhan Gönül oynuyor Beşiktaş’ta, o da 32-33 yaşında; iyiyse zaten Millî
Takıma çağırıyorsun. Ya, İstiklal Marşı okunurken İstiklal Marşı’nı top
toplayıcı çocuklar okuyor. Yabancılar, ne yapsın adamlar? 
Peki,
kim çıkardı bu kanunları? Bu kanunu çıkaranlara sormayacak mıyız bunun
hesabını? Bir Türk çocuğu çıkıp bilmem nerelerde oynamayacak mı? Şu anda aldık;
bütün suç Lucescu’nun. Hâlbuki Millî Takım kadrosu şu anda Avrupa’nın çeşitli
takımlarında oynuyor gencecik, aslan gibi çocuklar ama Millî Takım ruhu bitmiş
arkadaşlar, Millî Takım ruhu bitmiş. 
MAHMUT
TANAL (İstanbul) – Bizi suçluyorsun da AK PARTİ suçlu bu konuda. 
SAFFET
SANCAKLI (Devamla) - Onun için, istiyorsanız hadi hep beraber bir şeyler
yapalım, istemiyorsanız yapacağımız bir şey yok. Anlatıyoruz, söylüyoruz,
buradayız diyoruz… 
İSMAİL
TATLIOĞLU (Bursa) – EYT’yle beraber istiyoruz, EYT’yle. 
SAFFET
SANCAKLI (Devamla) – Nasıl?
İSMAİL
TATLIOĞLU (Bursa) – Emeklilikte yaşa takılanlarla beraber istiyoruz. 
BAŞKAN
– Evet, toparlayın Sayın Sancaklı.
SAFFET
SANCAKLI (Devamla) – Toparlıyorum, teşekkür ediyorum.
(Mikrofon
otomatik cihaz tarafından kapatıldı)
SAFFET
SANCAKLI (Devamla) - Arkadaşlar, anlatacak çok şey var ama anlatmayalım icraat
yapalım. Ben buradayım, Milliyetçi Hareket Partisi burada aslan gibi 50 tane
arkadaşımızla. Bu ülkeye ne fayda sağlayacaksa herhangi bir konuda biz
buradayız ve bu ülkenin emrindeyiz. (MHP sıralarından alkışlar) İşimiz de bu
ülkedeki insanların sorunlarını çözmek, onları mutlu etmek. Ama bu spor
konusunu çok ciddiye alın, yarın öbür gün bu statlarda başka türlü şeyler
olabilir. Ben hepimizi uyarıyorum, bir tarafı uyarmıyorum. 
Başkanım,
bana da fazla süre verdiğiniz için de teşekkür ediyorum. 
Beni
dinlediğiniz için hepinize teşekkür ederim.
Saygılar
sunarım. (MHP sıralarından alkışlar)
BAŞKAN
– İYİ PARTİ Grubu adına Yavuz Ağıralioğlu, İstanbul Milletvekili.
Buyurun.
(İYİ PARTİ sıralarından alkışlar)
İYİ
PARTİ GRUBU ADINA YAVUZ AĞIRALİOĞLU (İstanbul) – Sayın Başkan, değerli
milletvekilleri; saygıyla selamlıyorum hepinizi. 
Bugün
önerge sahibi olarak hem de önergesi kabul edilmiş biri olarak size hitap etmek
isterdim. (İYİ PARTİ sıralarından alkışlar) 
Şimdi,
Nasreddin Hoca bir gün konuşacağı kitleden para toplamış, konuşmasını yaptıktan
sonra da parayı geri dağıtmış. Demişler ki: “Hocam sebebihikmeti ne?” Demiş ki:
“İnsanlar para verince daha dikkatli dinliyorlar.” Sonra demiş ki: “Allah var,
insan, parası olunca da başka konuşuyor.” Şimdi, önerge sahibi olmak kuvvetli
konuşmaya mehaz, kabul edilmiş önerge sahibi olmak da daha iyiydi. Keşke bu
süreç böyle devam edeydi de biz iktidara karşı bir hakkı hukuku parmak
hesabıyla değil de vicdan hesabıyla konuşup iktidarı denetleme imkânını bir
vesile elimize geçirmiş olsaydık da bu kürsüde ben biraz daha dolu dolu
konuşabilmiş olsaydım. Allah var, dün mevzu konuşmaya gelir deyince birazcık
Hükûmete sitem edecektim ama bizim bu oylamalar vesilesiyle iktidarı denetleme
hevesimiz, iktidarı milletin taleplerine doğru çekebilme gayretlerimiz biraz
örselendi. Ben Milliyetçi Hareket Partisindeki arkadaşlarımızın oylamanın ilk
turunda oy verip ikinci turunda veremeyişlerinden muzdarip olduklarına
inanıyorum.
MAHMUT
TANAL (İstanbul) – Hangi oylama bu?
YAVUZ
AĞIRALİOĞLU (Devamla) – EYT’yle ilgili oylama.
MAHMUT
TANAL (İstanbul) – Yani açılımı ne bunun? Tam net bilmiyoruz.
YAVUZ
AĞIRALİOĞLU (Devamla) – Şimdi arz edeceğim şu: Tabii, kendi mesuliyetlerimizi
biliyoruz. Biz memlekette iktidarın düşmanı değiliz, rakibiyiz. İktidarın
elinden memleketi yönetme anlamında hizmeti teslim almaya gayret edeceğiz. Biz
memleketin, milletin taleplerini size lisanimünasiple ifade edeceğiz. Siz
bunlarla ilgili mücadele edeceksiniz. Biz vicdanlara, siz parmaklara… Ne kadar
olursa, mücadele ne kadar olabilirse elimizden geldiği kadar yapacağız. Sonra
sizin bu oylamalarda gösterdiğiniz tavırları milletimize şikâyet edeceğiz,
yapacağımız o olur. Takdir tabii ki milletin, demokrasilerde sandık hakem,
dolayısıyla biz de ona razıyız, vesile edeceğiz. 
Türk
Silahlı Kuvvetlerini Güçlendirme Vakfı Kanunu’ndaki mutabakatımız, malumunuz
bütün gruplar bu mevzuda mutabıktırlar. Ama önergelerimizi bir şekilde muvafık
olup geçiremiyoruz, sesimizi bir şekilde duyuramıyoruz, sözümüz iktidar
grubunun vicdanında makes bulmuyor. Dolayısıyla, biz de ilgili ilgisiz kanun
tasarılarında, tekliflerinde size sitem edebilme imkânı buluyoruz. O vesileyle
ben Saffet Bey’in pasını da aldım. Memleket millet mesuliyetini konuşurken yine
-rahmet olsun- Galip amcanın “Beşiktaş nasıl kurtulur?”dan başlamaktan da çok
muzdaribim. Yani kırk yıl sonra yine “Beşiktaş nasıl kurtulacak?” diye bir
muhasebe alanına düşmüş olmaktan muzdaribim. Bu, parolası ülkücü camianın
anlayacağı bir sitem. 
Şimdi,
Türk Silahlı Kuvvetlerini Güçlendirme Vakfı Kanununda Değişiklik Yapılması
Hakkında Kanun Teklifi’yle ilgili ben sitemlerimi şöyle sıralayacaktım
Hükûmete: Türk Silahlı Kuvvetlerindeki “Türk” deyince Türk’e, “silah” deyince
anda, “kuvvet” deyince ikisinin mütemmimimden doğan ahenge, “güçlendirme”
deyince bütün bunların bizi bir araya getirdiği, oluşturduğu Türk milletine,
“vakıf” deyince de büyük medeniyetimize cümle kuracaktım. Yani bu kanunun
kelimeleri ve bendeki tedaileri üzerinden İYİ PARTİ’nin siyasi koordinatlarıyla
milletimize duyduğumuz sadakati heceleyeyim, kendi siyasi koordinatlarımızı
size ifade etmiş olayım istedim. Birazcık -Allah var- gardım düştü oylama vesileyle,
kabul ediyorum, keşke olmasaydı ama EYT hassasiyeti dolayısıyla bir mutabakat
vardı, muhalefet grubu, muhalefet partileri sanki daha yeknesak gibiydi, ona
rağmen muvaffak olunamadı. Bu mevzudaki pozisyonumuzu biz millete sizi şikâyet
ederek taşıyacağız, bilesiniz. 
Şimdi,
Andımız vesilesiyle, bugün iktidarın büyük ve küçük ortağı arasındaki
ahenksizlik vesilesiyle -basın mensupları birazcık bu işlere heveslidir-
“Efendim, ne olur, nasıl olur, bu çatlak büyür mü?” falan diye suallere muhatap
olduk, hepsine şöyle cevap verdik arkadaşlar: Bu, demokrasinin güçlenmesi
açısından bir imkâna döner. Yani Mecliste her istediğimizi yapabileceğimiz bir
kuvvet elimizdedir. Dolayısıyla muhalefetin ne dediğini dinlemeyecek kadar
tenezzülsüz iktidara bugünkü bu niza, belki iktidar denetimine dönebilir
cihetiyle makul baktık. Dün bütün cümleleri böyle kurduk. Yani bizim bir
mebusumuzun söylediği gibi, çakı bulmuş kızan gibi sevinmedik. Ben sadece şuna
imkân olur diye düşündüm: İktidarın denetlenmesi açısından bunun memleket,
millet hayrına fırsata döneceğine itimadım vardı, bir gün sürdü. Dilerim,
sayısal çoğunluk yerine siyasal meşruiyeti konuşmak zorunda kalacağımız günler
içerisinde vicdanlarımız galip gelir. 
Şimdi,
vesilesiyle ifade edeyim, Hükûmetimize, yürütmeye, temsilen de Cumhurbaşkanına
sitem edeceğim birkaç husus var: Bu memlekette milliyetçilik mevzubahis olunca
Türklüğü, diğer unsurların alternatifi ya da muadili ya da muarızı gibi
gösteriyor olmak, bir kurgu zafiyetidir, bir muhteva zafiyetidir. Yani bu
mevzuda AK PARTİ Grubunda hatırı sayılır düzeyde akademik kariyer sahibi insan
vardır. Türklük, bu memlekette “Türk” deyince, Kürt’ü provoke eden bir kelime
değildir. Türk, Kürt’ün, sair unsurların, hepsinin mütemmim cüz olarak
birleştiği yerdeki ortak çatı ismidir. Bir milletin adıdır. Türkmen’in muadili,
Kürt’tür. Dolayısıyla, bu memlekette Andımız ve tedaileri üzerinden “Sen ‘Türk’
dersen Kürt’ü provoke edersin.” kabilinden bir cümleyi devletin kuruluş
iradesine, ciddiyetine, vakarına yakışık bir ifade olarak değerlendirmediğimi
ifade ediyorum. 
Osmanlıcılık
-içimizde hocalarımız var, keşke Naci Hocam da burada olsaydı- İslamcılık ve
Türkçülük, bir mecburiyetin parolasıdır. Osmanlıcılık yaparak kurtarılamamış
vatanın, İslamcılık diyerek toparlanamamış yurdun, kendinden başka tutunacak
hiçbir şeyi kalmamış bir milletin kendine tutunma iradesidir milliyetçilik.
(İYİ PARTİ sıralarından alkışlar) Dolayısıyla milliyetçilik, bir kurucu
iradedir.
Arz
edeceğim husus şudur arkadaşlar: Bu topraklarda Türk milliyetçiliğini bugün
Cumhurbaşkanımızın bilhassa 15 Temmuzdan sonra Milliyetçi Hareket Partisinin
kendilerine sunmuş olduğu olağanüstü jest ve avansla, ülkücü camianın iktidar
olamayışını “Biz iktidar olamadık ama devlet ülkücüleşti.” parolasıyla
Cumhurbaşkanını kendi mevzisine çektiğine dair cümleleri bugün biraz tekzip
ettiğimiz zamanlardayız. “Sen ‘Türk’ dersen, öbürü de ‘Kürt’ der.” cümlesi,
kurgu olarak hatalıdır. “Türkmen” dersem, “Kürt” diyebilir, onda da serbesttir
herkes. Ama “Türk milleti”, bu memlekette yaşayan herkesin ortak ismidir.
Dolayısıyla,
istirhamımız şudur: Bu memlekette nifak, kurucu iradede bütün cesametiyle
görünen; giyecek ayakkabısı, yiyecek ekmeği olmayan bir milletin varlık
iradesini cihana haykırdığı, düvelimuazzamaya kabul ettirdiği yani “Bu milleti
kuran iradenin adı ‘Türk milletidir.’”i kabul ettirdiği işi, kendi milletimize
kabul ettireceksiniz, hepsi bu kadardır.
Şimdi,
bunun arkasından, eşleştirmeye itirazımı söylüyorum: Cumhurbaşkanımız
Gagavuzya’nın merasiminde konuştu, “Gökoğuzca öğrenin, Göktürkçe öğrenin…”
dilin yeknesaklığı üzerinden bir millet tarifi, Adriyatik’ten Çin Seddi’ne bir
Türk dünyası tasavvuru falan gibi cümleler kullandı. Çok memnunuz bu
cümlelerden. Şimdi, bu cümleler içerisinde Türk milliyetçiliğini, kurucu irade
olarak Türk milletinin Türk milliyetçiliğini bu memlekette otuz yıldır
evlatlarımızın kanı, canı üzerinde tepinen bölücü bir hissiyatla aynı cümlede
terennüm etmek, devlet ciddiyetiyle bağdaşmaz arkadaşlar; asla, böyle bir şeye
asla tolerans tanıyamayız. Türk milliyetçiliğini siyasi Kürtçülükle aynı cümle
içerisinde zikretmek bir nezaketsizliktir, Türk milliyetçiliğine, Türk
milletine hakarettir. Dolayısıyla, istirhamım şudur. Ben şimdi koordinat
vereceğim, arkadaşlarımızın, muhtemelen bu siyasi koordinatlar içerisinde
nerede durduğumuzla alakalı kafalarında istifham oluşuyordur, Andımız’la
alakalı, Türk milliyetçiliğiyle alakalı hassasiyetim bu memlekette “Ben kendimi
öyle hissetmiyorum.” diyenlerin provoke olmasına imkân vermesin diye şerh
ediyorum, açıyorum: Bu memlekette HDP’ye, HDP’ye oy veren her vatandaşımıza
“PKK’lı” demeyecek kadar namuslu, izzetli memleket, millet mensuplarıyız. Evet,
HDP’ye oy veren her vatandaşımıza “PKK’lı” demeyecek kadar kalbimize itimat
ediyoruz. Evet, HDP’ye oy veren her vatandaşımız, PKK’lı değildir ama her
PKK’lı, HDP’lidir. Bu arada, terörle arasına mesafe koyabilme imkânını bulduğu
hâlde bunu kullanmayanlar; bu Mecliste hassasiyet göstermesi gereken bir üslup
olduğuna inanıyorum. Bu Meclisin kürsülerinden devletin başına, Cumhurbaşkanına
HDP hatiplerinin “Sen kimsin!” demesini, onlar kadar sizin zafiyetiniz
görüyorum. PKK’ya bir kere “Sen kimsin!” diyememişlerin, devletin başına “Sen
kimsin!” demesini sizin zafiyetiniz sayıyorum. Bu memlekette üslubunu
ayarlayamadığınız, kendinize verilmiş oyların hakkını, hukukunu yerine
getiremediğiniz için, kendinize oy vermiş, terörize olmamış Kürtlerinizle
memleketin meselesini konuşamadığınız için, sizin öğrenme maliyetleriniz
yüzünden sıra dağlar gibi çocuklarımızı çukurlara gömdük. Bu öğrenme
maliyetlerinin arkasında sadece şöyle bir kurgu zafiyeti vardı: Terörle,
teröristlerle kendi milletinizin hakkını, hukukunu konuşmamanız gerektiğini 750
evladınızı şehit vererek öğrenmek zorunda değildiniz, bize sorabilirdiniz.
Diyebilirdik ki size: “Oturmayın. Kendinize oy veren insanlarla oturun.” Size
oy veren insanlar size zaten şu iradeyi göstermiş oldular: “Biz her şeye rağmen
beraber yaşama iradesine sadığız. Bizim dertlerimizi, bizim problemlerimizi
duyun.” Ama mevzu şu hâle geldi: Problemin demokratik olduğunu söyleyen siyasi
Kürtçülük, çözümün coğrafi olduğu yere getirdi sizi. Oradan dönmek için
ödediğimiz bedel, her işte olduğu gibi… Yani siyasetin feraseti tam burada
gerekli. Sizin vazifeniz, sizden sonra emaneti teslim alacakların vazifesi
şudur: Başını duvara vurmadan duvarı görebilmek. Kaza yapmadan kazayı
önleyebilmek. Siyasetin mahareti şudur: Önleyici istihbarat gibi, başa bela
gelmeden belayı görebilmek, savuşturabilmek.
Şimdi,
biz, iktidarınız döneminde şöyle bir şey yaşar hâle geldik: Her şeyin bedelini
milletin ödediği bir süreç içerisinde öğreniyoruz. FETÖ’cülerin darbeye
teşebbüs ettiğini darbe ettikten sonra anlıyoruz. Biz de biliyoruz bu darbeye
Amerikancıların yardım ettiğini, biz de gördük, ondan sonra öğreniyoruz. Önceden
bilmek, siyasetin feraseti odur. Orada görev yapmak zorundaydınız. Efendim, hep
mazeretler şöyle geldi: “Bizden önce de vardı.” Evet, kendi sorumluluklarımızı
inkâr etmiyorum, bizim de dâhil olduğumuz o havza içerisinde istisnası
olduğumuz işler vurdu bizi arkadaşlar. Bakın, bu işleri henüz bu Meclis
kürsüsünden, yeminle söylüyorum, konuşamadınız. Ben üniversite kürsülerinde
konuştum, konferanslarda konuştum ama siz, namluların doğrultulduğu irade
olmanıza rağmen siz, muhatap siz olmanıza rağmen henüz bu meseleyi
konuşamadınız, konuşmadınız. Siz, Mahmut Tanal’dan bir FETÖ’cü çıkarmaya
çalışıyorsunuz. 
MEHMET
MUŞ (İstanbul) – Yapmayın, Allah aşkına!
YAVUZ
AĞIRALİOĞLU (Devamla) – Bak, CHP’ninki çok basit Mehmet Bey, CHP’ninki çok
basit: Ayrılmış bir ortaklıktan “Acaba biz bunları yenebilir miyiz?” diye
malzeme devşirme şehveti. Çok basit bir şey yani “Sizin eski ortağınızdan biraz
malzeme alıp eski ortaklığın sırlarını sizin kafanıza atabilir miyiz?” şehveti,
bundan ibaret bir şey, başka bir şey değil. Bunu şunun için arz ediyorum:
Sizin, memleketi yönetirken muhalefete kulak tıkamanızın maliyetlerini
konuşuyoruz biz şimdi. Cumhuriyet Halk Partisinin itirazlarını ciddiye
almıyorsunuz. Devlet Bey’in, Fetullah Gülen organizasyonuyla henüz aranızda
niza çıkmasına yakın zamanlarda “Üzerinizdeki istifhamlar kalkana kadar
faaliyetlerinizi durdurun.” şeklinde çok nazik bir ihtarı olmuştu o zaman.
Hatırlayın lütfen. Merak edenler, lütfen, sosyal paylaşım sitelerinde baksın.
Bu kadar nazik bir ihtarı bütün kabine, Devlet Bey’e hakaret merasimine
çevirdi. İnternette var, izleyin, seyredin. Son cümleyi Sayın Cumhurbaşkanımız
yaptı, Devlet Bey’i kastederek şöyle dedi: “Fetullah Gülen Hocaefendi’nin adını
abdest alarak ağzına alacaksın.” dedi. 
Şimdi
bu kadar cümleler kurulurken bu işlerin arasında bizim istirhamımız şudur:
Başımıza binbir türlü gaile geldi, darbe geldi; başımıza 17/25 Aralık geldi.
Bütün bunlarla alakalı dediniz ki: “Birbirinden farklı soruşturma süreçlerinin
farklı zamanlarda bitirilmesi gereken dosyalarını uzatıp siyasi davranışı
değiştirecek şekilde yargı darbesi yaptılar.” Biz de sizin gibi düşünüyoruz,
doğrudur. Doğrudur ama bütün bu süreçler olup biterken biz sizden şöyle bir şey
duymak istiyoruz. Grubunuzda bu hissiyatı göremediğimiz için, böyle mukabele
etmek zorunda kalıyoruz. 
Hâlâ
ısrarla, her mevzu konuşulurken, her mevzuda sanki iktidarı on altı yıldır MHP
ya da işte Cumhuriyet Halk Partisi yönetiyormuş gibi davranmanızdan kaynaklanır
bir sitem bu. Yani sizi dinleyince vallahi şöyle hissediyorum: Allah razı
olsun, yani Sayın Cumhurbaşkanımız, on altı yıldır iktidarı elinde bulunduran
Kemal Bey’den aldı iktidarı, şimdi Kemal Bey’in ettiği ne kadar yanlış varsa
onları toparlamak için “Bismillah.” dedi. Konuşmalarınızın tonlamasında
yüzünüzde böyle bir ifade var. Nasıl başarıyorsunuz bilmiyorum? Ya insan
birazcık mahcup olur. Ben şimdi, mahcup olmanızdan şunu kastetmiyorum -lütfen,
nezaketsizlik saymayın- vallahi utanmanızdan bahsetmiyorum ama birazcık
mahcubiyet arkadaşlar. 
Şöyle
bir mahcubiyet, bu mahcubiyetin tezahürü şudur: Ya daha önce dinlemedik biz bu
muhalefeti, biraz kulak kabartalım; biz daha önce bu muhalefetin her dediğini
yanlış saydık, onlar bizim her dediğimizi yanlış saydılar. Sitem ettiniz bize
ki sitem ettiniz ve haklısınız. “Ya bizim her yaptığımız mı yanlış?”
diyorsunuz. Gerçekten doğru bir sitem. Her yaptığınız yanlış değil sizin, bazı
yaptıklarınız yanlış. Ama siz de takdir edersiniz ki bize şöyle davrandınız: Ya
her yaptığımız, her dediğimiz mi yalan bizim, her dediğimiz mi yanlış? 
Dolayısıyla
körler-sağırlar diyaloguna dönen bu süreci ortadan kaldıracak olan şey, dün
heves ettiğimiz işti. Milliyetçi Hareket Partisinin hassasiyet izhar edip
“Belli mevzularda hassasiyetimize göre davranacağız.” anlamına gelen o
itirazını biz vallahi şöyle kodlamayı düşünüyorduk: Allah’ın izniyle biz
memlekette hakkı, hukuku, talebi -işte, EYT’ler dâhil, bu takipsizlik kararı
aldığı hâlde göreve dönemeyenler dâhil, fındık dâhil- memleketin meselesi gibi
gördüğümüz şeyde kuvvete dönüştürürüz. Yani iktidarı mızraklamaya çalışmıyoruz
aslında, sadece muhalefetin de bazı taleplerinin meşru, haklı millet talepleri
olduğunun alameti sayılsın, bir kuvvete dönsün istedik. Muvaffak olunamadı. 
Şimdi,
hususiyetle, ben bu vesileyle ifade ediyorum, kalbinizi kırmak, kabalık etmek
için söylemiyorum, bizim memleketi yönetme irademiz, idealimiz, ferasetimiz,
mesuliyetimiz -ne derseniz adına- bir siyasi üslupla birleşmek zorunda. Bu
ülkede ayaklarımızın üstünde duracağımız şartların sizin belirlediğiniz
meşruiyet alanında olma mecburiyeti bizi sıkıntıya sokuyor. Yani attığınız her
yerde okun üstünü çevirip üstüne “12” yazmanızdan bıktık sizin. Vuramadınız,
vurduğunuz her yere “12” yazma hevesinden kurtulun artık. Bazen isabet
ettirememekten doğacak şeyleri yönetelim, beraber yönetelim. Diyelim ki:
“Teklif ettiniz, yanlış oldu. Yanlış oldu arkadaşlar, toparlayalım.” Bu çok
normal bir şeydir, tabii bir şeydir. 
Bir
seçim önce Cumhuriyet Halk Partisinin önerisiydi, hatırlarsınız: Efendim,
emeklilere birer ikramiye. Mehmet Şimşek Bey -kelamı çok kibar da etmedi, Allah
var- bekâra hanım boşamak falan gibi elfâzıgalîzeden bir teşbihle dedi ki:
“Bekâra hanım boşamak kolaydır, öyle onlar…” 
Ha,
bir seçim önce dediği lafı, seçmen davranışını değiştirecek olduğunu gördükleri
için öbür seçim parti politikası hâline getirdiniz. Bunu şuna mehaz olsun diye
anlattım: Bak, bugün alkışlamaktan imtina etmediğiniz bu hak için Sayın
Cumhurbaşkanımız dese ki: Arkadaşlar, bu EYT… Ki Sayın Cumhurbaşkanımızın bunu
demesi kalben böyle, bühtan ediyorsam beni bağışlayın. Seçmen davranışının
ciddi oy kaybına dönüşeceği yeri görsün Sayın Cumhurbaşkanımız, çok ifade
ediyor onu. Bizim partimize de, CHP’ye de münhasıran diyor ki: Anket yaptırın.
Anketlerde Sayın Cumhurbaşkanımız görsün ki bu EYT işi oy kaybettiriyor;
kaynağı da bulur, parayı da bulur… Onun para bulma şekli kendi üslubuncadır.
Yani iktidarda olduğu için kuralsız para kazandırdığı pek çok adama,
kazandırdığı paradan istemeyi hak görür ve bu, onun hakkıdır. 
Ben
sitem eden bazı iş adamlarına, sitem eden sağda solda -belki uluorta konuşacak
cesaretleri yoktur, bak vallahi söylüyorum, yüzünüz diye söylemiyorum- onlara
söylüyorum, onlardan denk gelenler size söylerler: Kazanırken Tayyip Bey’e
konuşmayıp kaybederken Tayyip Erdoğan’a konuşmanızdan rahatsızız biz. Size
kuralsız para kazandırırken, mübalağalı para kazandırırken itiraz etmeyip bugün
hak edişleriniz biraz gecikiyor diye AK PARTİ’ye böyle bühtan etmenizi çok
yakışık bulmuyoruz diyorum. Tayyip Bey’i size yedirmeyeceğiz, Tayyip Bey’i biz yiyeceğiz.
(İYİ PARTİ sıralarından alkışlar) 
Yani
mevzu şu: Bizim bu… 
ŞİRİN
ÜNAL (İstanbul) – Dikkat et boğazında kalmasın.
YAVUZ
AĞIRALİOĞLU (Devamla) - Arkadaşlar, istirham ediyorum. Şöyle: Şimdi bizim için
bu meseleler konuşulurken içine düştüğümüz istisna olma hevesi, siyasetimizin
ilkesizliğidir. Bu, AK PARTİ’nin değil, bakın. Ben kendimi bu işten azade
tutmam. Öyle olsaydı biz bu kadar yanlışın içerisinde ülkücü milliyetçi camia,
çoktan devletin hizmetini almış olurdu. Biz alamadık ki zaten siz yönetiyorsunuz,
zaten biz başaramadık ki siz yönetiyorsunuz. 
ALİ
MUHİTTİN TAŞDOĞAN (Gaziantep) – Ülkücü milliyetçi camia hakkında biz konuşuruz.
YAVUZ
AĞIRALİOĞLU (Devamla) - Bizim için kırkyıllık bir hareket, fazlası var; kurucu
irade, fazlası var yani bin yıllık geçmişi var, beş bin yıllık iradesi var.
Bütün bunlara rağmen, devlet bizim irademizin hizmet anlamında elinde değilse
biz kendi mesuliyetlerimizi konuşacak kadar da kendimizle barışığız, bir
problemimiz yok ama sadece şunu ifade ediyorum: Bizim bu memlekette varlık
irademizin kulluk irademizle, kulluk irademizin devletin bekasıyla, devletin
bekasının milletin hür ve müreffeh yaşamasıyla, milletin hür ve müreffeh
yaşamasının da hukukla mümkün olduğuna inanıyoruz. 
Dolayısıyla
mücadelemizi bu çerçeve içerisinde vereceğiz. Bu hassasiyetlerle siyaset
konuşmaya gayret edeceğiz. Yani ne kırıp dökmeye gayret ediyoruz ne kabalık
etmeye çalışıyoruz ne sizi utandırmaya çalışıyoruz. Sadece olur da ortak bir
vicdan, ortak bir dil, ortak bir sükûneti, devletin milletin yarınları için
ümit hâline getirebilir miyiz diye gayret ediyoruz.
Yüce
heyetinize saygılar sunuyorum. (İYİ PARTİ sıralarından alkışlar) 
BAŞKAN
– Teşekkür ederim.
MEHMET
MUŞ (İstanbul) – Sayın Başkan…
BAŞKAN
– Erkan Bey söz istemişti.
Erkan
Bey, buyurun.
IV.- AÇIKLAMALAR (Devam)
32.- Manisa Milletvekili Erkan Akçay’ın, İstanbul Milletvekili Yavuz
Ağıralioğlu’nun 9 sıra sayılı Kanun Teklifi’nin tümü üzerinde İYİ PARTİ Grubu
adına yaptığı konuşmasındaki bazı ifadelerine ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Şimdi,
biraz evvel konuşmasını yapan sayın konuşmacı, kendilerinin vermiş olduğu
önergeye ilişkin “Milliyetçi Hareket Partisi Grubunun birinci turda oy verip
ikinci turda oy vermeyişleri…” ifadesiyle bir vurguda bulunmuştur. Yine, ona
ilişkin kürsüde yaptığım konuşmamda da çok açık ve seçik ifade ettim, verilen
grup önerisinin gündeme alınıp alınmayacağına ilişkindir. Buna ilişkin ilk
görüşmeler yapıldı ve ikinci tur o görüşmeye geçildi ve görüşme neticesinde de
Milliyetçi Hareket Partisi Grubu adına görüşlerimizi ifade ettim. Onu tekrar
hatırlatmak isterim. 
Sorun
belli, çözümü belli. Bunun için bir araştırma komisyonu kurulmasını gerekli
görmedik. Kanuni düzenleme gerekir ve Hükûmete de seslendim, bu konuda resmî olarak
bir düzenleme etki analizinin yapılarak kamuoyuyla paylaşılmasını ve akabinde,
bütçeyi yöneten iktidarla birlikte bu uzlaşmanın sağlanması çünkü bütçenin
yönetiminde sorumlu, gelirden, giderden…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Başkan. 
ERKAN
AKÇAY (Manisa) – Bu konuda tekraren ifade etmek isterim ki Milliyetçi Hareket
Partisi, taahhütlerinin ve verdiği kanun tekliflerinin arkasındadır ve
takipçisidir. Hadise, ülkenin içinde bulunduğu ekonomik ve mali şartları da
dikkate alarak bir zamanlama meselesidir ve bu mutabakatı önümüzdeki süreçte
kesinlikle sağlayacağımızı düşünüyoruz. Milliyetçi Hareket Partisinin bu konuda
göstermiş olduğu tutuma da saygı gösterilmesini beklemenin de hakkımız olduğunu
düşünüyorum. 
Ayrıca,
sıklıkla milliyetçiliğe, Türklüğe, Türk milletine ve ülkücülüğe de vurgu
yapıldı. Şimdi, tabii, programlarında, seçim beyannamelerinde ve
Cumhurbaşkanlığı seçimindeki ilkeler…
(Mikrofon
otomatik cihaz tarafından kapatıldı)
BAŞKAN
– Toparlayın Sayın Başkan.
ERKAN
AKÇAY (Manisa) – …deklarasyonunda bu kavramlara vurgu yapılmadığını ve yer
almadığını biliyoruz. Bu değerlendirmeleri konuşmacının sadece şahsi kanaatleri
olarak; partisinin bir görüşü, programı, ilkesi, deklarasyonu olarak değil,
sadece bir şahsi görüşü olarak nitelendirdiğimi de ifade etmek istiyorum.
Milliyetçi
Hareket Partisinin politikaları, duruşu, ilkeleri vardır ve tutumu vardır ve
Milliyetçi Hareket Partisi, siyaset dünyasında, Türk siyasetinde sorumluluk
almaktadır, inisiyatif almaktadır ve bu çerçevede görüşlerimizi, duruşlarımızı,
politikalarımızı aziz milletimizle son derece açık seçik bir şekilde
paylaşıyoruz. Durum bundan ibarettir Sayın Başkan.
Teşekkür
ediyorum.
BAŞKAN
– Sayın Bilgen…
AYHAN
BİLGEN (Kars) – Ben söz istemedim, sadece konuşma sırası için.
MAHMUT
TANAL (İstanbul) – Sayın Başkan…
BAŞKAN
– Grup başkan vekiline vekâleten mi?
MAHMUT
TANAL (İstanbul) – Geçici olarak ben bakıyorum Sayın Başkan, izin verirseniz.
BAŞKAN
– Buyurun.
33.- İstanbul Milletvekili Mahmut Tanal’ın, Cumhuriyet Halk Partisinin
emeklilere dinî bayramlarda birer maaş ikramiye vermeyi taahhüt ettiğine ve İYİ
PARTİ Grubunun emeklilikte yaşa takılanlarla ilgili araştırma önergesine
Milliyetçi Hareket Partisinin desteğini niçin çektiğini öğrenmeye hakları olduğuna
ilişkin açıklaması
MAHMUT
TANAL (İstanbul) – Değerli Başkan, değerli milletvekilleri; sizleri saygıyla
selamlıyorum. 
Biraz
önce hatip Yavuz Bey kürsüde konuşurken Cumhuriyet Halk Partisinin programında
emeklilere 1 maaş ikramiye vereceğini söylemişti. 1 ikramiye değil, dinî
bayramlarda ikramiye verecekti; Ramazan Bayramı ve Kurban Bayramı olmak üzere
emeklilere 2 maaş ikramiye verecekti. Bu, birinci husus.
Biraz
önce, tabii, emeklilikte yaşa takılanlarla ilgili soruların tayin ve tespitiyle
ilgili araştırma önergesi verildi. Evet, 4 muhalefet partisinin oylarıyla kabul
edildi ve bu mürekkep kurumadan, bu kabul imzası kurumadan muhalefet partisi
Milliyetçi Hareket Partisi bu önergesini geri çekti ve âdeta AK PARTİ’yi
kuyudan çıkardı. Buna niçin oy verildi, niçin destek verildi, niçin geri
çekildi, bunlar açıklamaya muhtaç. Yani kapalı kapılar arkasında neler oluyor,
parlamenter olarak bizim bunu öğrenme hakkımız var.
Teşekkür
ediyorum, saygılarımı sunarım.
ERKAN
AKÇAY (Manisa) – Sayın Başkan…
BAŞKAN
– Buyurunuz Sayın Başkan.
34.- Manisa Milletvekili Erkan Akçay’ın, İstanbul Milletvekili Mahmut
Tanal’ın açıklamasındaki bazı ifadelerine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Sayın
Tanal, Milliyetçi Hareket Partisinin, önergesini, teklifini geri çektiği
şeklinde bir ifade kullandı, bu ifadeyi açıklığa kavuşturması gerekir.
Milliyetçi Hareket Partisi hangi teklifini, önergesini geri çekmiş? Biz bütün
tekliflerimizin, önergelerimizin, önerilerimizin, taahhütlerimizin arkasındayız,
bunu tekraren vurguladım. Acaba kastettiği nedir, onu öğrenmek isterim.
MAHMUT
TANAL (İstanbul) – Söyleyeyim Değerli Başkanım, açıklık getireyim ben.
BAŞKAN
– Buyurun.
35.- İstanbul Milletvekili Mahmut Tanal’ın, Manisa Milletvekili Erkan
Akçay’ın açıklamasındaki bazı ifadelerine ilişkin açıklaması
MAHMUT
TANAL (İstanbul) – Şimdi, benim meramım, talebim şuydu: Emeklilikte yaşa
takılanların önergesini İYİ PARTİ verdi ancak bu önergeye İYİ PARTİ, Milliyetçi
Hareket Partisi, HDP ve CHP destek verdi ve bu, kabul edildi. Ancak bu
emeklilikte yaşa takılanların araştırma önergesi kabul edildikten sonra
komisyonun kurulması lazımdı ve bu mürekkep kurumadan MHP’nin verdiği bu destek
geri çekildi, bunu söylüyorum Değerli Başkanım. Sebebi nedir? Açıklamaya
muhtaç.
Teşekkür
ediyorum.
BAŞKAN
– Buyurun Erkan Bey.
36.- Manisa Milletvekili Erkan Akçay’ın, tekraren, İstanbul Milletvekili
Mahmut Tanal’ın açıklamasındaki bazı ifadelerine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Şimdi,
ifadesi daha açıklık ve netlik kazandı. Tekraren ifade ediyorum: Milliyetçi
Hareket Partisi, bütün taahhütlerinin, kanun tekliflerinin bu konuda
arkasındadır ve takipçisidir. Bu görüşülen, bir Meclis araştırması komisyonu
kurulmasına ilişkin verilen bir grup önerisi. Birinci etaptaki görüşmelerin
maksadı, bunun Genel Kurul gündemine alınıp alınmamasına ilişkindir. Meclis
araştırması komisyonunun kurulup kurulmaması, ikinci etap görüşmelerinde
belirlenecektir. Dolayısıyla, bizim tutumumuzda ne bir çelişki var ne bir geri
adım atma söz konusudur. Yani Sayın Tanal, Meclis İçtüzüğü’nü de bu
görüşmelerin seyrini de gayet iyi bilir. Bunu tekraren açıklama fırsatı verdiği
için ayrıca teşekkür ederim kendisine.
BAŞKAN
– Teşekkür ederim Sayın Başkan.
YAVUZ
AĞIRALİOĞLU (İstanbul) – Sayın Başkan…
BAŞKAN
- Mehmet Muş’tan sonra Yavuz Bey size söz vereyim.
Buyurun
Sayın Muş.
37.- İstanbul Milletvekili Mehmet Muş’un, İstanbul Milletvekili Yavuz
Ağıralioğlu’nun 9 sıra sayılı Kanun Teklifi’nin tümü üzerinde İYİ PARTİ Grubu
adına yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; Sayın Ağıralioğlu’nu
burada dinledik. Tabii ki kendisi, bir parti grubunun grup başkan vekili olarak
fikirlerini ve eleştirilerini de yöneltecektir. Tabii, bu Meclis kürsüsünden
değindiği konular burada pek çok kez dile getirildi. Dünkü tartışmalara atfen,
işte bir kişiden FETÖ’cü çıkartmaya çalıştığımız… Benim o kelimeleri niye
kullandığımı, ilgili şahıs çok iyi biliyor. Dolayısıyla, biz herhangi bir
meseleyi bir şahsa indirgemek gibi bir politika hiçbir zaman uygulamadık. 
Şimdi,
FETÖ meselesiyle alakalı bizim duruşumuz ortadadır. Bunun nerelerden, hangi
yıllardan bugünlere geldiği ortadadır ve bizim bu yapıyla hukuk sistemimizin,
devletin mücadele etmeye başladığı andan itibaren kimlerin hangi pozisyonu
aldığına biz vurgu yaptık. Dolayısıyla, şunu kabul etmeyiz: “Bizi hiç
dinlemiyorsunuz.” Bakın, bu verilen önergeyle ilgili, bu bahse konu önergeyle
ilgili bizim hatibimiz de bir konuşma yaptı. Sayın Başkanım, siz burayı
yönetiyordunuz, gürültüden biz kendi hatibimizi dinleyebildik mi?
BAŞKAN
– Evet, oluyor yani gürültü.
MEHMET
MUŞ (İstanbul) – Hayır gürültünün ötesine bir şeye geçti, susturma adına laf
atmalar… Bir bekleyin, adam bir şey anlatıyor, görüşlerini ifade ediyor. Şimdi,
“Bizim istediğimiz gibi konuşursanız, bizim istediğimiz gibi yaparsanız
iyisiniz ama bizim istediğimiz gibi yapmazsanız, bizim hoşumuza gitmeyen şeyler
söylerseniz ‘Bizi dinlemiyorsunuz.’” İnanın, burada şahit olan, bilen
arkadaşlar da vardır, biz gelen olumlu taleplerde, Türkiye’nin hayrına olan
bütün meselelerde bir noktaya gelmeye çalışan bir partiyiz, bunu her zaman
dikkate aldık.
PKK
meselesi… Bakın, Türkiye Cumhuriyeti devleti, PKK’dan önce ASALA’yla mücadele
etti. ASALA çökertildi, PKK diye bir yapı ortaya çıktı, ipleri kimin elinde
olduğu belli bir yapı. 1984’ten beri, ilk eylemden beri mücadele ediyor Türkiye
Cumhuriyeti devleti, pek çok imkânı seferber etti, farklı metotlar denedi,
farklı yöntemler denedi. 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Muş. 
MEHMET
MUŞ (İstanbul) – Tamamlıyorum. 
Bizim
dönemimizde de hem devletin ilgili kurumları ve devlet bilfiil kendisi olarak
hem de biz AK PARTİ ve Hükûmet olarak elimizden geleni yaptık. Amacımız, terör
örgütünü Türkiye’nin gündeminden çıkartmaktır, buna vurgu yaptık. Bugün
Türkiye, tasfiye etmek için çeşitli adımlar attı. Bu adımlar neticesinde,
yaptığı değerlendirmeler neticesinde Türkiye Cumhuriyeti devleti ve Hükûmet
olarak ona göre bir stratejiyle, farklı bir stratejiyle üzerine gitmeye devam
ettik. 
Şu
an verdiğimiz mücadelede çok açık bir şekilde şunu söylemek isteriz: Bunun bir
sivil alanda yapılanması var, bir de dağda yapılanması var. Bunların her
ikisinin üzerine eş zamanlı olarak bu kadar kararlılıkla -tüm devlet kurumları
ve burada partilerin önemli bir kısmı da ciddi şekilde bu işe destek veriyor-
gidiliyor. Bunu Türkiye’nin gündeminden çıkartacağız. Buna buradaki partilerin
destek vermesi, bu işi hızlandırır, kolaylaştırır çünkü bu, artık siyasetüstü
bir meselesidir, Türkiye’nin bir meselesidir ama buradan bugün Türkiye’nin
sınır ötesi operasyonlar yapmasının altında yatan da budur. Bütün baskılara
rağmen Türkiye kararlı bir şekilde bu sınır ötesi operasyonları yapmıştır,
buradan geri durmamıştır, bütün tehditlere rağmen yapmıştır. Çok basit bir şey
vardır: Türkiye Cumhuriyeti çatısı altında sivil alanda, yasal alanda
kaldığınız müddetçe siyaset alanı herkese açık ama bu mecraları kullanıp
devletin aktardığı kaynakları dağa aktarırsanız, kusura bakmayın, orada
devletin tüm kurumları devreye girer. Bu politikada da herhangi bir değişiklik
asla olmayacaktır, bunu herkes bilsin, geri adım atılmayacaktır bu noktadan. 
Şunu
istirham ediyorum: Lütfen, birbirimize karşı niyet okumayı bırakalım. Yani
Sayın Cumhurbaşkanımızın ne düşüneceğini, nasıl bir şey yapacağını, o niyet
okumayı bırakalım. Biz Türkiye’nin… Bu konuştuğumuz konuyla alakalı da 1999’da
yapılan bir değişikliktir bu. Doğru bir değişiklik midir? Doğru bir değişiklik
yapmıştır o günkü siyasiler, o günkü hükûmetler, doğru bir adım atmışlardır
çünkü Türkiye’nin kaynakları belli, gelen belli, nüfusu belli; atılan adım
doğru bir adımdır. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Muş. 
MEHMET
MUŞ (İstanbul) – Bugün yapılan tartışma, 1999’da atılan adımla alakalı bir
tartışmadır ama doğru bir adım atılmıştır. 
Bakın,
biz AK PARTİ’yiz ve şu an Cumhurbaşkanımız aynı zamanda bizim partimizin Genel
Başkanı. Ülkenin mali sorumluluğu bizim omzumuzda. Mutlaka biz de
insanlarımızın daha iyi, refah içerisinde yaşaması için bir çaba içerisinde
olduk, olacağız da ama elimizdeki kaynakları ona göre tahsis etmekle karşı
karşıyayız, bunu birbirimizin anlayabilmesi lazım. “Biz EYT’lilerin hakkını
savunuyoruz, siz bunlara karşı çıkıyorsunuz.” Böyle bir şey yok, bu insanlar
bizim vatandaşımız ama imkânlar dâhilinde buna kaynak ayrılabilir. 
Bir
diğer konu “Para kazandırdığı insanlardan Cumhurbaşkanı ‘Sen 3 lira ver, sen 5
lira ver…’ bunlara kaynak ayrılabilir.” Bakın, biz hukuk sistemi içerisinde
bütçe yaparız, hukuk sistemi içerisinde kaynak tahsisi yapılır. Ya, burası,
kabile devleti değil; burası, dünyanın farklı yerleriyle mukayese edilebilecek
bir ülke değil. 
Bugün
bütçe geldi, 960 milyar liralık bir bütçe geldi. Bu bütçenin nerelerden
geleceği, nasıl geleceği bellidir. Dolayısıyla, karşılığı olmayan, yanlış olan,
olmayacak şeylerle “Sen 3 lira ver, sen 5 lira ver, toplayalım.” “Ee?” “Buradan
emeklilere, EYT’lilere kaynak ayıralım.” 
Değerli
arkadaşlar, yaptığınız eleştirilerin dozu ve yaptığınız eleştirilerin kalitesi
bizde bir karşılık bulur ama iş adamlarıyla böyle ahbap çavuş ilişkisi bizde
yoktur, onu söyleyeyim. 
Teşekkür
ederim. 
BAŞKAN
– Ben teşekkür ederim. 
Yavuz
Bey, buyurun. 
38.- İstanbul Milletvekili Yavuz Ağıralioğlu’nun, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
YAVUZ
AĞIRALİOĞLU (İstanbul) – Sevgili mevkidaşım sitem saymasın, ben birazcık
idmanlıyım bu konuştuğum hususlarda. Bunu nezaketsizlik addetmeyin lütfen,
yaşça bu dediğimi idrak edebilme imtiyazı olan ağabeyler nesli var içinizde,
biliyorum onları. 
Şimdi,
bir husus, devlet ciddiyetiyle konuşacağız dediğim husus şudur: Problem olan,
FETÖ’cülerin darbeye teşebbüs etmesi, darbe etmesi değildir, daha büyük bir
problem yani Türk devlet aklının muhasebe etmesi gereken şey şudur: Erzurum’dan
bir vaizin beş bin yıllık bir devleti alabileceğine dair ümit beslemesi,
bununla ilgili organizasyon kurması, kurduğu bu organizasyonun, yüz binleri bulur
organizasyon şemasının devlet tarafından fark edilememesi. Bak, üç tane
sıralıyorum: Heves etmesi, niyetini izhar edip ondan sonra organizasyon
kurması, böyle bir şeye cesaret etmesi, sonra da yüz binleri bulan bir sızmanın
devletin hiçbir birimi tarafından… Bünye gibi düşünün lütfen bunu. Bir devlet
bünyesi insan vücudu gibidir, mikrop girdi mi mutlaka ateşlenmesi lazım.
Ateşlenemedi, Türk devleti ateşlenemedi. Şimdi, en son mevzu edeceğimiz şey
darbe teşebbüsüdür. O darbeye gelene kadar zaten diğerlerinin cevabını
veremediğimiz için bu hâldeyiz. O yüzden, ben konuşma imkânı bulduğum zaman,
aziz Mehmet Bey, ısrarla ifade etmeye çalışıyorum ki bizim mahallenin
ayıplarıdır.
Bakın,
buna mehaz bir cümle daha kuruyorum Başkanım, istirham ediyorum. Kemal Kılıçdaroğlu’na
–bu dediğim cümlenin içine biz de dâhiliz- darbe yapılsaydı, Fetullah Gülen bu
darbeyi Kemal Bey’e yapsaydı, Kemal Bey de Sayın Cumhurbaşkanımızın kurduğu
cümlelerin virgülüne dokunmaksızın aynı cümleleri kursaydı –bak ben kendi
üzerimden konuşayım, hakaret telakki etmeyin- bak vallahi ben bile şöyle
diyebilirdim: “Ya, Kemal Bey, sen bu dine imana bizden biraz daha mesafeli
duruyorsun. Bu içeride, ordudakileri tasfiye etmek için falan tutturdun, bir
bahane buldun, yalandan bir darbe marbe uydurdun. Ha, bırak bu işleri. Bu,
hocanın, adamlarının yapacağı bir iş değildir.” diyecektik biz. 
(Mikrofon
otomatik cihaz tarafından kapatıldı)
BAŞKAN
– Tamamlayın. 
YAVUZ
AĞIRALİOĞLU (İstanbul) – Şimdi, benim tam olarak arz etmeye çalıştığım husus
şudur: İlkeli siyaset, ilkelerle siyaset kendimizin istisna olmaya heves
etmediği zeminde yapılabilir. Süleyman Demirel yapınca ona bühtan ettiğimiz pek
çok işi… Arkadaşlar, biz çocuk değiliz, beraber yaşadık o günleri, beraber
gördük. 28 Şubatta beraber muzdarip olduğumuz pek çok işi biz yaptık. Benim bu
mevzuda ifade etmeye çalıştığım, sizce de makul olmaması gerektiğini savunduğum
bir tek şey var. Efendim, İş Bankası hissesinin devriyle ilgili bir tartışma
çıktı. Ben vallahi şöyle bir cümle duymak isterdim: “Efendim, ne önemi var.”
Kemal Bey CHP’yi temsilen diyebilirdi ki… Bizim o taraftaki iz düşümümüz şu
olacak, biz devletin hazinesini kullanırken siyasi muarızlarımızda şöyle bir
itibar bırakmak zorundayız: “Ya, biz bunlara kızarız ederiz, birbirimize
hasımız. Ellerinden devletin hizmetini almak anlamında çok da çetin mücadele
ediyoruz ama milletimiz tereddüt ediyorsa…” Ki bu AK PARTİ bu İş Bankasını
alarak birtakım fonlar içerisinde kullanmak istiyor, asla böyle bir suistimal
ahlakı taşıdıklarına inanmıyoruz. Yani siyasi hasımlarınızın sizin parayla
ilgili hassasiyetlerinize şahit olması lazımdır. Dolayısıyla, esas
kaybettiğimiz şey hisselerin devri, devredilmesi, kimin üstünde olduğu
değildir, esas korku şudur: Siyasi hasımlarınızın, rakiplerinizin –ne
diyorsanız- siyasi muarızlarınızın sizin şahsiyetinizle alakalı kabulleridir
itibar.
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – Yani Peygamber Efendimiz’e itibar gibi. Ona şunu
diyelim, ona bunu diyelim, yalancı diyelim, makam mevki sahibi diyelim, makam
mevki sahibi olmaya heves etti diyelim, kadın düşkünüdür diyelim diye iftira,
iftira, iftira, propaganda…
BAŞKAN
– Tamamlayın lütfen.
YAVUZ
AĞIRALİOĞLU (İstanbul) – İstirham ediyorum. Bitiriyorum.
…ondan
sonra şöyle bir ikrar: “Bunların hiçbirisini söyleyemeyiz çünkü o bunların
hiçbirisini yapmaz.” Böyle bir saygınlık zeminine ihtiyacımız olduğunu anlatmak
için söyledim, yoksa şundan bahsetmiyorum: Biz beraberdik. Nuh Mete Yüksel 28
Şubat sürecindeki antidemokratik işler içerisinde tecessüm ettiği o
despotluğuyla bizim hasmımızdı aslında yani biz beğenmedik onu. Ama ondan sonra
ona kurulan tertip içerisinde –itiraf ediyorum- “Oh oldu." dedik. Aslında
yapılan yanlıştı yani siyasi hasımlık da etsek, rekabet de saysak, kendi
durduğu yeri beğenmiyor da olsak ona yapılanlara içimizden “Oh olsun."
dedik. İstisnası olmaya heves ettiğimiz işler vurdu bizi arkadaşlar. Ben henüz
bu Meclisin çatısının altında konuşma imkânı bulamadınız derken onu
kastediyorum. Siz aslında, siz kalbinizde… Ben böyle olmadığını bilsem, vallahi
ben bu Meclise gelmem. Benim söylemeye gayret ettiğim şeylerin vicdanınızda
makes bulduğunu biliyorum, ben biliyorum, siz de benim gibi düşünüyorsunuz.
Sadece, lafın yarısını söylemek mevkisindesiniz. Tamını söylerseniz, tamının
muhasebesini kaldıracak zemin yok şu anda elinizde. Dolayısıyla, lafın yarısını
CHP’ye FETÖ’cülük parantezi açarak yönetmek istiyorsunuz.
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – Ama buradan rahmet çıkmayacak, siyasal rahmete
kavuşamayacağız.
Teşekkür
ediyorum.
BAŞKAN
– Sayın Altay, buyurun efendim.
39.- İstanbul Milletvekili Engin Altay’ın, İstanbul Milletvekili Yavuz
Ağıralioğlu’nun yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Sayın Başkan, yüksek hoşgörünüzün sayın grup başkan
vekilleri tarafından yeterince istismar edildiği kanaatindeyim. Genel Kurulun
zamanı kıymetlidir, milletvekillerimizin zamanı kıymetlidir. Bu tartışmalar bu
formatta Mecliste çok uygun değil. Meclis İçtüzüğü’ne göre herkes tabii
söyleyeceğini söyler ama topa girmeyecektim de sayın grup başkan vekili bir
benzetme, kıyas yaparken “Kemal Bey dinle imanla bizden daha mesafeli
duruyorsun.” denir menir gibi bir şey deyince çok garipsedim. 
YAVUZ
AĞIRALİOĞLU (İstanbul) – Kabalık mı ettim? Özür dilerim ya.
ENGİN
ALTAY (İstanbul) - Bu Parlamentodaki ve bu dünyadaki herkes şunu bilsin: Kimin
daha iyi bir Müslüman olduğunu Hazreti Peygamber bilmemiş, siz mi bileceksiniz
ya? 
YAVUZ
AĞIRALİOĞLU (İstanbul) – Ben çok özür dilerim, çok özür dilerim.
ENGİN
ALTAY (İstanbul) - Ne ayıp şey ya! Ne ayıp şey ya! (CHP sıralarından alkışlar) 
YAVUZ
AĞIRALİOĞLU (İstanbul) – Çok özür dilerim, beni bağışlayın; vallahi murat
ettiğimden fazlası çıktı ağzımdan, çok özür dilerim.
ENGİN
ALTAY (İstanbul) – Yani kusura bakmayın ama buna bir cevap vermek gerekiyordu.
X.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Ankara Milletvekili Fatih Şahin ve İstanbul Milletvekili Şirin
Ünal’ın Türk Silahlı Kuvvetlerini Güçlendirme Vakfı Kanununda Değişiklik
Yapılması Hakkında Kanun Teklifi (2/1123) ve Millî Savunma Komisyonu Raporu (S.
Sayısı: 9) (Devam)
BAŞKAN
– Halkların Demokratik Partisi Grubu adına Ayhan Bilgen, Kars Milletvekili.
(HDP sıralarından alkışlar) 
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri; biz
tabii, Meclis çalışmalarında sadece konuşmak ve bir biçimde yasal olarak, İç
Tüzük gereği haklarımızı kullanmak adına bir şeyi geciktirmek derdinde değiliz.
Onun için de görüştüğümüz kanunun uyum gereği olduğunun, teknik düzenlemelere
dayalı bir zorunluluk olduğunun farkındayız ve sadece geneli üzerinde söz
hakkımızı kullanacağız, maddeler üzerinde konuşmayacağız. Denetim
faaliyetlerinde nasıl sonuna kadar konuşma hakkımızı kullanmayı toplumun,
halkın bize verdiği bir görev ve sorumluluk olarak görüyorsak yasa yapma
sürecinde de yapıcı davranmayı aynı şekilde bu ilkesel tutumun bir parçası
olarak görüyoruz. Elbette üzerinde söz söyleyeceğimiz maddeler olduğunda
konuşuruz ama yoksa da böyle bir istismara en azından sebebiyet vermek
istemiyoruz.
Değerli
milletvekilleri, ben geneli üzerinde konuşurken bu yasa dolayısıyla aslında hem
küresel ölçekli güvenlik politikalarını hem de özel olarak Türkiye’nin
uyguladığı güvenlik politikalarını bu küresel politikaların bir parçası olarak
değerlendirme ihtiyacı duyuyorum. Çünkü içinde yaşadığımız dünya, dönem ve
üzerinde bulunduğumuz bölge büyük bir kriz yaşıyor. Bakın, sadece bugün medyaya
düşen işte, Soros’a bombalı saldırı girişimi, Clinton, Obama, CNN, hatta Beyaz
Saray; belli ki aslında dünyayı yönetenler de çok huzur ve rahat içerisinde,
güven içinde değiller yani bu güvenlik politikaları onların da güvende
olmalarını sağlamıyor ama bizim için galiba daha önemli olan, yaşadığımız
coğrafyadaki güvenlik krizi. 
Değerli
milletvekilleri, hemen yanı başımızda, hani o “kültür coğrafyası, aidiyet,
tarihsel sorumluluk” diye tarif ettiğimiz Yemen’de bir süredir süren savaş
dolayısıyla çocuklar ilaçsız, gıdaya ulaşamıyorlar, temiz suya ulaşamıyorlar.
Orta Çağ hastalığı olan hastalıklar çocuklarda yaygın ve her gün belki onlarca
çocuk hayatını kaybediyor. Bunun bir sorumlusu var, bu coğrafya kendiliğinden
bu hâlde değil. Bir güvenlik politikasının bedelini Yemen’de çocuklar ödüyor
ama birileri de kazanıyorlar. Silah tüccarları, Suudi Arabistan’la silah
ticareti yapanlar, Suudi Arabistan’ın Yemen politikasına sessizler. Büyük
devletler sessizler. Hani o dünyadan küçük olduğunu söylediğiniz beşli buna
sessiz ama bölge ülkeleri de sessiz değerli milletvekilleri. Bu coğrafyada
yaşayan ve Yemen’deki çocukla aynı kıbleye, aynı dine, aynı yaratıcıya
inandığını söyleyenler de sessiz. Bırakın komşu açken tok yatmayı, çocuklar
ekmeksizlikten, gıdasızlıktan ölürken bu coğrafyada körfezde yüz binlerce Müslüman
keyif yapabiliyor, keyfine bakabiliyor. Oradaki sorunu hiç kendisine dert
edinmeden yaşayabiliyor; lüks içinde, şatafat içinde yaşayabiliyor. Silah
tüccarlarına kazandırmayı kendi inancı açısından da abes görmüyor, aykırı
görmüyor. 
Değerli
milletvekilleri, belli ki ortada bir çelişki var, bir tutarsızlık var, bir
gayriinsani durum var. Bu gayriinsani durumun sebepleriyle yüzleşmek
zorundayız. 
Bakın,
bugün dünyada egemen olan güvenlik politikası aslında 11 Eylülde somutlaşmış
olan politikanın bir yansımasıdır. Neydi bu politika? Elbette ki İkiz Kulelere
yapılan saldırıyı kınıyoruz, eleştiriyoruz ama 11 Eylül sonrasında İkiz
Kulelere yapılan saldırıyı bahane edip, gerekçe gösterip bütün dünyanın
kriminalize edilmesi, farklı inançların, farklı kimliklerin terör kategorisine
sokularak cezalandırılmaya reva, layık görülmesi de bir yanlış güvenlik
politikasıdır. Bu güvenlik anlayışının, bu güvenlik politikasının Amerika
eliyle yürütülmüş olması ya da başka devletler eliyle yürütülmüş olması nasıl
eleştiriye muhtaçsa benzer politikaların başka devletler eliyle yürütülmesi de
asla onaylanacak, desteklenecek bir yaklaşım değildir. “Ya bendensin ya
düşmanımsın.” anlayışı insanlığın başına beladır değerli arkadaşlar. Eğer bu
anlayışı küresel ölçekte ya da özel olarak Orta Doğu’da, belki yakında
Kafkasya’da, Balkanlarda birileri dayattığında buna karşı çıkabilmek için önce
siz bu politikalardan ari olduğunuzu, uzak olduğunuzu, mesafeli olduğunuzu
hissettirecek yaklaşımlar ortaya koymalısınız.
Burada
çok açık bir tabloyla karşı karşıyayız. Dünyada egemen olan anlayış, güvenlik
ile özgürlüğü karşı karşıya getiren anlayıştır. Oysa güvenlik de bir haktır,
özgürlük de bir haktır ve bir yerde güvenlik yoksa özgürlük yoktur; bir başka
ifadeyle, tersinden de tarif ettiğimizde, özgür değilse insanlar, kendilerini
özgür hissetmiyorlarsa o ülkede, o coğrafyada aslında güvenlik de yoktur. Evet,
sükûnet olabilir, bastırabilirsiniz, engelleyebilirsiniz, susturabilirsiniz ama
o hiç kimse için güvenli bir ortam anlamına gelmez.
Değerli
milletvekilleri, yaşadığımız coğrafyada Suriye başta olmak üzere bir süredir
aslında sürekli kaos ve sürekli kriz politikası uygulanıyor. Sürekli kaos ve
kriz politikasının bedelini de yanı başımızda Suriye’de yaşayan halklar ödüyor;
geçmişte Irak’ta ödendi, daha öncesinde de Balkanlarda başka devletler
ödediler. Burada güvenlik politikalarıyla ilgili tartışmayı çok dağıtmak
istemiyorum ama biraz önce partimizin adı anılarak ifade edildiği için, en
azından farkımızı tarif etme zorunluluğunu, sorumluluğunu hissettiğim için
söylüyorum.
Değerli
arkadaşlar, burada herkes farklı yerlerde oturuyor ve güvenlik politikalarına
da, kimlik politikalarına da farklı bakışlarımız var. Elbette ki birbirimizi
dinleyeceğiz, anlayacağız, belki eksiklerimiz varsa öğreneceğiz ama siz
Yugoslavya’da bir millet olduğunu söyleyebilir misiniz? Yoktu böyle bir şey;
Sırplar vardı, Hırvatlar vardı, Boşnaklar vardı, belki başka bilmediğimiz
halklar vardı, farklı diller vardı, farklı mezhepler vardı ve nihayet
Yugoslavya yanlış politikalarla dağıldı. Ve şimdi Irak’a baktığınızda yani
“kimlik eşittir devlet, devlet eşittir ülke” gibi bir analiz hem bilimsel değil
hem de tarihî gerçeklikle örtüşmüyor. Siz Irak’taki Türkmenleri Iraklı
kimliğiyle elbette ki vatandaş olarak tarif edebilirsiniz ama Irak
Türkmenlerinin kendilerine ait bir davası vardı ki Araplaşmaya karşı
direndiler. Eğer böyle bir şey yok derseniz o zaman Nejdet Koçak niye idam
edildi, neyin kavgasını verdi, neyin mücadelesi içindeydi? Elbette ki biz
Irak’ta nasıl Barzani’yi, Talabani’yi ya da işte diğer parti mensuplarını ya da
onlara oy verenleri Iraklı kimliği dışında -kendileri kabul ediyorsa tabii
bizim diyeceğimiz bir şey yok- Arap kimliğiyle tarif etmiyorsak “Orada Kürt
var, Türkmen var, Arap var.” diyorsak gayet tabii başka ülkelerde, başka
coğrafyalarda da “kimlikler eşittir devlet, eşittir tek bir yönetim modeli, o
da eşittir ülke” diye bir tarif bizi yanıltır. Bu, bir kere, en azından
imparatorluk bakiyesi bir coğrafyada, Anadolu’da galiba gerçeklikle örtüşmez. 
Değerli
milletvekilleri, elbette ki güvenlik politikalarının en çok eleştirilmesi
gereken boyutlarından birisi, biz bugün Türk Silahlı Kuvvetlerini Güçlendirme
Vakfıyla ilgili bir tartışma yapıyoruz ama dünyada da Türkiye’yle ilgili de en
ciddi sorunlardan birisi, savaşlar dâhil olmak üzere bölgesel çatışmalarda,
yüksek yoğunluklu, düşük yoğunluklu savaş ve çatışmalarda artık büyük devletler
elbette ki büyük ordularını harekete geçirmekle birlikte daha çok özel güvenlik
şirketlerini harekete geçiriyorlar. Yani savaş ile para arasındaki ilişki o
kadar iç içe girmiş ki ordu mensuplarını -mecburi askerlik olsun ya da
profesyonel askerlik olsun- değil, maaşını ödediği şirket personelini savaşmaya
gönderiyor. Bu politika nasıl başka devletler tarafından yürütüldüğünde büyük
riskler içeriyorsa, hukuk dışında bir alan oluşturuyorsa, devletlerin tabi
olduğu insancıl hukukun dışında şirketlerin tabi olduğu hukukla insanlık dışı
işler yapmaya sebebiyet veriyorsa buna ilkesel olarak her alanda, her yerde
karşı çıkmalıyız. Bakın, Ebu Gureyb’de işkence yapanlarla ilgili hukuki süreç
nerede biliyor muyuz? Bilmiyoruz. Çünkü aslında onlar Amerikan askerleri
olsaydı belki başka şeyler olabilirdi, uluslararası savaş mahkemesi, başka
yargılama mekanizmaları işleyebilirdi ama ne ceza mahkemeleri işledi ne başka
bir şey. Bu sadece Amerika’nın gücünden, Amerika’dan kimsenin hesap
soramamasından kaynaklı bir şey değil, bu, aynı zamanda orada sadece
şirketlerin kullanılmasıyla ilgili bir şey. Şirket elemanları, şirket personeli
gidip savaştığında, işkence yaptığında siz onu Uluslararası Ceza Mahkemesinde
yargılama konusu yapamıyorsunuz, birtakım kısıtlar var. Bunun için de pis
işleri, kirli işleri, savunulamayacak işleri, askerlerinize yaptırmak
istemediğiniz işleri şirket personeline yaptırmak büyük devletlerin temel
güvenlik politikalarından birisi hâline geldi. Buna itiraz etmek, buna karşı
çıkmak, buna her yerde ilkesel tavır takınmak aslında hakkı, hukuku, insanlığı
savunmaktır. 
Değerli
milletvekilleri, elbette ki bu Meclisin güvenlik politikalarıyla ilgili mutlaka
ama mutlaka demokratik bir çatı olma iddiasının gereği olarak üzerinde taşıdığı
bir sorumluluk var, o da güvenlik politikalarının sivil ve parlamenter
denetimi, izlenmesi konusudur. Bu konu asla işte devlet sırrı, güvenlik politikalarının
gizliliği falan gibi gerekçelerle üstü örtülecek bir konu değil değerli
milletvekilleri. Hepimiz biliyoruz ki bugünün dünyasındaki teknolojide aslında
devletler arasında böyle bir sır yok. Yani bizim burada, Komisyonda hesabını
sormayacağımız, Genel Kurulda konuşamayacağımız hiçbir konu aslında sır falan
değil çünkü ya başka devletlerin istihbarat örgütleri izliyorlar ya yüksek
teknolojiyle bir şekilde takip ediyorlar. Dolayısıyla bizim vatandaşımızdan,
Parlamentodan, muhalefetten, sivil toplumdan kaçırdığımız konular aslında
dünyayı izleyen, gözetleyen teknolojiye sahip devletler için BBG evi gibi.
Dolayısıyla da bu gerekçenin arkasına saklanmak yerine bu ülkenin bir an önce
daha demokratik bir yönetime kavuşması için, 15 Temmuzların bir daha yaşanmaması
için ya da daha önceki darbeler gibi darbelerin yaşanmaması için Parlamento
kendini sorumlu hissetmeli ve güvenlik harcamaları, güvenlik politikaları gibi
alanları denetlemeyi, izlemeyi ülkeye ihanet, kötülük falan gibi değil, tam
tersine ülkenin gerçekten sürdürülebilir bir barış, birlik ve gelecek
iddiasının gereği olarak görmelidir. 
Değerli
milletvekilleri, dünya bir silah yarışına girmiş durumda. Elbette bu silah
yarışının bedelini biraz önce Yemen’de örneğini verdiğim gibi Afganistan’da da
Afrika’nın birtakım ülkelerinde de çok ağır biçimde ödeyen ülkeler var. Elbette
ki silahın reel politikteki karşılığını, caydırıcılığını inkâr edecek,
reddedecek bir romantizm içerisinde bir şey söyleyecek durumda değiliz.
İdealimiz, ütopyamız başka bir şeye denk geliyor olabilir ama şunu biliyoruz ki
eğer siz bir kez silahlanma yarışını normalleştiren bir politikanın parçası
hâline gelirseniz sadece pazarda sermayesini, gücünü, imkânlarını silaha ayıran
ama silaha ayırdığı kaynağı eğitimden kısan, sağlıktan kısan, adaletten kısan
bir pozisyona düşersiniz. Bu, size başka bir kaos olarak, başka bir güvensizlik
olarak geri döner. Dolayısıyla da eğer toplumun güvenliğini, geleceğini,
savunmasını adalette başlatmıyorsanız, eğitimde, sağlıkta, kültürde başlatmıyorsanız,
sadece çok silah üreterek, çok silah satarak, çok silaha sahip olarak ne
güvenliğinizi ne geleceğinizi garanti altına alamazsınız. 
Evet,
Türkiye’de bir süredir ordunun modernizasyonu tartışması yapılıyor. Bu
tartışmanın bir kısmı dışarıdan kaynaklı dayatmalar –bunu biliyoruz, NATO
konseptiyle ilgili- bir kısmı muhtemelen gelişen teknolojiler dolayısıyla
ihtiyaca dayalı ve bu, askerlik biçiminde de bir fiilî değişikliği aslında adım
adım beraberinde getiriyor. Biz her seferinde “bir kereye mahsus olmak üzere
bedelli askerlik” tartışması yapıyor olsak da aslında biliyoruz ki birtakım
parça parça politikaları, “puzzle”ın parçalarını yan yana koyduğumuzda,
Türkiye, güvenlik sistemini, askerlik sistemini değiştiriyor. Belki adını
koyarak, ilan ederek, tartışarak açıkça yapmıyor; biraz çaktırmadan, bazen iki
adım atıp bir adım geri gelerek ama bir şekilde yapıyor. Şimdi, bunu daha açık
yapmak, daha net tartışarak yapmak, uluslararası platformlarda konuşulanları bu
çatı altında da konuşarak, tartışarak, uzmanlarından destek alarak,
üniversitesinin, sivil toplumunun katkısını alarak yapmak daha doğru, daha
yerinde bir yaklaşım değil mi? Galiba bu soruyla bu Parlamento şimdi yüzleşmese
de bir gün mutlaka yüzleşmek zorunda kalacak. 
Değerli
arkadaşlar, güvenlik politikalarının biricik teminatı toplumun o politikaların
arkasında durmasıdır. Bakın çok büyük bir örnek vermeyeceğim, çok makro bir şey
söylemeyeceğim ama orman yangınlarıyla ilgili bile Orman Genel Müdürlüğünün
internet sitesini açsanız şunu çok net görürsünüz, diyorlar ki: “Ormanları
korumak elbette itfaiye hizmetleriyle ilgilidir, acil müdahaledir,
teknolojidir, bir sürü şeydir ama her şeyden önce orman köylüsünün ormana sahip
çıkmasıdır.” Şimdi, orman yangını gibi son derece spekülasyondan uzak ve küçük
bir örnekte bile toplumun katkısı, desteği olmayan bir yerde ormanların
güvenliğini sağlayamıyorsanız, ülkenin güvenliğinin güvenlik politikaları
dolayısıyla toplumun bütün kesimleri tarafından sahiplenilecek, arkasında
durulacak, hak ve özgürlükleri tehdit etmeyecek bir nitelikte olması da galiba
bu işin kritik noktalarından birisi. 
Değerli
milletvekilleri, sürem azalıyor, ben de bunu suistimal etmek istemiyorum ama
bir iki noktaya daha dikkat çekerek sözlerimi bitireceğim.
Biliyorsunuz
bu coğrafyada sonuçta parlamento geleneği çok eski değil, nihayet işte
1870’lerden sonrasını saydığınızda uzun bir ara, Birinci ve İkinci Mebusan
Meclisleri var ve Kurtuluş Savaşı’yla birlikte bu çatının oluşumu, kuruluşu
var, darbe dönemlerindeki kesintileriyle birlikte. 
Değerli
milletvekilleri, ben özel olarak bu çatıda bulunduğum için ilgiyle okuyorum ama
elbette ki burada tarihçiler var, uzmanlar var. Ama bir uzmanlık konusunun
ötesinde, bu çatı altında bulunan herkesin aslında bu çatının hafızasıyla
ilgili bir hâkimiyetinin olması ayrıca önemlidir. “Osmanlı nasıl battı? Osmanlı
batarken, parçalanırken, dağılırken Osmanlı Mebusan Meclisinde ne
konuşuluyordu, ne tartışılıyordu ve o konuşmalara ve tartışmalara rağmen o
yanlışlar nasıl yapıldı?” konusunda bir yüzleşmeye herhâlde hepimizin tek tek,
hangi partiden olursa olsun, her milletvekilinin ihtiyacı var. Ya da Türkiye
Büyük Millet Meclisi açıldığında savaş devam ediyor arkadaşlar, üç yıl boyunca
cumhuriyet yok 1920-1923 arasında, Meclis hükûmeti var ve savaş sırasında bile
-altını çizerek söylüyorum- nelerin, ne kadar tahammülle, sabırla
tartışıldığını lütfen herkes en azından zabıtlara göz atarak bir görsün.
Başkomutanı nasıl eleştirdiklerini, devleti yönetenlerin Parlamentodaki
taleplerini -yine ülkenin çıkarı için- farklı düşünen milletvekillerinin nasıl
reddettiklerini, daha gruplar yokken bile nasıl bu çatı altında fikir
özgürlüğünün aslında bu çatıyı saygın hâle getirdiğini hepimiz görmeliyiz.
Elbette ki tarihi geriye götürme imkânı yok. Yani “Prens Sabahattin Jön Türkler
içerisinde daha etkili olsaydı, ademimerkeziyet ya da meşruti yönetim esas
alınsaydı, baskı olmasaydı, tek tipleştirme olmasaydı Osmanlı dağılır mıydı,
dağılmaz mıydı?” tartışmasını geriye dönüp açmak için yapmıyorum bunu ya da
“Meclisin ilk dönemlerinde birtakım kanunlar bu çatı altında geçirilirken daha
kuşatıcı, daha kapsayıcı davranılsaydı, kimlik tartışmaları, birlik
tartışmaları, ortak gelecek, ortak kader, ortak kaygı, ortak mutluluk duygusu
başka türlü tezahür edebilirdi.”… Elbette geriye götürme, “keşke” deme şansımız
yok ama bundan sonrası için en azından daha çok ders çıkarmak zorundayız.
Bakın, Cumhurbaşkanlığı forsunda -hiçbirimizin inkâr etme imkânı yok- 16 tane
yıldız var. Bu 16 devlet, arkadaşlar, yıkılan devletler. Neden yıkılmışlar?
Taht kavgası, iktidar, saltanat kavgası... Burada tabii ki uzun uzun Türk
tarihini konuşacak değiliz ama geriye bir tek şey kalmış değerli arkadaşlar, o
da meşhur “İl gider, töre kalır.” sözü. Töre hukuktur, kuraldır, değerdir. İli,
ülkeyi elden kaçırabilirsiniz, kaybedebilirsiniz, devletiniz gidebilir ama eğer
hukuk varsa, değerler varsa, o değerler üzerinden yeniden kurulursunuz, yeniden
inşa olursunuz, yeter ki o değerler evrensel olsun, insani olsun, arkasında
durulabilecek ölçekte olsun. Ama bu böyle olmadığında, ayırımcılık ve dışlama
siyaseti egemen olduğunda, ne yazık ki, bunu sağlamak mümkün olmaz. 
Çok
örnek vermek istemiyorum ama sözlerimi bitirirken -asla muhataplarını tariz
için söylemiyorum- iki basit örnek vereceğim: Değerli milletvekilleri, biraz
önce Sayın Cumhurbaşkanına hitapla ilgili partimiz üzerinden bir değerlendirme
yapıldı. Yanlış ifade, üslup kime aitse o yanlışı düzeltmeliyiz ama partimiz
her gün kriminalize ediliyor değerli arkadaşlar; bütün bir parti, 6 milyon oy
âdeta bir suç örgütü gibi tarif ediliyor. Bunu geçtik; pazartesi günü
havaalanında açılış yapılacak, değil mi? Biz zaten bugün önergemizi getirdik,
oradaki işçilerin haklarını savunuyoruz ve o havaalanının yapılış biçimini,
yerini, tespitini, her şeyini eleştiriyoruz. Katılmayabilirsiniz ama partimizi,
sadece partimizi o açılışa davet etmeme eğer bir parti tercihiyse söylenecek
bir şey yok ama devlet adına, Cumhurbaşkanı adına, bütün ülke adına bir açılış
yapıyorsanız…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Bilgen.
AYHAN
BİLGEN (Devamla) – Bir dakikada bitireceğim.
…böyle
bir açılış yapıyorsanız siz davet edeceksiniz, katılıp katılmamak bizim
takdirimiz. Elbette ki bu hakkı bize tanımak bir saygının, asgari saygının
gereğidir. Hani o Şeyh Edebali’nin meşhur metninde “Ey oğul, öfke bize ama
sabır, sükûnet size…” Biz eleştiri yapacağız, toplum bize bu görevi verdi. 
Bakın,
Sayın Başkan, açıkça söylemem gerektiği için söyleyerek bitireceğim. Elbette
bir kasıt yoktur diye umut ediyorum, tahmin ediyorum ama gündem dışı konuşmalar
iki gün itibarıyla yapılabiliyor birkaç haftadır, üçüncü gün görüşmeler
yapılamıyor. Geçen hafta oturumu yöneten Meclis Başkan Yardımcısı, Başkan
Vekili bizim partimizdendi. Mithat Hoca bana sordu, dedi ki: “Bizim parti bir
tane gündem dışı kullandı.” Aslında ikinciyi de kullandırsa takdiridir. “Ama
üçüncü gün olmayacaksa bu, adaletsizlik olur. Eğer bir feragat olacaksa,
onaylıyorsanız, ben Başkanken HDP Grubundan feragat olmalı.” dedi. Ben de
“Tabii ki, biz bir kere konuştuk, diğer partiler konuşma hakkını kullansın.”
dedim. Ama, değerli milletvekilleri, bakın, dün ve bugün burada grubu bulunan
partilerden gündem dışı beş dakikayı kullanmayan sadece bizim partimizdi. 
(Mikrofon
otomatik cihaz tarafından kapatıldı) 
AYHAN
BİLGEN (Devamla) - Diğer 4 grup kullandı. Grubu olmayan partiler de kullandı,
bence kullanmalı. Bize sorulsaydı biz zaten “Hakkımızı biz başka türlü
kullanıyoruz; dolayısıyla, gerekirse grubu bulunmayan vekillerimiz konuşsun.”
diyebilirdik ama kasıt olmadığını varsaydığım, böyle inanmak istediğim bu durum
bile ister istemez birtakım alınganlıkları, kırılmaları beraberinde getiriyor.
Dolayısıyla, bugün geriye dönüp baktığımızda niye aynı kelime, aynı kavram,
aynı üst kimlik herkesi kapsamıyor, niye başka tartışmalar yapıyoruz konusunda
galiba bütün bu uygulamaların çok daha ağırlarını, sahadaki güvenlik
politikalarından kaynaklı, çok travmatik sonuçlar doğurmuş, güvenlik
bürokrasisinin bile dile getirdiği noktaları dikkate alalım.
Son
söz: Değerli arkadaşlar, çözüm süreci bir devlet politikasıydı MGK’siyle, Millî
İstihbarat Teşkilatıyla, Kamu Güvenliği Müsteşarlığıyla. Biz, barış için,
karşımızdaki muhatap hangi parti, devleti yöneten hangi parti olursa olsun aynı
noktadayız, öyle olacağız ama barış galiba partilerin sorunu değil, bu ülkenin
ortak ihtiyacı, ortak sorunu.
Genel
Kurulu saygıyla selamlıyorum. (HDP sıralarından alkışlar)
XI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın, gündem dışı
konuşmalar için müracaatların önceliğine göre düzenleme yaptığına ilişkin
açıklaması
BAŞKAN
– Bu söz vermeyle ilgili ifadeniz… Herhangi bir kasıt taşımamaktadır kendi
tarafımdan. İlk gün Cumhuriyet Halk Partisi, Milliyetçi Hareket Partisi ve
Adalet ve Kalkınma Partisine söz verildi; bugün Saadet Partisi, Büyük Birlik
Partisi ve İYİ PARTİ’ye söz verildi. İmkânlar 4 olsa size de söz verilirdi. 
Ayrıca,
ben müracaatların önceliklerine baktım, bu önceliklere göre bir düzenleme
yaptık. Sizden bir arkadaşın müracaatı vardı, diğer partilerin beşer, onar
müracaatları vardı. Böyle takdir ettim ama bir kasıt yoktu.
X.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Ankara Milletvekili Fatih Şahin ve İstanbul Milletvekili Şirin
Ünal’ın Türk Silahlı Kuvvetlerini Güçlendirme Vakfı Kanununda Değişiklik
Yapılması Hakkında Kanun Teklifi (2/1123) ve Millî Savunma Komisyonu Raporu (S.
Sayısı: 9) (Devam)
BAŞKAN
– Cumhuriyet Halk Partisi Grubu adına Mehmet Ali Çelebi, İzmir Milletvekili.
(CHP sıralarından alkışlar)
CHP
GRUBU ADINA MEHMET ALİ ÇELEBİ (İzmir) – Sayın Başkanım, teşekkürler. 
Yüce
Meclisi saygıyla selamlıyorum.
Tarihçeyle
ilgili Sayın Saffet Sancaklı konuyu ayrıntılı inceledi, bu konuyu özetleyerek
devam edeceğim. Türk Silahlı Kuvvetlerini Güçlendirme Vakfı aslında alelade bir
vakıf değil, Türk savunma sanayisinin yüzde 50’sine, devasa bir pazara
gerçekten hükmetmektedir. Bu nedenle kısaca bir ne olduğunu anlatmak istiyorum,
sonrasında sorunlara geçeceğim.
Türkiye'de
savunma sanayisinin gelişiminde 1974 Kıbrıs Barış Harekâtı önemli bir dönüm
noktası olmuştur. Silah ambargosunun yarattığı olumsuz etkilerin giderilmesi
maksadıyla 1950’li yıllar sonrası Kara, Deniz ve Hava Kuvvetlerini güçlendirme
vakıfları kurulmuştur. Anılan bu vakıfların amacı Türk milleti ile Türk Silahlı
Kuvvetleri arasında manevi bir bağ, gönül köprüsü kurarak sağlanacak bağışlarla
savunma sanayisi şirketleri kurmaktır. Bu şirketler tarafından Türk Silahlı
Kuvvetlerinin silah ve sistemlerinin yenilenmesi, modernizasyon açısından
ihtiyaç duyduğu millî ve kritik teknolojilerini geliştirerek alt sistem, ürün
ve malzemelerin karşılanması hedeflenmiştir. Anılan vakıflar da 1987 yılına
kadar başarıyla devam etmiştir; sonrasında Kara, Deniz, Hava Kuvvetlerini
güçlendirme vakıfları 3388 sayılı Kanun’la birleştirilerek Türk Silahlı
Kuvvetlerini Güçlendirme Vakfı olarak ortaya çıkmıştır. 
Türk
hukuk düzeninde bu vakfın diğer vakıflardan hiçbir farkı bulunmamaktadır.
Faaliyetlerini 5737 sayılı Vakıflar Kanunu ve 4721 sayılı Türk Medeni Kanunu’na
göre yürütmektedir ve tüm vakıflar gibi Vakıflar Genel Müdürlüğünce
denetlenmektedir. Ayrıca, senedi gereği, üst yönetim organı olan mütevelli
heyetince de bağımsız denetçiler tarafından denetlenmektedir. 
Bu
vakıf, bir özel hukuk tüzel kişisidir, kamuyla organik bir bağı bulunmamaktadır;
tüm iş ve eylemlerini özel hukuka tabi olarak yerine getirmektedir, kamu
kaynağı da kullanmamaktadır. Bu kapsamda, sermayesinin yarısından fazlasına
sahip olduğu şirketleri de özel hukuka bağlı olarak Türk Ticaret Kanunu
hükümlerine göre yönetmektedir. Özel hukuk hükümlerine tabi olduğunu özellikle
söylüyorum çünkü bu konuda bazı endişelerimiz var. Yapılan ve yapılması teklif
edilenlerle birlikte bu vakfın ve bağlı ortaklarının hukuki statüsü
değerlendirildiğinde; örneğin, geçmişte yapılan bir başvuru üzerine Kamu İhale
Kurulu, bu vakfın Kamu İhale Kanunu’na tabi olmadığına karar vermiştir. Bu
kararın iptali için açılan davada ise Danıştay 13. Dairesi bu vakfın Kamu İhale
Kanunu’na tabi olmadığını teyit ederek bir özel hukuk tüzel kişisi olduğunu
teyit etmiştir. Yönetim yapısında yapılan değişikliklerle birlikte bu vakıf ve
bağlı ortaklarının kamunun kontrolünde olduğu, birer kamu şirketi olduğu algısı
güçlenmektedir; bu da bir risk ortaya çıkarmaktadır. Eğer böyle olursa Kamu
İhale Kanunu kapsamında kabul edilmesi hâlinde, Kamu İhale Kanunu’nun “kapsam”
başlıklı 2’nci maddesi gereği sermayesinin yüzde 50’sinden daha fazlasına sahip
olduğu iştiraklerin de Kamu İhale Kanunu’na tabi olması sonucu doğmaktadır. Bu
durumda ASELSAN, TUSAŞ, ROKETSAN, HAVELSAN, İŞBİR ve ASPİLSAN da Kamu İhale
Kanunu’na tabi olacak ve tedarik süreçlerinde ciddi sıkıntılar meydana
gelebilecektir. Tartışmaların önüne geçmek ve hukuki riskleri bertaraf etmek
için Komisyonda bununla ilgili bir madde önerdik; o da şuydu: “Vakıf ve bağlı
ortaklıklar 4734 sayılı Kamu İhale Kanunu, 2886 sayılı Devlet İhale Kanunu ve
4735 sayılı Kamu İhale Sözleşmeleri Kanunu’na tabi değildir.” Komisyonda bize
verilen cevap, bu değişikliğin Kamu İhale Kanunu’nun kendi içerisinde yapılması
gerektiği oldu. Biz de şunu söylüyoruz: Yüz seksen yedi ayda Kamu İhale
Kanunu’nu 186 kez değiştirdiniz. Bir madde de buraya ekleyiverin de bu iş de
çözülsün, bu riskten kurtulalım. 
Bu
vakfın 2017-2021 Stratejik Planı’nda şunlar vardır, bir endişemiz de bu; acaba
böyle yönetilmeye devam edilecek mi? Onlar da şu: Bağlı ortaklıkların millî ana
yükleniciliğinin ve entegratörlüğünün sürdürülmesi, yurt içinde
geliştirilebilen sistemlerin tekrar geliştirilmemesi, AR-GE ve yenilik
felsefesiyle millî ve kritik teknolojilerin geliştirilmesi, faydalı model ve
patent sayılarının artırılması, öz kaynak AR-GE harcamalarının satışların en az
yüzde 5-6’sı olması, küresel alanda rekabet edebilecek bir yapı oluşturulması,
her bir bağlı ortaklığın kendi faaliyet alanında iş ekosistemi oluşturması,
projelerin zamanında bitirilmesi, stratejik insan kaynakları uygulamalarının
geliştirilmesi, faaliyet alanındaki çakışmaların önlenmesi, kurumsal yapının
güçlendirilmesi.
Bakınız,
pazar payı 2015 sonu itibarıyla şöyledir: Türk savunma sanayisinin 5,1 milyar
dolar olan toplam satışlarının yüzde 45’ini gerçekleştirmiş bu vakıf, 1,65
milyar dolar olan toplam ihracatın yüzde 56’sını gerçekleştirmiş, 1,1 milyar
dolar olan AR-GE’nin yüzde 52’sini gerçekleştirmiş. Yani Türk savunma
sanayisinde çalışan toplam 31 bin kişinin yüzde 39’unu burası istihdam
etmektedir, buranın kontrolündedir bu. Bu kapsamda, 1987’den 2015’e kadar bağlı
ortakların aktif toplamlarının 76 bin kat, öz kaynaklarının 37 bin kat, net
satışlarının 122 bin kat, yurt dışı satışlarının 139 bin kat arttığı, kişi başı
satışlarının 33 bin kat, faaliyet kârlarının 62 bin kat, dönem net kârlarının
da 94 bin kat arttığı görülmüştür. Bu bağlamda, ASELSAN, TUSAŞ, ROKETSAN,
HAVELSAN, İŞBİR, ASPİLSAN, bunların hepsi dünyada söz sahibi olmuş büyük
kuruluşlar hâline gelmiştir. Bu başarının elbette ki nedenleri vardır, bunun
ayrıntılarına girmek istemiyorum ama mevcut uyumla birlikte bunun böyle
yönetileceğinden çok ciddi endişelerimiz var. 
Bu
bağlamda -ASELSAN’ı da kontrol eden bir vakıf olduğu için söylemeden geçmemem
lazım- ASELSAN’da 2006 yılından bugüne kadar on bir yılda 8 şüpheli ölüm
gerçekleşmiştir. Silahlı Kuvvetleri güçlendirmek istiyorsak buradaki
çalışanlara da sahip çıkmamız gerekmektedir. Bu şüpheli ölümler serisiyle
ilgili ne yapıldı, nerelere ulaşıldı? Savcılık soruşturmaları neden
sonuçlandırılmadı? O dosyalarda hangi gerçekler gizlendi? Neden ölümler intihar
gibi basite indirgendi? Bunları sormak istiyorum.
Türk
Silahlı Kuvvetlerini Güçlendirme Vakfı diyoruz, bir de Türk Silahlı
Kuvvetlerini güçsüzleştirme vakfı var; mütevelli heyetinde de o kozmik oda
kahramanı Bülent Arınç’ın olduğu böyle bir vakıf da var. Bu orduya ne
yapıyorsunuz, yaptınız; bunu anlatmak istiyorum. 
Birincisi:
Kumpas davaları. Ergenekon, Balyoz, Çağdaş Yaşam, Atabeyler, Amirallere
Suikast, İstanbul Casusluk, İzmir Casusluk, Kafes, Oda TV, Poyrazköy, Şike, say
say bitmiyor. Hatırlıyor muyuz bunları? Tabii, bu davaları unuttunuz, bunların
tek bir adı var: Kumpas davaları. “Kumpası alçak FETÖ yaptı, bizi
karıştırmayın.” diyorsunuz. Peki, Sayın Muş biraz önce buradaydı, “FETÖ’yle
mücadelemize kimse halel getiremez." diye söyledi. Soruyorum: Bu kumpas
davaları neden hâlâ devam ediyor? On iki yıl oldu Ergenekon davası, ben de
orada yargılanıyorum, nelerle yargılandığımızı biliyorsunuz. Orada -sizin gibi
yüksekte oturan- mahkeme heyeti başkanına şöyle söylemiştim: “Sayın Başkan,
bulunduğunuz kürsüden dünyanın en uğursuz, en çirkin manzarasını
seyretmektesiniz çünkü huzurunuzda adına karar verdiğiniz Türk milletinin
geleceği katledilmektedir.” Ve ona şöyle söylemiştim: “Ağlayış günü gelecek,
büyük, derin, sessiz ağlayış günü. O gün güneş sizi ısıtmayacak, su
susuzluğunuzu gidermeyecek, hava göğsünüzden firar edecek. İşte, o zaman
bugünleri hatırlayacak, eserinize, bu devasa hiçliğe ağlayacaksınız. Hırsınızın
kaçırdığı aynalarınızla yüzleşecek, önceki hayatınızın anlamsız çirkinliğini
sonsuz öfkeyle kabulleneceksiniz ama o zaman iş işten geçmiş olacak. Adaletin
vahşice koparttığınız yaprakları sararmış olacak.” Evet, bugün adaletin vahşice
koparttığınız yaprakları sarardı. (CHP sıralarından alkışlar) 
Bakın,
ben cumhuriyet evladıyım. Öğünü yufka, şeker olup köyünden çıkan bir babanın
pilot olabilen bir evladıyım. İşte, bu da cumhuriyetin tarifi zaten. Cumhuriyet
düzeni beni pilot yaptı, cumhuriyetin partisi de beni milletvekili yaptı. (CHP
sıralarından alkışlar) Ama sizin düzeniniz 24 yaşında beni cezaeviyle
tanıştırdı, askerî liseyi 1’inci, harp okulunu 4’üncü bitirmiş bu vatan
evladını cezaeviyle tanıştırdı; ellerinde kelepçe, kustura kustura cezaevlerine
götürdü, bir sene sonunda mahkemeye çıkardı, iki sene sonra da savunma hakkı
verdi. Bu düzen bizi buraya getirdi. Ve sizin düzeniniz onlarca masumun
hayatıyla oynadı.
Madem
alçak FETÖ yaptı bu işleri, soruyorum Sayın Muş, biraz önce söylediniz
“Mücadele ediyoruz.” diye: Neden FETÖ’cü savcılar, hâkimler hakkında bu
davalarla ilgili suç duyurularının gereği hâlen yerine getirilmiyor? Neden bu
kolluk kuvvetleri, hâkim ve savcılar bizim davalarımızda yaptıkları
hukuksuzluklardan dolayı yargılanmıyorlar? Neden müdahillik taleplerimiz yerine
getirilmiyor? Neden kumpasta hayatlarını kaybedenlere şehit statüsü verilmiyor?
Ali Tatarların, Kuddusi Okkırların, Türkân Saylanların sesleri ve bakışları bu
diyarlarda geziyor. Onlar sizi gerçeğin doğruluğuna, vicdanlı ve yürekli bir
dünya kurmaya çağırıyorlar, ben de sizi çağırıyorum. Neden kumpaslarla
mesleğinden koparılıp hayat haklarını kaybeden insanlara kucak açmıyorsunuz
veya neden özür dilemiyorsunuz hâlâ? Bunu hak etmiyor muyuz? Dört sene
zindanlarda yattık.
Siyasi
ayağı, bu işin siyasi ayağı: Deniz Kuvvetlerinde FETÖ’cüleri tespit etmek için
bir “fetömetre” var; 64 temel kriter ve 209 alt kriterden oluşuyor, 2 bin
kripto FETÖ’cüyü ortaya çıkardı. Hadi bize de uygulayalım, tüm
milletvekillerine, geçmiş döneme de uygulayalım, hodri meydan! Tüm Türkiye
FETÖ’cüleri öğrensin ve siyasi ayak da ortaya çıksın. Bunu uygulayalım. (CHP ve
İYİ PARTİ sıralarından alkışlar) Jandarmaya da uygulayalım. 
Mülakatlar,
15 Temmuz sonrası uygulamalara geliyorum. SADAT’çılardan kurulan jüri yapısıyla
harp okuluna alımlarda sözlü mülakatlarda hangi sorularla insanların
elendiğinin farkında mısınız? Tabii ki farkındasınız çünkü sizden habersiz
oralarda kuş uçmaz. “Çanakkale mi destandır, 15 Temmuz mu destandır?” diye
sorularak yapılan densizlik ve hadsizlikten haberiniz yok mu? “Şeker
fabrikalarının satılmasıyla ilgili ne düşünüyorsun?” gibi politik bir soruyla
Harbiyeli alımının nasıl bağdaştırıldığını düşünüyorsunuz? Bakın, ordu, partinizin
ordusu değil, milletin ordusu; Türk milletinin ordusu olan Türk Silahlı
Kuvvetleri. Tabii, bunca yapılan ayrımcılığın yazılı sınavlarda yüksek puanlar
alan zeki, pırıl pırıl vatan evlatlarının politik ve ayrımcı sorularla elenmesi
sizin uzmanlık alanınıza giriyor çünkü sizin uzmanlık alanınız liyakat değil,
sadakat. Tabii, sonra ne oluyor? Kendinize yakın bulduğunuz tarikatlar orduda
cirit atmaya başlıyor, sonra da cuma namazını hangi cemaatin imamı kıldıracak
diye Harbiyede kavga çıkıyor. Siz bu ülkeye yeni 15 Temmuzlar mı yaşatmaya
çalışıyorsunuz? Bundan derhâl vazgeçin. Sınavla alımlarda liyakat ve ehliyet
esaslarını istiyoruz. 
Şimdi
Jandarmadaki durumu anlatıyorum, ben size şu an ordunun durumunu anlatıyorum,
madem Silahlı Kuvvetleri Güçlendirme Vakfı konu. Jandarma Genel Komutanı bir
ilimize denetlemeye gidiyor, il jandarma komutanı onu karşılamıyor, kırk dakika
sonra geliyor. “Neredesin?” diyorlar “Vakit namazında olduğum için karşılamaya
katılamadım.” diyor. Ordunun şu anki durumu bu. Bazı makamlarda evraklar
takkesiz imzalanmıyor. Jandarma karargâhında mescide gitmeyen astsubayların
çeşitli bahanelerle sürgün tayinler yaşadığını biliyoruz. 
RECEP
ÖZEL (Isparta) – Doğru bilgi vermiyorsunuz. 
MEHMET
ALİ ÇELEBİ (Devamla) – Tamam, net, isim vererek söylüyorum şu an Vekilim, şimdi
isim veriyorum. 
Albay
Aziz Yılmaz -isim veriyorum- Güven Şaban ve Nurettin Alkan, bu jandarma
subayları 15 Temmuzda ölümüne savaştılar -bakın, isim veriyorum- darbe
girişimini önlediler, 40’a yakın il jandarma komutanını arayıp darbeye
katılmamalarını sağladılar. Eğer jandarma bu işin içinde olsaydı hiçbir şey
yapılamazdı, bunu söyleyeyim. 
SELAMİ
ALTINOK (Erzurum) – Diyorsunuz da onlar benim arkadaşlarım, ben beraber
çalıştım. 
MEHMET
ALİ ÇELEBİ (Devamla) – Tamam, tanıyorsunuz. Bunlara ne oldu? O zaman onu da
biliyorsunuz. 
SELAMİ
ALTINOK (Erzurum) – Ne oldu? 
MEHMET
ALİ ÇELEBİ (Devamla) – Ne olduğunu da anlatalım. Bunlar darbe girişimiyle en
erken mücadele eden insanlar, biliyorsunuz. 
SELAMİ
ALTINOK (Erzurum) – Ya Aziz Bey hâlâ Jandarmada çalışıyor. 
MEHMET
ALİ ÇELEBİ (Devamla) – Şimdi ne olduğunu söylüyorum: Albay Aziz Yılmaz, Güven
Şaban ve Nurettin Alkan’a “aferin” bile denilmedi bununla ilgili; Aziz Yılmaz’a
ödül yerine ceza verildi; Güven Şaban ve Aziz Yılmaz’ın zorla emekliye sevk
edilmesi sağlandı. Bunu da biliyor musunuz? Hem de on iki yıl çalışma hakları
varken. Madem arkadaşlarınız bunlar… Hani FETÖ’yle mücadele ediliyordu. Yoksa
FETÖ’yle mücadele edenlerle mi mücadele ediliyor? Bunu açıklamanız lazım.
Şimdi,
15 Temmuz sonrası adaletsizlik uygulamaları yine FETÖ’nün ekmeğine yağ çalar.
Adaletsizlik yapılıyor, KHK mağdurları var. Örnek vereyim: 12’nci Dönem Kara
Kuvvetleri Komutanlığı astsubayları kurslarını bitirmişler, 669 sayılı KHK ve
675 sayılı KHK hükümleri bunları kapsamıyor ama bunlar atıldı, mağdur oldu.
İşte, bu da FETÖ'nün ekmeğine yağ çalar. 900 kişiyi ilgilendiren bu
mağduriyetin derhâl çözülmesi gerekiyor.
Şimdi,
yargısızlık ve yargısız infaz süreci var. Nedir o? OHAL komisyonlarınızı
kurdunuz, iki yıl geçti. 125 bin başvuru var. Verilen karar 36 bin, devam eden
89 bin. İki yıl geçmiş. Bizim mahkemeye döndü bu iş, iki yıl sonra da bana
savunma hakkı vermişlerdi. Verilen kararlardan, 36 bin kararın 33.700’ü ret,
2.300’ü de kabul edilmiş. Buradan hukuk çıkacak!
Şimdi,
Andımız’la ilgili kararlara jet hızıyla itiraz ediyorsunuz. Bakın, Yunanistan
2011’de Girit Adası güneyinde bulunan sahili sismik araştırma sahası olarak
ilan etti, hâlen itiraz etmediniz. Yunan resmî gazetesinde 2014 yılında
yayınlanan haritada 18 Türk adası Yunanistan’ın devlet sınırları içerisinde
gösterildi, hâlâ itiraz etmediniz. 2014’te Girit Adası’nın güneyinde bulunan 42
bin kilometrekarelik Türk kıta sahanlığı parsellenip satışa çıkarıldı şu an,
dört senedir itiraz etmediniz.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim.
MEHMET
ALİ ÇELEBİ (Devamla) – Toparlıyorum efendim. 
En
son, daha yeni, ekimde, Türk adası Taşoz’da Yunanlılar askerî tatbikat yapıyor,
hâlâ izliyorsunuz. 14 Mart 2017’de seferberlik tatbikatı yaptılar, 6 Ekim
2018’de gözümüzün önünde de atışlı arazi tatbikatı yaptılar. Türk adası bu hem
de bu bölgede günde 3.823 varil petrolümüz çalınıyor. Yani 111 milyon varil
petrol rezervi Yunanistan ve İsrail’e alenen şu an teslim edilmiş durumdadır.
En azından bir müzik notası vermeyi düşünürsünüz artık çünkü bu, yerli ve millî
olmanın bir fırsatıdır sizin için! (CHP ve İYİ PARTİ sıralarından alkışlar) 
Aslında
Silahlı Kuvvetlerde yapılması gereken o kadar çok şey var ki sanırım konuşmaya
sığdıramayacağım. Özetliyorum; Silahlı Kuvvetlerin yeniden yapılandırılmasıyla
ilgili birçok önerim var: Şu kuvvet komutanlıklarını Genelkurmay Başkanlığından
ayırıp emir-komuta birliğini parçalamanız çok sıkıntılı bir durum yaratıyor.
Yüksek Askerî Şûra’nın yapısı değiştirildi. Millî Savunma Üniversitesinin
kurulması yanlış. Sivillerden askerî lider yetiştirilmesi getiriliyor; yanlış.
(Mikrofon
otomatik cihaz tarafından kapatıldı)
MEHMET
ALİ ÇELEBİ (Devamla) – Bir dakika…
BAŞKAN
– Toparlayın Sayın Milletvekilim.
MEHMET
ALİ ÇELEBİ (Devamla) – Teşekkür ederim Sayın Başkan.
Türk
Silahlı Kuvvetlerinin askerî doktrin ve eğitimi şu an geri kalmış durumda;
buralara önem vermemiz gerekiyor, siber kuvvet komutanlığı kurulması gerekiyor.

Kumpas
davalarıyla ilgili iadeiitibar, orduya geri dönme hakkı verilmesi gerekiyor.
Şehitlik unvanından bahsettim. FETÖ’nün işkencelerle attığı 4 bin askerî
öğrenci hâlâ sizden sonuç bekliyor. FETÖ attı bunları, işkencelerle attı.
Devlete de giremiyorlar şu an. Niye? “Harbiyeden atıldınız” diyorlar. Ama FETÖ
attı. Bununla ilgili de acil çözüm bulmak lazım. 
İhraç
edilen 250 pilotun devlete maliyeti 10 milyar dolar şu an. Yerlerine yeninin
gelmesi çok zor. Şu an 1 koltuğa -normalde 1,5 pilot düşmesi gerekirken- 0,8
pilot düşmektedir. Askerî sağlık sisteminin ortadan kaldırılması yanlıştır.
Askerî yargı sistemi ilk derece açısından tekrar kurulmalıdır. Sadakat değil,
liyakat diyoruz. 
FETÖ
yargılamalarında hukuksuz işlem yapılmaktadır. Bu, sadece FETÖ’ye hizmet eder.
Sadece er, Harbiyeliler değil, terör tehdidi diye dışarı çıkarılan uzman çavuş,
astsubay ve subayların olduğunu da biliyoruz, mağduriyetin rütbesi olmaz. 
Masum
için özgürlük, suçlu için ceza demek olan adaleti talep ediyorum. 
Saygılar
sunuyorum. (CHP sıralarından alkışlar) 
BAŞKAN
– Sayın Milletvekili, yüksekte oturan yok, hepimiz milletin emrinde olan bir
yerde oturuyoruz.
MEHMET
MUŞ (İstanbul) – Sayın Başkan…
BAŞKAN
– Sayın Muş, buyurun.
IV.- AÇIKLAMALAR (Devam)
40.- İstanbul Milletvekili Mehmet Muş’un, İzmir Milletvekili Mehmet Ali
Çelebi’nin 9 sıra sayılı Kanun Teklifi’nin tümü üzerinde CHP Grubu adına
yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; Çanakkale Destanı’nın
15 Temmuzla mukayese edilmesi, hangisi daha iyiydi, hangisi daha üstündü gibi
bir mukayese edilmesi veya bunun bir yerden söylendiğini, sorulduğunu, oradan
referans alıp buraya taşımak… Biz bunların hiçbir tanesini doğru bulmayız. Ne
Çanakkale Destanı’nı tartışmaya açarız ne 15 Temmuz Destanı’nı tartışmaya
açarız. Bunların ikisi de Türk milletinin ortaya koyduğu destanlardır. 
Ordu,
emir-komutayla yönetilir. Ordu, takkeyle yönetilmez. Efendim, fesle imza
atıyormuş, takkeyle imza atıyormuş, işte “Şuradaydım gelemedim…” Silahlı
Kuvvetlerde görev yapanlar -bizim de milletvekillerimiz var- Emniyetin
içerisinde görev yapanlar oradaki emir-komuta zincirinin ne kadar katı olduğunu
bilirler dolayısıyla o disiplini, o hiyerarşiyi bozmaya hiç kimsenin yeltenecek
ne bir cesareti olur ne de bir iradesi olabilir. Dolayısıyla ordu
emir-komutuyla idare edilir, onu da ortaya koymamız lazım. 
Tartışmalara
girmeyeceğiz, bizim FETÖ’ye karşı ortaya koyduğumuz mücadele ortadadır. Şunu da
söyleyeyim: Kime ne notası verileceğini biz iyi biliriz. Kim neyi hak ediyorsa
onun cevabını da bizden alacaktır. 
BAŞKAN
– Teşekkürler. 
Sayın
Altay… 
41.- İstanbul Milletvekili Engin Altay’ın, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Sayın milletvekilimiz dedi ki: “Harbiye sınavlarında
mülakatta, Türk Silahlı Kuvvetleri adına mülakat yapan subaylar ‘Söyle bakayım,
Çanakkale Destanı mı kıymetli, 15 Temmuz Destanı mı kıymetli?’ diye soru
soruyorlar.” Bu doğru Sayın Muş. Bu sorunun muhatabı beni aradı. Şimdi, size
düşen “Biz Çanakkale ile 15 Temmuzu mukayese etmiyoruz.” demek değil. Bunu
kimse etmez, etmek doğru değil. 15 Temmuz da Çanakkale de -bunları tek tek
saymaya gerek yok- kıymetimiz, değerimiz. “15 Temmuz” derken 15 Temmuzda
FETÖ’yü püskürtenleri söylüyorum. Fakat sizden şunu beklerim ben: İçinizden
çıkan bir Hükûmet var, yürütme var yani bir Genelkurmay Başkanını Millî Savunma
Bakanı yaptınız, bunu sormanızı bekleriz. Bunu sorup yarın gelip “Bunu soran
mülakat heyetiyle ilgili şu işlem yapıldı.” demenizi bekleriz. Zira Sayın
Milletvekilimiz Mehmet Ali Çelebi güzel bir şey söyledi: Siz Türkiye’yi, adı
FETÖ olur, METÖ olur bilmem ama yeni 15 Temmuzlara hazırlıyorsunuz. Arkadaşım
böyle, tarihî bir uyarı yaptı. 
Arz
ederim efendim. (CHP sıralarından alkışlar)
BAŞKAN
– Birleşime yirmi dakika ara veriyorum.
Kapanma Saati: 21.19
BEŞİNCİ OTURUM
Açılma Saati: 21.45
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), Şeyhmus DİNÇEL
(Mardin)
----- 0 -----
BAŞKAN
– Türkiye Büyük Millet Meclisinin 10’uncu Birleşiminin Beşinci Oturumunu
açıyorum. 
9
sıra sayılı Kanun Teklifi’nin görüşmelerine devam ediyoruz.
X.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Ankara Milletvekili Fatih Şahin ve İstanbul Milletvekili Şirin
Ünal’ın Türk Silahlı Kuvvetlerini Güçlendirme Vakfı Kanununda Değişiklik
Yapılması Hakkında Kanun Teklifi (2/1123) ve Millî Savunma Komisyonu Raporu (S.
Sayısı: 9) (Devam)
BAŞKAN
– Komisyon yerinde. 
Teklifin
tümü üzerinde şahsı adına söz isteyen İstanbul Milletvekili Şirin Ünal.
Buyurun
Sayın Ünal.(AK PARTİ sıralarından alkışlar) 
ŞİRİN
ÜNAL (İstanbul) – Sayın Başkan, değerli milletvekilleri; Türk Silahlı
Kuvvetlerini Güçlendirme Vakfı Kanununda Değişiklik Yapılması Hakkında Kanun
Teklifi üzerinde söz almış bulunmaktayım. Hepinizi saygıyla selamlıyorum.
Sözlerimin
başında bu toprakları bizlere vatan olarak emanet eden şehitlerimizi ve
ebediyete intikal eden gazilerimizi rahmetle ve şükranla anıyoruz; hayatta olan
gazilerimize hayırlı, sağlıklı uzun ömür ve afiyetler diliyoruz. 
Türk
Silahlı Kuvvetlerini Güçlendirme Vakfı kuruluşundan bugüne kadar millî savunma
sanayisi alanında stratejik yatırımları gerçekleştirmiştir. Vakıf,
yatırımlarını etkin bir şekilde yöneterek bağlı ortakları, şirketleri ve
dolaylı bağlı ortaklarının her birini yerel ve küresel ölçekte söz sahibi,
yerli, millî şirketler konumuna yükseltmiştir. Vakfın bugün 6 bağlı ortaklığı,
7 iştiraki, dolaylı bağlı ortaklıkları ve dolaylı bağlı ortaklık şubeleri olmak
üzere toplam 45 şirketi mevcuttur. Bu şirketlerde toplam olarak 16.353 kişi
istihdam edilmektedir.
Sayın
Başkan, değerli milletvekilleri; pazartesi günü Millî Savunma Komisyonumuzca
kabul edilen değişiklik teklifiyle Türk Silahlı Kuvvetlerini Güçlendirme Vakfı Kanunu’na
696 sayılı Kanun Hükmünde Kararname’yle eklenen 2/A maddesinde değişiklik
öngörülmekte olup Türk Silahlı Kuvvetlerini Güçlendirme Vakfı Mütevelli
Heyetinin yeniden düzenlenmesi önerilmektedir. Teklifimize göre Mütevelli
Heyeti, Cumhurbaşkanı, Cumhurbaşkanının görevlendireceği Cumhurbaşkanı
Yardımcısı, Millî Savunma Bakanı, Genelkurmay Başkanı ve Savunma Sanayii
Başkanından oluşmaktadır. Görüldüğü üzere, bu teklifle Mütevelli Heyetinin 5
kişilik yapısı korunmaktadır. Ancak bununla birlikte Millî Savunma Bakanlığı
Müsteşarı heyetten çıkarılmış, Cumhurbaşkanının görevlendireceği Cumhurbaşkanı
Yardımcısı heyete dâhil edilmiştir. Genelkurmay İkinci Başkanının yerine ise
Genelkurmay Başkanı heyet üyesi olarak belirlenmiştir. 
Ayrıca,
bu teklifle, daha önce 3 kişiden oluşacağı belirlenen Türk Silahlı Kuvvetlerini
Güçlendirme Vakfı Yönetim Kurulunun kimlerden oluşacağı da hükme bağlanmıştır.
Bu sayede küresel rekabetin giderek arttığı savunma sanayisi alanında daha
aktif olunması, paydaşlarla kurulacak ortaklıkların koordinasyonunun daha
sağlıklı bir şekilde yürütülmesi ve ileride artması muhtemel iş yükünün daha
etkin ve verimliliği sağlayacak bir şekilde paylaştırılması amaçlanmıştır. 
Sayın
Başkan, saygıdeğer milletvekilleri; savunma sanayisi, ülkelerin gelişmelerinde
son derece hayati rol oynadığı gibi ülke ekonomilerinin genellikle sürükleyici
sektörü durumundadır. Savunma sanayisi kuruluşları ayrıca milletler arası
münasebetlerde de ülke menfaatlerinin korunması ve aktif bir politikanın
yürütülmesine imkân sağlamaktadır. Türk Silahlı Kuvvetlerinin ihtiyaçlarının
yerli ve millî imkânlarla karşılanma oranını, Allah’a hamdolsun ki yüzde
20’lerden yüzde 65’lerin üzerine yükseltmiş durumdayız. Büyük jeopolitik önemde
ve stratejik bir bölgede bulunan ülkemizin savunmasıyla ilgili hizmetlerin çağa
uygun şekilde modernize edilmesi şarttır. Bu kapsamda, şan ve şerefle
cumhuriyetimizin 100’üncü yılını kutlayacağımız 2023 yılına kadar Türk Silahlı
Kuvvetlerimizin ihtiyaçlarının yerli ve millî imkânlarla karşılanma oranını
inşallah yüzde 100’e çıkarmayı hedefliyoruz. 
Buna
göre, millî imkânlar ölçüsünde savunma sanayisini geliştirmek, desteklemek,
yeni teknolojilerin yakinen takibini sağlamak amacıyla bu kanun teklifi
hazırlanmıştır. Teklif ettiğimiz maddelere bakıldığı zaman, Mütevelli Heyetinin
temsil düzeyinin Cumhurbaşkanlığı gibi saygın bir makamın himayesinde en yüksek
düzeye çıkarılması hem vakfın uluslararası prestiji hem de faaliyetlerinin
etkinliği bakımından önem arz etmektedir. 
Yürürlük
ve yürütme maddeleriyle birlikte toplam 4 maddeden oluşan değişiklik
teklifimizi Genel Kurulumuzun takdirlerine sunuyoruz. Kabulünü ümit ve temenni
ettiğimiz teklifimizin milletimize, devletimize ve Türk Silahlı Kuvvetlerimize
hayırlar getirmesini diliyor, sizleri saygıyla selamlıyorum. (AK PARTİ
sıralarından alkışlar)
BAŞKAN
– Teşekkürler Sayın Milletvekili. 
İkinci
söz Ahmet Özyürek, Sivas Milletvekili… (MHP sıralarından alkışlar)
AHMET
ÖZYÜREK (Sivas) – Sayın Başkan, değerli milletvekilleri; 9 sıra sayılı Türk
Silahlı Kuvvetlerini Güçlendirme Vakfı Kanununda Değişiklik Yapılması Hakkında
Kanun Teklifi’nin 1’inci maddesi üzerine Milliyetçi Hareket Partisi Grubu adına
söz almış bulunmaktayım. Bu vesileyle Genel Kurulu saygıyla selamlıyorum.
Sayın
Başkanım, sizi de tebrik ediyorum, hayırlı olmasını diliyorum.
Bugün
biraz gergin geçti ama ben biraz değişiklik yapayım diyorum. Ünlü halk şairimiz
Âşık Veysel’in yarın doğum günü.
“Uzun
ince bir yoldayım,
Gidiyorum
gündüz gece.
Bilmiyorum
ne hâldeyim,
Gidiyorum
gündüz gece.”
Bu
dizelerin sahibi üstadımız, ünlü halk şairimiz 25 Ekim 1894 tarihinde Şarkışla
ilçemizin Sivrialan köyünde dünyaya gelir. Âşık Veysel’in 2 kız kardeşi
yakalandıkları çiçek hastalığından hayatlarını kaybederler. Aynı çiçek
hastalığına yakalanan Âşık Veysel iki gözünü kaybetmiştir. Babası Âşık’ın saz
sevgisini bildiği için ona bir bağlama hediye eder. Veysel çalar söyler ta ki
39 yaşına kadar. Esma Hanım’la evlenir. Kız kardeşlerinin kaderini bir kez daha
yaşar, 2 çocuğunu kaybeder. Yaşananları unutmak için Zara’ya giderek bir süre
orada yaşar. 
“Güzelliğin
on para etmez
Bu
bendeki aşk olmasa
Eğlenecek
yer bulamam
Gönlümdeki
köşk olmasa”
Zara’da
tanıştığı Gülizar Hanım’la evlenir, 6 çocuğu olur. Ahmet Kutsi Tecer’le
tanıştıktan sonra yıldızı parlar, şiirlerine gazetelerde yer verilir. Âşık
Veysel’le ilgili 1965’te Türkiye Büyük Millet Meclisi tarafından özel bir karar
alınır, Türk diline ve millî birliğe yaptığı katkıdan dolayı 500 lira maaş
bağlanır. Veysel köy köy, şehir şehir dolaşarak kazandıklarıyla Kızılırmak
üzerinde Kaplan Deresi Köprüsü’nü yaptırır. “Kurak, boz topraklar; burada ot
yetişmez.” denilen yerlerde, bozkırlarda meyve bahçesi yapar, yetişen elmalara
“Veysel elması” denir. Toprağı işlemeyi seviyordu. Yetmiş yıl Hak gözüyle gören
Veysel’e doktorlar gözlerini açmayı teklif ederler, Veysel bunu reddeder. Âşık
Veysel o günü bakın nasıl anlatıyor: “Doktorlar İstanbul’a davet ettiler, ‘Gel,
gözlerini açalım.’ dediler. İstemem dedim. ‘Ya, nasıl olur da istemezsin? Bu
fırsatı insan kaçırır mı?’ dediler. İstemem dedim. Tekrar ‘Sebebi?’ dediler.
Ben şimdiye kadar kafamda bir yuva kurmuşum, gözüm açılırsa o yuva dağılır.” 
Değerli
milletvekillerim, şimdi size de anısına tekrar… Kusura bakmayın arkadaşlar,
Âşık Veysel’i hatırlatalım size, büyük halk şairimiz. 
(Hatibin
cep telefonundan bir ses kaydı dinletmesi)
BAŞKAN
– Esasında Âşık Veysel olunca, Âşık Veysel hepimizin, yoksa yapılan doğru değil
Sayın Milletvekili.
AHMET
ÖZYÜREK (Devamla) – Evet, Âşık Veysel bu ülkenin gerçek değerlerinden, büyük
halk şairimizdir. Bundan kimsenin rahatsız olacağını tahmin etmiyorum. Herkes
de herhâlde bir değişiklik olduğundan dolayı mutludur. ( MHP sıralarından
alkışlar)
Evet,
değerli milletvekilleri, Türk Silahlı Kuvvetlerini Güçlendirme Vakfı, millî
savunma sanayimizin geliştirilmesine yani savunma sanayisi dallarının
kurulmasına harp silah, araç ve gereçlerinin satın alınması suretiyle Türk
Silahlı Kuvvetlerinin savaş gücünün artırılmasına katkıda bulunmak ve
milletimizin maddi ve manevi desteğini sağlamak üzere kurulmuştur.
Değerli
milletvekili arkadaşlarım, kötü komşu insanı mal sahibi yaparmış misali,
hatırlanacağı gibi Amerika Birleşik Devletleri’nin Kıbrıs Barış Harekâtı
sonrası Şubat 1975’ten itibaren Türkiye’ye uyguladığı silah ambargosu üzerine
ASELSAN, İŞBİR, ASPİLSAN, HAVELSAN, TUSAŞ ve ROKETSAN kurulmuştur. Böylelikle
kendi AR-GE merkezimizi geliştirerek Türk Silahlı Kuvvetlerini Güçlendirme
Vakfı bünyesinde bulunan kuruluşlarla ordumuza büyük katkılarda bulunulmuştur.
Yan sanayi firmaları patent firma olarak tanınmış ve onların gelişmesi
sağlanmıştır. Bugün geldiğimiz noktada Mehmetçik’imiz, yerli silah ve
teçhizatlarla donatılarak dosta güven, düşmana korku salmıştır. Milletimizin
bağrından çıkan “bayrak, vatan, devlet ve millet için ölürsem şehit, kalırsam
gazi” anlayışı ve ibadet vecdiyle görev yapan Türk Silahlı Kuvvetleri her zaman
dualarımızdadır. Büyük Türk milletinin vakfı Türk Silahlı Kuvvetlerini
Güçlendirme Vakfı Kanun Teklifi’ni destekliyoruz. 
Değerli
arkadaşlar, Sivas’ımızda da TÜDEMSAŞ imalat atölye sanayimiz vardır. Yine, Türk
Silahlı Kuvvetlerini Güçlendirme Vakfı buradan faydalanabilir, buradan
çalışmasını yapabilir, AR-GE’sini genişletebilir, buna müsaittir. Geçmiş
yıllarda 5 bin kişinin çalıştığı bu ortam şu anda yüzde 80 olarak
azaltılmıştır, 5 bin kişiden bin kişiye düşürülmüştür, imalat da yüzde 80’den
yüzde 20’lere düşmüştür. 
Değerli
kardeşlerim, yine, Sivas’ı rahatsız eden bazı konularda uygulanan pilot bölge
olarak Sivas’ın seçilmesi de bizi rahatsız etmektedir. Örnek, kantarların
konulması. Sivas’ın girişine ve çıkışına üçer adet kantar konulmuştur. Bu da
esnaflarımızı çok sıkıntıya uğratmıştır. Bu yüzden esnaflar Sivas’ı tercih
etmiyor, yakın illerimizi tercih ederek Sivas’ı kayba uğratmaya devam
etmektedir. 
Yine,
Sivas’ımızda Bilim ve Teknoloji Üniversitesi kurulmuştur. Açılması beklenen
2’nci üniversitenin rektörü hâlâ atanmadı. Atanmamasının sebebini buradan
soruyoruz. 
Sivas
Numune Hastanesinde uzman ve pratisyen hekimlerden oluşan toplam 93 kişi
hastaneden ayrıldı, ayrılan hekimlerin yerine ise 51 hekim göreve başladı.
Göğüs hastalıklarında hekim görev yapıyor; alerji, çocuk, kardiyoloji,
endokrin, gastroenteroloji hekim olmaması nedeniyle kapandı. Cihazı olmayan
kalp MR’ı hastaları Kayseri’ye ve Ankara’ya gidiyor. 
Değerli
arkadaşlarım, Sivas’ı bu kadar mağdur etmeyelim. Sivas gerçekten 6’ncı bölgeyi
de -geçen anlattığım gibi- burada hak ediyor. Organize sanayi sitesindeki
arkadaşlarımızı ve yeni kurulacak Demirağ Organize Sanayi Sitesi’ndeki
esnaflarımızı ziyaret ettim, ticaret odası başkanımız ve esnaflar -6’ncı
bölgeyi Sivas’a verdiğimizde, teşvikten yararlandığında- şunu diyor: “Size söz
veriyoruz, Sivas’ı 6’ncı bölgeye aldığınızda istihdam sayımızı 2’ye
katlayacağız.” Hepsi bize söz verdi, şeref sözlerini de burada ben size tekrar
ediyorum. 
O
yüzden diyorum ki: Kalkınamıyorsak imkânımız var; Sivas’ı en kısa zamanda 6’ncı
bölgeye alarak en azından işsizliği azaltalım, istihdamı artıralım, Sivas’a can
verelim, hayat verelim. 
Tekrar
hepinizi saygıyla selamlıyorum. (MHP sıralarından alkışlar) 
BAŞKAN
– Sayın milletvekilleri, yirmi dakika süreyle soru-cevap işlemi yapılacaktır. 
Buyurun
Sayın Kayışoğlu. 
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan. 
Tabii,
rejim değişince şimdi burada bir bakan yok, sorunun muhatabı yürütme organı ama
aracılığınızla bakanlıktan da bu cevabı beklemiş olayım, Komisyon üyelerimiz de
bu kanunu çıkardıkları için biliyor olabilirler. 
Bedelli
askerlikten yararlanmak isteyen üniversite öğrencileri yirmi bir günlük temel
eğitimle ilgili olarak sınav dönemlerine, final dönemlerine denk gelme ihtimali
nedeniyle öğrenimlerinin ve yıllarının kayba uğrayacağını düşünüyorlar ve yaz
tatilinde yapmak istiyorlar, böyle bir beklentileri var, bir düzenleme
bekliyorlar. 
Aynı
şekilde, kamu görevi yapan avukatlar da -avukatlar olmazsa çünkü yargılama
gerçekten yürüyemiyor, olmaları gerekiyor- bu zorunlu yirmi bir günlük eğitimin
adli tatil döneminde yapılmasını istiyorlar, bekliyorlar yargılamanın da
sekteye uğramaması için. 
Bunlarla
ilgili bir düzenleme yapılacak mı diye soruyorum. 
BAŞKAN
– Sayın Bankoğlu…
AYSU
BANKOĞLU (Bartın) – Teşekkürler Sayın Başkan. 
29
Ekim Cumhuriyet Bayramı kutlamaları kasıtlı olarak mı Ankara yerine İstanbul’da
hem de yeni havalimanı gibi ticari bir alanda yapılmaktadır, Sayın Cumhurbaşkanlığı
makamına sormak istiyorum. 
29
Ekim kutlamalarının ve cumhuriyetimizin değersizleştirilmesine karşı sessiz
kalamayız. Daha önceden de defalarca gördüğümüz gibi, başka etkinlikler ulusal
bayramlarımızla aynı güne getirilerek açık bir şekilde gündem değiştirilmek
istenmektedir. Cumhuriyetimizin kurulduğu gün olan 29 Ekim hiç şüphesiz ki her
yurttaşımızın ortak değeridir ve böyle önemli bir gün hiçbir siyasi partinin
ortak propagandası olamaz. Hele bir de doğa tahribatı ve emekçilere yönelik ağır
sömürülerle gündeme gelen yeni havalimanında bu kutlamaların yapılacak olması
daha da vahimdir. Bırakın hepimizin bayramını hepimiz coşkuyla, hiçbir siyasi
amaç gütmeden kutlayalım. 
BAŞKAN
– Buyurun Sayın Tutdere. 
ABDURRAHMAN
TUTDERE (Adıyaman) – Teşekkür ediyorum Sayın Başkan. 
Çocukların
gaz lambasıyla ders çalıştığı, ikamet edenlerin televizyon, buzdolabı,
elektrikli ev eşyalarıyla henüz tanışmadığı Gölbaşı ilçemizin Hamzalar köyünün
Hasanlar mezrasında bu çağda elektrik yok. Ben buradan Hükûmete ve ilgili
yetkililere sesleniyorum: Hamzalar köyünün Hasanlar mezrasında olmayan
elektriği ne zaman vereceksiniz? Dünyanın kıskandığı ülkemin bu güzel yerleşim
birimine elektrik enerjisinin gelmesi için daha ne kadar süre geçecek?
Teşekkür
ediyorum. 
BAŞKAN
– Buyurun Sayın Gaytancıoğlu. 
OKAN
GAYTANCIOĞLU (Edirne) – Teşekkür ederim Sayın Başkan. 
Bedelli
askerlik çıkardınız, topladığınız para nereye gitti, bunu merak ediyoruz.
Yetmedi, 9 defa vergi yapılandırması yaptınız. Yine yetmedi, doğal gaza,
elektriğe yüzde 50’lere yakın zam yaptınız. Yetmedi, 99 liralık elektrik bedeli
olmasına rağmen vatandaşa 172 liralık fatura ödetiyorsunuz, akaryakıta bu kadar
çok zam yapıyorsunuz, bu paralar nereye gidiyor?
İki
gün önce ekonominin iyiye gittiğini açıkladınız. Peki, doğal gaz ve elektrik
fiyatlarını indirmeyi düşünüyor musunuz? Madem ekonomi iyiye gidiyor,
emeklilerin, asgari ücretlilerin maaşında artışlar düşünüyor musunuz?
BAŞKAN
– Sayın Özdemir…
SİBEL
ÖZDEMİR (İstanbul) – Teşekkür ederim Sayın Başkan.
Sayın
Bakanım, evet, Türk Silahlı Kuvvetlerini Güçlendirme Vakfı Kanunu’nda devletin
kurumsal ve bürokratik yapısındaki değişiklikle birlikte yönetim yapısında bir
düzenlemeye gidildi. Burada vakıf yönetim kurulunun mütevelli heyeti tarafına
seçilen en az üyeden oluşmasında sizin bir demeciniz oldu “Genel Kurul
aşamasında belki bir düzenlemeye gidilebilir.” gibi. Bu konuda bir düzenlemeye
gidilecek mi?
Diğer
bir konu ise, terörle mücadele sırasında vücutlarında kalıcı yaralanmalar
yaşayan Mehmetçiklerimizin oluşturduğu Terörle Mücadele Sırasında Yaralanıp
Gazi Sayılmayanlar Derneği sık sık Mecliste bizleri ziyaret ediyorlar. Bu
konuda yaşadıkları hak kayıplarının giderilmesi noktasında sizin de Komisyon
Başkanı olduğunuz Millî Savunma Komisyonunda acaba gündeme gelip bir
düzenlemeye gidilebilir mi?
Son
olarak da, FETÖ darbe girişimi sonrasında çok büyük mağduriyet yaşayan, Sayın
Başkan…
(Mikrofon
otomatik cihaz tarafından kapatıldı) 
BAŞKAN
– Sayın Aygun…
İLHAMİ
ÖZCAN AYGUN (Tekirdağ) – Sayın Başkan, teşekkür ediyorum.
2006
yılında planlanan ancak inşaatı yılan hikâyesine dönen, 28/10/2017’de de temeli
büyük bir coşkuyla dönemin Ulaştırma Bakanı Sayın Ahmet Arslan tarafından
atılan Tekirdağ Süleymanpaşa-Hayrabolu yolunun da inşaat çalışmaları Kurban
Bayramı’ndan bu tarafa durmuştur. Her gün can kaybının olduğu bu yola halkımız
arasında da “ölüm yolu” adı verilmektedir. Bu ölüm yolunun inşaatının ne zaman
tekrar başlayacağını merak etmekteyiz.
Ayrıca,
Süleymanpaşa çevre yolu ışıklandırmasının ve yine Süleymanpaşa-Muratlı yolunun
restorasyon ve çevre yolu kavşaklarının ne zaman yapılması planlanmaktadır?
Hiçbir şey insan hayatından değerli değildir ve bu konuda tasarruf yapılması
acaba ne kadar doğrudur. Tekirdağ Büyükşehir Belediyesi olarak 870 kilometre
yol yaptığımız…
(Mikrofon
otomatik cihaz tarafından kapatıldı) 
BAŞKAN
– Sayın Girgin…
SÜLEYMAN
GİRGİN (Muğla) – Teşekkürler Başkan.
Kamuda
özelleştirilen iş yerlerinden 4/C statüsüne geçen 21 bin geçici personel 696
sayılı Kanun Hükmünde Kararname’yle 4/B statüsüne geçirilmiştir. Dönemin
Çalışma Bakanı “4/B’den başka 4/B yok.” demesine rağmen 4/C’liler 4/B’lilerin
içinde ayrıştırılmış, ötekileştirilmiştir. 4/B statüsünün içinde yeni bir 4/B
statüsü oluşturulmuştur. Mevcut 4/B’liler mesleklerinde çalışabilirken 4/C’den
geçenler mühendis, tekniker, teknisyen gibi unvanları kullanamamaktadırlar.
Mevcut 4/B’liler 65 yaşına kadar çalışabilirken 4/C’den 4/B’ye geçenler
emekliliğini hak ettikleri anda emekliye sevk edileceklerdir. Mevcut
4/B’lilerde her beş sene için kıdem ücreti verilirken 4/C’den 4/B’ye geçenlere
bu durum çok görülmüştür. Sonuç olarak ne özlük hakları ne de ücretlerinde bir
değişiklik olmuştur. Bu durum düzeltilmelidir.
Saygılarımla.
BAŞKAN
– Sayın Enginyurt…
CEMAL
ENGİNYURT (Ordu) – Sayın Başkanım, Türk Silahlı Kuvvetleri Vakfının yasası
görüşülürken İstanbul Milletvekilimiz Sayın İzzet Ulvi Yönter Beyefendi’nin
uzman çavuşlar ve uzman jandarmalarla ilgili olarak talep ettiği hakların da
dikkate alınmasını saygıyla Meclisin ve sizlerin gündemine sunuyorum. 
Teşekkür
ediyorum. (MHP sıralarından alkışlar) 
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, şehit ailelerinin çocuklarına devletimiz tarafından iş verilmektedir
yalnız bunların atamalarında birçok sorunla karşı karşıya kalmaktayız. Şehit
ailelerinin öğretmen olan bir çocuğu Orman Bakanlığına atanabiliyor, orman
mühendisi olan biri Millî Eğitim Bakanlığına atanabiliyor veya valiliğe
atanabiliyor. Bu şehit yakınlarının atamasında mutlaka herkesin kendi meslek
grubuna göre bir atama yapılmasını talep ediyoruz. 
Yine
Mersinli bir şehidimizin yakını uzman çavuşluktan istifa ediyor, devlet memuru
olarak atanmak için müracaat ediyor; buna bakanlıktan olumsuz yanıt geliyor.
Yani bu tip konularda daha hassas davranılması lazım. Aile zaten yıkılmış,
Durmuş Ali Tek adında Mersinli bir şehidimizin ailesi. Annesi ısrarla oğlunun
-doğuda görev yapıyor- istifa etmesini istiyor. Mersin’e gittiğim zaman kadın
bizim karşımıza geliyor “Benim oğluma iş verin.” diyor ama bakanlıktan gelen yazının
bu konuda -görevi bıraktığı için- olumsuz olduğunu görmekteyiz…
(Mikrofon
otomatik cihaz tarafından kapatıldı) 
BAŞKAN
– Sayın Taşdoğan…
ALİ
MUHİTTİN TAŞDOĞAN (Gaziantep) – Sayın Başkan, sayın milletvekilleri; Gazi
Mustafa Kemal Atatürk’ün “fazilet adaları” olarak tanımladığı yerel gazeteler
Kurtuluş Savaşı tarihine damga vurmuştur. Kurtuluş Savaşı yıllarından bu yana
varlığını korumak için sürekli çaba harcayan yerel gazeteler, özellikle
Gaziantep’te büyük ekonomik sıkıntılar ve baskılara rağmen yayımladıkları
belgelerde halkın sesi, gözü ve kulağı olmaya devam etmişlerdir. Bu gazeteler
aynı zamanda devlet ile vatandaş arasında bir köprü görevi görürken kamu
görevlileri ve hizmetlerinin denetlenmesinde etkin birer unsurlardır. Son
yıllarda girdilerde ciddi oranda artmış olmasına karşın gelirlerde önemli
azalmalar olmuştur. Bugün ekonomik sıkıntı içerisinde olan gazete ve
sahiplerinin en önemli şikâyetleri resmî ilan pastasından yeterince pay
alamaması, ticari ilan ve reklam yetersizliğidir. Ayrıca gazetenin ham maddesi…
(Mikrofon
otomatik cihaz tarafından kapatıldı) 
BAŞKAN
– Sayın Yılmaz…
ÜMİT
YILMAZ (Düzce) – Sayın Başkan, bugün Düzceli bir kardeşimiz şehit oldu, onun
için söz aldım. 
BAŞKAN
– Allah rahmet etsin.
ÜMİT
YILMAZ (Düzce) – Erzincan’ın İliç ilçesi Savaş Geçidi mevkisinde resmî plakalı
aracın devrilmesi neticesinde Uzman Çavuş Furkan Kaplanbaba maalesef, 25
yaşında, üç aydır görevde olması hasebiyle, şehit olmuştur. Kendisine Allah’tan
rahmet, kederli ailesine de başsağlığı diliyorum. Bu vesileyle de uzman
çavuşlarımızın haklarında iyileştirme yapılması yolunda partimizin verdiği
önergeye bütün milletvekili arkadaşlarımızın destek olması gerektiği kanaatini
taşıyorum. 
Hepinize
saygılar sunuyorum. 
XI.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Celal Adan’ın, Erzincan’ın İliç
ilçesinde şehit olan Jandarma Uzman Çavuş Furkan Kaplanbaba’ya Allah’tan rahmet
dilediğine ilişkin konuşması
BAŞKAN
– Şehidimize biz de rahmet diliyoruz. Allah bu tip acıları göstermesin,
birliğimizi, beraberliğimizi bozmasın. 
X.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Ankara Milletvekili Fatih Şahin ve İstanbul Milletvekili Şirin
Ünal’ın Türk Silahlı Kuvvetlerini Güçlendirme Vakfı Kanununda Değişiklik
Yapılması Hakkında Kanun Teklifi (2/1123) ve Millî Savunma Komisyonu Raporu (S.
Sayısı: 9) (Devam)
BAŞKAN
- Sayın Karataş…
MEMET
BÜLENT KARATAŞ (İstanbul) – CHP’nin malum ve müflis bir grup başkan vekili,
liderimize “şamaroğlanı”, teşkilat başkanımız Sayın Semih Yalçın’a “çakal” deme
ayıp ve ahlaksızlığına cüret etmiştir. Bu iğrenç bühtan ve isnatları kendisine
aynen iade ediyorum, şamaroğlanları arıyorsa aynaya baksın, tokat manyağına
dönmüş kirli yüzünü görsün. Bozkurt ile çakalı ayırt edememesini ise şaibeli ve
sakat zihniyetine yoruyor, hadsizliğinden ve densizliğinden dolayı bu şahsı
açıkça kınıyorum. (MHP sıralarından alkışlar) 
BAŞKAN
– Sayın Altay…
ENGİN
ALTAY (İstanbul) – Bir kere, burada açık bir sataşma var, onun için kürsüden
söz talep edeceğim. (MHP sıralarından gürültüler) 
BAŞKAN
– Buyurun. 
OLCAY
KILAVUZ (Mersin) – Sataşmayı sen yapıyorsun ya! Hem liderimize hem de parti
genel başkan yardımcımıza saygısızca, üslupsuzca konuşuyorsun.
ENGİN
ALTAY (İstanbul) – Evet, evet… (MHP sıralarından gürültüler)
BAŞKAN
– Sayın Başkan… Sayın Başkan… 
Bir
dakika… Bir dakika…
ENGİN
ALTAY (İstanbul) – Ne o ya? Beni mi döveceksiniz ya? Beni mi döveceksiniz? (MHP
sıralarından gürültüler)
CEMAL
ENGİNYURT (Ordu) – Ayıp ya, ayıp!
BAŞKAN
– Bir dakika… Engin Bey, değerli arkadaşlar… Sayın Başkan, soru-cevaptayız,
ondan sonra söz vereyim ben size.
ENGİN
ALTAY (İstanbul) – Ben soru-cevapla ilgili de… 
BAŞKAN
– Tamam, buyurun o zaman soru-cevap, cevaptan sonra size sataşmadan söz
vereyim.
ENGİN
ALTAY (İstanbul) – Sayın Başkan, Parlamentoda sayın milletvekilleri kısıtlı
imkânlarla denetim faaliyetleri noktasında sorulara giriyor ama sizin de
müşahede ettiğiniz gibi sorular bakanlara yönelik. Yani ilgili komisyon
başkanının bu sorulara cevap verme imkânı da yok maalesef. Ayrıca soruların
muhatabı da değil. Ama İç Tüzük’ün verdiği bir hakkın kullanılması bakımından
milletvekillerimiz de yasama organında yürütmeye yönelik soruları sormak
durumunda. Bizim talebimiz şudur: Bu soruların tutanaklarının Başkanlığınızca
ilgili bakanlığa gönderilmesi. 
BAŞKAN
– Hayhay.
ENGİN
ALTAY (İstanbul) – Bunu hem bir talep etmiş olalım hem de takdirinize sunmuş
olalım.
BAŞKAN
– Teşekkür ederim.
Buyurun
Sayın Başkan.
MİLLÎ
SAVUNMA KOMİSYONU BAŞKANI İSMET YILMAZ (Sivas) – Teşekkür ediyorum Muhterem
Başkanım.
Sayın
grup başkan vekilinin söylediğinin birçoğu somut olarak bazı bakanlıkların
hizmetlerine yöneliktir. Bunların gerçekten Başkanlık tarafından ilgili
bakanlığa gönderilip alınan cevabın da milletvekillerine iletilmesinin yerinde
olacağı fikrindeyim. Ancak, bildiğim, Komisyonumuzun çerçevesinde konularla
ilgili de milletvekillerimizin sorularına cevap vermek isterim.
Sayın
Kayışoğlu’nun “Bedelli askerlik uygulamasında üniversite öğrencilerinin bu
yirmi bir günlük zorunlu eğitimi yaz tatiline getirilse de eğitimleri
aksatılmasa…” diye bir sorusu var. YÖK’le bu konuda Millî Savunma Bakanlığımız
arasında bir protokol yapılmıştır. Sınav zamanı ve derslerin olduğu dönemde
öğrencilere muafiyet tanınmıştır. Yine, kanunda meslek erbapları için de
düzenlemeler olup kamu görevi yürütenler, avukatlar idari izinli sayılacaktır,
diğer avukatların da mümkün olursa adli tatilde yapmaları hususunda biz de
Millî Savunma Bakanından bu yönde bir talepte bulunacağız. 
Sayın
Şimşek’in şehit yakınlarının atanmasıyla ilgili sorusuna cevabım: Öğretmen
olanlar hangi bakanlığa atanırlarsa atansınlar, öğretmenlik bir ihtisas mesleği
olmasına rağmen eğitim fakültesini bitirmeleri kaydıyla benim dönemimde herkes
öğretmen olarak atandı. Yani ilk atanması -ister bayındırlık ister ulaştırma-
hangi bakanlık olursa olsun kendisinin eğitim fakültesi mezunu olduğunu... Ve
hangi alandaysa kendisini istediği yere atıyoruz, birinci husus bu. 
Şehit
yakınları şehitlerin bu millete emanetidir. Şehit olduktan sonra şehidin
evladı, ailesi bu millete emanet. Dolayısıyla onların her ne talebi olursa
olsun bütün -şimdi Meclisin de bir parçası olarak söylüyoruz- kamu idareleri ve
kamu yöneticilerinin bunlarla ilgili olarak hiç böyle nazlanmadan, hiç böyle
“Çalışma izni verdik ama orayı beğenmedi, dolayısıyla ne yapalım.” bile demeden
pekâlâ bunların da var ise her türlü taleplerini yerine getirmek hem görevidir
hem bu taleplerin yerine getirildiğini takip etmek de bizim görevimizdir. 
Yine,
Sayın Bankoğlu “29 Ekim Cumhuriyet Bayramı Ankara’da kutlanacak, İstanbul’da
niye kutlanıyor?” diyor. İstanbul’da da kutlanacak, Ankara’da da kutlanacak. 
AYSU
BANKOĞLU (Bartın) – Neden havalimanında kutlanıyor?
MİLLÎ
SAVUNMA KOMİSYONU BAŞKANI İSMET YILMAZ (Sivas) – “Havaalanında niye kutlanıyor?”
deniyor. Bakın, Gazi Mustafa Kemal Atatürk “Benim en büyük eserim
cumhuriyettir.” diyor. Dolayısıyla bu cumhuriyet, bu son iki yüz yıllık Türk
devlet tarihinde –bunu da ben söylemedim, Profesör Kemal Karpat’ın sözü-
Türkiye Cumhuriyeti en güçlü dönemini yaşamaktadır ve hiçbir dönemde olmadığı
kadar da diğer ülkelerin dikkatini üzerine çekmektedir. “En büyük eserim.”
dediği cumhuriyeti güçlendirirseniz -bu güçlendirecek eserlerden birisi de
dünyanın en önde gelen havaalanlarından birisi- bundan gurur duyulması lazım.
Bundan niçin rahatsızlık duyulur ben bunu anlayamam yani! Bakın, eskiden
Ankara-İstanbul arası hava yoluyla bir saatti ama şimdi bir saatte
gidemiyorsunuz, ya kalkarken sizi bekletiyorlar çünkü İstanbul’a ineceğiniz
zaman park yeri yok ya da havada 3-5 sefer tur attırıyorlar, indirecek park
yeri sırası veremiyorlar. Dolayısıyla bu, Türkiye’nin gurur duyacağı bir
eserdir. (AK PARTİ sıralarından alkışlar) Kim yaparsa yapsın, Allah razı olsun
demektir. Türkiye’yi 21’inci yüzyıla taşımak böyle eserleri Türkiye’ye
kazandırmakla mümkündür. İnanın ki Gazi Mustafa Kemal Atatürk sağ olsaydı ki
ruhu mutlaka bunun farkındadır, Türkiye’nin bu eseriyle gurur duyardı. (AK
PARTİ sıralarından alkışlar) Gurur duyulacak eserinden, istisnasız bütün
milletvekillerimizi bu törene davet ediyoruz. (CHP sıralarından gürültüler)
AYSU
BANKOĞLU (Bartın) – Atatürk Havalimanı’nı kapatıyorsunuz.
BÜLENT
TURAN (Çanakkale) – Havalimanında görmeyelim ama arkadaşları.
MİLLÎ
SAVUNMA KOMİSYONU BAŞKANI İSMET YILMAZ (Sivas) - Yine, bir sayın
milletvekilimiz Hamzalar köyünün mezrasına elektrik verilmesini istedi, Sayın
Bakana ileteceğiz. 
Gene,
Gaytancıoğlu’nun “Bedelli askerlik çıkarıldı, parası nereye gitti?” sorusu var.
Kanunda çok açık seçik belirtiliyor, diyor ki: “Bedelli askerlikten elde edilen
gelirler savunma sanayisi için kullanılacaktır, savunma projeleri içindir.”
Türkiye gerçekten daha güçlenmişse, teröre karşı daha etkin mücadele veriyorsa,
Türk Silahlı Kuvvetleri dünyada gerçekten diğer silahlı kuvvetler arasında görevini
yapma konusunda büyük bir başarı gösteriyorsa bunda sahip olduğu teknik
imkânların da payı vardır. Bugün Savunma Bakanımıza bir ziyaretimiz oldu Millî
Savunma Komisyonu üyeleriyle. 600’ün üzerinde projenin hayatta olduğu
söylenildi. Cumhuriyet tarihinin hiçbir döneminde bu kadar savunma projesi
hayatta değildi. Bunları hayata geçirebilmek için işte böyle kaynaklara ihtiyaç
vardır. Aziz milletimiz emin olsun, doğru yerde kaynaklar kullanılacaktır. 
Bir
başka sayın vekilimiz “4/C personeli, 20 bin geçici personel 4/B kadrosuna
geçirildi ancak 4/B’li olanlar bu mevcut geçenlerle aynı 4/B’li olmadı.” diyor.
Oysa taşeron işçisini biz hangi kadroda bulduysak o kadroda kamuya geçirdik.
Ama bu kardeşim diyor ki, doğrudur yani örnek olarak vereyim: “Ben üniversite
mezunuyum, mühendisim ama ben burada -diyelim ki- kâtiplik yapıyordum, şimdi
4/B’ye geçtim, ben mühendis olarak geçmeliyim.” Ama bizim kanunumuzda herkesin
bulunduğu konumda çalışması, geçmesi esastı. Niçin? Alan kurumun mühendise
ihtiyacı yoktu ama işte diyelim ki daktiloya, sekretere ihtiyacı vardı;
ihtiyaçlar doğrultusunda bir görevlendirme yapıldı. 
Yine
uzman jandarmaların hakları dile getirildi. Bu konuyla ilgili geçmiş dönemlerde
çok şeyler yapıldı. Daha yapılması gerekenler var mıdır? Ona da aynen
katılıyoruz. 
Yine,
Sayın Özdemir’in, terörle mücadelede yaralanıp da ancak gazi sayılmayanların da
hak talepleri var, bununla ilgili olarak da bir çalışma… Bize de bu konuda
iletiliyor. Geçmiş dönemlerde verilmeyen imkânların her biri, Allah için, bu devlet
için, bu millet için, bu ülke için çalışanların her birisine verildi. Şehit
yakınlarımıza, sizler de biliyorsunuz -yine Meclisten çıktı, Meclisteki bütün
partilerimize, milletvekillerimize teşekkür ederiz o dönemde- bir idi ikiye
çıkardık. Dolayısıyla devletin imkânları el verdikçe her birisine daha iyi
koşullar, daha iyi imkânlar sağlama konusunda elimizden geleni yapıyoruz.
Bunların da talepleri birkaç dönemdir dile getiriliyor. Önümüzdeki dönemde
inşallah buna da bakılır. 
(Mikrofon
otomatik cihaz tarafından kapatıldı) 
MİLLÎ
SAVUNMA KOMİSYONU BAŞKANI İSMET YILMAZ (Sivas) - Yine “Süleymanpaşa-Muratlı
yolu ve kavşakları tasarruf yoluyla ertelendi mi, gecikti mi?” diye bir soru
var. 
BAŞKAN
– Teşekkür ederim. 
MİLLÎ
SAVUNMA KOMİSYONU BAŞKANI İSMET YILMAZ (Sivas) – Zamanı geldiğinde her şey
yapılacaktır. 
Hepinize
saygılar sunuyorum. (AK PARTİ sıralarından alkışlar)
BAŞKAN
– Teklifin tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
ENGİN
ALTAY (İstanbul) – Sayın Başkan, söz talebim var sataşmadan… 
BAŞKAN
– Hayhay. 
Yavuz
Bey daha önce söz talep etmişti. 
Buyurun.

IV.- AÇIKLAMALAR (Devam)
42.- İstanbul Milletvekili Yavuz Ağıralioğlu’nun, konuşurken muhataplara
nezaketsizlik etmemeye ihtimam gösterdiğine ve sözlerinin yanlış anlaşıldığına
ilişkin açıklaması
YAVUZ
AĞIRALİOĞLU (İstanbul) – Bir hususu arz edeceğim. 
Usul
olsun diye, cevap olsun diye söylemiyorum, konuşurken hususi olarak
muhataplarımıza nezaketsizlik etmemeye özel ihtimam gösteririm. İlla Meclisin
nezaketine, zarafetine yakışmayacak bir şey söylersem de kendi üzerimden
söylemeyi tercih ederim. 
Biraz
önce Engin Bey’in düzelttiği sözüm Kemal Bey’e nezaketsizlik değildi, “Ben
böyle derdik.” dedim, yanlış anlaşıldı; bunu düzeltiyorum, birincisi bu. 
İkincisi:
Bu vesileyle, Hükûmetimizin Atatürk Havaalanı’nın yerine yaptığı üçüncü
havalimanında açılış tertiplemesi, program tertiplemesi makuldür. Lakin parti
programının, parti politik vizyonunun müteahhitlerinin şantiyesinde cumhuriyet
kutlamayı makul bulmuyoruz. Cumhuriyet, partilerin ortak mutabakat zeminidir.
Dolayısıyla cumhuriyetimizin ortak mutabakat zemininin tecelligâhı da millet
iradesinin tecelligâhı da Meclistir. Ya TBMM’nin bugünü ya da kurucu irademizin
temsili anlamında eski, ilk Meclisimizde resepsiyonun kutlanması makuldür.
Devlet ananeleriyle yaşar, gelenekleriyle yaşar. Üçüncü havalimanında yapılacak
olan cumhuriyet… 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Ağıralioğlu.
YAVUZ
AĞIRALİOĞLU (İstanbul) - …resepsiyonundan bağımsız yapılabilmelidir. Bu AK
PARTİ‘nin kuruluş ve iktisadi vizyonu içerisinde kendisine iş verdiği
müteahhitlerin şantiyesinde cumhuriyet kutlamasını makul bulmadığımızı ifade
ediyorum.
BAŞKAN
– Buyurun Sayın Altay.
ENGİN
ALTAY (İstanbul) – Sataşmadan söz talep ettim.
BAŞKAN
– Buyurun.
Süreniz
iki dakika.
VII.- SATAŞMALARA İLİŞKİN KONUŞMALAR (Devam)
3.- İstanbul Milletvekili Engin Altay’ın, İstanbul Milletvekili Memet
Bülent Karataş’ın 9 sıra sayılı Kanun Teklifi’nin tümü üzerindeki soru-cevap
işlemi sırasında şahsına sataşması nedeniyle konuşması
ENGİN
ALTAY (İstanbul) – Teşekkür ederim Sayın Başkan. Genel Kurulu saygıyla
selamlıyorum. 
Kuru
gürültüye pabuç bırakmam, önce onu söyleyeyim. (MHP sıralarından gürültüler)
CEMAL
ENGİNYURT (Ordu) - Biz de bırakmayız!
ENGİN
ALTAY (Devamla) – Bir dinleyin.
CEMAL
ENGİNYURT (Ordu) - Bizim liderimize hakaret etme hakkın yok! Kemal
Kılıçdaroğlu’na ya da bir başka lidere tek laf etmedik. Sen de bizim liderimize
hakaret etme!
ENGİN
ALTAY (Devamla) – Gel, gel, gel… Otur yerine, otur yerine, otur yerine.
BAŞKAN
– Sayın milletvekilim…
CEMAL
ENGİNYURT (Ordu) - Ne yaparsın oturmazsam? Beni mi döversin?
ENGİN
ALTAY (Devamla) – Gel… Sen beni dövecekmişsin zaten, gel. Had bildirecekmişsin,
gel.
CEMAL
ENGİNYURT (Ordu) - Bizi korkutamazsın! Bizi yıldıramazsın!
ENGİN
ALTAY (Devamla) - Bir dinle önce, bir dinle.
CEMAL
ENGİNYURT (Ordu) - Biz Kemal Kılıçdaroğlu’na hep “sayın” dedik, hakaret
etmedik. 
ENGİN
ALTAY (Devamla) - Ben de Sayın Bahçeli’ye “sayın” diyorum.
CEMAL
ENGİNYURT (Ordu) - Sen Devlet Bahçeli’ye “şamaroğlanı” diyemezsin! Böyle bir
hakkın yok senin! Böyle bir hakkın yok!
ENGİN
ALTAY (Devamla) - Dün Erkan Akçay’la biz bu konuyu yarım saat konuştuk. Ne
söylediğimden haberin yok senin.
CEMAL
ENGİNYURT (Ordu) - Böyle bir hakkın yok!
ENGİN
ALTAY (Devamla) - Otur yerine!
CEMAL
ENGİNYURT (Ordu) - Sen otur!
ENGİN
ALTAY (Devamla) - Senden mi öğreneceğim ne konuşacağımı! Gel, gel gel… Başka da
kimse gelmesin.
BAŞKAN
– Sayın milletvekilleri, sizi sükûnete davet ediyorum.
CEMAL
ENGİNYURT (Ordu) - Gel, istediğin yere gel!
ENGİN
ALTAY (Devamla) - Sen gel! Geliyordun ya, gel!
BAŞKAN
– Birleşime beş dakika ara veriyorum.
Kapanma Saati: 22.24
ALTINCI OTURUM
Açılma Saati: 22.38
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), Şeyhmus DİNÇEL (Mardin)
----- 0 -----
BAŞKAN
– Türkiye Büyük Millet Meclisinin 10’uncu Birleşiminin Altıncı Oturumunu
açıyorum.
9
sıra sayılı Kanun Teklifi’nin görüşmelerine devam ediyoruz.
X.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Ankara Milletvekili Fatih Şahin ve İstanbul Milletvekili Şirin
Ünal’ın Türk Silahlı Kuvvetlerini Güçlendirme Vakfı Kanununda Değişiklik
Yapılması Hakkında Kanun Teklifi (2/1123) ve Millî Savunma Komisyonu Raporu (S.
Sayısı: 9) (Devam)
BAŞKAN
– Komisyon yerinde. 
1’inci
maddeyi okutuyorum: 
TÜRK SİLAHLI KUVVETLERİNİ GÜÇLENDİRME VAKFI KANUNUNDA DEĞİŞİKLİK
YAPILMASI HAKKINDA KANUN TEKLİFİ
MADDE 1-
17/6/1987 tarihli ve 3388 sayılı Türk Silahlı Kuvvetlerini Güçlendirme Vakfı
Kanununun 2/A maddesinin birinci fıkrası aşağıdaki şekilde değiştirilmiş ve
üçüncü fıkrasında yer alan “seçilen” ibaresinden sonra gelmek üzere “en az”
ibaresi eklenmiştir. 
“Vakıf Mütevelli Heyeti, Cumhurbaşkanı başkanlığında, Cumhurbaşkanının
görevlendireceği Cumhurbaşkanı yardımcısı, Milli Savunma Bakanı, Genelkurmay
Başkanı ve Savunma Sanayii Başkanından oluşur.”
BAŞKAN
– 1’inci madde üzerinde söz talebi? Yok. 
1’inci
madde üzerinde bir önerge vardır, önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 9 sıra sayılı Kanun Teklifi’nin çerçeve 1’inci maddesinin birinci
fıkrasının aşağıdaki şekilde değiştirilmesini arz ve teklif ederiz. 
 Mehmet
Doğan Kubat Fehmi Alpay Özalan İsmail
Tamer
 İstanbul İzmir Kayseri
 Halis
Dalkılıç Metin Gündoğdu Lütfiye
Selva Çam
 İstanbul Ordu Ankara
 Ravza
Kavakcı Kan Mehmet Muş
 İstanbul İstanbul
“17/6/1987
tarihli ve 3388 sayılı Türk Silahlı Kuvvetlerini Güçlendirme Vakfı Kanununun 2/A
maddesinin birinci fıkrası aşağıdaki şekilde değiştirilmiş ve üçüncü fıkrasında
yer alan “üç” ibaresi “en az üç, en fazla yedi” şeklinde değiştirilmiştir.”
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU BAŞKANI İSMET YILMAZ (Sivas) – Uygun görüşle takdire
bırakıyoruz. 
BAŞKAN
– Önerge hakkında konuşmak isteyen? Yok.
MEHMET
MUŞ (İstanbul) – Gerekçe… 
BAŞKAN
– Gerekçeyi okutuyorum:
Gerekçe:
Yönetim
Kurulu üyelerinin asgari ve azami sayılarının belirlenmesi gayesiyle bu
değişiklik önerilmiştir.
BAŞKAN
– Şimdi önergeyi oylarınıza sunuyorum: Kabul edenler... Kabul etmeyenler...
Kabul edilmiştir. 
Kabul
edilen önerge doğrultusunda maddeyi oylarınıza sunuyorum: Kabul edenler...
Kabul etmeyenler... Kabul edilmiştir. 
2’nci
maddeyi okutuyorum:
MADDE 2- 3388
sayılı Kanuna aşağıdaki geçici madde eklenmiştir. 
“GEÇİCİ MADDE 4- Mütevelli Heyet ile Yönetim Kuruluna ilişkin olarak 2/A
maddesi ile yapılan düzenleme uyarınca Vakıf senedinde yapılacak değişiklikler
22/11/2001 tarihli ve 4721 sayılı Türk Medenî Kanunu hükümleri doğrultusunda
tescil ettirilir. Ancak tescil işleminin tamamlanması beklenmeksizin 2/A
maddesi hükümleri uygulanır.”
BAŞKAN – Madde
üzerinde söz talebi? Yoktur.
2’nci madde
üzerinde bir önerge vardır, önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 9 sıra sayılı Türk Silahlı Kuvvetlerini Güçlendirme Vakfı Kanununda
Değişiklik Yapılması Hakkında Kanun Teklifinin 2’nci maddesinin aşağıdaki
şekilde değiştirilmesini arz ve teklif ederiz.
 Mehmet
Muş Mehmet Doğan Kubat Fehmi
Alpay Özalan
 İstanbul İstanbul 
İzmir
 İsmail
Tamer Lütfiye Selva Çam Metin
Gündoğdu
 Kayseri
 Ankara 
Ordu
 Halis
Dalkılıç 
 İstanbul
“MADDE 2- 3388
sayılı Kanuna aşağıdaki geçici madde eklenmiştir.
“GEÇİCİ MADDE 4-
Mütevelli Heyet ile Yönetim Kuruluna ilişkin olarak bu maddeyi ihdas eden
Kanunla 2/A maddesinde yapılan düzenleme uyarınca Vakıf senedinde yapılacak
değişiklikler 4721 sayılı Kanun hükümleri doğrultusunda tescil ettirilir. Ancak
tescil işleminin tamamlanması beklenmeksizin 2/A maddesinin değiştirilen
hükümleri uygulanır.”” 
BAŞKAN –
Komisyon önergeye katılıyor mu Sayın Başkan? 
MİLLÎ SAVUNMA
KOMİSYONU BAŞKANI İSMET YILMAZ (Sivas) – Uygun görüşle takdire bırakıyoruz. 
BAŞKAN – Önerge
hakkında söz talebi yoktur. 
MEHMET MUŞ (İstanbul)
– Gerekçe… 
BAŞKAN –
Gerekçeyi okutuyorum:
Gerekçe:
Teklifin 2’nci
maddesi ile 3388 sayılı Kanun’a eklenen geçici 4’üncü madde ile 3388 sayılı
Kanun’un mevcut geçici 3’üncü maddesi aynı metne sahip olmasına rağmen,
teklifin 1’inci maddesi ile 3388 sayılı Kanun’un 2/A maddesinin tamamında değil
sadece birinci ve üçüncü fıkralarında değişiklik yapıldığından, geçici 4’üncü
maddenin de bu değişikliğe uyumlu hâle getirilmesi öngörülmüştür. 
BAŞKAN – Şimdi
önergeyi oylarınıza sunuyorum: Kabul edenler… Kabul etmeyenler… Kabul
edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Kabul edilmiştir.
3’üncü maddeyi
okutuyorum:
MADDE 3- Bu
Kanun yayımı tarihinde yürürlüğe girer.
BAŞKAN – Madde
üzerinde söz talebi? Yok.
Maddeyi kabul
edenler… Kabul etmeyenler… Kabul edilmiştir.
4’üncü maddeyi
okutuyorum:
MADDE 4- Bu
Kanun hükümlerini Cumhurbaşkanı yürütür.
BAŞKAN – Söz
talebi? Yok.
Kabul edenler…
Kabul etmeyenler… Kabul edilmiştir.
Teklifin tümünü
oylarınıza sunuyorum: Kabul edenler… Kabul etmeyenler… Kabul edilmiştir.
Denetim konuları
ve kanun teklifleri ile komisyonlardan gelen diğer işleri sırasıyla görüşmek
için 30 Ekim 2018 Salı günü saat 15.00’te toplanmak üzere birleşimi
kapatıyorum.
Kapanma Saati: 22.44




(X) 8 S. Sayılı Basmayazı tutanağa
eklidir.


(x) (10/340) esas numaralı Meclis
Araştırması Önergesi tutanağa eklidir.


(x) 9 S. Sayılı Basmayazı tutanağa
eklidir.




