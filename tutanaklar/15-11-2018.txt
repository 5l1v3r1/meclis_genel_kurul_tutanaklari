



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 18’inci
Birleşim
 15
Kasım 2018 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Balıkesir Milletvekili İsmail Ok’un, Balıkesir’in sorunlarına
ilişkin gündem dışı konuşması
2.- İstanbul Milletvekili Ravza Kavakcı Kan’ın, 139’uncu
Parlamentolararası Birlik Genel Kuruluna ilişkin gündem dışı konuşması 
3.- İstanbul Milletvekili Fatih Mehmet Şeker’in, Türkiye'nin niçin bir din
siyasetinin olmadığına ilişkin gündem dışı konuşması

III.- AÇIKLAMALAR
1.- Uşak Milletvekili Özkan Yalım’ın, elektrik ve doğal gazdaki KDV
oranının yüzde 18'den yüzde 8’e çekilmesini talep ettiğine ilişkin açıklaması
2.- Mersin Milletvekili Cengiz Gökçel’in, Mersin Anamur’daki orman
yangınından etkilenenlere geçmiş olsun dileğinde bulunduğuna ve Aksıfat
Barajı’nın zamanında bitirilmemesinden kaynaklanan sorunlara ilişkin açıklaması
3.- Hatay Milletvekili Serkan Topal’ın, Millî Eğitim Bakanından sözleşmeli
öğretmenlerin aile birliğini sağlamasını beklediklerine ilişkin açıklaması
4.- Mersin Milletvekili Ali Cumhur Taşkın’ın, 15 Kasım Kuzey Kıbrıs Türk
Cumhuriyeti’nin kuruluşunun 35’inci yıl dönümüne ilişkin açıklaması
5.- Trabzon Milletvekili Ahmet Kaya’nın, Trabzon Akyazı’daki spor
kompleksinin Trabzonspor’a tahsis edilmesini talep ettiğine ilişkin açıklaması
6.- İstanbul Milletvekili Sibel Özdemir’in, Avrupa Birliğiyle ilişkilere
ilişkin açıklaması
7.- İstanbul Milletvekili Mahmut Tanal’ın, çevre kirliliğini önlemek
için Sultanbeyli’den geçen otabanın güzergâhının değişitirilip
değiştirilmeyeceğini Ulaştırma ve Altyapı Bakanından öğrenmek istediğine
ilişkin açıklaması 
8.- Karaman Milletvekili İsmail Atakan Ünver’in, işçi, memur ve
emeklinin ülkedeki gelir adaletsizliği ve enflasyon karşısında ezilmesini
önleyici herhangi bir tedbir alınmadığına ilişkin açıklaması
9.- Mersin Milletvekili Baki Şimşek’in, 2009 yılından önce yurt dışında
eğitim gören, Türkiye'deki üniversitelerde denkliği olan ancak daha sonra
çıkarılan yönetmelikle denklikleri kabul edilmeyenlerin mağduriyetine ilişkin
açıklaması 
10.- Kahramanmaraş Milletvekili İmran Kılıç’ın, 8 Kasım 2018 tarihinde
yapılan Tarım Çalıştayı’na ilişkin açıklaması 
11.- Kırklareli Milletvekili Selahattin Minsolmaz’ın, Türkiye'nin
yükselişini engellemek isteyenlerin amacının yüz yıl önceki zayıf duruma geri
çevirmek olduğuna ilişkin açıklaması
12.- Kocaeli Milletvekili Fatma Kaplan Hürriyet’in, Atatürk’e hakaret
edenlerin ödüllendirildiğine ilişkin açıklaması
13.- Samsun Milletvekili Neslihan Hancıoğlu’nun, atamaları yapıldığı
hâlde göreve başlatılmayan sağlık personelinin mağduriyetine ilişkin açıklaması

14.- Kahramanmaraş Milletvekili Habibe Öçal’ın, 15 Kasım Filistin
Devleti’nin kuruluşunun 30’uncu yıl dönümüne ilişkin açıklaması 
15.- Aydın Milletvekili Süleyman Bülbül’ün, süt üreticilerinin
mağduriyetine ve yükselen maliyetlere karşı süt üreticilerinin korunup
korunmayacağını Tarım ve Orman Bakanından öğrenmek istediğine ilişkin
açıklaması
16.- Trabzon Milletvekili Bahar Ayvazoğlu’nun, Tekirdağ Milletvekili
İlhami Özcan Aygun’un konuşmasının zihin dünyasının tezahürü olduğuna ilişkin
açıklaması
17.- Çanakkale Milletvekili Özgür Ceylan’ın, hastanelerin ödenek
probleminin çözülmesi, malzeme ihtiyacının karışlanabilmesi için gerekli
önlemlerin alınması gerektiğine ilişkin açıklaması
18.- Kocaeli Milletvekili Radiye Sezer Katırcıoğlu’nun, Filistin
halkının bağımsızlığını dikkate almayan hiçbir çözümün kabul edilmesinin mümkün
olmadığına ve Filistinli şehitlere Allah’tan rahmet dilediğine ilişkin
açıklaması
19.- Adıyaman Milletvekili Abdurrahman Tutdere’nin, 13 Kasım 2018
tarihinde Adıyaman ili Sümer Meydanı’ndaki Atatürk heykeline saldırı yapıldığı
şeklindeki haberlere ilişkin açıklaması
20.- Gaziantep Milletvekili Ali Muhittin Taşdoğan’ın, taşerona kadro
düzenlemesi kapsamı dışında bırakılan HBYS bilgi işlemde çalışanların
mağduriyetinin giderilmesi gerektiğine ilişkin açıklaması
21.- Afyonkarahisar Milletvekili Burcu Köksal’ın, Afyonkarahisar ili
sınırları içinde bulunan Eber Gölü’nün kurtarılması gerektiğine, Tunceli
Jandarma Özel Harekâtta görevliyken yaralanan Jandarma Uzman Çavuş Hakan
Akbulut’un mağduriyetinin giderilmesi için yetkilileri göreve davet ettiğine
ilişkin açıklaması 
22.- Trabzon Milletvekili Ahmet Kaya’nın, Trabzon Milletvekili Bahar
Ayvazoğlu’nun yaptığı açıklamasındaki bazı ifadelerine ilişkin açıklaması



23.- Aksaray Milletvekili Ayhan Erel’in, 15 Kasım Kuzey Kıbrıs Türk
Cumhuriyeti’nin kuruluşunun 35’inci yıl dönümünde dönemin Başbakanı Bülent
Ecevit’i, dönemin Başbakan Yardımcısı Necmettin Erbakan’ı ve Kuzey Kıbrıs Türk
Cumhuriyeti’nin kurucusu Rauf Denktaş’ı rahmetle andıklarına, 15 Kasım Orta
Doğu Teknik Üniversitesinin kuruluşunun 62’nci yıl dönümüne ve Aksaray’ın yol
probleminin çözülmesi gerektiğine ilişkin açıklaması
24.- Sakarya Milletvekili Muhammed Levent Bülbül’ün, 15 Kasım Kuzey
Kıbrıs Türk Cumhuriyeti’nin kuruluşunun 35’inci yıl dönümünde Kıbrıs
mücadelesinin sembolü olan Rauf Denktaş başta olmak üzere şehitleri rahmetle
andığına ve vatan toprağı olan Kıbrıs’tan vazgeçilmeyeceğine ilişkin açıklaması
25.- Ankara Milletvekili Filiz Kerestecioğlu Demir’in, avukat Fadime
Eymir’in 9 Kasım 2018 tarihinde Ankara Adliyesinde uğradığı saldırıya ilişkin
İçişleri ile Adalet Bakanlığını göreve davet ettiklerine, Mor Çatı
kurucularından Canan Arın’ın Bruno Leoni Enstitüsü Hukuk Ödülü’ne layık
görüldüğüne ve eleştiri mahiyetindeki sözlerden dolayı yargılananlar olduğuna
ilişkin açıklaması
26.- İstanbul Milletvekili Engin Altay’ın, 15 Kasım Kuzey Kıbrıs Türk
Cumhuriyeti’nin kuruluşunun 35’inci yıl dönümünde Kıbrıs davasında şehit
olanlara Allah’tan rahmet dilediğine, Kıbrıs meselesinin Türkiye meselesi
olduğuna, Filistinlilere vize uygulanırken İsrail vatandaşlarına
uygulanmamasını Türkiye’nin bir ayıbı olarak Hükûmete ilettiğine ilişkin
açıklaması
27.- Çankırı Milletvekili Muhammet Emin Akbaşoğlu’nun, 15 Kasım Kuzey
Kıbrıs Türk Cumhuriyeti’nin kuruluşunun 35’inci yıl dönümünde Kuzey Kıbrıs Türk
Cumhuriyeti’nin kurucusu Rauf Denktaş başta olmak üzere şehitlere Allah’tan
rahmet dilediğine, Kıbrıs davasına sahip çıkıldığı gibi Filistin davasına da
ilelebet sahip çıkılacağına, 19 Kasım Pazartesi günü idrak edilecek Mevlit
Kandili’nin insanlığa hayırlar getirmesini niyaz ettiğine ilişkin açıklaması
28.- İstanbul Milletvekili Engin Altay’ın, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
29.- Çankırı Milletvekili Muhammet Emin Akbaşoğlu’nun, İstanbul
Milletvekili Engin Altay’ın yaptığı açıklamasındaki bazı ifadelerine ilişkin
açıklaması
30.- Çankırı Milletvekili Muhammet Emin Akbaşoğlu’nun, Ankara
Milletvekili Tekin Bingöl’e başsağlığı dilediğine ve Batman Milletvekili Necdet
İpyekyüz’ün 12 sıra sayılı Kanun Teklifi’nin ikinci bölümü üzerinde HDP Grubu
adına yaptığı konuşmasındaki bazı ifadelerine ilişkin açıklaması
31.- Batman Milletvekili Necdet İpyekyüz’ün, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ilişkin
açıklaması
32.- Çankırı Milletvekili Muhammet Emin Akbaşoğlu’nun, Batman
Milletvekili Necdet İpyekyüz’ün yaptığı açıklamasındaki bazı ifadelerine
ilişkin açıklaması 
33.- Kocaeli Milletvekili Haydar Akar’ın, şehir hastaneleriyle ilgili
sözleşmenin grup başkanlarına verilmesini rica ettiğine ilişkin açıklaması
34.- Isparta Milletvekili Aylin Cesur’un, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
35.- Isparta Milletvekili Aylin Cesur’un, tıpta kullanılan medikal sarf
malzemelerinde dışarıya bağımlı olunması nedeniyle döviz bazında da
karşılaştırma yapılmasının daha doğru olacağına ilişkin açıklaması
36.- Çankırı Milletvekili Muhammet Emin Akbaşoğlu’nun, İzmir
Milletvekili Murat Çepni’nin 12 sıra sayılı Kanun Teklifi’nin 27’nci maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
37.- Çankırı Milletvekili Muhammet Emin Akbaşoğlu’nun, Kocaeli
Milletvekili Ömer Faruk Gergerlioğlu’nun 12 sıra sayılı Kanun Teklifi’nin
28’inci maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
38.- Ankara Milletvekili Filiz Kerestecioğlu Demir’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
39.- Sakarya Milletvekili Muhammed Levent Bülbül’ün, 12 sıra sayılı
Kanun Teklifi’nin hukuka, hakkaniyete uygun şekilde çıkması için olumlu katkı
sunduklarına ilişkin açıklaması
40.- Kocaeli Milletvekili Ömer Faruk Gergerlioğlu’nun, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
41.- Sakarya Milletvekili Muhammed Levent Bülbül’ün, Kocaeli
Milletvekili Ömer Faruk Gergerlioğlu’nun yaptığı açıklamasındaki bazı
ifadelerine ilişkin açıklaması 
42.- Isparta Milletvekili Aylin Cesur’un, Çankırı Milletvekili Muhammet
Emin Akbaşoğlu ile Sakarya Milletvekili Muhammed Levent Bülbül’ün yaptığı
açıklamalarındaki bazı ifadelerine ilişkin açıklaması
43.- Sakarya Milletvekili Muhammed Levent Bülbül’ün, Isparta
Milletvekili Aylin Cesur’un yaptığı açıklamasındaki bazı ifadelerine ilişkin
açıklaması 
44.- Sağlık, Aile, Çalışma ve Sosyal İşler Komisyonu Sözcüsü Samsun
Milletvekili Ahmet Demircan’ın, kanun tekliflerinin Başkanlığa verildikten
sonra artık Meclisin olduğuna ve komisyonlarda ve Genel Kurulda son şeklini
alarak kanunlaştığına; 15 Temmuz darbe girişimi, PKK, IŞİD, PYD gibi terör
oluşumlarıyla mücadelede kamunun kendine ait olan hakkı kullandığına ilişkin
açıklaması
45.- Ankara Milletvekili Mehmet Naci Bostancı’nın, Ankara Milletvekili Filiz
Kerestecioğlu Demir’in 12 sıra sayılı Kanun Teklifi’nin 35’inci maddesiyle
ilgili önerge üzerinde yaptığı konuşmasındaki bazı ifadelerine ve en temel
meselenin teröre karşı çıkmak olduğuna ilişkin açıklaması
46.- Ankara Milletvekili Filiz Kerestecioğlu Demir’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ve demokratik siyaset yapan bir parti olduklarına ilişkin açıklaması 
47.- İstanbul Milletvekili Engin Altay’ın, siyasetin tahammül
gerektirdiğine, ortak paydanın vatan, toprak ve yurtseverlik olduğuna ilişkin
açıklaması
48.- Sakarya Milletvekili Muhammed Levent Bülbül’ün, İzmir Milletvekili
Serpil Kemalbay Pekgözegü’nün 12 sıra sayılı Kanun Teklifi’nin 30’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması

IV.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa Parlamentosu
Katılım Öncesi Eylem Birimi tarafından 19-20 Kasım 2018 tarihlerinde
Belçika’nın başkenti Brüksel'de düzenlenecek olan “Avrupa Kültürel Mirası”
başlıklı Parlamentolararası Komite Toplantısı’na TBMM’den bir heyetin katılması
Genel Kurulun 13/11/2018 tarihli ve 16'ncı Birleşiminde kabul edilen siyasi
parti gruplarının bildirmiş olduğu isimlere ilişkin tezkeresi (3/59)

B) Çeşitli İşler
1.- Başkanlıkça, Genel Kurulu teşrif etmiş bulunan Rusya Federasyonu
Parlamentosu üyesi Gacimurad Omarov ile Rasul Botaşev ve beraberlerindeki
heyete "Hoş geldiniz." denilmesi 

V.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Samsun Milletvekili Ahmet Demircan ve 5 milletvekilinin Sağlıkla
İlgili Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi (2/1186) ile Sağlık, Aile, Çalışma ve Sosyal İşler Komisyonu
Raporu (S. Sayısı: 12) 

VI.- OTURUM BAŞKANLARININ KONUŞMALARI 
1.- Oturum Başkanı TBMM Başkan Vekili Mithat Sancar’ın, annesinin
vefatından dolayı Ankara Milletvekili Tekin Bingöl’e Başkanlık Divanı adına
başsağlığı dilediğine ilişkin konuşması 
2.- Oturum Başkanı TBMM Başkan Vekili Mithat Sancar’ın, yürütme ile
yasama arasındaki ilişkilerin oluşturulmadığı bir dönemden geçildiğine ve
meclisleri var edenin söz özgürlüğü olduğuna ilişkin konuşması 

VII.- YAZILI SORULAR VE CEVAPLARI
1.- Denizli Milletvekili Yasin Öztürk'ün, yap-işlet-devret modeliyle
gerçekleştirilen projelere, garanti şartlarına ve sözleşmelerin TL'ye
çevrilmesine ilişkin sorusu ve Enerji ve Tabii Kaynaklar Bakanı Fatih Dönmez’in
cevabı (7/4723)
2.- İstanbul Milletvekili Mahmut Tanal'ın, TBMM içerisindeki lokantalara
ilişkin sorusu ve Türkiye Büyük Millet Meclisi Başkanvekili Mustafa Şentop’un
cevabı (7/5259)
15 Kasım 2018 Perşembe 
BİRİNCİ OTURUM
Açılma Saati: 14.03
BAŞKAN: Başkan Vekili Mithat SANCAR
KÂTİP
ÜYELER: Şeyhmus DİNÇEL (Mardin), Mustafa AÇIKGÖZ (Nevşehir) 
-----0-----
BAŞKAN
– Türkiye Büyük Millet Meclisinin 18’inci Birleşimini açıyorum.
Toplantı
yeter sayısı vardır.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, 139’uncu Parlamentolararası Birlik Genel Kurulu hakkında bilgi
vermek için söz isteyen İstanbul Milletvekili Ravza Kavakcı Kan’a aittir.
RAVZA
KAVAKCI KAN (İstanbul) – Başkanım, 2’nci sırada söz alabilir miyim?
BAŞKAN
– Olur, o zaman ikinci gündem dışı söz talebini işleme koyacağım, Ravza Hanım’a
daha sonra söz vereceğim. 
Gündem
dışı diğer söz, Balıkesir’in sorunları hakkında söz isteyen Balıkesir
Milletvekili İsmail Ok’a aittir. 
Buyurun
Sayın Ok. (İYİ PARTİ sıralarından alkışlar)
Süreniz
beş dakikadır.
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Balıkesir Milletvekili İsmail Ok’un, Balıkesir’in sorunlarına
ilişkin gündem dışı konuşması
İSMAİL
OK (Balıkesir) – Sayın Başkan, değerli milletvekilleri; Balıkesir’in
sorunlarını dile getirmek üzere gündem dışı söz almış bulunmaktayım. Bu
vesileyle yüce Meclisi saygıyla selamlıyorum. 
Balıkesir,
verimli ovalara, dağlara, ormanlara, termal kaplıcalara, cennet gibi sahillere,
madenlere sahip bir ilimiz olmasının yanında, Kuvayımilliye kıvılcımının ilk
yakıldığı Kuvvacıların şehridir. 
Bugünlerde
zeytin hasadı Türkiye genelinde olduğu gibi, Balıkesir’imizde de başlamıştır.
Zeytin demek hayat demektir fakat zeytin üreticileri emeğinin karşılığını
alamamaktadırlar. Özellikle Suriye’den yetkililerin bir türlü önlemediği kaçak
zeytinyağının girişi ve maliyetlerinin artışı sonucunda üreticimiz son beş
yılda aynı fiyatla karşı karşıya kalmaktadır. Ben bu hasat mevsiminde
yetkililerin özellikle bu maliyetlerin düşürülmesi ve kaçak zeytinyağının önüne
geçilmesi için gerekli tedbirleri almasını istiyorum ve üreticilerimize de
bereketli mahsuller diliyorum.
Balıkesir’imizin
güzel ilçesi Savaştepe’nin yolu maalesef cumhuriyet tarihiyle eş değerdir ve
adı artık “ölüm yolu”na dönüşmüştür. Birçok aile ocağı bu Savaştepe yolunda
sönmüştür. Yetkililerimizin Balıkesir-Savaştepe yolunun bir an önce yapılması
için harekete geçmesini talep ediyorum.
Balıkesir
başta kırmızı et, beyaz et, süt ve yumurta üretiminde Türkiye’de bir numaradır.
Kısacası, Balıkesir üreten ve Türkiye’yi doyuran bir ildir. Buna rağmen, tarım
ve hayvancılık maalesef özellikle şehrim Balıkesir’de tarihinin en kötü
dönemini yaşamaktadır. Balıkesir’in bütün ilçelerinde tarım ve hayvancılık
yapılmaktadır. Balıkesir ekonomisinin lokomotifi tarım ve hayvancılık ve tarıma
dayalı sanayidir. Maalesef, seçim sonrası dövizdeki ani artış ve enflasyonun
inanılmaz derecede katlaması sonucunda ve girdi maliyetlerindeki artışla
çiftçilerimiz tarlalarını ekemez hâle gelmiştir. Çiftçilerimiz tarlalarını
ekemediği için hayvancılıkla uğraşanlar da yemde ve yem bitkilerinde tamamen
dışa bağımlı hâle gelmiştir. Maalesef, Balıkesir’in en önemli süt ve süt
ürünleri fabrikası olan Yörsan konkordato ilan etmiş ve Balıkesir’in süt
üreticileri ve çalışanları emeğinin karşılığını alamamaktadır. 
Ülkeyi
yönetenler bu millete küfreden yandaş müteahhitlere ve mübarek ramazan ayında
ramazan duygularımızı, dinî duygularımızı sömürerek yandaş sanatçılara
milyonlarca lira ücret ödemektedirler ama söz konusu Balıkesirli süt
üreticilerinin alın terinin, emeğinin karşılığı olduğunda sağır ve dilsizleri
oynamaktadırlar. Buradan Tarım Bakanlığına çağrıda bulunuyorum: Derhâl harekete
geçiniz ve süt üreticilerinin sorunlarını çözünüz. 
Balıkesir’de
ekonomi tarım ve hayvancılığa bağlı olduğu için küçük esnafımızın işi de,
özellikle emeklilerimizin ve asgari ücretlilerimizin içerisinde bulunduğu
ekonomik durum dayanılmaz hâle gelmiştir. Girdi maliyetlerindeki artış,
özellikle doğal gaz ve elektriğe yapılan yaklaşık yüzde 45’lik zam sanayicimizi
ayakta duramaz hâle getirmiştir. İçinde bulunduğumuz durumdan kurtulmak için
Türkiye’nin döviz ve faiz kıskacından mutlaka kurtarılması gerekiyor.
Çiftçimize mazotun litresi en fazla 1,5 TL’ye verilmelidir. Yeme ve gübreye
yapılan, mazota yapılan, elektriğe, doğal gaza yapılan zamlar seçim öncesine
derhâl çekilmelidir. Maalesef, çiftçimiz ve üreticimiz sahipsiz olduğu gibi
sanayicimiz de, emeğiyle, alın teriyle geçinenler de çaresizdir. Tarım ve
hayvancılığın gelişmesi için meraların ıslah edilmesi lazım. Birçok birlik var,
birçok oda var; bu odaların çiftçilerimizin de görüşleri alınarak tek çatı
altında desteklenmesi gerekiyor. 
(Mikrofon
otomatik cihaz tarafından kapatıldı) 
İSMAİL
OK (Devamla) – Bir dakika...
BAŞKAN
– Tamamlayın Sayın Ok.
Buyurun.
İSMAİL
OK (Devamla) – Büyükşehir Yasası’yla birlikte, köylülerimize ait olan
taşınmazlar, meralar, tarlalar gelişigüzel, çiftçilikle ilgisi olmayan kişilere
satılmakta; bu da köylümüzü bu lobilere karşı mücadele edemez hâle
getirmektedir. 
Balıkesir
aynı zamanda bir turizm beldesidir, bölgesidir. Özellikle yaz aylarında, başta
Marmara adaları olmak üzere Ayvalık, Burhaniye, Edremit bölgesinde ciddi su
sıkıntıları yaşanıyor ve maalesef, denizi kirleten o evsel atıklarla ilgili
gerekli hassasiyet gösterilmemektedir. Bunun için ilgililerin, yetkililerin
başta Tarım Bakanlığı olmak üzere, Turizm Bakanlığının derhâl harekete
geçmesini bekliyoruz. 
Balıkesir’in
o kadar çok sorunları var ki bunları burada beş dakikada anlatmak mümkün
değildir. Ama en önemlisi de, en güzeli de Balıkesir’in insanları
misafirperverdir. Bu vesileyle herkesi Balıkesir’e ziyarete ve Balıkesir’i
görmeye davet ediyorum. 
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Teşekkürler Sayın Ok. 
Şimdi,
söz sırası 139’uncu Parlamentolararası Birlik Genel Kurulu hakkında bilgi
vermek için konuşmak isteyen İstanbul Milletvekili Ravza Kavakcı Kan’a aittir. 
Buyurun
Sayın Kavakcı Kan. (AK PARTİ sıralarından alkışlar) 
2.- İstanbul Milletvekili Ravza Kavakcı Kan’ın, 139’uncu Parlamentolararası
Birlik Genel Kuruluna ilişkin gündem dışı konuşması 
RAVZA
KAVAKCI KAN (İstanbul) – Sayın Başkan, kıymetli milletvekilleri; Gazi
Meclisimizi hürmetle, saygıyla selamlıyorum. 
Parlamentolararası
Birliğin ekim ayında gerçekleşmiş olan toplantılarıyla alakalı Genel Kurula
bilgi arz etmek istedim ve biraz da Parlamentolararası Birlikten bahsetmek
istedim. 
Parlamentolararası
Birlik bağımsız devlet parlamentolarının temsilcilerinden oluşan, hâlen 178 üye
ülke parlamentolarının temsil edildiği, 12 kısmi ortak üyeye sahip olan,
Birleşmiş Milletlere paralel olarak çalışan ancak Birleşmiş Milletlerden ve
birçok uluslararası kuruluştan seneler evvel, 1889’da kurulmuş olan bir
uluslararası örgüttür; merkezi Cenevre’dedir. Parlamentolararası Birlik, kısa ismiyle
PAB temsilî kuruluşları güçlendirme, barış ve toplumlar arası iş birliğini
tesis ve parlamentolar ile parlamenterler arasındaki temasları artırmak
amacıyla çalışmaktadır. Bu çerçevede tüm ülkelerin parlamentoları ve
parlamenterleri arasında yapılacak görüşmelerle tecrübe alışverişi
desteklenmektedir. Uluslararası gündemde yer alan konularda parlamenterler
ortak karar alma mekanizması olarak Parlamentolararası Birliği
kullanabilmektedirler. Türkiye’de bizim 9 üye hakkımız var Parlamentolararası
Birlik çalışmalarında ve Mecliste grubu bulunan her partinin bu
Parlamentolararası Birlik Türk Grubunda temsilcisi bulunmakta. Ayrıca normalde
8 olan üye sayısı 9’a çıkartılmıştır çünkü genç milletvekillerinin de
Parlamentolararası Birlikte söz alabileceği bir organizasyon yapılmıştır. Bu
manada Türkiye de genç parlamenterleriyle Parlamentolar Arası Birlikte ayrıca
yerini almaktadır. 
Çalışma
alanları barış ve silahsızlanma, insan hakları, parlamenterlerin insan
haklarının korunması, kadınlara ve çocuklara karşı uygulanan şiddet, sosyal ve
ekonomik gelişmeler, çevre ve sürdürülebilir kalkınma, eğitim, siyasi ve hukuki
meseleler, kadın hakları –ki kadın haklarıyla alakalı çalışan ayrıca bir
Parlamenter Forumu mevcuttur- Akdeniz’de güvenlik ve iş birliği, parlamenter
kuruluşların desteklenmesi ve geliştirilmesi, kuzey-güney diyaloğunun
geliştirilmesidir. 
Parlamentolararası
Birliğin farklı organları var. Bu organlar paralel olarak çalışmalar
yapıyorlar. Yılda iki sefer toplanan asamble var. Burada genel görüşme, tekliflerin
değerlendirilmesi ve acil gündem maddeleri değerlendirilebiliyor. Yürütme
Konseyi, PAB’ın yönetim sistemini ve politikalarını belirleme organı olarak
vazife yapıyor. Üye kabulleri, fesihleri, üyeliğin askıya alınması bu yürütme
konseyi tarafından kararlaştırılıyor. İcra Komitesi var. İcra Komitesinde de
PAB’ın idaresini denetleyen ve Yürütme Konseyine tavsiyelerde bulunur
çalışmalar yapılıyor. Bununla beraber, daimî komiteler var. Biz bütün üye
parlamenterlerimizle, farklı partilerden üye parlamenterlerimizle bu daimî
komitelerde temsil ediliyoruz. Barış ve güvenlik, sürdürülebilir kalkınma,
demokrasi, insan hakları ve Birleşmiş Milletlerle ilişkiler konularında
odaklanmış komiteler ilgili konularında çalışmalar yapıyorlar. 
Demin
bahsettiğim gibi, Kadın Parlamenterler Forumu, Genç Parlamenterler Forumu,
Parlamenterlerin İnsan Hakları Komitesi, Orta Doğu Sorunları Komitesi, Kıbrıs
İçin Kolaylaştırıcı Grubu, Uluslararası İnsani, Hukuki Teşvik Komitesi, Sağlık
ve Danışma Grubu gibi farklı gruplar da Parlamentolararası Birlik çatısı
altında çalışma yapıyorlar. Ülke olarak biz -bazı coğrafi gruplar var- coğrafi
gruplardan da 12+Twelve Plus Grubu’na üyeyiz. Orada da önce gelen Avrupa
ülkeleriyle beraber bölgesel konularda belirli kararlar alıp bunları Genel Kurulda
da yansıtmaya çalışıyoruz. Tabii bununla alakalı şöyle bir hususu ifade etmemiz
lazım: Zaman zaman 12+ Grubuyla görüş ayrılıklarımız da olabiliyor. Biz üye
parlamenterlerimizle ortak aldığımız kararla ülkemizin menfaatleri çerçevesinde
hareket ediyoruz. Parlamentolararası Birliğin 12-19 Ekim 2018 tarihinde İsviçre
Cenevre’de Sayın Meclis Başkanımızın teşrifleriyle gerçekleşen toplantısında… 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Kavakcı Kan.
Buyurun.
RAVZA
KAVAKCI KAN (Devamla) – Hemen tamamlıyorum. Teşekkür ederim.
…Ankara
Milletvekilimiz Zeynep Yıldız Hanımefendi hem kadınlar forumunda hem de genç
parlamenterler forumunda söz aldılar. Aynı şekilde Demokrasi İnsan Hakları
Komitesinde Sayın Mevlüt Karakaya ülkemiz adına konuşma yaptılar.
Sürdürülebilir Kalkınma Ticaret Finans Komitesinde Sayın Nevzat Şatıroğlu ve
Ednan Arslan söz aldılar. Uluslararası İnsan Hakları İnsani Hukuka Saygıyı
Geliştirme Komitesinde Murat Emir Milletvekilimiz söz aldılar. Bizimle beraber olan
bütün milletvekillerimiz orada söz alarak ülkemizin görüşlerini ifade ettiler.
Sonra da Meclis Başkanımızla G20 ülkelerinin parlamenterlerinin temsil edildiği
P20 platformuna da ayrıca katıldık.
Ben
sözlerime son verirken şunu ifade etmek istiyorum: Bütün Türkiye Büyük Millet
Meclisi üyelerimiz Parlamentolararası Birliğin Inter Parliamentary Union’ın
doğal üyeleridir ama ayrıca son olarak da ben Mecliste grubu bulunan her
partiden…
(Mikrofon
otomatik cihaz tarafından kapatıldı)
BAŞKAN
– Bağlayın Sayın Kavakcı Kan.
Buyurun.
RAVZA
KAVAKCI KAN (Devamla) – Hemen efendim. Teşekkür ederim anlayışınız için.
…Parlamentolararası
Birlikte ülkemizin menfaatleri gereğince birlik beraberlik içerisinde çalışma
yapan kıymetli milletvekillerimize şükranlarımızı sunuyorum.
Genel
Kurulu saygıyla selamlıyorum. (AK PARTİ sıralarından alkışlar)
Teşekkür
ederim Başkanım.
BAŞKAN
– Teşekkürler Sayın Kavakcı Kan.
Gündem
dışı üçüncü söz “Türkiye’nin niçin bir din siyaseti yoktur?” hususu
münasebetiyle söz isteyen İstanbul Milletvekili Fatih Mehmet Şeker’e aittir. 
Buyurun
Sayın Şeker. 
Süreniz
beş dakikadır. 
3.- İstanbul Milletvekili Fatih Mehmet Şeker’in, Türkiye'nin niçin bir
din siyasetinin olmadığına ilişkin gündem dışı konuşması
FATİH
MEHMET ŞEKER (İstanbul) – Kıymetşinas Başkan, değerli milletvekilleri;
cümleten, hürmet ve muhabbetle selamlıyorum. 
“Türkiye’nin
niçin bir din siyaseti yoktur?” sorusu, “Bir eğitim, kültür ve dış politikamız
var mıdır?” sualinden bağımsız değildir. Biliyoruz ki insanlar zihniyette
birleşirler. Bugün ise, zihniyetin düştüğü nokta değil, kendisi hedef
hâlindedir. Bu ülkenin metafiziği olan, devlet kuran, hayat inşa eden bir din,
filozofik terbiyesi olmayan kimselerin elinde, devlet yıkan, medeniyeti çöle
çeviren bir anlayışa evriliyor. Bir çeşit negatif diyalektikle, memleketin
mizacını ve karakterini oluşturan hemen her şey, bedâvet kokan bir ağızla,
türbe kapısındaki kurbanlık davar gibi boğazlanıyor. “İnkarın inkarı”
diyebileceğimiz nihilist bir tavır hükmünü yürütüyor. Türkiye âdeta Dostoyevski’nin
kaleme aldığı Karamazov Kardeşler’in akıbetini yeni baştan yaşıyor. Bir
geleneği devam ettirmenin sırrından haberdar olmayan insanlar, din, şeriat,
millet ve mezhep etrafındaki aynileşmenin ve ayrışmanın nerede başlayıp nerede
bittiğini bilmeyenler, Kur’an’ı ellerine alıyorlar, “Şurası İslam’a uygun,
burası değil.” diyerek neredeyse baştan sona çiziyorlar. Hâlbuki, hayatın
imbiğinden süzülen bizim Müslümanlığımız, tıpkı alaturka musikinin taksimleri
gibi, irticali doğmuş bir hadisedir. Gülün adı değişse de kokusu değişmez.
Bazen Farabi’nin Medinetü’l Fazıla’sı, bazen Rumi’nin Mesnevi’si, bazen
Itri’nin Tekbir’i, bazen Koca Sinan’ın inşa ettiği Süleymaniye, bazen
Budapeşte’deki Gül Baba Türbesi, bazen Süleyman Dede’nin Mevlid’i, bazen
Mâtürîdî, bazen de Dedem Korkut olur. Bu şu demektir: Hakikat, bir kap olmadan
taşınamayan suya benzer; o kabı kırmaya kalkıştığınız zaman içindeki suyu da
dökersiniz. O kap bizim tarihî tecrübemizdir. Çok modern yaşasa da geleneksel
düşünen milletimiz millî kimliğini İslam’a gömerek Müslümanlığa yerli bir
mahiyet verir. 
Türkiye’de
metafizik ve sosyokültürel manada deist olmak mümkün değildir. Bugünün ateizmi
Vehhabi meşreb Müslümanlıktır, bu toprakların ruhundan kopmuş olmaktır. Aşk
çeşmesinden değil de selefilik çeşmesinden abdest alanların kimler olduğunu
görebilmek için her şeyi izafi hâle getirerek bizi mayalayan kıymetlerin köküne
kibrit suyu dökenlerin kim olduğuna bakmak yeterlidir. 
Bu
vadide cevabını kendi içinde taşıyan bazı sualler soralım. Resmen yasak olan
tarikatlar niçin fiilen serbesttir? Laiklik konusunda neden çifte mizaçlı bir
tavrımız vardır? “En hakiki tarikat medeniyet tarikatıdır.” diyen Atatürk,
niçin karşı çıkarken bile tasavvufun dilini kullanmak zorunda kalır? Bir gün
bile Meclise gitmeyen Şeyh Selim neden hem CHP'den hem de Demokrat Parti'den
milletvekili seçilir? Edebali'nin nasihatlerini makam odasına astıran Deniz
Baykal, yapılan itirazlara niçin “Şeyh Bedreddin olunca iyi de Şeyh Edebali
olunca mı kötü?” diye karşılık verir? Batı Trakya'da yıktırılan altı yüz yıllık
tekkenin yaptırılmasını ilk olarak neden merhum Erdal İnönü ister? Tagore
mütercimi Ecevit niçin “Türk İslâm anlayışı korkuya değil, sevgiye dayanır; bu
yüzden laikliğe geçebildik.” şeklinde beyanatlar verir? Din Öğretimi Genel
Müdürlüğü Mevlana ile Yunus’un isminin çizilmesini niçin seyretmek zorunda
kalır? Diyanet, FETÖ raporunda hangi endişelerle irfani mirasa perhizkâr
yaklaşır? Niçin ruh dünyamızı yeşerten kaynaklar kurutulur? Hacı Bektaş'ı
dillerinden düşürmeyenler tarikatlara niye neyzen bakarlar? 
Sıkıldıysanız
size başka bir sahne göstereyim: İnsanlar kimin için “Fikirleri hapiste yahut
da firarda, kendisi ise Diyanetin başında fakat oranın başı değil.” demekten
kendilerini alamazlar? İslâm kelimesi neden yanına siyasal kelimesi eklenerek
şamar oğlanına dönüştürülür? Cumhurbaşkanı niçin “Bizim Sünnilik ve Şiilik diye
bir dinimiz yok.” hükmünü verdikten sonra Mâtürîdî'nin Türbesi’ne sırtını
yaslamak zorunda kalır?
(Mikrofon
otomatik cihaz tarafından kapatıldı)
FATİH
MEHMET ŞEKER (Devamla) – Bitti mi?
BAŞKAN
– Yok devam edin. Bir dakika daha süre veriyorum Sayın Şeker.
Buyurun.
FATİH
MEHMET ŞEKER (Devamla) – Neden bazı makamlar ve mekânlar figana hacet yok
diyerek için için ağlar? Bu ülkede dine tanınan manevra imkânı nelerin ve kimlerin
önünü açar? Söylemekten çekinmeyelim, fazla bir şey beklemiyoruz. Hayatın tabii
manzarasını bozmayalım “Biz buyuz.” demekten çekinmeyelim yeter. Politika
değişir, din değişmez. Kimsenin Türkiye’yi kendisine benzetmeye hakkı yoktur.
Türkiye neyse o olmalıdır.
Çok
teşekkür ediyorum, hürmetle selamlıyorum.
BAŞKAN
– Teşekkürler Sayın Şeker.
Sayın
milletvekilleri, şimdi sisteme giren ilk 20 milletvekiline yerlerinden birer
dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım.
Sayın
Yalım…
III.- AÇIKLAMALAR
1.- Uşak Milletvekili Özkan Yalım’ın, elektrik ve doğal gazdaki KDV
oranının yüzde 18'den yüzde 8’e çekilmesini talep ettiğine ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Sayın
Başkan ve çalışma arkadaşlarım, çok değerli vatandaşlarımız; biliyorsunuz, 2018
yılında bugüne kadar doğal gaza toplamda yüzde 30 zam yapıldı, elektriğe ise
yüzde 40 zam yapıldı. Hem doğal gaz hem elektrik artık vatandaşlarımızın lüks
aracı değildir. Aynı giyimde olduğu gibi ve de gıdada olduğu gibi KDV’nin yüzde
8 olması gerektiğini savunuyorum. Bu sebepten dolayı hem elektrikte hem de
doğal gazda kullanılan doğal gazın ve elektriğin faturasındaki KDV rakamının
yüzde 18’den yüzde 8’e çekilmesini talep ediyorum çünkü günümüz şartlarında
ekonominin bu kadar zor olduğu, vatandaşlarımızın çok zor hayatını geçindirdiği
bu günlerde en azından yüzde 10’luk bir destek verilmelidir kanaatindeyim.
Teşekkür
ederim.
Sayın
Gökçel…
2.- Mersin Milletvekili Cengiz Gökçel’in, Mersin Anamur’daki orman
yangınından etkilenenlere geçmiş olsun dileğinde bulunduğuna ve Aksıfat
Barajı’nın zamanında bitirilmemesinden kaynaklanan sorunlara ilişkin açıklaması
CENGİZ
GÖKÇEL (Mersin) – Sayın Başkan, sayın milletvekilleri; Mersin Anamur’daki orman
yangınından etkilenen vatandaşlarımıza geçmiş olsun diyorum, can kaybının
olmaması yüreklerimize su serpti. Mersin Erdemli’de Arslanlı, Hüsametli,
Tapureli ve Küstülü köylerini ziyaret ettim. Geçimini topraktan sağlayan,
ekmeğini taştan çıkaranların yaşadıkları köyler. Aksıfat Barajı, Erdemli ve
Silifke ilçelerine bağlı 21 mahalleye hem içme suyu verecek hem elektrik
üretecek hem de 81 dekar alana sulama suyu sağlayacaktı. İhale ilk yapıldığında
maliyet 40 milyon liraydı, yeni ihalede 57 milyon lira. Aksıfat Barajı söz
verildiği zamanda bitirilseydi 82 bin dekar tarım alanı cazibeyle maliyetsiz
sulanacaktı. Baraj zamanında bitmediği için üç yılda oluşan 17 milyon liralık
fark kimin cebinden çıkacak?
Teşekkür
ederim.
BAŞKAN
– Sayın Topal...
3.- Hatay Milletvekili Serkan Topal’ın, Millî Eğitim Bakanından
sözleşmeli öğretmenlerin aile birliğini sağlamasını beklediklerine ilişkin
açıklaması
SERKAN
TOPAL (Hatay) – Teşekkür ediyorum Sayın Başkan.
Sözleşmeli
öğretmenlerin aile birliği sorunları devam ediyor. Sözleşmeli öğretmenlerden
özellikle eşleri özel sektörde çalışanların aile birliği konusunda ciddi
sıkıntıları var. Örneğin, Malatya’da özel sektörde çalışan ve eşi Amasya’da
sözleşmeli öğretmen olarak çalışan öğretmen arkadaşlarımızın aile birliği nasıl
sağlanacak? 3+1 kuralı var, maalesef bu da yetmez, 3+1 kuralının da tamamen
kaldırılması gerekiyor ve sözleşmeli öğretmenlerin aile birliği bir an önce
sağlanmalı. Bunu Millî Eğitim Bakanlığından bekliyoruz.
Teşekkür
ediyorum.
BAŞKAN
– Sayın Taşkın...
4.- Mersin Milletvekili Ali Cumhur Taşkın’ın, 15 Kasım Kuzey Kıbrıs Türk
Cumhuriyeti’nin kuruluşunun 35’inci yıl dönümüne ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Bugün
15 Kasım, Kuzey Kıbrıs Türk Cumhuriyeti’nin kuruluşunun 35’inci yıl dönümü.
Kıbrıs Türk halkının şanlı mücadelesinin en kıymetli eseri olan Kuzey Kıbrıs
Türk Cumhuriyeti’nin 35’inci kuruluş yıl dönümünü bu vesileyle kutluyorum.
Kıbrıs Türk halkı 1963’ten 1974’e kadar Kıbrıs Rum Tarafı’nca uygulanan tüm
baskılara ve zulme karşı direnmiş, ayakta kalmayı başarmış ve haklı
mücadelesini sürdürerek ana vatan Türkiye’nin 1974 Barış Harekâtı’nı
gerçekleştirilmesiyle özgürlüğüne kavuşmuş ve 15 Kasım 1983’te Kuzey Kıbrıs
Türk Cumhuriyeti’ni ilan etmiştir. Türkiye, milleti ve devletiyle, her zaman
etkin ve fiilî garantörlüğüyle Kıbrıs Türk halkının yanında olacak, her türlü
desteğine devam edecektir. Kıbrıs Türklerinin bağımsızlık mücadelesinde
canlarını feda eden şehitlerimizi rahmetle, gazilerimizi minnetle yâd ediyor,
Genel Kurulu saygıyla selamlıyorum. 
BAŞKAN
– Sayın Kaya…
5.- Trabzon Milletvekili Ahmet Kaya’nın, Trabzon Akyazı’daki spor
kompleksinin Trabzonspor’a tahsis edilmesini talep ettiğine ilişkin açıklaması
AHMET
KAYA (Trabzon) – Teşekkürler Sayın Başkan. 
Trabzonspor’umuz
Türk futbolunda Anadolu devrimini gerçekleştirmiş ilk ve tek kulüptür. Yarım
asırlık tarihine sığdırdığı şampiyonluklar, kupalar ve Avrupa’nın köklü
kulüplerine karşı aldığı galibiyetlerle göğsümüzü kabartan Trabzonspor’umuz çok
kısıtlı imkânlara karşın öz güvenin, inancın, çalışmanın ve emeğin sembolü
olmuştur. Trabzonspor’umuz 1967 yılından beri kullandığı Hüseyin Avni Aker
Stadı’nı feda ederek Akyazı’da yapılan spor kompleksine geçmiştir. Trabzonspor
burada kiracıdır yani stadyumun sahibi değildir. Biz, göz bebeğimiz kulübümüzün
burada kiracı değil ev sahibi olmasını istiyoruz ve eğer bu stadyum ve kompleks
Trabzonspor’a yapılmış ise bu tesislerin Trabzonspor’umuza tahsis edilmesini
talep ediyoruz. 
BAŞKAN
– Sayın Özdemir…
6.- İstanbul Milletvekili Sibel Özdemir’in, Avrupa Birliğiyle ilişkilere
ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Dün
Plan ve Bütçe Komisyonunda Dışişleri Bakanlığı bütçe görüşmelerinde Avrupa
Birliği ilişkilerimizle ilgili yapmış olduğum değerlendirmeyi bir kez de Genel
Kurulda yapma gereği duyuyorum. 
Değerli
milletvekilleri, Adalet ve Kalkınma Partisi, özellikle 2007 yılı sonrasında,
Avrupa Birliğiyle ilgili ulusal politikamızda tutarsız, günübirlik, kişisel,
siyasi çıkarları nedeniyle tam üyelik sürecimizi tahrip etti; Türkiye'nin
öncelikleri yerine kişisel önceliklerini öne çıkardı. Kendi başarısızlığını dış
faktörlere bağlayarak Türkiye'yi tam üyelik perspektifinden stratejik ortaklık
tartışmaları noktasına getirdi. 4’üncü Reform Eylem Grubu Toplantısı’ndan sonra
kayda değer hiçbir somut adım atılmadı. İşte, en son, Avrupa Parlamentosu
Türkiye raportörü tarafından dün açıklanan taslak Türkiye raporunda da Adalet
ve Kalkınma Partisinin hukuk, adalet, demokrasi değerleri yani Kopenhag siyasi
kriterlerini yerine getirmekten uzaklaştığı gerekçesiyle katılım
müzakerelerinin resmen askıya alınmasının tavsiye edilmesi de en somut netice
olmuştur maalesef. 
Teşekkür
ederim Sayın Başkan. 
BAŞKAN
– Sayın Tanal…
7.- İstanbul Milletvekili Mahmut Tanal’ın, çevre kirliliğini önlemek
için Sultanbeyli’den geçen otabanın güzergâhının değişitirilip
değiştirilmeyeceğini Ulaştırma ve Altyapı Bakanından öğrenmek istediğine
ilişkin açıklaması 
MAHMUT
TANAL (İstanbul) – Teşekkür ederim Değerli Başkanım. 
Değerli
Başkanım, sizin vasıtanızla Ulaştırma Bakanı ve Sağlık Bakanına cevap vermesi
için sorduğum soru şu: Yüz yılın en büyük halk sağlığı sorunu kronik
hastalıklardır. Bu kronik hastalıkları yaratan neden ise çevre kirliliği ve
trafiğin yoğunluğudur. İstanbul ilimizin Sultanbeyli ilçesinin ortasından
otoban geçmektedir. Bu, büyük karbonmonoksit yaratmaktır, kronik hastalıklara
sebebiyet vermektedir aynı zamanda. Otoban nedeniyle Sultanbeyli ilçemiz kronik
hastalıklar için büyük bir risk altındadır. Otoban, Sultanbeyli ilçemizde
çevrenin kirlenmesine sebebiyet vermektedir. Risk faktörünü önlemek, çevre
kirlenmesini önlemek için, sağlıklı yaşam tarzı oluşturmak için Sultanbeyli’nin
ortasından geçen otobanın güzergâhını değiştirmeyi düşünmüyorlar mı?
Teşekkür
ediyorum, saygılarımı sunarım.
BAŞKAN
– Sayın Ünver…
8.- Karaman Milletvekili İsmail Atakan Ünver’in, işçi, memur ve
emeklinin ülkedeki gelir adaletsizliği ve enflasyon karşısında ezilmesini
önleyici herhangi bir tedbir alınmadığına ilişkin açıklaması
İSMAİL
ATAKAN ÜNVER (Karaman) – Teşekkür ediyorum Sayın Başkan.
Hâlen
Plan ve Bütçe Komisyonunda görüşülmekte olan 2019 yılı bütçesinde 1.603 lira
maaş alan asgari ücretlinin, ortalama 3.419 lira maaş alan memurun ve asgari
ücret altında ve civarında maaş alan emeklinin ülkedeki gelir adaletsizliği ve
enflasyon karşısında ezilmesini önleyici herhangi bir tedbir alınmadığını ve
daha kötüsü, böyle bir niyetin dahi olmadığını görüyoruz. Aksine, iktidar,
uyguladığı orantısız vergi ve öngörülen zamlarla ücretlileri daha da ezmeye
çalışıyor. Aldığı maaşın yüzde 41’ini gıdaya, yüzde 25’ini kiraya harcayan,
maaşından geriye kalan yüzde 34’üyle de ulaşım, sağlık, eğitim, haberleşme,
giyim ve diğer masraflarını karşılamaya çalışan memurlar ile 1.603 liralık
asgari ücretle sefalete mahkûm edilen işçi ve yetersiz emekli maaşıyla
çaresizlik içinde kıvranan emeklilere karşı sergilenen bu umursamaz tavır
Allah'tan reva mıdır?
BAŞKAN
– Sayın Şimşek…
9.- Mersin Milletvekili Baki Şimşek’in, 2009 yılından önce yurt dışında
eğitim gören, Türkiye'deki üniversitelerde denkliği olan ancak daha sonra
çıkarılan yönetmelikle denklikleri kabul edilmeyenlerin mağduriyetine ilişkin
açıklaması 
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, milletin Meclisinde milletin sorunlarını gündeme getirmeye çalışıyoruz.
Vatandaşlarımız teşekkürlerini iktidar partisine, şikâyetlerini bizlere
iletiyorlar. 2009 yılından önce yurt dışında eğitim görüp, Türkiye'deki
üniversitelerde o günkü şartlarda denkliği olup daha sonradan çıkarılan
yönetmelikle denklikleri kabul edilmeyen çok sayıda öğrenci dün Mecliste
bizleri ziyaret ettiler. İçlerinde doktor olanlar, mühendis olanlar var.
Suriye'den gelenlere on beş günlük oryantasyon eğitimi verilerek bunlar
Türkiye'de kendi mesleklerini icra edebiliyorlar ama bizim kendi çocuklarımız
tıp fakültesi eğitimi almışlar, hastanede güvenlik olarak çalışıyorlar;
mühendislik eğitimi almışlar, teknisyen olarak bile çalışamıyorlar. Hükûmetin
bu sorunlara çözüm bulmasını, gerekirse kendi çocuklarımıza da Türkiye'de belli
bir süre oryantasyon eğitimi vererek bunların denkliğini… Maç başladıktan sonra
kural değiştirilmez. Bunlar okula girdikleri zaman YÖK “Denkliğiniz var.” demiş
ama okulu bitirdikleri zaman “Yönetmelik değişti, denklik kabul edilmiyor.”
denmiş. Bu sorunun çözülmesini… Türkiye’de bu kriterlere uyan 90 bine yakın
gencimiz şu anda 30 yaşına yaklaşmış ve işsiz olarak geziyorlar. Bu yasa
teklifi içerisinde bunun çözülmesini talep ediyor, saygılar sunuyorum.
BAŞKAN
– Sayın Kılıç…
10.- Kahramanmaraş Milletvekili İmran Kılıç’ın, 8 Kasım 2018 tarihinde
yapılan Tarım Çalıştayı’na ilişkin açıklaması 
İMRAN
KILIÇ (Kahramanmaraş) – Teşekkür ederim Sayın Başkanım.
8
Kasım günü Kahramanmaraş’ta Tarım ve Orman Çalıştayı’nı gerçekleştirdik. Tarım
ve Orman Bakanımız, milletvekillerimiz, Bakanlık bürokratları ile ilde sektörle
alakalı tüm kişi, kurum ve kuruluşların çalıştaya katılımları sağlandı. 
Kahramanmaraş
geniş coğrafyası, değişik iklimlerin kesişim alanı oluşu, dağları, ovaları,
zengin su kaynaklarıyla tarım, orman, su ve hayvancılık memleketidir. 
3
Ekim 2017 tarihli Tarım Çalıştayı Eylem Planı kapsamında 19 sorunun çözüldüğü,
19 sorunun kısmen çözülmüş olup çalışmaların devam ediyor olduğu, 5 sorunun
çözümü için mevzuat değişikliği gerektiği, 2 sorunun yapılma kabiliyetinin
olmadığı görülüp bu son çalıştayda da tarım ve orman sektörünün ihtiyaç ve
talepleri 44 ana başlık hâlinde müzakere edildi ve yeni bir çalıştay eylem
planının hazırlanması ve üzerinde çalışılması kararlaştırıldı. 
Tüm
katılımcılara teşekkür ediyorum.
BAŞKAN
– Sayın Minsolmaz…
11.- Kırklareli Milletvekili Selahattin Minsolmaz’ın, Türkiye'nin
yükselişini engellemek isteyenlerin amacının yüz yıl önceki zayıf duruma geri
çevirmek olduğuna ilişkin açıklaması
SELAHATTİN
MİNSOLMAZ (Kırklareli)- Teşekkür ederim Sayın Başkan.
Cumhurbaşkanımız
Sayın Recep Tayyip Erdoğan, hafta sonu Fransa Cumhurbaşkanının davetlisi olarak
Birinci Dünya Savaşı’nı sonlandıran ateşkes anlaşmasının 100’üncü yıl dönümü
vesilesiyle Paris’te düzenlenen etkinliklere katılmış ve Avrupa’da yaşayan Türk
vatandaşlarımızca coşkuyla karşılanmıştır.
Birinci
Dünya Savaşı’nın çıkmasında doğrudan müdahalesinin olmamasına rağmen en çok
zarar gören devlet Osmanlı Devleti olmuştur. Onlarca devletin kurulduğu Osmanlı
coğrafyasında yüz yıldır kendi ayakları üstünde durabilen, yeniden kendini inşa
ederek dünya siyasetine bir aktör olarak katılan tek devlet, Türkiye
Cumhuriyeti devleti olmuştur. 
Yaşadığımız
süreçte Türkiye'nin yükselişini engellemek için PKK, DEAŞ ve FETÖ terör örgütlerini
üzerimize salanların ve ekonomik saldırılarla ülkemizi durdurmak isteyenlerin
amacı, bizim yüz yıl önceki zayıf durumumuza geri çevirmektir. Ancak tarih
değişmiştir, bölgesel ve küresel bir güç olma iddiasıyla bugün her zamankinden
daha güçlüdür.
(Mikrofon
otomatik cihaz tarafından kapatıldı) 
BAŞKAN
– Sayın Hürriyet…
12.- Kocaeli Milletvekili Fatma Kaplan Hürriyet’in, Atatürk’e hakaret
edenlerin ödüllendirildiğine ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Tekirdağ’da
Atatürk Anıtı’na baltayla saldıran daha sonra da baltasını çarşafın içine
saklayarak kaçan kadın sevk edildiği mahkemede adli kontrol şartıyla serbest
bırakıldı. Kocaeli’de 10 Kasım’da Atatürk’ün aziz hatırasına ağır hakaretlerde
bulunan genç, önce tutuklandı ve hemen ertesi günü serbest bırakıldı. Edirne’de
yine 10 Kasım Atatürk’ü anma törenleri sırasında da Atatürk’e hakaret eden
hatta “Puta tapıyorsunuz.” diyen genç kız serbest kaldı. Kocaeli’de Büyükşehir
Belediyesinde çalışan başka bir şahıs FETÖ’cü yaverlerin de yer aldığı
fotoğraflarda, Atatürk’ü teröristlerle bir tuttuğu paylaşımı “Ne geldiyse
yaverlerden geldi.” diyerek paylaştı. Oluşan baskılar sonucu bu kişinin önce iş
akdi feshedildi, sonra hâkim karşısına çıktı. Mahkeme paylaşımda nasıl olduysa
bir hakaret tespit edemedi, en sonunda da mahkeme kararıyla işine geri döndü ve
KHK’yle kadroya geçme hakkı kazandı. Atatürk’e hakaret eden ne hikmetse
ödüllendirilmiş oldu. Yani burada sadece Atatürk’e hakaret suçu değil aynı zamanda
halkı kin ve düşmanlığa tahrik…
(Mikrofon
otomatik cihaz tarafından kapatıldı) 
FATMA
KAPLAN HÜRRİYET (Kocaeli) – Aynı şey Cumhurbaşkanına yapılsaydı bu muamele olur
muydu diye de merak ediyorum. 
Teşekkür
ederim. 
BAŞKAN
– Sayın Hancıoğlu…
13.- Samsun Milletvekili Neslihan Hancıoğlu’nun, atamaları yapıldığı
hâlde göreve başlatılmayan sağlık personelinin mağduriyetine ilişkin açıklaması

NESLİHAN
HANCIOĞLU (Samsun) – Teşekkür ederim Sayın Başkan. 
Görevi
hayat kurtarmak, insanları sağlığına kavuşturmak olan ve atamaları yapıldığı
hâlde aylardır göreve başlatılmayan 2 binden fazla sağlık personelinin gözü,
kulağı bugün Ankara’dan gelecek haberde. Bu durumda olan gençlerimiz adına bir
grup bu sabah yüce Meclisimize geldi. Onları dinledik, dertlerine ortak olduk.
Hepsi pırıl pırıl gençler. Okumuşlar, çalışmışlar, didinmişler, sınavları
kazanmışlar; bütün engelleri aşmışlar ama bir tek bürokrasi engeline
takılmışlar. Bu gençlerimiz haziran ayında atamaları yapıldığı hâlde yüz otuz
altı gündür işe başlatılmayı bekliyor. En geç altmış günde bitirilmesi gereken
güvenlik soruşturmaları sündürüldükçe sündürülüyor. İtirazları güvenlik
soruşturması yapılmasına değil, bunun bir türlü bitirilememesinedir. Bu
gençlerimizin artık dayanacak güçleri kalmadı. Onların umutlarıyla, gelecekleriyle
oynamayın. 
(Mikrofon
otomatik cihaz tarafından kapatıldı) 
NESLİHAN
HANCIOĞLU (Samsun) – Eziyete dönüşen bu duruma bir son verin. Gerekli bütün
koşulları sağladıkları hâlde aylardır güvenlik soruşturmalarının
sonuçlandırılmasını bekleyen gençlerimizin sesine kulak verin. 
BAŞKAN
– Sayın Öçal…
14.- Kahramanmaraş Milletvekili Habibe Öçal’ın, 15 Kasım Filistin
Devleti’nin kuruluşunun 30’uncu yıl dönümüne ilişkin açıklaması 
HABİBE
ÖÇAL (Kahramanmaraş) – Teşekkürler Sayın Başkan. 
Bugün
İsrail ambargosu ve zulmü altında bulunan Filistin devletinin kuruluşunun
30’uncu yıl dönümüdür. Tek hedefleri kendi topraklarında özgürce yaşamak olan
Filistin halkı bu uğurda binlerce şehit verdi ve vermeye devam etmektedir.
Özellikle, Gazze’de yoksulluk oranı yüzde 80’e ulaştı, 30 binden fazla insanın
evi başına yıkıldı ve insanların ibadet etme, ifade ve düşünce özgürlüğü ve
yaşam özgürlüğü ellerinden alındı. Bir milletin varlık mücadelesi karşısında üç
maymunu oynayan ülkeler terör devleti İsrail’in kural tanımaz tutumuna göz
yumuyor. Tüm bu ikiyüzlü politikalara ve İsrail’in işgaline rağmen, Filistin
halkı başkenti Kudüs olan bağımsız bir devlete sahip olma yolunda mücadelesini
sürdürüyor. Artık körleşmiş…
(Mikrofon
otomatik cihaz tarafından kapatıldı)
BAŞKAN
– Açamıyoruz maalesef, devam edin.
HABİBE
ÖÇAL (Kahramanmaraş) – Teşekkür ederim.
BAŞKAN
– Sayın Bülbül…
15.- Aydın Milletvekili Süleyman Bülbül’ün, süt üreticilerinin
mağduriyetine ve yükselen maliyetlere karşı süt üreticilerinin korunup
korunmayacağını Tarım ve Orman Bakanından öğrenmek istediğine ilişkin
açıklaması
SÜLEYMAN
BÜLBÜL (Aydın) – Teşekkür ederim Sayın Başkan.
Sayın
Başkan, değerli milletvekilleri; Aydın’da süt üreticileri mağdur durumda.
Yılbaşında 49 TL olan yem fiyatları ekonomik krizle birlikte artan girdi
maliyetleri sonucu 83 TL’ye kadar yükseldi. Zamlardan önce 1 lira 42 kuruşa
satılan sütü üreticimiz 8 kuruş zam yaparak 1 lira 50 kuruşa satmaya başladı.
Yükselen yem ve girdi maliyetleri nedeniyle süt üreticilerimiz hayvanlarını
kestirmeye başladı. Bu şekilde devam ederse 2019 başından itibaren besici
kalamayacak. Her sene 200 milyon dolara yakın süt ürünü ithal ediyoruz ve yerli
üreticimizi desteklemediğimiz takdirde bu maliyet daha da artacak. 
Tarım
ve Orman Bakanı Sayın Bekir Pakdemirli’ye sormak istiyorum: Süt üreticilerimiz
yükselen maliyetlere karşı korunacak mı?
Teşekkür
ederim.
BAŞKAN
– Sayın Ayvazoğlu…
16.- Trabzon Milletvekili Bahar Ayvazoğlu’nun, Tekirdağ Milletvekili
İlhami Özcan Aygun’un konuşmasının zihin dünyasının tezahürü olduğuna ilişkin
açıklaması
BAHAR
AYVAZOĞLU (Trabzon) – Zihin bulanıklığı ne kadar örtmeye çalışsanız da dil
bulaşıklığıyla kendini gösterir. CHP Tekirdağ Milletvekili İlhami Özcan
Aygun’un cehalet yüklü konuşması da zihin dünyasının tezahürüdür ve Trabzon,
kendisinin özrüne tenezzül etmeyecek kadar asil ve erdemlidir. Meczuplukla eş
değer böyle bir açıklamaya tanık olan bu şehrin tarihi, bölücülere,
hizipçilere, provokatörlere yapıştırdığı Osmanlı tokadının gücüyle müsemmadır.
Kurtuluş Savaşı’nın en sağlam mevzisi, Muhafaza-i Hukuk ve ardından Müdafaa-i Hukuk
Cemiyetlerinin ilk kurulduğu yer, delegelerinin çabalarıyla Erzurum
Kongresi’nin yapılmasını sağlayan ve dört bin yıllık kadim bir medeniyetin
mensupları, Yavuz’un Valilik yaptığı, Kanuni’nin doğduğu, Fatih’in fethettiği
Trabzon’u bu milletin değerleriyle oynamaya çalışanlara anlatmak zorunda bile
değildir. 
(Mikrofon
otomatik cihaz tarafından kapatıldı) 
BAHAR
AYVAZOĞLU (Trabzon) – Bir özürle geçiştirilemeyecek bu fütursuzluğun Meclis
çatısı altında temsil edilmesi ayrıca tartışılmalıdır. 
Teşekkür
ediyorum. (AK PARTİ sıralarından alkışlar) 
BAŞKAN
– Sayın Ceylan…
17.- Çanakkale Milletvekili Özgür Ceylan’ın, hastanelerin ödenek
probleminin çözülmesi, malzeme ihtiyacının karışlanabilmesi için gerekli
önlemlerin alınması gerektiğine ilişkin açıklaması
ÖZGÜR
CEYLAN (Çanakkale) – Teşekkür ediyorum Sayın Başkan. 
Son
günlerde, hem Sağlık Bakanlığına bağlı hastaneler hem de üniversite
hastanelerinde hasta yakınları tıbbi malzeme eksikliği gerekçesiyle
hastalarının ameliyatının mevcut koşullarda yapılamayacağı, başka bir hastaneye
başvurmaları gerektiği şeklinde bir ifadeyle karşı karşıya kalmaktadırlar. Bu
durum hiçbir şekilde açıklanamaz. Hiçbir şey yurttaşlarımızın sağlığından daha
kıymetli değildir. 
Kamu
hastanelerindeki diğer bir problem de tedarikçi firmaların hak edişlerinin
ödenmemesi olarak ortaya çıkmaktadır. Aylar öncesinde ihale edilen ve
yükümlülüğünü yerine getiren firmalar hak edişleri ödenmediği için zor
durumdadırlar. Hastanelerin ödenek probleminin acil olarak çözülerek hak
edişleri bekletilen firmaların ödemelerinin yapılması, gecikmeden doğan
zararlarının karşılanması ve hastanelerin malzeme ihtiyacının karışlanabilmesi
için gerekli önlemlerin alınması gerekmektedir. 
BAŞKAN
– Sayın Katırcıoğlu…
18.- Kocaeli Milletvekili Radiye Sezer Katırcıoğlu’nun, Filistin
halkının bağımsızlığını dikkate almayan hiçbir çözümün kabul edilmesinin mümkün
olmadığına ve Filistinli şehitlere Allah’tan rahmet dilediğine ilişkin
açıklaması
RADİYE
SEZER KATIRCIOĞLU (Kocaeli) – Teşekkür ederim Sayın Başkan. 
İsrail’in
pazar gününden bu yana işgal altındaki Gazze’ye yaptığı saldırılar sonucunda 15
Filistinlinin hayatını kaybetmesi ve onlarca kişinin yaralanmasıyla başlayan
süreç ateşkesle sonuçlandı. Bu saldırının ardından toplanan Birleşmiş Milletler
Güvenlik Konseyinde ortak bir kınama kararı çıkmadı. Cumhurbaşkanımız Recep
Tayyip Erdoğan’ın “Dünya 5’ten büyüktür.” söylemiyle Birleşmiş Milletler
yapısında acil değişikliğe ve reforma gidilmesinin gerekliliği ortaya koyulmuştur.
Artık hukuk tanımaz, zorba İsrail’in işgalci ve yayılmacı politikalarına bütün
dünya “Dur.” demelidir. 
Filistin’de
tek çözüm iki devletli çözümdür. Mevcut İsrail Hükûmetinin iki devletli çözüme
inanmadığı ve süreci sabote etme gayreti içinde olduğu açıktır. Filistin
halkının bağımsızlığını ve güvenliğini dikkate almayan, hiçbir çözümün kabul
edilmesi mümkün değildir. Filistin halkı yalnız ve çaresiz değildir. 
(Mikrofon
otomatik cihaz tarafından kapatıldı) 
RADİYE
SEZER KATIRCIOĞLU (Kocaeli) – Filistinli şehitlerimize Allah’tan rahmet,
yaralılara acil şifalar diliyorum. 
Türkiye
haklı davasında Filistin halkının yanında olmaya devam edecektir diyor, Genel
Kurulu saygıyla selamlıyorum.
BAŞKAN
– Sayın Tutdere…
19.- Adıyaman Milletvekili Abdurrahman Tutdere’nin, 13 Kasım 2018
tarihinde Adıyaman ili Sümer Meydanı’ndaki Atatürk heykeline saldırı yapıldığı
şeklindeki haberlere ilişkin açıklaması
ABDURRAHMAN
TUTDERE (Adıyaman) – Teşekkür ediyorum Sayın Başkan.
13
Kasım 2018 tarihinde birtakım sosyal medya hesaplarında paylaşılan görüntüler
ve haberlerle ilgili bir açıklama yapmak istiyorum. Bu konuda yüce Meclisimizi
ve kamuoyunu bilgilendirmek istiyorum. 
Bazı
sosyal medya hesaplarında 13 Kasım günü Adıyaman’daki Sümer Meydanı’ndaki
Atatürk heykeline saldırı yapıldığı şeklinde haberler geçmiştir. Yapmış
olduğumuz araştırmada ve emniyetten aldığımız bilgilere göre olay günü şahsın
cezaevinde bulunan kardeşinin cezaevi koşullarını protesto etmek amacıyla
heykele çıktığı, heykele herhangi bir saldırı kastının bulunmadığı tespit
edilmiştir. Olay orada bulunan vatandaşlar tarafından da bertaraf edilmiştir. 
Buradan
şunu belirtmek istiyorum: Adıyaman ve Adıyamanlılar cumhuriyetin temel
değerlerine, Atatürk ilke ve inkılaplarına bağlıdır ve bu hususun herkesçe
bilinmesini talep ediyoruz. 
Teşekkür
ediyorum.
BAŞKAN
– Sayın Taşdoğan…
20.- Gaziantep Milletvekili Ali Muhittin Taşdoğan’ın, taşerona kadro
düzenlemesi kapsamı dışında bırakılan HBYS bilgi işlemde çalışanların
mağduriyetinin giderilmesi gerektiğine ilişkin açıklaması
ALİ
MUHİTTİN TAŞDOĞAN (Gaziantep) – Sayın Başkan, sayın milletvekilleri; 2 Nisan
2018 tarihi itibarıyla yaklaşık 1 milyon kişi sürekli işçi kadrosuyla beraber
iş güvencesi ve sosyal haklarının bir kısmına kavuştu. Fakat hastanelerde bilgi
işlem, HBYS personellerinin bu uygulamanın dışında kalmış olması ve hâlâ aynı
hakları elde edememesi büyük bir eksiklik olarak karşımıza çıkmaktadır.
Yıllardır bu kurumların bilişim yükünü çeken ve görevleri dışında birçok işte
çalıştırılan bu insanlar şimdi verilen sözlerin tutulmasını bekliyorlar. 
10
Temmuz 2018’de Bakanlık devir teslimi sırasında eski Bakan Sayın Sarıeroğlu
HBYS çalışanlarıyla ilgili çalışmanın yeni Bakanımız tarafından açıklanacağını
belirtmişti ama hâlâ bir haber yok. HBYS çalışanları Bakanlığımızdan büyük bir
umutla hayırlı haber beklemektedir.
Teşekkür
ederim.
BAŞKAN
– Sayın Köksal…
21.- Afyonkarahisar Milletvekili Burcu Köksal’ın, Afyonkarahisar ili
sınırları içinde bulunan Eber Gölü’nün kurtarılması gerektiğine, Tunceli
Jandarma Özel Harekâtta görevliyken yaralanan Jandarma Uzman Çavuş Hakan
Akbulut’un mağduriyetinin giderilmesi için yetkilileri göreve davet ettiğine
ilişkin açıklaması 
BURCU
KÖKSAL (Afyonkarahisar) – Sayın Başkan, seçim bölgem Afyonkarahisar ili
Sultandağı, Çay ve Bolvadin ilçelerinin sınırları içinde bulunan Eber Gölü can
çekişiyor. Yıllardır Eber’i kurtarın diyoruz. Geç olmadan Eber Gölü’nü besleyen
dere yataklarının bir an önce temizlenmesi gerektiğini, hatta gerekirse oradaki
baraj kapaklarının da açılması gerektiğini, Eber’in mutlaka yaşatılması
gerektiğini söylüyoruz. Çağrılarımıza ne Bakanlık ne AKP kulak vermiyor. Bir an
önce hep beraber Eber’i kurtaralım diyoruz.
Yine,
Tunceli Jandarma Özel Harekâtta görevliyken hendek operasyonlarında yaralanan
ve ardından gelişen tedavi neticesinde Türk Silahlı Kuvvetlerinden ilişiği
kesilmek zorunda kalan Jandarma Uzman Çavuş Hakan Akbukut Konya ili Beyşehir
ilçesinde çöp toplayarak 4 çocuğu ve annesiyle geçim mücadelesi veriyor. SGK
tarafından sakatlığı adi malul kapsamında görülmüş olan Hakan Akbukut vazife
malulü olduğu için itirazda bulunmasına rağmen aylardır mağduriyeti
giderilmiyor. 
(Mikrofon
otomatik cihaz tarafından kapatıldı)
BURCU
KÖKSAL (Afyonkarahisar) - Eğer bir gaziye bakamıyorsa bu iktidar yazıklar olsun
diyoruz. Yetkilileri, Bakanlığı göreve davet ediyoruz.
BAŞKAN
– Bir söz talebiniz mi vardı?
AHMET
KAYA (Trabzon) – Evet.
BAŞKAN
– Tamam, yerinizden bir dakika süreyle söz veriyorum.
Buyurun.
22.- Trabzon Milletvekili Ahmet Kaya’nın, Trabzon Milletvekili Bahar
Ayvazoğlu’nun yaptığı açıklamasındaki bazı ifadelerine ilişkin açıklaması
AHMET
KAYA (Trabzon) – Teşekkür ederim Sayın Başkan.
Az
önce AK PARTİ’li arkadaşımız konuşmasında milletvekili arkadaşımızı “meczup”
olarak nitelendirdi. Şimdi, arkadaşımız dün bir açıklama yapmıştır, talihsiz
bir açıklamadır, hepimizi üzmüştür fakat sonrasında gerek kendisi gerek grup
başkan vekilimiz dün bütün Trabzonlulardan özür dileyerek bu durumu düzeltmeye
çalışmıştır. Bu iyi niyetli adımlar sonrasında arkadaşımızın böyle konuşmasını
doğru bulmuyoruz.
Teşekkür
ediyorum.
BAŞKAN
– Teşekkürler.
Şimdi,
grup başkan vekillerinin veya temsilcilerinin söz taleplerini karşılayacağım.
İYİ
PARTİ Grubu adına bana bildirilen isim Sayın Ayhan Erel.
Buyurun.
23.- Aksaray Milletvekili Ayhan Erel’in, 15 Kasım Kuzey Kıbrıs Türk
Cumhuriyeti’nin kuruluşunun 35’inci yıl dönümünde dönemin Başbakanı Bülent
Ecevit’i, dönemin Başbakan Yardımcısı Necmettin Erbakan’ı ve Kuzey Kıbrıs Türk
Cumhuriyeti’nin kurucusu Rauf Denktaş’ı rahmetle andıklarına, 15 Kasım Orta Doğu
Teknik Üniversitesinin kuruluşunun 62’nci yıl dönümüne ve Aksaray’ın yol
probleminin çözülmesi gerektiğine ilişkin açıklaması
AYHAN
EREL (Aksaray) – Teşekkür ediyorum.
Bugün
15 Kasım Kuzey Kıbrıs Türk Cumhuriyeti’nin kuruluş yıl dönümü. 1974 yılında
gerçekleştirilen Kıbrıs Barış Harekâtı sonrasında, orada verilen destanımsı bir
mücadele sonrasında Kıbrıs’ta Türklerin bağımsız yaşama hakkını elde ettiği bir
devlet kurulmuştur. 1974 yılında Kıbrıs’a asker çıkarma iradesini ortaya koyan
dönemin Başbakanı Rahmetli Bülent Ecevit’e, yine, dönemin Başbakan Yardımcısı
Rahmetli Necmettin Erbakan’a buradan gani gani rahmetler diliyoruz ve yine o
dönemde Kıbrıs Türk Barış Harekâtı’na destek veren dönemin siyasilerini de
rahmetle, şükranla anıyor, hayatta olanlara saygı ve şükranlarımızı sunuyoruz.
Kıbrıs Barış Harekâtı’nda hayatlarını feda eden şehitlerimizi rahmetle anıyor,
gazilerimize sağlıklı, huzurlu günler diliyoruz. Yine, “Hayatta hiçbir zaman
yalpalamayacaksın, düşüncelerinden bir ileri bir geri adımlar atmayacaksın. Her
dönemin adamı değil her dönem adam olacaksın.” diyen Kuzey Kıbrıs Türk
Cumhuriyeti kurucusu Rauf Denktaş Bey’i ve silah arkadaşlarını rahmetle
anıyoruz. 
Yine,
bugün, Türkiye’nin bilimde yüz akı olan Orta Doğu Teknik Üniversitesinin de
kurulduğu gün. Bu üniversitenin kuruluşunda da -1956 yılında- emeği geçen
herkese teşekkür ediyoruz. ODTÜ’de eğitim öğretim veren hocalarımıza ve
öğrencilerimize başarılar diliyoruz.
Yine,
seçim bölgem olan Aksaray’da da çeşitli yol problemleri var. Özellikle Katrancı
köyünün Celil’le bağlantısı -1 kilometrelik yol- kışın çamurdan…
(Mikrofon
otomatik cihaz tarafından kapatıldı)
BAŞKAN
– Mikrofonu açalım lütfen.
AYHAN
EREL (Aksaray) - …yazın tozdan geçilmiyor. Çok bir mesafe değil. 
Yine,
Kargın-Gözlükuyu arasında sadece 2 kilometrelik bir problem var. Ağaçören
köyleriyle bağlantısının ihalesi yapıldığı hâlde bugüne kadar müteahhit işe
başlamamıştır. Kar kış bastırmadan bunların yapılması, o yörede yaşayan
vatandaşlarımıza daha sağlıklı ve daha huzurlu bir hayat şartları getirecektir.
Çok
teşekkür ediyorum, sağ olun.
BAŞKAN
– Milliyetçi Hareket Partisi Grup Başkan Vekili Sayın Muhammed Levent Bülbül,
buyurun.
24.- Sakarya Milletvekili Muhammed Levent Bülbül’ün, 15 Kasım Kuzey
Kıbrıs Türk Cumhuriyeti’nin kuruluşunun 35’inci yıl dönümünde Kıbrıs
mücadelesinin sembolü olan Rauf Denktaş başta olmak üzere şehitleri rahmetle
andığına ve vatan toprağı olan Kıbrıs’tan vazgeçilmeyeceğine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan.
Sayın
milletvekilleri, 15 Kasım 1983 tarihinde Kıbrıs Türkü’nün soylu mücadelesinin
taçlandığı nokta olan Kuzey Kıbrıs Türk Cumhuriyeti’nin 35’inci kuruluş yıl
dönümünü kutlamak üzere söz almış bulunuyorum. 
Kuzey
Kıbrıs Türk Cumhuriyeti’nin kuruluşunun 35’inci yılını kutlarken başta Kıbrıs
mücadelesinin sembolü olan Sayın Rauf Denktaş başta olmak üzere, Kıbrıs
davasına hayatını vermiş ve rahmete kavuşmuş Doktor Fazıl Küçük ve Kıbrıs’ta bu
mücadeleyi örgütleyen, teşkilatlandıran, özellikle Türk Mukavemet Teşkilatında
emekleri geçen gerek ana vatan Türkiye’den oraya varan gerekse Kıbrıs
Türklüğünden olan bütün geçmişe, ebediyete intikal etmiş olan yiğitlerimizi,
şehitlerimizi rahmetle anmak istiyorum. 
Kıbrıs
ne yazık ki Türkiye’nin hâlâ çözümünü arzu ettiği fakat bir türlü çözülemeyen
problemlerimiz arasında gelse de Türkiye’nin asla ve asla varlığından taviz
vermeyeceği bir meseledir. Kıbrıs bizim için jeopolitik önemi olan veyahut da
sadece coğrafi alan olarak değerli olan bir kara parçası değildir. Kıbrıs,
milletimiz açısından, bizim açımızdan vatandır, vatan toprağıdır, bizim için
namustur. Dolayısıyla, Kıbrıs davasına sahip çıkmak her Türk evladının, her
vatan evladının başlıca görevidir. 
Kim
ne derse desin Türk milleti Kıbrıs’tan vazgeçmeyecektir, oradaki o vatan
toprağından ve hükümranlık haklarından asla ve asla taviz vermeyecektir. 
(Mikrofon
otomatik cihaz tarafından kapatıldı) 
BAŞKAN
– Mikrofonu açalım lütfen. 
MUHAMMED
LEVENT BÜLBÜL (Sakarya) – Bugün özellikle Doğu Akdeniz’de ısıtılmaya çalışılan
çekişmeler, enerji odaklı nizalar ve oluşan gerginlik Türkiye’nin çok büyük
önem vermesi gereken bir meseledir. Burada asla ve asla bir oldubittiye müsaade
edilmemelidir. 
Türkiye
Cumhuriyeti devletinin denizlerimizde, karamızda şu an vermiş olduğu o şanlı
mücadelenin devamını temenni eder, hepinize saygılar sunarım. (MHP sıralarından
alkışlar)
BAŞKAN
– Halkların Demokratik Partisi Grubu adına Sayın Filiz Kerestecioğlu.
Buyurun.

25.- Ankara Milletvekili Filiz Kerestecioğlu Demir’in, avukat Fadime
Eymir’in 9 Kasım 2018 tarihinde Ankara Adliyesinde uğradığı saldırıya ilişkin
İçişleri ile Adalet Bakanlığını göreve davet ettiklerine, Mor Çatı
kurucularından Canan Arın’ın Bruno Leoni Enstitüsü Hukuk Ödülü’ne layık
görüldüğüne ve eleştiri mahiyetindeki sözlerden dolayı yargılananlar olduğuna
ilişkin açıklaması
FİLİZ
KERESTECİOĞLU DEMİR (Ankara) – Teşekkürler Sayın Başkan. 
Değerli
milletvekilleri, geçtiğimiz cuma günü -Sayın Başkan, siz de bir hukukçusunuz-
önemli bir olay cereyan etti, Ankara Barosu bununla ilgili bir girişimde
bulundu. Bugün kendilerini bir tebrik ziyaretine gitmiştim ama aynı zamanda bu
mücadelelerini de gerçekten takdirle karşıladığımı ifade ettim. 
9
Kasım 2018’de Ankara Adliyesinde Ankara 1. Sulh Ceza Hâkimliği duruşma salonu
önüne gelen görevli avukat Fadime Eymir, dosyayı soruşturma mercileri adına
takip etmekte olan Ankara İl Emniyet Müdürlüğü Kaçakçılık ve Organize Suçlar
Büro Amirliğinde görev yaptığı bilinen bir kolluk personeli tarafından önce
sözlü hakarete maruz kalıyor, akabinde adliye koridorunda darbediliyor.
Meslektaşımızın elbisesi parçalanıyor ve kendisi de yaralanıyor bu vahim
olayda. Yani kendisi CMK’yle atanan bir avukat, aslında tahkikat için istenilen
ve orada bulunması gereken bir avukat ve başına bunlar geliyor. Arkasından,
Avukat Hakları Merkezince 3 avukat görevlendiriliyor. Kendine uygulanan bu
şiddeti meslektaşımız sorgu zaptına geçirmek istediği hâlde sorgu hâkimliği
bunu yapmıyor ve bu sefer Avukat Hakları Merkezinden gelen Avukat Büşra Pamukçu
mübaşir ve bir görevli tarafından yine tartaklanarak dışarıya çıkarılıyor. Yani
aslında, avukatların resmen kendi evleri sayılacak adliyede can güvenliklerinin
olmadığı bir ortam yaşatılıyor onlara, üstelik hukuki olarak görevli oldukları
hâlde. 
(Mikrofon
otomatik cihaz tarafından kapatıldı)
BAŞKAN
– Açalım mikrofonu.
FİLİZ
KERESTECİOĞLU DEMİR (Ankara) – Şimdi, bunun üzerine Ankara Barosu haklı olarak
şöyle diyor: “Biz bu (…) soruşturma sayılı dosyanın şüphelisi kolluk
personelinin kimlik bilgilerinin derhâl bildirilmesini istiyoruz.” Suç
duyurusunda bulunuyorlar. Hâlen bu kolluk personelinin kimlik bilgileri
bildirilmemiş. Aynı şekilde “Eğer bu yapılmazsa o zaman diğer
meslektaşlarımızın beden bütünlüğü, can güvenliği ve mesleğin onuruyla
yapılabilmesine imkân yoktur.” diyor ve bu nedenle de Kaçakçılık, Organize
Suçlar Büro Amirliği ile Ankara 1. Sulh Ceza Hâkimliğine CMK kapsamında zorunlu
müdafi atamalarının 19 Kasım itibarıyla durdurulacağını söylüyor. Şimdi, bu
bütün barolara yapılmış bir saldırıdır. Gerçekten, bu anlamda, bütün baroların
açıklama yapması gerekir çünkü bunun arkası gelir tıpkı doktorlara veya
başkalarına geldiği gibi.
(Mikrofon
otomatik cihaz tarafından kapatıldı) 
BAŞKAN
– Devam edin Sayın Kerestecioğlu.
FİLİZ
KERESTECİOĞLU DEMİR (Ankara) – İçişleri ve Adalet Bakanlıklarını da bu anlamda
göreve davet ediyoruz.
Bir
başka nokta, sevindirici bir konu aslında, Mor Çatı kurucularından meslektaşım,
feminist avukat Canan Arın bu yıl, her yıl insan hakları alanında farklı
ülkelerden bir kişiye verilen Bruno Leoni Enstitüsü Hukuk Ödülü’ne layık
görüldü. Çocuk yaşta evlendirmelere karşı yürüttüğü mücadele nedeniyle Canan
Arın bu ödüle layık görüldü, kendisini tebrik ediyoruz.
Son
olarak, affınıza sığınarak Sayın Başkan…
BAŞKAN
– Estağfurullah, buyurun.
FİLİZ
KERESTECİOĞLU DEMİR (Ankara) – Cumhurbaşkanının duygularının tatmin edilmesi
amacıyla siyasi kişiliklerin söylediği ve suç teşkil etmeyen eleştiri
mahiyetindeki sözlerden dolayı özellikle arkadaşlarımız yargılanıyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Kerestecioğlu.
FİLİZ
KERESTECİOĞLU DEMİR (Ankara) – Dün de Sayın Selahattin Demirtaş’ın duruşması
vardı ve kendisi yine yüz yüzelik ilkesine aykırı olarak SEGBİS’le katılmak
durumunda kaldı. Usuli itirazlarını iletti ve Sayın Demirtaş Leyla Güven’i
selamladı. “Halkın iradesiyle seçilen ve şu anda Diyarbakır Cezaevinde olan
Hakkâri Milletvekilimiz Leyla Güven’e buradan sevgi ve selamlarımı
gönderiyorum. Demokrasi ve özgürlük talebiyle başlattığı bir açlık grevi var,
kendisine dayanışma duygularımı iletiyorum.” dedi. Biz de tutuklu tüm
arkadaşlarımızı onların şahsında selamlıyor, sevgilerimizi iletiyoruz.
Teşekkür
ederim.
BAŞKAN
– Teşekkürler Sayın Kerestecioğlu.
Cumhuriyet
Halk Partisi Grup Başkan Vekili Sayın Engin Altay…
26.- İstanbul Milletvekili Engin Altay’ın, 15 Kasım Kuzey Kıbrıs Türk
Cumhuriyeti’nin kuruluşunun 35’inci yıl dönümünde Kıbrıs davasında şehit
olanlara Allah’tan rahmet dilediğine, Kıbrıs meselesinin Türkiye meselesi
olduğuna, Filistinlilere vize uygulanırken İsrail vatandaşlarına
uygulanmamasını Türkiye’nin bir ayıbı olarak Hükûmete ilettiğine ilişkin
açıklaması
ENGİN
ALTAY (İstanbul) – Teşekkür ederim Sayın Başkan. 
Sayın
Başkan, değerli milletvekilleri; 16 Ağustos 1960 tarihinde Kıbrıs Cumhuriyeti
kuruldu. Merhum Doktor Fazıl Küçük bu cumhuriyetin Cumhurbaşkanı Yardımcısı
olarak yönetiminde görev aldı. Maalesef, 21 Aralık 1963’teki kamuoyunda “Kanlı
Noel” diye bilinen olaylar, gelişmeler sonucu Türk ve Rumların ortak yaşama
iradesi sonlandı -temelli sonlanmasını tabii ki istemeyiz- ve yine bilineceği
üzere, 1964’te yapılan hava harekâtında ilk Kıbrıs şehidimizi, merhum Cengiz
Topel’i kaybettik. Yine o dönemde, yine hepimizin hatırlayacağı gibi “Johnson
Mektubu” diye anılan Türkiye Cumhuriyeti’ne yönelik çok ağır, hadsiz, terbiye
ve edep sınırları ve diplomatik nezaketten çok uzak bir mektuba merhum İsmet
İnönü’nün “Yeni bir dünya kurulur, Türkiye orada yerini alır.” mesajıyla, tokat
gibi cevabıyla Türkiye'nin Kıbrıs davasında her zaman ve her koşulda Kıbrıs
Türklerinin garantörü olarak konumunu, pozisyonunu koruyacağına dair irademiz
ortaya koyuldu. 
Bundan
sonra geçen süreç içerisinde Kıbrıs’ta Türkler ve Rumların birlikte yaşama
iradesinin ortadan kalkmasına vesile sayılan 21 Aralıktan sonra hoş olmayan,
üzücü olaylar yaşandı ve ağırlıklı olarak tabii ki Rum çetecilerinin
soydaşlarımıza yönelik ağır baskıları, katliamları, şiddetleri gerçekleşti. Ve
20 Temmuz 1974’te gene hepimizin malumu, merhum Bülent Ecevit ve merhum
Necmettin Erbakan Hükûmetinin dirayetli ve kararlı duruşuyla Kıbrıs Barış
Harekâtımız gerçekleşti. O an itibarıyla, bu harekât sonrasında Kıbrıs’taki
Türklerin can ve mal güvenliği garanti altına alınmış oldu. 
Tabii,
bu süreçte, merhum Rauf Denktaş’ın Kıbrıs davasına yaptığı hizmetleri unutmak
mümkün değil. Dolayısıyla Türkiye'nin yaklaşık yetmiş yıldır Kıbrıs konusunda
verdiği mücadelede, verdiğimiz bunca şehidimizden sonra geldiğimiz nokta… Doğu
Akdeniz’de Katar, İsrail, Mısır konsorsiyumunun Kıbrıs Rum Yönetimi’yle
birlikte petrol ve doğal gaz arama noktasına gelmiş olması Kıbrıs’taki
egemenlik haklarımızın, garantörlük haklarımızın ağır yara aldığının da açık
bir delilidir. 
Değerli
milletvekilleri, biz işgalci, yayılmacı bir devlet olmadık, olmayız da.
(Mikrofon
otomatik cihaz tarafından kapatıldı)
BAŞKAN
– Mikrofonu açın lütfen.
ENGİN
ALTAY (İstanbul) – Ama benden önce konuşan sayın grup başkan vekillerimizin de
söylediği gibi, Kıbrıs meselesi Türkiye meselesidir. Hükûmetin –Hükûmet yok
tabii artık Mecliste ama inşallah bizi duyuyorlardır- Kıbrıs’taki haklarımız
konusunda… Bizim Kıbrıs’taki haklarımız sadece ve sadece oradaki
soydaşlarımızın can ve mal emniyetini teminle sınırlı değil. Kıbrıs’ın
Akdeniz’de, Türkiye'nin bir Akdeniz ülkesi olarak ne kadar jeopolitik,
jeostratejik öneme sahip olduğunun da bilinciyle daha sorumlu, daha duyarlı,
daha dikkatli hareket etmek gibi bir mecburiyeti var ve ilaveten bu yüce
Meclisin de Hükûmetin bu sorumluluğunu, bu görevlerini gereği yerine getirip
getirmediğini denetlemek gibi de bir mecburiyeti var
(Mikrofon
otomatik cihaz tarafından kapatıldı)
BAŞKAN
– Sözlerinizi bağlayın lütfen.
ENGİN
ALTAY (İstanbul) – Yüce Meclisin bütün üyelerini bu konuda yüksek duyarlılığa
davet ederken, Kıbrıslı soydaşlarımıza Cumhuriyet Halk Partisi Türkiye Büyük
Millet Meclisi Grubu adına selam, sevgi ve muhabbetlerimizi yolluyoruz. Kıbrıs
davasında şehit olanlara Allah’ımdan rahmet diliyorum.
Hemen
bu vesileyle şunu söyleyeyim: 15/11/1988’de dönemin Başbakanı merhum Turgut
Özal Filistin Devleti’ni tanımak suretiyle Türkiye'nin Filistin davası
noktasında da yüksek duyarlılığını bütün dünya kamuoyuyla paylaşmıştır. Ama
bugün geldiğimiz noktada Türkiye’nin Filistinlilere vize uygularken İsrail
vatandaşlarına vize uygulamamasını da Türkiye’nin bir ayıbı olarak bu Meclis
üzerinden Hükûmete tekrar iletmeyi de bir görev sayıyorum.
Genel
Kurulu saygıyla selamlıyorum efendim. (CHP sıralarından alkışlar) 
BAŞKAN
– Teşekkürler Sayın Altay.
Adalet
ve Kalkınma Partisi Grup Başkan Vekili Sayın Muhammet Emin Akbaşoğlu.
Buyurun.
27.- Çankırı Milletvekili Muhammet Emin Akbaşoğlu’nun, 15 Kasım Kuzey
Kıbrıs Türk Cumhuriyeti’nin kuruluşunun 35’inci yıl dönümünde Kuzey Kıbrıs Türk
Cumhuriyeti’nin kurucusu Rauf Denktaş başta olmak üzere şehitlere Allah’tan
rahmet dilediğine, Kıbrıs davasına sahip çıkıldığı gibi Filistin davasına da
ilelebet sahip çıkılacağına, 19 Kasım Pazartesi günü idrak edilecek Mevlit
Kandili’nin insanlığa hayırlar getirmesini niyaz ettiğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Bugün
15 Kasım günü olarak, 15 Kasım 1983’te yeni bir devletin doğuşuna şahitlik
edildiği bir gündür. Evet, Kuzey Kıbrıs Türk Cumhuriyeti’nin kuruluş yıl
dönümünü idrak ediyoruz. Bu vesileyle Kuzey Kıbrıs Türk Cumhuriyeti’nin kurucu
Cumhurbaşkanı Rauf Denktaş’ı, arkadaşlarını ve Kıbrıs millî davasında şehit
olan Kıbrıslı mücahitleri rahmetle ve minnetle yâd ediyorum. Bu yeni devletin
ilelebet payidar olmasını temenni ediyorum. Jeostratejik ve jeopolitik konumu
münasebetiyle Kıbrıs’taki millî menfaatler ve egemenlik hakları doğrultusunda
Türkiye’nin her daim, her zaman Kıbrıs’ın yanında olduğunu ve bunların
gereklerini yerine getirme vecibesini, sorumluluğunu her daim idrak ettiğini ve
bu güce ve kabiliyete sahip olduğunu bir kez daha bu yüce Meclisin çatısı
altında tekrarlamak istiyorum.
Değerli
Başkanım ve değerli milletvekili arkadaşlarım, tabii, “Filistin davası”
denince, Filistin davası da Kıbrıs davası gibi bizim millî meselelerimizdendir,
zira bizim hatıralarımız söz konusudur. Filistin davasında oradaki kardeşlerimizin
de yanında olduğumuz gerçeğini hiçbir zaman unutmadık ve unutturmayacağız. 
(Mikrofon
otomatik cihaz tarafından kapatıldı) 
BAŞKAN
– Devam edin lütfen Sayın Akbaşoğlu.
MUHAMMET
EMİN AKBAŞOĞLU (Çankırı) – Kıbrıs davasına sahip çıktığımız gibi, Filistin davasına
da ilelebet sahip çıkacağız.
Bu
vesileyle, önümüzdeki pazartesi günü idrak edilecek olan Mevlit Kandili’ni de
hatırlatmak ve âlemlere rahmet olarak gönderilen, bütün insanlık için
kendisinde en güzel örnekler bulunan Efendimiz (AS)’nin doğumunun müjdelendiği
rebiülevvel ayının 12’nci gecesine denk gelen 19 Kasım Pazartesi günü idrak
edeceğimiz Mevlit Kandili’mizin, hem milletvekillerimizin kendilerine,
ailelerine hem aziz milletimize hem İslam âlemine hem de bütün insanlığa
hayırlar getirmesini niyaz ediyor, şimdiden Mevlit Kandili’nizi tebrik
ediyorum.
Teşekkür
ederim.
ENGİN
ALTAY (İstanbul) – Başkanım…
BAŞKAN
– Buyurun Sayın Altay.
28.- İstanbul Milletvekili Engin Altay’ın, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Ben yanlış söylediysem düzelteyim diye soruyorum. Türkiye
Cumhuriyeti Filistin Devleti vatandaşlarına vize uygulamıyor da ben yanlış
söylediysem düzelteceğim ama Filistin Devleti vatandaşlarına vize uyguluyorsak
İsrail’e uygulamıyorsak, bu Mecliste Sayın Akbaşoğlu’ndan bu konuda da bir
refleks beklerim. Hayır, yanlış biliyorsam düzelteyim “Yanlış biliyormuşum.”
diyeyim. 
BAŞKAN
– Buyurun Sayın Akbaşoğlu…
29.- Çankırı Milletvekili Muhammet Emin Akbaşoğlu’nun, İstanbul
Milletvekili Engin Altay’ın yaptığı açıklamasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkan.
Benim
bahsettiğim konu farklı bir konu, değerli mevkidaşımızın bahsettiği konu farklı
bir konu. Teknik olarak mesele nedir, ne değildir, ilgili arkadaşlarımıza,
ilgili kurumlarımıza sormak suretiyle onunla ilgili cevabımızı veririz ancak
vize meselesi başka bir meseledir, Filistin davasına, Filistinlilere sahip
çıkmak meselesi ayrı bir meseledir.
Bir
daha tekrarlamak isterim ki Kudüs bizim namusumuzdur. Kâbe, Medine-i Münevvere
bizim gözümüzde neyse, Kudüs ve Filistin de odur. Dolayısıyla, ilk
kıblegâhımız, gözümüzün nurudur. Kıbrıs’a gösterdiğimiz duyarlılık neyse,
Filistin’e, Kudüs’e gösterdiğimiz duyarlılık da odur diyorum. 
HÜDA
KAYA (İstanbul) – Siyonistler izinsiz giriyor, Filistinliler giremiyor. Allah
Allah!
MUHAMMET
EMİN AKBAŞOĞLU (Çankırı) – Dolayısıyla Siyonist İsrail’in vahşetine karşıyız.
Siyonist İsrail’e “…”(x)
diye haddini bildiren bir Cumhurbaşkanına -elhamdülillah- sahibiz. (AK PARTİ
sıralarından alkışlar) 
HÜDA
KAYA (İstanbul) – Siyonistlere vize bile yok, Siyonistlere vize yok.
MUHAMMET
EMİN AKBAŞOĞLU (Çankırı) – Ve Birleşmiş Milletler teşkilatında Recep Tayyip
Erdoğan’ın, Türkiye Cumhuriyeti devletinin başı olan Cumhurbaşkanımızın
liderliğinde…
HÜDA
KAYA (İstanbul) – Pratiğe bak, pratiğe.
MUHAMMET
EMİN AKBAŞOĞLU (Çankırı) – …Kudüs ebediyen Filistin’in başkenti kararını
çıkarttıran bir iktidarız arkadaşlar. (AK PARTİ sıralarından alkışlar) 
HÜDA
KAYA (İstanbul) – Yalan, hepsi yalan! Hepsi yalan, sahte! Filistin politikası
baştan sona sahtedir.
MUHAMMET
EMİN AKBAŞOĞLU (Çankırı) – Bunun bütün dünyaca bilinmesini istiyorum. 
Teşekkür
ederim.
BAŞKAN
– Buyurun Sayın Altay.
ENGİN
ALTAY (İstanbul) – Şöyle bir önerim var: Sayın Erdoğan Filistin Devlet
Başkanına da “…”(x)
desin, Filistin halkı Türkiye’ye vizesiz gelsin. (CHP sıralarından alkışlar)
BAŞKAN
– Sayın Kerestecioğlu…
FİLİZ
KERESTECİOĞLU DEMİR (Ankara) – Ben de bu coşkulu söylemler içerisinde bir şeyi
-tutanaklara geçsin- hatırlatmak istedim, Mavi Marmara Anlaşması’nda da Kudüs
yazıyordu başkent olarak ve o anlaşmaya Türkiye imza attı. O da zaten bizim
kayıtlarımızda vardır. O yüzden, öyle, coşkulu seslerle “Filistin’in başkenti”
demekle öyle olmuyormuş demek ki. İş ticarete binince başka bir yerin başkenti
olabiliyormuş. 
Teşekkür
ederim.
BAŞKAN
– Birleşime beş dakika ara veriyorum. 
Kapanma Saati: 15.09
İKİNCİ OTURUM
Açılma Saati: 15.24
BAŞKAN: Başkan Vekili Mithat SANCAR
KÂTİP
ÜYELER: Şeyhmus DİNÇEL (Mardin), Mustafa AÇIKGÖZ (Nevşehir) 
-----0-----
BAŞKAN
– Türkiye Büyük Millet Meclisinin 18’inci Birleşiminin İkinci Oturumunu
açıyorum.
Gündeme
geçiyoruz. 
Başkanlığına
Genel Kurula sunuşları vardır.
Türkiye
Büyük Millet Meclisi Başkanlığının bir tezkeresi vardır, okutup bilgilerinize
sunacağım. 
IV.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa Parlamentosu
Katılım Öncesi Eylem Birimi tarafından 19-20 Kasım 2018 tarihlerinde
Belçika’nın başkenti Brüksel'de düzenlenecek olan “Avrupa Kültürel Mirası”
başlıklı Parlamentolararası Komite Toplantısı’na TBMM’den bir heyetin katılması
Genel Kurulun 13/11/2018 tarihli ve 16'ncı Birleşiminde kabul edilen siyasi
parti gruplarının bildirmiş olduğu isimlere ilişkin tezkeresi (3/59)
Türkiye Büyük Millet Meclisi Genel Kuruluna
Avrupa
Parlamentosu (AP) Katılım Öncesi Eylem Birimi tarafından 19-20 Kasım 2018
tarihlerinde Belçika’nın başkenti Brüksel'de düzenlenecek olan “Avrupa Kültürel
Mirası” başlıklı Parlamentolararası Komite Toplantısına Türkiye Büyük Millet
Meclisinden bir heyetin katılması Genel Kurulun 13/11/2018 tarihli ve 16'ncı
Birleşiminde kabul edilmiştir.
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun’un 2’nci maddesi uyarınca heyeti oluşturmak üzere
siyasi parti gruplarının bildirmiş olduğu isimler Genel Kurulun bilgilerine
sunulur.
 Mustafa
Şentop 
 Türkiye
Büyük Millet Meclisi 
 Başkan
Vekili 
Adı
ve Soyadı  Seçim Çevresi
Emrullah
İşler Ankara
Cemal
Taşar Bitlis
Suat
Özcan Muğla 
BAŞKAN
– Bilgilerinize sunulmuştur. 
Alınan
karar gereğince, gündemin “Kanun Teklifleri ile Komisyonlardan Geelen Diğer
İşler” kısmına geçiyoruz. 
1’inci
sırada yer alan, Samsun Milletvekili Ahmet Demircan ve 5 Milletvekilinin
Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Sağlık, Aile, Çalışma ve Sosyal İşler
Komisyonu Raporu’nun görüşmelerine kaldığımız yerden devam edeceğiz. 
V.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Samsun Milletvekili Ahmet
Demircan ve 5 milletvekilinin Sağlıkla İlgili Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi (2/1186) ile Sağlık,
Aile, Çalışma ve Sosyal İşler Komisyonu Raporu (S. Sayısı: 12) (X)
BAŞKAN
– Komisyon? Yerinde. 
Geçen
birleşimde İç Tüzük’ün 91’inci maddesine göre temel kanun olarak görüşülen 12
sıra sayılı Kanun Teklifi’nin birinci bölümünde yer alan maddeleri kabul
edilmişti. 
Şimdi
ikinci bölümün görüşmelerine başlıyoruz. 
İkinci
bölüm, 23 ila 42’nci maddeleri kapsamaktadır. 
İkinci
bölüm üzerinde söz isteyen değerli milletvekillerinin isimlerini okuyorum: İYİ
PARTİ Grubu adına Isparta Milletvekili Aylin Cesur, Milliyetçi Hareket Partisi
Grubu adına İstanbul Milletvekili Hayati Arkaz, Halkların Demokratik Partisi
Grubu adına Batman Milletvekili Necdet İpekyüz ve Cumhuriyet Halk Partisi Grubu
adına Adana Milletvekili Burhanettin Bulut; şahısları adına da Bursa
Milletvekili Ahmet Kamil Erozan ve Gaziantep Milletvekili Ali Muhittin Taşdoğan
konuşacaklardır.
Şimdi,
ilk söz İYİ PARTİ Grubu adına Isparta Milletvekili Aylin Cesur’da.
Buyurun
Sayın Cesur. (İYİ PARTİ sıralarından alkışlar)
Süreniz
on dakikadır.
İYİ
PARTİ GRUBU ADINA AYLİN CESUR (Isparta) – Teşekkür ederim Sayın Başkan.
Değerli
milletvekilleri, Genel Kurulumuzu saygıyla selamlıyorum.
Görüşülmekte
olan sağlıkla ilgili kanun teklifinin ikinci bölümü üzerindeki görüşlerimi İYİ
PARTİ Grubu adına ifade etmek üzere huzurlarınızdayım.
Öncelikle,
bugün Kuzey Kıbrıs Türk Cumhuriyeti’nin 35’inci kuruluş yıl dönümü. Bu
vesileyle gerek Kuzey Kıbrıs Türk Cumhuriyeti’ndeki gerek buradaki tüm
vatandaşlarımızı, herkesi tebrik ediyorum. Kıbrıs bizim başımızın tacıdır, her
şeyimizdir. Ben de bilfiil rahmetli Sayın Cumhurbaşkanı Süleyman Demirel’le
görev yaptığım dönemde, kuruluşunda… Elbette ki hepimizin bugün saygıyla ayakta
hazır durduğu Sayın Rauf Denktaş’a ve arkadaşlarına, bugün hayatta olmayanlara,
ebediyete intikal edenlere rahmet diliyorum. 18 Kasım 1967 günü yurt dışına
asker çıkarma kararını veren ve bir ömür Kıbrıs davasına kendisini adayan
Cumhurbaşkanımız Süleyman Demirel’den bu konuda yıllarca edindiğim tecrübeler
adına, manevi huzurunda kendisini de maneviyatla hepsini saygıyla, hürmetle yâd
ediyorum. 
Evet,
on altı yıllık AK PARTİ hükûmetlerinde uygulanan Sağlıkta Dönüşüm Programı bana
göre, kelimenin tam anlamıyla, maalesef iflas etmiştir değerli
milletvekillerimiz. Bugün Türkiye Büyük Millet Meclisi Genel Kurulunda 46 hekim
var. Hekimlik öyle bir meslek ki ne siyaset ne de başka bir şey onun üzerine
çıkamaz. Sizin ellerinizi kollarınızı bağlar, yaşam biçiminiz olur. Bu pozitif
ilimle geçen hayatımızda biz hekimler için tek hedef vardır, bizden yardım bekleyen
hastalarımıza merhem olmak. Bu şekilde hayatını geçiren ve bugün aramızda olan
meslektaşlarıma sormak istiyorum: Sağlık sektörlerinin, çalışanlarının ve daha
önemlisi, bizden yardım bekleyen hastaların bugünkü durumu sizce nedir? Ben
söyleyeyim, biz doktorların tabiriyle bu vaka bitkisel hayata girmiştir ve
bugünkü düzenlemelerle, hele de bu yasa teklifiyle kurtulması da mümkün
görünmüyor. 
Sağlık
alanında neredeyse tüm sorunların sebebi olan, küresel projelerin bir dayatması
olan Sağlıkta Dönüşüm Programı’ndan derhâl vazgeçilmelidir. Bizlerin muayene,
tetkik, tedavi, ilaç talebini aşırı şekilde artırarak hem vatandaşlarımızın
sağlığına zarar veren hem de millî bütçemizi hırpalayan bir politika olduğunu
artık kabul etmemiz gerekiyor. Vatandaşlarımızdan “muayene” “tetkik” “tahlil”
“ilaç” adı altında alınan 13 kalem ek ücret uygulamalarına derhâl son
verilmelidir. 
Koruyucu
ve önleyici tıp anlayışı, sağlık alanında temel politika olarak devreye
sokulmalıdır. Yani hastalıklar ortaya çıkmadan evvel hastalıklara neden olan
faktörler ortadan kaldırılmalıdır. Böylece vatandaşlarımız hem hastalıklardan
korunmalı hem de tedavi harcamalarının da böylelikle önüne geçilmelidir. 
Teklifin
24’üncü maddesinde yer alan tedbirler şiddeti önlemek için yetersizdir. Sağlık
çalışanlarının şiddete uğramadığı, hatta tehdit edilmediği bir gün bile
maalesef yok. Geçtiğimiz yıl 1 Ocak-20 Aralık 2017 tarihlerinde
sağlıkçılarımıza yönelik 13.409 şiddet vakası tespit edilmiştir. Bunlardan
9.681’i sözel, 1.325’i fiziksel, 2.403’ü ise hem fiziksel hem sözel şiddet
olarak karşımızda. Bu vahim tabloda yasa maddelerinin caydırıcı niteliğe sahip
ceza ve uygulamaları içermesi zorunludur.
Sağlıkta
şiddetin önüne geçebilmek için sunduğumuz “sağlıkta şiddet” konulu yasa önerisi
derhâl Meclisimizde görüşülmelidir. Sağlık çalışanlarının çalışırken aldıkları
maaşları ve emeklilik maaşları hak ettikleri insani seviyelere
yükseltilmelidir. Ayrıca döner sermaye gelirlerinin emekliliğe yansıtılması da
zorunludur. Sağlık çalışanlarına yıpranma payı verilmeli, mevcut oranlar
artırılmalıdır. Performans sistemi kaldırılmalıdır ya da nicelik yerine nitelik
esas alınmalıdır. Sağlık eğitiminde kaliteden asla taviz verilmemelidir.
Sağlıkta kaliteyi artırmak için alanında eğitim alan sağlık personelinin
atamaları da yapılmalıdır. 
Şimdi,
biraz, Sayıştayın 2017 yılı denetim raporlarına tekrar girmek istiyorum, dün de
biraz bahsetmiştim. Buradaki bulgular maalesef Sağlık Bakanlığının geldiği
noktayı gösteren acı örneklerle doludur. Hükûmetin verdiği kanun teklifi ile
663 sayılı Kanun Hükmünde Kararname’nin ek 2’nci maddesinin (e) ve (f) bentleri
değiştirilmiştir. Buna göre (e) bendi “Yurt dışında sağlık kuruluşu açmak,
işletmek, ortaklık kurmak ve işbirliği yapmak, sağlık ve eğitim amacına yönelik
bina inşa etmek ve ettirmek”; (f) bendi ise “Sağlık meslek eğitimi turizmine
yönelik faaliyetlerde bulunmak; yurt içindeki eğitim kurumlarına yurt dışından
öğrenci teminine aracılık etmek, yurt dışında eğitim kurumu açmak ve eğitim
faaliyetinde bulunmak.” şeklinde düzenlenmiştir. Şimdi, sağlık ve eğitim
amacına yönelik yurt dışında bina inşa etmek ve ettirmek ile yurt dışında
eğitim kurumu açmak ve eğitim faaliyetlerinde bulunmak düzenlemesiyle ne
kastedildiğinin çok net olarak açıklanması gerektiğini ifade etmek istiyorum. Çünkü
akıllara “AK PARTİ Türkiye’den sonra yandaşlarına yurt dışında da acaba rant mı
sağlıyor?” sorularını akla getirmektedir. Sözde hangi ülkelerde, kimlere, ne
bina inşa ettireceksiniz? Yurt dışında kuracağınız eğitim kurumlarına üstün
liyakat sahibi hangi akraba, eş dost ve benzeri yandaşlarınızı atayacaksınız? 
Flu
ve kuşkulu gözüken bu maddelerin yüce Meclise ve Türk milletine detaylı izah
edilmesi gerektiğini düşünüyorum. Bu ülkede 1.606 liralık asgari ücretle
geçinen yaklaşık 6,3 milyon; 1.500-2.500 lira maaşla geçinen 11 milyon 767 bin
550 emekli ve hak sahibi vatandaşımız var.
Ankara
Etlik Entegre Sağlık Kampüsünü devlet yapsa 1 milyar 97 milyon liraya mal
olacak. Sonuçta, projenin devlete maliyeti 6 milyar 900 milyon liraya mal
olmuş. Sadece bir projeden Türk milletinin uğradığı zarar tam 5 milyar 900
milyon lira. 
17
şehir hastanesi projesi var. Bu projeler için şirketlerin cebinden şu an 29,5
milyar lira çıkarken devletin, hatta gelecek nesillerin cebinden çıkacak para
miktarıysa 81 milyar lira. 17 hastanenin kira bedeli de 105 milyar lira. Tek
bir neslin, bunun açtığı yarayı tedavi etmesi pek mümkün görünmüyor sayın
vekillerim çünkü teslimiyet noktasına kadar gelen imtiyazların Osmanlı
Devleti’nin ipini çeken kapitülasyonlardan hiçbir farkı yok. “Cebimizden para
çıkmadan hastane sahibi oluyoruz.” açıklamaları gerçeği yansıtmıyor.
Torunlarımızın bile geleceğini ipotek etmekteyiz ve bu anlayışla gelecek
nesilleri de borçlandırmaktayız. 
427
milyon liraya yapılacak olan bir hastane yapımı için yabancı ortaklı bir
girişime 3 milyar 443 milyon lira ödeme yapılmasına müsaade edilmesi sizce
nedir? Üç yılda kendini amorti edecek bir yatırıma AK PARTİ Hükûmetinin
imzasıyla devletimizin yirmi beş yıl boyunca kira vermesini ben kabul
etmiyorum, yirmi iki yıl için de hakkımı helal etmiyorum. Siz ediyor musunuz?
Eğer siz ediyorsanız sizi bu salona getiren milletimiz size hakkını helal
etmeyecektir. Bu, milletimizin üzerinde büyük bir kamburdur ve devlete atılan -özür
diliyorum ama- bir kazıktır ve bu da kabul edilemez. Bugün burada neyi
oylarsanız oylayın, neyi geçirirseniz geçirin millet kaybederken kazananlar gün
gelecek vicdanlarda ve -üzgünüm- mahkemelerde yargılanacaklar. 
Değerli
arkadaşlar, bir kardeşiniz olarak sözlerimi lütfen dikkate alınız. Devletin
ödediği paralar sizleri buraya getiren milletin cebinden çıkmakta. O yüzden,
insaf edelim diyorum, insaf! 
Hastanelerdeki
performans sistemi nedeniyle sadece 2016 yılında 81 milyonluk ülkemizde çekilen
tomografi sayısı 15 milyona, MR sayısı 12 milyona ulaştı. Sağlıkta Dönüşüm
Programı’yla hastalık sayılarımız azaldı mı? Aksine, arttı. Yalnızca 2017’de 3
milyon 260 bin depresyonlu hastamız olduğu kayıtlarda mevcut. Bu sayının,
ekonomik krizle beraber iflas eden, konkordato ilan eden, iş yerini kapatmak
zorunda kalan esnaflarımız ile işsiz kalan binlerce vatandaşımız dikkate
alındığında katbekat artacağından da hiçbir şüphem yok.
Temel
sağlık göstergelerine birazcık da girmek istiyorum. Şöyle ki: Burada, elimde
bir doküman var. Şu dokümanı sizlere, Genel Kurulumuza göstermek istiyorum. Bu
doküman, Türkiye Büyük Millet Meclisi Araştırma Hizmetleri Başkanlığının
yayımladığı bir doküman. Burada, OECD ülkelerinde temel sağlık göstergeleri
karşılaştırması var. Türkiye’yle ilgili bölümü sizin dikkatinize sunmak istiyorum.
2000 yılında -burada OECD ülkesi 35 tane ülkenin rakamları var- bizim sağlığa
ayrılan gayrisafi yıllık hasıla içindeki oranımız Türkiye’de 4,6. Bu 35
ülkenin, içerisinde Amerika gibi, Almanya gibi, İngiltere gibi ülkelerin de
bulunduğu, Güney Kore gibi, Meksika gibi ülkelerin de bulunduğu bu listede -zamanım
yok, hepsini okuyamayacağım- o zaman, o dönemde, 2000 yılında en düşük 4’le
Güney Kore karşı karşıya. 
(Mikrofon
otomatik cihaz tarafından kapatıldı) 
AYLİN
CESUR (Devamla) – Çok özür diliyorum…
BAŞKAN
– Buyurun, devam edin Sayın Cesur.
AYLİN
CESUR (Devamla) – Yani Güney Kore ile Türkiye'nin aşağı yukarı sağlığa ayırdığı
pay 2000 yılında aynı ve 2016 yılına kadar -2004, 2006, 2012 ve 2016 yıllarında
karşılaştırmalar var bu tabloda- buraya bakıldığı zaman, Güney Kore -yani
bizden daha da düşük olan- 4 olan rakamı 7,7’ye yükseltmiş, Türkiye’de maalesef
4,6’dan 4,3’e düşmüş. Bu 35 ülkelik listede sağlığa ayrılan payı azaltan tek
ülke Türkiye. Ve Amerika’da örneğin 12,5’tan 17,2’ye, Almanya’da 9,8’den 11,3’e
çıkmış. Bütün ülkelerde yüzde 50’ye yakın artış göstermiş, Türkiye’de maalesef
azalmış. Ve bizimle beraber olan Güney Kore de bile 4’ten 7,7’ye çıkmış. 
Bu
çok önemli, vahim bir tablo. Sağlıkta Dönüşüm Projesi olarak başlatılan on altı
yıllık icraatın sonunda gelinen noktada eğer sağlığınıza bu kadar pay
ayırıyorsanız sadece bizleri değil, sadece sizlere oy verenleri değil,
insanları, bu herkesi, tüm toplumumuzu etkileyecek bir durum.
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın sözlerinizi Sayın Cesur.
AYLİN
CESUR (Devamla) – Son olarak bir cümle de… Bu şehir hastaneleri projeleri ayrı
bir konu, önümüzdeki günlerde onları konuşacağız ama bunların sahada yansıyan
sonuçları var. Ben Isparta’da Senirkent’te, Yenişarbademli’de ağlayan
vatandaşlar görüyorum çünkü 98 yılında Yenişarbademli’de, Isparta’nın merkezine
iki buçuk saat olan ilçede 8 doktor çalışırken -içlerinde uzman doktorların da
olduğu- bugün sadece 1 doktor var. O da reçete yazmak için haftanın belli
günlerinde geliyor. Ve Senirkent’te uzman doktor yok. En ufak bir şey için
hastalar, herhangi bir raporlu ilaç alabilmek için bile Isparta Şehir
Hastanesine gelip iki üç gün orada, otelde kalmak zorunda kaldıklarını - sıra
bekledikleri için, tetkikleri tamamlamak için- ve çok mağdur olduklarını
söylüyorlar. En son Senirkent Üzüm Festivali’nde, sayın iktidar partisi
vekillerimizin de olduğu yerde bunu dile getirdim ve uzman doktor istedim.
Oradaki 3 bin kişi, Senirkentli vatandaşların hepsi gerçekten çok müthiş tepki
gösterdiler. Yani şunu demek istiyorum: Bir şey yaparken, başka bir şeyi, daha
önce iyi olan şeyleri bozmadan yapmaya çalışalım. 
(Mikrofon
otomatik cihaz tarafından kapatıldı)
AYLİN
CESUR (Devamla) – Ve oradaki vatandaşlarımızın seslerine kulak verin. 
Hepinizi
sevgiyle saygıyla selamlıyorum. (İYİ PARTİ sıralarından alkışlar) 
BAŞKAN
– Teşekkürler Sayın Cesur. 
İkinci
söz, Milliyetçi Hareket Partisi Grubu adanı İstanbul Milletvekili Hayati
Arkaz’a aittir. 
Buyurun
Sayın Arkaz. (MHP sıralarından alkışlar) 
Süreniz
on dakikadır. 
MHP
GRUBU ADINA HAYATİ ARKAZ (İstanbul) – Sayın Başkan, değerli milletvekilleri;
Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin ikinci bölümü üzerinde Milliyetçi Hareket
Partisi Grubu adına söz almış bulunmaktayım. Bu vesileyle Gazi Meclisi ve
ekranları başında bizleri izleyen kıymetli vatandaşlarımızı saygıyla
selamlıyorum. 
Değerli
milletvekilleri, kanun maddelerini incelediğimizde, toplum yarınını gözeten,
vatandaşlarımızı koruyan, kollayan birçok düzenlemeyi göreceğiz. Örnek verecek
olursak: Organ ve doku alınması, saklanması, aşılanması ve nakli hakkında
düzenlemelerin, yine tütün ve tütün ürünleri kullanılmasına yönelik caydırıcı
görseller, yazılar ve işaretlerin olması son derece kıymetlidir. Takviye edici
gıdaların ve diyet gıdalarının üretim, ithalat, ihracat ve kontrolüne ilişkin
düzenlemeler ile talasemi ve hemofili gibi kalıtsal, genetik hastalığı olan
ailelerin ikinci çocuklarının sağlam doğmasına yönelik genetik taramaların
önünün açılması, yardımcı üreme, tedavi masraflarının Sosyal Güvenlik Kurumu
tarafından karşılanması da doğru atılmış adımlardır. Reçetesiz ilaç
satışlarının önlenmesi ve ilaç satmaya tek yetkili yerin eczaneler olması gibi
birçok olumlu madde vardır. Bu düzenlemeler son derece zaruridir ve gereklidir.

Değerli
milletvekilleri, bize göre sağlıkta şiddet maddesi mevcut hâliyle yetersiz
kalmaktadır. 24’üncü maddenin ivedilikle yeniden düzenlenmeye ihtiyacı vardır.
Sağlık çalışanlarına yapılan saldırılara karşı uygulanan yaptırımlar mümkün
olduğu kadar ağırlaştırılmalıdır. Vefakâr ve cefakâr doktorlarımızın ve diğer
sağlık çalışanlarının çalışma şartları azami oranda iyileştirilmelidir.
Kendilerini daha fazla güvende hissetmeleri bizzat devlet eliyle sağlanmalıdır
ki kutsal görevlerini gönül rahatlığıyla icra edebilsinler.
Sayın
milletvekilleri, 2012-2017 yılları arasında 46.361 sağlık çalışanının hasta ya
da hasta yakınlarınca kötü muameleye maruz kaldığı beyaz kod sistemi üzerinden
bildirilmiştir. Bu demek oluyor ki beyaz kod uygulaması ihtiyaçlara cevap
verememiş, sağlıkta şiddetin önüne geçmekte yetersiz kalmıştır. Türk Ceza
Kanunu’nun 1’inci maddesinde belirtilen önleyicilik ve koruyuculuk işlevinin
sağlanabilmesi için yeni bir düzenlemeye gidilmelidir. Sağlık çalışanlarının
korunması amacıyla yapılan yeni düzenlemelerin bir an önce yürürlüğe girmesine
çok acil ihtiyaç vardır.
Huzurlu
bir ortamda çalışmak herkesin hakkıdır. Görevleri hayat kurtarmak ve insan
sağlığını korumak olan sağlık çalışanları için, özellikle mesleklerini ifa
ettikleri ortamlarda kendilerini güvende hissetmeleri daha fazla önem arz
etmektedir. Tehdit, baskı ve şiddet ortamlarında sağlık hizmeti üretilemez.
Teşhis ve tedavi hizmetlerinin ya da bir diğer deyişle sağlık hizmetlerinin kamusal
nitelikte olduğunu göz önünde bulundurursak sağlık çalışanlarına karşı
uygulanan şiddet ya da teşhis ve tedavi hizmetine yapılan müdahale, kamuya ve
kamu sağlığına yönelik işlenen suçlar kapsamında kabul edilmelidir.
Sayın
milletvekilleri, sağlık çalışanlarına karşı işlenen suçları bireysel suç olarak
değerlendirmemiz mümkün değildir, iki kişi arasındaki husumet olarak göremeyiz.
Doğrudan insan ve toplum sağlığına karşı işlenen suçlar kapsamına almamız
gerekmektedir. Bir sağlık çalışanının yetişmesi uzun ve meşakkatli bir süreç
ister, özveri ister, fedakârlık ister. Bir uzman hekim otuz beş yılda
yetişmektedir. Bizim sağlık çalışanlarımız özverili ve liyakatli insanlardır.
Görevi
başında öldürülen bazı meslektaşlarımı hatırlamak ve anmak istiyorum. Doçent
Doktor Edip Kürklü, hasta yakını tarafından öldürüldü. Edip Bey Türkiye'de özel
hastanede ilk açık kalp ameliyatı yapan doktordur, aynı zamanda benim de
hocamdır. Profesör Doktor Göksel Kalaycı, Türkiye'nin yetiştirdiği en iyi göğüs
cerrahisi uzmanı idi, benim de hocamdı, hasta yakını tarafından öldürüldü. Daha
geçtiğimiz ay alnından vurularak öldürülen Fikret Hacıosman, Doktor Ersin
Arslan, Doktor Ali Menekşe, Doktor Necati Yenice, Doktor Kamil Furtun, Doktor
Abdullah Miroğlu, Profesör Doktor Muhammed Sait Beril, Doktor Hüseyin Berilgen,
Doktor Aynur Taşdemir, Doktor Metin Gençtürk bunlardan sadece birkaçı. Allah
rahmet eylesin.
Değerli
milletvekilleri, sağlık hakkında başka bir konuya değinmek, şehir hastanelerine
dikkat çekmek istiyorum. Öncelikle şunun bilinmesini isteriz ki: Bizler ülkücü
Türk milliyetçileri olarak, ülkemiz için yapılan her olumlu çalışmanın ve
yatırımın yanındayız. Bu bağlamda, ülkemizin birçok yerinde yapılan ve
yapılacak olan şehir hastaneleri projelerini destekliyoruz, yalnız eksikliklerini
de söylemek zorundayız. İstanbul’da Şişli Etfal Hastanesi yıkılacak
Seyrantepe’ye taşınacak, Okmeydanı ve Kartal Hastaneleri de yıkılarak yenisi
yapılacak. Haydarpaşa Hastanesinin tarihî binası kalacak, geri kalan yıkılarak
tarihî dokuya uygun yeni bir hastane yapılacak. Ankara’da Numune Hastanesinin
tarihî binası kalacak, diğer binalar ise yıkılacak.
Şu
ana kadar Adana, Mersin, Yozgat, Kayseri, Isparta, Elâzığ şehir hastaneleri
açıldı. Kasım ayında Eskişehir Şehir Hastanesinin açılması bekleniyor. Bursa’da
1 hastane, Ankara’da Bilkent ve Etlik olmak üzere 2 hastane, İstanbul’da ise
Başakşehir hastanesi açılacak, hayırlı uğurlu olsun.
Birkaç
yıldır ülke gündeminde olan şehir hastanelerinde yaşanan sıkıntılar vardır.
Hastaneler oldukça büyük, kampüs niteliğinde; bu yönüyle kontrol, denetim ve
yönetim zorlaşmaktadır. Ülkemizde ve gelişmiş ülkelerde hazırlanan birçok
rapora göre, bir hastanede doğrudan doktor-hasta ilişkilerinin verimli
olabilmesi için maksimum yatak sayısının 500 ila 600’ü geçmemesi gerekmektedir.
3 bin-4 bin yataklı hastanede doğrudan hasta-doktor ilişkisi zayıflayacak,
teşhis ve tedavi zorlanacaktır. Bir diğer sorun da hastanelerin yerleşim
yerlerine uzak olmasıdır. Birçok vatandaşımız hastanelere ulaşmak için birden
fazla toplu taşıma aracı kullanmaktadır. Bu durum, hasta ve hasta yakınlarına
sorun teşkil etmektedir. 
Sayın
milletvekilleri, hastayı müşteri olarak görmek doğru değildir. Bu durum hem
tedavi alanı hem de tedavi vereni incitir. Yap-işlet-kirala-devret modeliyle
kurulun sağlık teşekkülleri doğru mesajlar içermemektedir. Sağlık hizmetlerinde
devlet kâr zarar ilişkisine bakamaz. Hasta vatandaşlarımızı müşteri gözüyle
göremeyiz. Vatandaşlarımızın hastalanmasını da bekleyemeyiz. Şehir
hastanelerinde yaşanan ve yaşanması öngörülen aksaklıklar için de şimdiden
gerekli tedbirlerin alınması yerinde olacaktır. 
Cerrahpaşa
Tıp Fakültesi yıllardır insan sağlığı ve tıp eğitiminde önemli bir yere
sahiptir. Cerrahpaşanın taşınıyor olması çalışanlarını ve birçok vatandaşımızı
üzmüştür. Benim de mezun olduğum İstanbul Üniversitesi Tıp Fakültesine, diğer
adıyla Çapa Tıpa geçen günlerde yaptığım ziyarette yaklaşık on yıldır yatırım
yapılmadığını üzülerek gördüm. Binalar perişan hâlde, tıbbi malzemeler eskimiş,
çocuk kliniği yıkılarak yerine otopark yapılmış, personel atamaları yetersiz
kalmış. Cerrahpaşa Tıp ve Çapa Tıp Fakülteleri Türkiye’de açılan birçok tıp
fakültesinin temelini oluşturmuştur. Milyonlarca hastayı tedavi etmiş, binlerce
doktor yetiştirmiş bu kurumlarımıza karşı vefamızın olması lazım. 
Yap-işlet
modeliyle oluşturulan tedavi kuruluşları zarar etmemek için vatandaşlarımıza
gereksiz tedavi çağrıları yapabilir. Yüce milletimize sunulacak en iyi ve en
ucuz, en sağlıklı hizmet koruyucu sağlık hizmetleridir. Tedavi edici tıbbın aksine
küçük yatırımlarla büyük sonuçlar alabileceğimiz hizmetlerdir. Koruyucu sağlık
hizmetleri, çevrenin güvenli hâle getirilmesi, fiziksel ve duygusal yönde iyi
durumda olmak için gereken önlemlerin alınması, kişi sağlığının bozulma
ihtimaline karşı erken tanı ve tedavi yöntemlerinin alınması, hastalığa bağlı
olarak gelişebilecek sakatlık ve kalıcı bozuklukların en aza indirilmesi
şeklinde özetlenebilir. Bir bireyin hastalık riski faktörlerini azaltmak
milyonlar tutarındaki tedavi masrafından daha ucuzdur. Ülkemizde zamanında çok
başarılı olmuş, kısmen de olsa faaliyetlerine devam eden sıtma ve verem savaş
dispanserleri koruyucu sağlık hizmetlerine gösterilecek örneklerden sadece
birkaçıdır. 
Sayın
milletvekilleri, toplum ve çevre, doğa sağlığını korumadan insanların sağlığını
koruyamayız. Hızla artan trafik sorununu, çevre, denizlerin ve içme sularının
kirlenmesi, hava kirliliği sorunlarını çözersek, daha fazla yeşil alan
oluşturursak, insanlarımızı doğru eğitirsek birçok hastalığın etmenlerini yok
etmiş oluruz. 
Sayın
Başkan, kıymetli milletvekilleri; görüşülmekte olan Sağlıkla İlgili Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi’nin
ülkemize, milletimize, özellikle sağlık camiasına hayırlı olmasını diliyorum.
Yüce
Türk milletini ve Genel Kurulu saygıyla selamlıyorum efendim. (MHP sıralarından
alkışlar)
BAŞKAN
– Teşekkürler Sayın Arkaz. 
IV.- BAŞKANLIĞIN GENEL KURULA SUNUŞLARI (Devam)
B) Çeşitli İşler
1.- Başkanlıkça, Genel Kurulu teşrif etmiş bulunan Rusya Federasyonu
Parlamentosu üyesi Gacimurad Omarov ile Rasul Botaşev ve beraberlerindeki
heyete "Hoş geldiniz." denilmesi 
BAŞKAN
– Rusya Federasyonu Parlamentosu üyeleri Gacimurad Omarov ve Rasul Botaşev
beraberlerindeki heyetle birlikte Genel Kurulumuzu teşrif etmişlerdir.
Kendilerine Meclisimiz adına “Hoş geldiniz.” diyoruz. (Alkışlar)
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Samsun Milletvekili Ahmet Demircan ve 5 milletvekilinin Sağlıkla
İlgili Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi (2/1186) ile Sağlık, Aile, Çalışma ve Sosyal İşler Komisyonu
Raporu (S. Sayısı: 12) (Devam)
BAŞKAN
– Şimdi söz sırası Halkların Demokratik Partisi Grubu adına Batman Milletvekili
Necdet İpekyüz’e aittir. 
Buyurun
Sayın İpekyüz. (HDP sıralarından alkışlar)
Süreniz
on dakikadır. 
HDP
GRUBU ADINA NECDET İPEKYÜZ (Batman) – Sayın Başkan, değerli milletvekilleri;
yaklaşık on gündür sağlık üzerine konuşuyoruz. Aslında belli aşamalardan da
geçtik fakat sağlık, daha önce de söylediğimiz gibi, oldubittiye
getirilebilecek bir süreç değildir. Sağlık -tekrar söylemiştik- torbaya sığmaz,
çuvala sığmaz. Üstünde uzun uzun konuşmamız gereken, değerlendirmemiz gereken
bir süreç sağlık. 
Sağlıkta en önemli şey, yapacağımız düzenlemelerde
sivil toplum kuruluşlarının, demokratik kitle örgütlerinin katılımını beklemek
çünkü bu konuda emek harcayan, çaba yürüten kişilerin, kurumların çabalarını,
ürettiklerini dikkate almadığımızda sadece kendi adımıza, onların adına karar
almış oluyoruz, yasalar çıkarmış oluyoruz ama aslında ne yaşıyorlar, neleri
talep ediyorlar, bunları bilmemiz lazım, ona göre düzenlemeler yapmamız lazım.
Nitekim, ilk gün, işte, Türk Tabipleri Birliği, sağlık alanında, emek alanında
çalışan sendikalar katıldı. Daha sonraki süreçte daha ağırlıklı hep 5’inci
madde konuşulduğu için sağlıkla ilgili diğer düzenlemelerden hep yoksun kaldık
veya dikkate almadık.
Şimdi, bunu niçin dile getiriyoruz? Normalde,
Türkiye’de sivil toplum örgütü geleneklerine baktığımızda, özellikle meslek
kuruluşlarına baktığımızda, mesela 6023 sayılı Türk Tabipleri Birliği Yasası’nı
ben biliyorum ama avukatlarla ilgili var, diş hekimleriyle ilgili var,
eczacılarla ilgili var. Bunlar aslında kamu yararına çalışan yani ismi üstünde
kamu yararına çalışan ve 1950’lilerde oluşturulmuş kurumlar. Yine, aynen,
Parlamento, Meclis onlara o yetkiyi vermiş. Yasanın getirdiği ve kendi
haklarından dolayı aslında demokratik özerkliklerini kullanmışlardır,
demokratik mücadeleyi kullanmışlardır ve hep örnek olmuşlardır. Özellikle
AKP’ye baktığımızda, bizdeki her kurumu sanki işveren örgütü gibi, böyle bir
sanayi kurumu gibi düşünmekte ve kendilerini böyle pohpohlayan, alkışlayan bir
tarzda düşünüyorlar. Aslında meslek örgütleri meslekçi değiller, mesleğin etik
kurallarını ve demokratik mücadelesini yürütüyorlar. Meslek örgütü dediğimizde,
kafamızda sanki bir kooperatif kuracak, kendilerine konut yapacak veya araba
kampanyası düzenleyecek, sadece bir festival düzenleyecek… Bunlar da olabilir, olmaz
değil ama meslek örgütünün en büyük özelliği, kendi mesleğiyle ilgili
demokratik mücadeleyi yürütmek. Hukukçuysa hukukçu, ziraatçiyse ziraatçi,
eczacıysa eczacı ama hekimlik mesleğinin sağlık alanı daha büyük olduğu için bu
konuda çalışma yürütür. Nitekim, 1950’lerde Tabipleri Birliği… Peşinden, işte,
Türkiye’de toplum sağlığının büyük öncülerinden Nusret Fişek bilinir;
1960’larda, Türkiye’nin tarihinde sosyalizasyon denilen sürecin en büyük
öncülerinden. Dönemin Sağlık Bakanı Diyarbakır Milletvekili Yusuf Azizoğlu’nun
Bakanlığında Türkiye’nin en ücra köşelerine bile sağlıkevi gitmiş Türk
Tabipleri Birliğinin katkısıyla. Daha yakın tarih, 12 Eylül. 12 Eylülde Türk
Tabipleri Birliği kapatılıyor -kapatılma gerekçesi- idama karşı çıktığı için;
ya bir hekim örgütü herhâlde alkış tutamaz.
Geliyoruz
Türk Tabipleri Birliğine. Bunları yaparken sürekli toplum sağlığını gündemde
tutmuş. Toplum sağlığı dediğimizde de bunun içinde çatışmaya, savaşa karşı
çıkmak olduğu kadar bir nevi kendi mesleğini icra etmek için çeşitli kuralları
da uydurmanız lazım çünkü meslek ta yüzyıl öncesinde durmuyor, günün
koşullarına göre kirlilik gelişebiliyor, teknolojik dayatmalar olabiliyor; bu
özelliklere dayalı olarak meslek örgütü hem etik kuralları dikkate almakta hem
de düzenlemeler yapmakta. Ne oluyor mesela? Diyelim ki uzmanlık dernekleri
kuruluyor çünkü hekimlik ilk başladığında şey değildi ama artı dâhilî bilimler
bile kendi içinde kurumlara ayrılmış veya kredilendirme; bunlarla uğraşıyor.
Başkan neyle uğraşıyor? Bir hekim işkence yapmışsa meslek örgütü o hekimle
ilgili uğraşıyor yani “Sen nasıl yaparsın?” veya “Nasıl buna ortak olursun?”
veya “Nasıl bunu görmezlikten gelirsin?” ve gerekirse meslekten de men
edebiliyor, kendisine ait öyle bir yetki var. Açlık grevi veya ölüm orucu, bir
hekim bu durumlarda nasıl bir tutum sergileyecek? Bu, bütün dünyada
tartışılıyor. En sık görülen yerde de hekimler bu konuda bir tutum belirler.
Nitekim, Türk Tabipleri Birliği, adli tıptan tutun, açlık grevinden tutun, ölüm
orucundan tutun, işkenceyle ilgili bir yığın çalışma yürütmüş. Şu anda Türkiye
Cumhuriyeti’nin de imza attığı ve uygulamaya çalıştığı, pratikte birçok sıkıntı
yaşadığı, Türkiye İnsan Hakları Vakfıyla birlikte Türk Tabipleri Birliği
“İstanbul Protokolü” diye bir şey geliştirdi. İstanbul Protokolü Türkiye’ye
özgü değil, bütün dünyaya özgü, Birleşmiş Milletlerin savunduğu, savcılar,
hâkimler, kolluk güçleri ve artı hekimlerin, sağlık çalışanlarının dikkate
alması gereken… Bir kişi başvurduğunda ruhsal bütünlüğüyle beraber öyküsünü almak.
Biz, böyle bir kurulun yaptığı şeyleri dikkate almadığımızda kendimizle
çelişiyoruz. Nitekim, arkadaşlarımız dile getirdi, Türkiye’de bugün cezaevinde
çocuklar, kadınlar, tecrit konumunda yaşayanlar, tek başına hücrede olanlar,
kendi sorunlarını yargıda dile getiremediği için açlık grevine gidenler
-Hakkâri Vekili Sayın Leyla Güven’i arkadaşlarımız dile getirdi- gibi bir yığın
sıkıntı. 
Sağlık
çalışanları, biz dile getirdiğimizde çatışma, savaş, böyle bir şey gibi
çıkıyor. Bakın, iki gün önce Amerika Birleşik Devletleri’nde doktorlar ne
söylediler, dediler ki: “Biz, artık normal iş yerlerinde silah satışını
istemiyoruz, silah satışına karşı çıkıyoruz. Silah satışıyla beraber birçok
yerde bireysel -marketinde, okulunda, sokakta- keyfî uygulamalar insan yaşamını
tehdit etmekte. “ Ne oldu biliyor musunuz? Amerika’daki silah üreticileri
doktorlara karşı çıktı ve doktorları suçlamaya başladı. Ve o günden sonra, iki
gün boyunca sosyal medyada bütün Amerika’daki hekimlerin -etnik kökeni ne
olursa olsun çünkü Amerika’nın biraz daha devasa bir özelliği var- hepsi,
özellikle -ateşli silah yaralaması sonucu- insan organlarıyla ilgili görseller
paylaştılar.
Şimdi,
buradan buraya geliyoruz. Şiddet meselesini konuştuk, başlı başına çok büyük
bir konu. Aslında şiddetle ilgili dün konuşulan maddede hiçbir şey yapılmadı.
Neden yapılmadı? Yani sadece adliyeye gideceğine veya emniyete gideceğine
-ifadeye gitmesi gerektiğinden- yerinde ifadesi alınsın diye bir karar alındı.
Yapılması gereken caydırmaktır. Biz bazı şeyleri böyle yaptığımızda başarılı
olamıyoruz.
Arkadaşlar,
bakın, Türkiye'de 12 Eylülden sonra işkence diyoruz. “İşkence” kelimesi bile
insanları irite ediyor. İşkence yapanlara ceza verilmediği için sistematik hâle
dönüşüyor. Siz ceza vermezseniz resmen onu teşvik etmiş gibi oluyorsunuz. Bugün
Türkiye'de işkence yapanları herkes biliyor; ya zaman aşımına uğruyorlar ya
mahkemeleri tümüyle –savunup- kapatılıyor, kimi zamanda ödüllendiriliyorlar.
Siz bugün sağlık çalışanlarına şiddet yapan insanlara ceza vermezseniz sistematik
olur, Sanki onları bu konuda desteklemiş olursunuz. Buna yönelik de mutlaka
ceza vermek lazım.
Şey
gibi… Geçenlerde medyada bir haberi vardı; şehit yok, şehitlik yapılmış. Yani o
zaman biz sağlık çalışanlarına diyeceğiz ki: “Size insanlar gelecek, ifadeye
gelmeyin de biz ifadenizi alalım.” Bu değil, tam tersine uygulayanlara yönelmek
lazım. Bir de niçin şiddet uyguluyorlar? Aslında öfke, hırs sistemin
kendisinedir. Sistemin kendisine olduğu için, o anda ilk karşısına çıkan sağlık
çalışanına -hekim mi, hemşire mi, acil tıp teknisyeni mi- öfkesini kusmakta.
Bizim ona yönelmemiz lazım yani bunu yapmadığımız zaman tümüyle sıkıntıya
düşmüş oluruz.
Hatta
Cizre’de sadece bu şiddete değil, sağlık çalışanları bazen kendi mesleklerini
icra ettikleri için de şiddete maruz kalıyorlar. Hiç anmadık, Cizre’de Aziz
Yural, bir acil tıp teknisyeni. Bir kadın yaralı, ona giderken tek mermiyle
başından vurulup yaşamını yitirdi, sağlık şehidi oldu. Ve yine, orada kan
kaybından ölenler var. Bunları biz anmadığımızda sıkıntı oluyor. 
Şimdi,
bu maddeyle ilgili konuştuğumuzda çok dile getirildi, işte, şiddetle ilgili,
özellikle 5’inci madde, eğitim ve çalışma hakkıyla ilgili süreçler de ama biz,
şu anda hasta sayısının artmasından, hastaneye başvuruların artmasından
mutluyuz. Norveç’te en düşük hastaneye başvuru oranı var. Başvuru oranlarının
çoğu da yaştan dolayı. İşte, bir nevi, böyle artık belli bir yaşa gelmiş,
kendisiyle ilgili “geriatrik” dediğimiz yaşın getirdiği kemik kırıkları, işte,
fizik tedaviyle ilgili süreçler. 
Biz,
eğer Türkiye'de şehir hastanelerini yayarak hastaneye başvuruları çok
anlatırsak, peki, bu insanlar niçin hasta oluyor? Biz hastaneleri büyütüp
koruyucu sağlığa önem vermezsek, o zaman insanlara sanki “Hasta olun.” diyoruz
ama bunun arkasındaki kafa şöyle düşünüyor: “Ben işletme açıyorum, insanlar
gelsin.” Zaten silah sanayisinden sonra en büyük para sağlığa ayrılıyor,
birileri para kazansın, deyim yerindeyse peşkeş çekelim.
Niçin
bunu söylüyorum? Şehir hastaneleri, hep konuşuluyor, toplu konut gibi yüksek
yüksek binalar, geniş alanlar, ismi “şehir”, şehrin en uzak yerinde ve bakın,
çıkardım madde madde, hiç uzatmayacağım, şehir hastanelerini yapan şirketlere
yüzde 70 doluluk garantisi veriliyor…
(Mikrofon
otomatik cihaz tarafından kapatıldı) 
BAŞKAN
– Devam edin Sayın İpekyüz, buyurun.
NECDET
İPEKYÜZ (Devamla) - …ücretsiz hazine arazisi veriliyor, en az yirmi beş yıl
boyunca kira garantisi veriliyor. 
Tıbbi
hizmetlerde en az on yıl sözleşme… ki biliyor musunuz arkadaşlar, bu teklifte
on yıla çıkarıyorsunuz. Birisi bir anlaşma yaptığında, normalde o yılın ikinci
yılında pazartesiye göre saptarsınız yani pazar nasıl olmuş diye. Diyorsunuz ki
“On yıl, aynı devam et.” Ve artış da var. 
Başka
ne yapıyoruz? Kurumlar vergisinden muaf ediyoruz. Başka ne yapıyoruz? KDV’den
muaf ediyoruz. Başka ne yapıyoruz? Kamu İhale Kanunu’ndan da muaf ediyoruz.
Kürtçe bir deyim var “…”(x)
Vallahi bunu kime verirseniz gel keyfim, gel. Bu, peşkeşten başka bir şey
değil. Zaten bu ihaleye girenlere teminatı düşük tutuyorlar. Buna da sadece
inşaat döneminde değil, ondan sonra da devam ediyorlar. Şimdi, sizin normalde
yapmanız gereken şey en uygun şirketi bulmakken siz, ortak olabileceğiniz, en
iyi para kazanabileceğiniz ve kazandırabileceğiniz şirketlere “en uygun”
diyorsunuz. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın İpekyüz. 
NECDET
İPEKYÜZ (Devamla) – Yani halkın cebinden çıkan tarza dönüştürüyorsunuz. 
Sayın
Başkan, değerli milletvekilleri; bir yığın düzenleme yapıyorsunuz aile hekimleriyle
ilgili ama kendi kendisiyle çelişen bir tarza dönüştürüyorsunuz. “65 yaşın
üstündeki aile hekimleri çalışmayacak.” diyorsunuz, dışarıdan gelse de
diyorsunuz ki: “Bizden ayrılırsa biz, onun Sosyal Güvenlik Kurumundan sonradan
alabileceği tazminatlarından, işsizlik sigortasından yararlanmasını
istemiyoruz.” Veya izinleriyle ilgili daha önce devlet memurlarında olan şeyi
giderek daha da kısıtlıyorsunuz. Yani deyim yerindeyse aile hekimliğini giderek
koruyucu sağlıktan çıkarıp onlara “İşveren olun, bir iş yeri kurun, hiç olmazsa
bu yük bizden de çıksın. Yarın öbür gün belki biz aile hekimliği merkezlerini
satarız.” diyorsunuz. Nitekim öyle oluyor. Bakın, önemli devlet yerlerinde daha
önceki sağlık ocakları boşaltılıyor, yine inşaat firmalarına veriliyor. Hatta
hatta Diyarbakır’da “Bağlar” denilen bir semt var, üstüne şarkılar, türküler
söylenmiş. Bağlar’da 1960’larda kurulan, az önce söylediğim tarihlerde kurulan
2 sağlık ocağı karakol yapıldı, karakol. 
(Mikrofon
otomatik cihaz tarafından kapatıldı) 
BAŞKAN
– Artık bağlayın lütfen. 
NECDET
İPEKYÜZ (Devamla) – Ya, bir sağlık kurumundan karakol oluyorsa bu, bütün
sözleşmelere falan aykırı. Bari bundan vazgeçelim. 
Bir
diğeri -bunların izin hakları filandı zaten yoğun problem- üniversiteyle
ilgili, daha önce söylemiştim, Sağlık Bilimleri Üniversitesi kurulmasıyla
ilgili. Sağlık Bilimleri Üniversitesini Anayasa Mahkemesi bozmuş, reddetmiş,
göndermiş; yine aynı şekle dönüştürüyorsunuz. Nitekim -Komisyon üyeleri burada-
rektör ilk gün geldi, baktı ki suya sabuna dokunan bir şey yok, çekip gitti.
Yani Sağlık Bakanlığını hem şirket hem üniversite hem hizmet satan hem peşkeş
çeken bir kuruma dönüştürmüşsünüz. Başına da zaten burada olmayan bir şirket
yöneticisini atamışsınız. Yani deyim yerindeyse tekrar “…” (x) diyorum. Ne için?
Geçmişte de -bugün 15 Kasım- biz diz çökmedik, o günün anısı üzerine bugün de
diz çökmeyeceğiz. Sağlıkla ilgili düzenlemelerin bütün insanların yararlanacağı
bir sağlık alanına dönüşmesi gerekiyor.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkürler Sayın İpekyüz.
MUHAMMET
EMİN AKBAŞOĞLU (Çankırı) – Sayın Başkan, bir açıklamada bulunmak istiyorum. 
BAŞKAN
– Bir dakika lütfen.
VI.- OTURUM BAŞKANLARININ KONUŞMALARI 
1.- Oturum Başkanı TBMM Başkan Vekili Mithat Sancar’ın, annesinin
vefatından dolayı Ankara Milletvekili Tekin Bingöl’e Başkanlık Divanı adına
başsağlığı dilediğine ilişkin konuşması
BAŞKAN
– Sayın Tekin Bingöl’ün Genel Kurula geldiğini gördüm. Bir süre önce, birkaç
gün önce annesini kaybetmişti. Annesinin vefatından dolayı kendisine başsağlığı
ve annesine de rahmet dilemek üzere birkaç kere aradım, ulaşamadım, şimdi bu
dileklerimi kendim ve Divandaki arkadaşlarım adına paylaşmak istiyorum. Allah
rahmet eylesin, başınız sağ olsun.
TEKİN
BİNGÖL (Ankara) – Teşekkür ediyorum Sayın Başkanım, sağ olun.
BAŞKAN
– Buyurun Sayın Akbaşoğlu.
III.- AÇIKLAMALAR (Devam)
30.- Çankırı Milletvekili Muhammet Emin Akbaşoğlu’nun, Ankara
Milletvekili Tekin Bingöl’e başsağlığı dilediğine ve Batman Milletvekili Necdet
İpyekyüz’ün 12 sıra sayılı Kanun Teklifi’nin ikinci bölümü üzerinde HDP Grubu
adına yaptığı konuşmasındaki bazı ifadelerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkan. 
Ben
de bu vesileyle, Sayın Milletvekilimiz Tekin Bingöl Bey’e başsağlığı diliyorum.
Biraz
evvel konuşan milletvekili hatibimiz bazı hususlara değindi. Dün de tekerrür
eden bazı başka konularla ilgili de açıklama yapmıştım ama tekraren fayda
görüyorum. Yanlış bilinen bir konu var “hasta garantisi” şeklinde, “yüzde 70
hasta garantisi”. Böyle bir olayın olmadığını kayıtlara geçmesi bakımından
söylüyorum.
Aynı
zamanda, malum, tedavi iki boyutlu, bir koruyucu, bir de tedavi edici. Bu
konuda koruyucu hekimlikle ilgili, hakikaten bu yönü itibarıyla, koruyucu
hizmetler itibarıyla bakıldığında 2002-2018 arası 3 kat artış yapılmış ve
yaklaşık 14 milyar Türk lirası bütçeye çıkarılmış. 
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMET
EMİN AKBAŞOĞLU (Çankırı) – Şimdi, 2019’da koruyucu hizmetlere ayrılan bütçe
miktarı, 18 milyar 66 milyon liraya çıkarılıyor. Dolayısıyla biz iki boyutlu
bakıyoruz; önce, hasta olmasın insanlarımız, koruyucu hizmetlere önem ve
öncelik verelim, hasta olan vatandaşlarımıza da en iyi tedavi süreçlerini en
modern bir şekilde uygulayalım. Dolayısıyla şehir hastaneleri de bu mantaliteye
oturmaktadır. Yoksa insanlarımız hasta olsun, gelsin burada birileri para
kazansın falan değil. Asla ve kata böyle bir şey düşünülemez. Dolayısıyla
koruyucu hizmetlere ilişkin biz hem bütçeyi artırdık hem hizmetleri artırdık
hem de tedavi edici nitelikteki hizmetlerimizin kalitesini de çok daha
yukarılara çıkardık.
Teşekkür
ediyorum.
BAŞKAN
– Teşekkürler Sayın Akbaşoğlu.
FİLİZ
KERESTECİOĞLU DEMİR (Ankara) – Sayın Başkan…
BAŞKAN
– Buyurun Sayın Kerestecioğlu.
FİLİZ
KERESTECİOĞLU DEMİR (Ankara) – Sayın Vekilimize söz verirseniz eğer benim
yerime…
BAŞKAN
– Sayın İpekyüz, buyurun.
31.- Batman Milletvekili Necdet İpyekyüz’ün, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ilişkin
açıklaması 
NECDET
İPEKYÜZ (Batman) – Şimdi, tabii, dile getirilen şey ne yazık ki alışkanlığa
dönüşmüş, her şeyi parayla ölçüyoruz. Sorun parayla ölçmek değil, para
ayırabilirsiniz, kötüye de kullanılabilir. Bugün şehir hastanelerinde de görüyoruz.
Koruyucu sağlığa ayırdığınız para değil, koruyucu sağlığa yaptığınız hizmet
önemlidir, ki dünya istatistiklerine baktığımızda, Türkiye’deki son yıllardaki
bütün harcamalar özellikle tedavi edici hizmetlere yönelmektedir inşaatı dâhil,
hizmeti dâhil, alımları dâhil. Siz insanları sağlıktan, hastalıktan
koruyamıyorsanız, istediğiniz kadar para ayırın, o para bir yerlerde uçup
gidiyor. Sorun diğerleriyle de tutarlı olmasıdır. Yani gönül ister ki bütün bu
şehir hastanelerinde ayrılan -az önceki saydığım- yüzde 70 vergi muafiyeti,
teminat muafiyeti keşke koruyucu sağlığa ayrılsa, keşke aşı üretimine ayrılsa,
bebek ölümlerinin önlenmesine, anne sağlığı hizmetine, gebelere, yoksullara,
hatta ve hatta şu anda Suriyeliler var, onların sağlık hizmetlerinde, aşı
şeyinde kullanılabilse. Çünkü bir sağlıksız ortam hepimizi bağlıyor en
üsttekinden en alttakine, en yoksulundan en zenginine.
Teşekkür
ediyorum.
BAŞKAN
– Teşekkürler.
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
- Buyurun Sayın Akbaşoğlu.
Karşılıklı
konuşmaya dönüşmemesine dikkat edin lütfen.
32.- Çankırı Milletvekili Muhammet Emin Akbaşoğlu’nun, Batman
Milletvekili Necdet İpyekyüz’ün yaptığı açıklamasındaki bazı ifadelerine
ilişkin açıklaması 
MUHAMMET
EMİN AKBAŞOĞLU (Çankırı) – Tabii, tabii. İstatistiki bir bilgi vermek
istiyorum.
Teşekkür
ederim Sayın Başkan.
Ben
sadece istatistiki bilgiyle açıklamaya bir açıklık getirmek için söz aldım. O
da koruyucu hizmetlere ilişkin hakikaten önemli katkılarda ve hizmetlerde
bulunduğumuzun göstergesi olarak sağlıkta gelişmişlik endekslerinden olan anne
ölüm oranı, bin canlı doğumda yüzde 64’ten 14,6’ya, bebek ölüm hızı bin canlı
doğumda yüzde 31,5’tan yüzde 6,8’e düşmüştür ve doğumda beklenen yaşam süresi
ise 72,5’tan 78’e çıkmıştır. İşte bu, koruyucu hizmetlere ilişkin bir
neticedir. Tabii ki bu göstergelerin çok daha iyi noktalara gelmesi için
birlikte çaba göstereceğiz. 
Teşekkür
ederim.
BAŞKAN
– Teşekkürler Sayın Akbaşoğlu.
ENGİN
ALTAY (İstanbul) – Sayın Başkan...
BAŞKAN
- Buyurun Sayın Altay.
ENGİN
ALTAY (İstanbul) – Bu çok önemli konuda biz de Cumhuriyet Halk Partisi Grubu
adına pek kısa bir söz talep ediyoruz efendim.
Sayın
Haydar Akar’a söz verirseniz efendim...
BAŞKAN
– Buyurun Sayın Akar.
33.- Kocaeli Milletvekili Haydar Akar’ın, şehir hastaneleriyle ilgili
sözleşmenin grup başkanlarına verilmesini rica ettiğine ilişkin açıklaması
HAYDAR
AKAR (Kocaeli) – Teşekkür ederim Sayın Başkan.
Dün
akşamdan beri hasta garantisi burada bir polemik konusu. Biz buna müşteri
garantisi diyoruz, Recep Erdoğan’ın deyimiyle hasta demiyoruz aslında müşteri
garantisi şehir hastanelerinde. Şimdi, AKP grup başkan vekilinden rica
ediyorum, dün eski Sağlık Bakanından rica ettim, sözleşmeyi veremeyeceğini
söyledi. Kamuoyunda bu tartışmayı bitirebilmek için şehir hastaneleriyle ilgili
sözleşmenin tarafıma değil, grup başkanlarına verilmesini rica ediyorum
kendisinden. 
Bakın,
şehir hastanelerinde yüzde 70, havaalanındaki yolcu garantisi gibi, köprüdeki
araç garantisi gibi müşteri garantisi verilmiştir, iddia ediyoruz bunu. 
Ayrıca
kamu alanları tahsis edilmiş, aylık kiraya bağlanmıştır. Bu kiraların toplamı
iki yılda, üç yılda maliyete bedeldir, işletme yapım maliyetine bedeldir.
Bununla birlikte tüm ticari alanlar işletmeye, firmaya verilmiştir. 
Devam
ediyorum, AVM ve otel yapma şansı tanınmıştır. 
(Mikrofon
otomatik cihaz tarafından kapatıldı) 
BAŞKAN
– Bağlayın. 
HAYDAR
AKAR (Kocaeli) – Biz bunları iddia ediyoruz. Sayın grup başkan vekili “Bu,
doğru değil.” diyor ise kendilerinden bu sözleşmeleri talep ediyoruz. 
Teşekkür
ederim. 
BAŞKAN
– Teşekkürler Sayın Akar.
AYLİN
CESUR (Isparta) – Söz alabilir miyim Sayın Başkan?
BAŞKAN
– Buyurun Sayın Cesur.
34.- Isparta Milletvekili Aylin Cesur’un, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
AYLİN
CESUR (Isparta) – Teşekkür ederim Sayın Başkan.
Sayın
Akbaşoğlu’nun az önce verdiği rakamlar üzerine, ben de -az önceki konuşmamda
zannediyorum kaçırdı, o sırada meşgul olabilir kendisi- tekrar etmek istiyorum
rakamları. Evet, Türkiye’de anne ölüm hızının 2015 yılında 14,7’ye indiği ve
bebek ölüm hızının da -özür dilerim, Genel Kurulu bekletmeyeyim- 10,7’ye
düştüğü doğrudur. Ancak bu, anne ölüm hızı, diğer ülkelere baktığımızda hemen
komşumuz Yunanistan’da -bu aralar çok gündemde- 4,3 ve Japonya’da 3,3 ve
Almanya’da 3,3. Yani gelişmiş ülkelerde, OECD’ye üye olan diğer ülkelerde bunun
çok çok düşük olduğunu görüyoruz. Evet, o yolda gidiyoruz ama dediğim gibi,
bunun bütçeyle ve aslında sağlıktaki düzenlemelerle çok alakası var yakından. 
(Mikrofon
otomatik cihaz tarafından kapatıldı)
AYLİN
CESUR (Isparta) – Hâlâ Türkiye’de bu OECD ülkeleri içerisinde bin kişi başına
düşen doktor sayısı bakımından -2016 yılı, yine Meclisin hazırladığı doküman
bu- en gerideyiz, en sondayız ve az önce belirttiğim gibi, sağlığa ayrılan
bütçe -ki bunun içerisinde hani az önce bahsettiğiniz koruyucu hizmetler de
dâhil- bakımından 2000 yılında 4,6’yken 2016 yılında 4,3’e bu gerilemiş. Hani
bu diğer OECD ülkelerinden -şu dokümanda az önce de göstermiştim- 35 tane ülke
içerisinde gerileyen tek ülkeyiz, başka gerileyen ülke yok ve kişi başına düşen
millî gelir anlamında karşılaştırma yaptığımızda, çok gerideki ülkelerde bile
sağlığa ayrılan pay çok daha fazla ama örneğin, Amerika’da 17,2 olan bir şeyin
Türkiye’de 4,3 olması, yine Yunanistan’da 8,3 olan gayrisafi yıllık hasıla
içindeki oranının Türkiye’de 4,3 olması ve gerileyen tek ülke olmamız…
(Mikrofon
otomatik cihaz tarafından kapatıldı) 
AYLİN
CESUR (Isparta) - …az önce söylenenlerin aslında çok da gerçekçi olmadığını,
daha çok önlem almak, daha çok bütçeden pay ayırmak gerektiğini düşündürüyor. 
Önümüzdeki
günlerde bütçeyi tartışırken zannediyorum sağlıkla ilgili kısmı da daha
ayrıntılı konuşacağız.
BAŞKAN
– Teşekkürler Sayın Cesur. 
MUHAMMET
EMİN AKBAŞOĞLU (Çankırı) – Kayıtlara geçmesi açısından ifade etmek istiyorum.
BAŞKAN
– Kayıtlara geçmesi açısından olunca bir dakikayı aşmasın Sayın Akbaşoğlu. 
MUHAMMET
EMİN AKBAŞOĞLU (Çankırı) – Sadece bir veriyi paylaşayım: Sağlık Bakanlığının
merkezî yönetim bütçesi 2018 yılı için 37 milyar 914 milyon TL iken 2019 için
yüzde 28,7 artışla 48 milyar 783 milyon TL olarak teklif edilmiştir; yüzde
29’luk bir artış olarak teklif edilmiştir. Bilgilerinize. 
Teşekkür
ederim. 
AYLİN
CESUR (Isparta) - Çok kısa bir söz alabilir miyim?
BAŞKAN
– Çok kısa lütfen, artık tamamlayalım. Zaten söz alınca hatipler, bu konuyu
partileri adına da dile getirecekler. 
Buyurun,
kısaca. 
35.- Isparta Milletvekili Aylin Cesur’un, tıpta kullanılan medikal sarf
malzemelerinde dışarıya bağımlı olunması nedeniyle döviz bazında da
karşılaştırma yapılmasının daha doğru olacağına ilişkin açıklaması
AYLİN
CESUR (Isparta) – Sadece bir hatırlatmada bulunmak istiyorum: Bu verilerin
artıyor olması, çok yüz güldürücü, bizim de aslında umut ettiğimiz bir şey.
Ancak hani Türk lirası bazında değil de malum, döviz kuru nedeniyle, özellikle
tıpta kullanılan medikal sarf malzemelerinin dışarıya bağımlı olması nedeniyle
bu bütçede döviz bazında da karşılaştırma yapmanın aslında bizi daha doğru ve
daha iyi yönlendireceğini düşünüyorum. Çünkü daha geçenlerde Gazi Üniversitesi
Hastanesinde biliyorsunuz –burada çok konuşuldu, sürem kısıtlı olduğu için o
konuya girmek istemiyorum- acil olmadığı sürece ameliyatların dahi yapılmaması
gerektiği çünkü medikal firmalarla ciddi problemler yaşandığına dair bir hadise
var. O yüzden, hani, burada döviz kuru anlamında da bir karşılaştırma yapılırsa
daha efektif olacaktır sonuçlar. 
Teşekkür
ederim. 
BAŞKAN
– Teşekkürler Sayın Cesur. 
MUHAMMET
EMİN AKBAŞOĞLU (Çankırı) – Şöyle: Biliyorsunuz bütçe kalemleri, Türk lirası
üzerinden kıyaslanıyor ve ameliyatla ilgili herhangi bir aksama söz konusu
değil. Onun da kayıtlara geçmesi açısından ifade edeyim. 
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Samsun Milletvekili Ahmet Demircan ve 5 milletvekilinin Sağlıkla
İlgili Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi (2/1186) ile Sağlık, Aile, Çalışma ve Sosyal İşler Komisyonu
Raporu (S. Sayısı: 12) (Devam)
BAŞKAN
– Son olarak, Cumhuriyet Halk Partisi Grubu adına Adana Milletvekili
Burhanettin Bulut konuşacaktır. 
Buyurun
Sayın Bulut. (CHP sıralarından alkışlar) 
Süreniz
on dakikadır. 
CHP
GRUBU ADINA BURHANETTİN BULUT (Adana) – Sayın Başkan, değerli milletvekilleri;
sağlıkla ilgili torba yasanın ikinci bölümü üzerinde grubum adına, Cumhuriyet
Halk Partisi Grubu adına söz almış bulunmaktayım. Yüce heyetimizi ve bizleri
izleyen yurttaşlarımızı saygıyla selamlıyorum. 
Değerli
arkadaşlar, 2017 yılında bir referandum yapıldı Nisan 16’da, bu referandumda
kuvvetler ayrılığı en çok tartışılan konuydu. Modern devlette, çağdaş
demokrasilerde yasama, yürütme, yargı birbirinden ne kadar ayrılmış ise bir
sistem olarak, kriter olarak onların güçlü demokrasi ve güçlü devlet yönetimi,
o güçlülük, o katı kuvvet ayrımı sistem olarak bir göstergedir. Bu yeni rejimde
de Sayın Tayyip Erdoğan şöyle bir ifadede bulunmuştu: “Yeni yönetim
sistemimizde yürütmeyi daha güçlü, yasamayı daha itibarlı, yargıyı da daha
bağımsız yapacağız.” Hâliyle, bu kuvvetler ayrılığının, üçünün birbirinden katı
ayrılığının çok önemli olduğu ifade edilmişti ama burada, bugün gelinen
süreçte, 16 Nisan sonrası, 24 Haziran seçimleri sonrası da dâhil olmak üzere bu
tartışma bitmedi. Bugün sağlıkla ilgili bir torba yasada bile bu konu gündemde.
Sebebi şu: Bu üç erkten güçlü olan, yani yürütme erki hem yargıya hem yasamaya
müdahale ediyor. Yargı -uzun uzun, Ergenekon, Balyoz davalarında, burada zaten
yeterince itibar kaybına uğramış yargı- rahip Brunson olayıyla ne kadar
bağımsız olduğunu gözler önüne serdi. Yargı, resmen, yürütmenin iki dudağı
arasında hareket eder hâlde.
Yargının
dışında geriye ne kalıyor yani bizimle ilgili olan, aslında bu Meclisin
durumuyla ilgili olan kısmı da yasamanın itibarı. Yasamanın itibarının
olabilmesi için konuların çok sağlıklı tartışılması gerekiyor. Yani, bu yeni
sistem yasamaya öyle bir yetki vermiş ki, yürütmenin içerisindeki bakanları
bile buradan çıkarmış, bakanlar bile buradan olamaz demiş; milletvekilleri,
kendi yasamasını kendisi çıkarsın. Halkla irtibatında, kendi meslek alanlarında
ve en önemlisi de ihtisas komisyonlarında bunu tartışsın ve böyle bir sistemde
en önemli partner de meslek örgütleridir, sivil toplum örgütleridir. Her ne
kadar sivil toplum örgütlerinin yürütmeye karşı bir baskı görevinin olması
yanında, bir kamu tarafı da vardır. O yüzden de birçok örnekte olduğu gibi,
bunlardan faydalanıp bu yasamayı çıkarın der.
Şimdi
gelelim biz neler yapıyoruz bu yeni dönemde? İki tane torba yasayla
karşılaştık. İlk torba yasada Kanal İstanbul, bedelli askerlik, millî piyango,
hepsi bir torbanın içerisindeydi, Karamürsel sepeti gibi, her şeyi torbanın
içerisine attık ve orada, ilk torba yasada bu Meclis, rahatsızlıklarını dile
getirdi. Meclis Başkanı da şöyle bir şey ifade etti: “Arkadaşlar, torba yasa
tarihe gömülecek.” Ama bir bakıyorsunuz, tüm toplumu ilgilendiren sağlık konusu
bile yine torba yasanın içerisinde. İçinde neler var bu torba yasanın? Tüp
bebek var, organ nakli var, tütün ürünleri var, eczacılar var, ilaç var,
hekimler, diş hekimleri, bunların bağlı olduğu odalar, kanun hükmünde
kararnameyle ihraç edilen doktorlar, aklınıza ne gelirse bunun içerisine
konulmuş durumda. 
Peki,
bu torba yasa geldiği gibi mi çıktı, bir de ona bakalım. Elbette örneğin, 17
tane ilaçla ve eczacılıkla ilgili madde vardı, onlar da biraz sonra gelinen
durumu aktaracağım. Orada ciddi bir iyileştirme yapıldı.
Elbette,
burada çalışan arkadaşlarımız, komisyonda çalışan arkadaşlarımız ciddi emek
verdiler ve ciddi bir onarım yapıldı. 24 maddede bir düzeltme yapıldı, 44
maddenin 24’ünde düzeltme yapıldı, 7 madde çıkarıldı, 5 madde eklendi. Bu,
aslında olması gereken. Yani başlangıcı doğru değil ama içerik açısından
yapılanlar doğru. Ama bunu ne kadar zamanda yaptık? Komisyonda altmış saatte. Kaç
günde? Dört günde. Böyle bir çalışma ortamı olabilir mi? Burada hele hele
sağlıkla ilgili yasa tasarısının çalışıldığı yerde sağlıklı ortamdan
bahsedilebilir mi? 
Peki,
Meclise geldi, biz ne yaptık? Dün on iki saat çalıştık, on iki saat! Ama bunlar
nerede görüşüldü? Yine küçük gruplarla “Ya, buradan neleri çıkartabiliriz?
Nasıl en az zarar verebiliriz?” diye gruplar arasında görüşmeler yaptık. Peki,
olması gereken neydi? Bu yasa teklifini getiren arkadaşlarımızın şu kürsülerden
çıkıp bu maddeleri niçin getirdiklerini tek tek anlatmaları gerekiyor. 
Komisyonda
ifade ettim, bu torba yasa, ilk geliş hâliyle FETÖ’cü anlayışın tekerrürüdür.
Bir FETÖ’cü anlayışla getirilmiştir. Geliş hâli ile son hâli arasında inanılmaz
fark vardır. Örneğin, eczacılara 2 bin lira gibi acayip bir ceza. Örneğin,
5’inci madde -elbette bu hâliyle kabul etmemiz mümkün değil ama- binlerce
insanı tüm insanlık hâlinden çıkartıp her yönüyle kısıtlanmış, tutuklamadan
daha beter bir yaşama sevk ediyordu. Örneğin, adı üzerinde “sağlıkta şiddet”
hiçbir şey getirmiyordu; getirilen tek bir şey var, işte bu suçluyu alıp
savcıya götürme. Böyle bir çalışmadan nihayetinde belli bir noktaya geldik.
Burada baştan sona tekrar ifade etmem gerekir ki bu maddeleri, bundan sonraki
maddeleri özellikle ihtisas komisyonlarına getirip burada tartışarak çıkartmak
bu Meclise, başta AK PARTİ’lilere bir itibar kazandırır. Kendi itibarımızı
dışarıya, başkalarına vermeyelim. Elbette, tek kişilik bir yönetim olabilir ama
bizim de görevimiz var. Herkes kendi alanında kendi gücünü göstermek
durumundadır. 
Maddelere
ilişkin, özellikle eczacılarla ilgili 17 madde olduğu için vaktimi de doğru
kullanarak ifade etmem lazım. 1’inci madde de bu çok önemli, çok kıymetli,
biraz önce anlattığım anlamın tümüyle içerisinde olan bir konudur. Örneğin
1’inci maddede yetim ilaçların dağıtım hâli kanunlaştırılmıştır. Yılda 30-35
bin kişiyi ilgilendiren çok ciddi bir meseleydi. On yıllık kurumsal bir çalışma
vardı. Bu önce özel şirketlere verilmesi gibi bir tehlike içeriyordu ama sonuç
itibarıyla Türk Eczacıları Birliğine verilmiş olması kıymetlidir ve gelecek
açısından da çok ciddi tasarrufu da yanında getirecektir. Bu alandaki ilaçların
ruhsatlandırılması da çok kıymetlidir. 
10’uncu
maddenin, demin bahsettiğim cezanın kaldırılması yine Meclisimiz ve
Komisyonumuzun olumlu çalışmalarının sonucudur ama burada yine bir ihtisas
konusunu içeren, eski bir oda başkanı olarak saatlerce eczacılıkla ilgili
konuşabilirim ama bu örnek de 12 ve 13’üncü maddenin çıkartılmış olması da
bahsettiğim konunun önemini ortaya çıkartmaktadır. Burada “yardımcı eczacılık”
diye bir kavram var. Yardımcı eczacılık için meslek odalarıyla, Sağlık
Bakanlığıyla, hocalarla görüşülerek on altı yıllık bir çalışmanın sonucunda üç
önemli başlıkla 2012’de yasa değiştirilmiştir. Bunun bir tanesi eczanelere
tahdit getirilmesi yani eczane sayısını sınırlandırma, diğeri de eczacılık
fakültesini beş yıla çıkartmaktır, üçüncüsü de yardımcı eczacılık idi ancak
yardımcı eczacılığın altı yıl içerisinde, yasanın çıktığı tarihten bugüne kadar
hiçbir şekilde ne yönetmeliği ne kılavuzu yayınlanmadığı için ciddi bir
mağduriyete sebep olunmuştur. 1.400 yeni mezun, bu yıl içerisinde mezun olan
1.400 arkadaşımız, 1.400 meslektaşım maalesef burada sıkıntı çekmektedir.
Buradaki temel durum şudur: Yeni yasaya göre 1.850 eczane açılabilecekken her
yıl 1.800 mezun verilmektedir. Hatta 2023 yılında bu mezun sayısı 2.600’e kadar
çıkacaktır. Bu anlamda bu madde her ne kadar çıkartılmış olsa da, en kısa
sürede Sağlık Bakanlığı, Türk Eczacıları Birliği ve kamunun diğer paydaşlarıyla
tartışılıp bu maddelerin mutlaka düzeltilmesi gerekiyor. Biz, Meclis olarak,
yasaları çıkarırken, meslektaşları, toplumun diğer kesimlerini rahatlatmak ve
onların sorunlarını çözmek üzere kurguluyuz, bu anlamda burada var olmalıyız. 
Konuşmamı,
Orhan Veli’nin aramızdan ayrılışının 68’inci yılında, 5’inci maddede mağdur
edilen hekim arkadaşlarımızın da adına ithaf etmek üzere, küçük bir parçasını
söyleyerek bitireceğim: “Kelle fiyatına hürriyet, / Esirlik bedava; / Bedava
yaşıyoruz, bedava.” 
Hepinize
saygılar sunarım. (CHP ve HDP sıralarından alkışlar)
BAŞKAN
– Teşekkürler Sayın Bulut. 
Şimdi
şahıslar adına söz taleplerini karşılayacağım. 
Birinci
söz, Bursa Milletvekili Ahmet Kamil Erozan’a aittir. 
Buyurun
Sayın Erozan. (İYİ PARTİ sıralarından alkışlar)
Süreniz
beş dakikadır. 
AHMET
KAMİL EROZAN (Bursa) – Sayın Başkan, değerli milletvekilleri; öncelikle şunu
belirtmek isterim: Biliyorsunuz, geçmişim itibarıyla ben bir hariciyeciyim,
eski tabiriyle. Ama bu çatı altında çalışmaya başladıktan sonra dâhiliyeci
oldum. “Dâhiliyeci” derken de iç hastalıkları uzmanıyım. Hasta kim? Hasta:
Cumhurbaşkanlığı hükûmet sistemi. Bu sistem hasta ve bağışıklık sistemi çökmüş.
Bunun sonucu olarak, bu sistemde bir metastaz belirtileri var ve bu metastaz bu
sağlık sektöründe de belirginleşmiş. Onun için ben bugün iç hastalıkları uzmanı
olarak söz aldım. “Nedir meselemiz?” diye bakacağız. Bir defa, koruyucu ve
önleyici birinci basamak sağlık hizmetleri olan aile hekimliği
güçlendirilemediğinden vatandaşın hastanelere yığılması önlenememiştir. 
İki:
Sağlıkta savurganlık sonucu, kamu hastaneleri ve üniversiteler hizmet
paralarını devletten alamadıklarından, malzeme eksikliğinden ötürü batma
noktasına gelmiş, ameliyatlar ertelenmeye başlamıştır. 
Üç:
Sistemin bozukluğunun günah keçisi hâline getirilen sağlık çalışanları
itibarsızlaştırılmış ve bugüne kadar hiç görmediğimiz şekilde şiddet olayları
gündeme gelmeye başlamıştır. Siz her ne kadar “dövize endeksli, hasta garantili
değil” deseniz de bizi ikna edemeyeceğiniz için biz yine bildiğimizi
okuyacağız. 
Bu
hastaneler hantal, ulaşımı zor, pahalı sağlık hizmetlerine yol açarak
vatandaşın hizmete ulaşımını zorlaştıracak, sağlıkta savurganlığı artıracaktır.
Ben bunun her örneğini buradan Bursa’ya, seçim bölgeme giderken Eskişehir’den
geçerken görüyorum, yol kenarında bir saray yavrusu var.
Sosyal
hizmet olarak sunulması gereken ikinci basamak sağlık hizmetleri, kâr amaçlı,
özel ortaklı şehir ve kamu hastanelerine devredilerek vatandaş âdeta soyulmaya
başlamıştır. Sağlık, bir sosyal hizmet olmaktan çıkıp bir ticari sektör hâline
gelmiştir. 
Özel
sektöre yaptırılıp işletilecek olan şehir hastanelerine yıllık hasta garantisi
verilerek “sağlık hizmetinin parası” adı altında devlet, döviz üzerinden
yandaşlarına kaynak aktarmaya başlamıştır. 
Bir
anlamda, önleyici değil, aslında hastalanmayı teşvik eden bir çerçeve
belirlenmiştir. Esas yatırım, tüm dünyadaki gibi koruyucu birinci basamak
sağlık hizmetleri ve toplum sağlığı hizmetlerine yapılmamıştır. Oysa bu yöntem
çok daha ucuz ve insanidir. Esas olan, sağlığı korumaktır. 
Şimdi,
tabii, bunların hepsini benim doktor olan milletvekili arkadaşlarım dile
getirdiler ve onlar bunu hem bu çatı altındaki yeminleri hem de Hipokrat
yeminleri çerçevesinde gündeme getirdiler. Benim Hipokrat yeminim yok ama benim
mazbatam var. Mazbata nedir? Bana verilen bir vekâlettir. Şimdi geri kalan bir
dakika elli saniyemi de o çerçevede vekilliğini üstlendiğim seçmenlerim adına
konuşacağım.
Orhangazi’de
MR cihazı yok. Devlet hastanesinden bahsediyorum. Vukuat nedir? Geliyor hasta,
MR çekilmesi lazım. Nereye götüreceğiz? Ya Yalova’ya ya Bursa’ya. Devlet
hastanesi dediğimizin minimum cihaz listesi olması lazım. Bir devlet
hastanesinde MR cihazı olmaz olur mu? Bunu anlamak mümkün değil.
Okuyorum
bir mektup size. Yine Bursa’dan. “Dün çocuğum rahatsızlandı. Devlet
hastanesinde muayene edildi, reçete yazıldı. Eczaneden ilaçları alırken birkaç
sıra önde ilaç alan Suriyeli hasta dikkatimi çekti. Sadece 1 tane ilaç ücreti
ödedi. Onun harici bir poşet ilaç aldı fakat onlara herhangi bir ücret alınmadı
eczanede. Sordum: ‘Niye onlardan almıyorsunuz?’ Böyle, boyun bükerek bana baktı
eczacı, ne bir muayene ücreti ne bir reçete katkı payı ne ilaç parası. Vekilim
-bana vekâlet verdi- 48 lira ücret ödedim, 27 lirası muayene ücreti, 4 lirası
reçete katkı payı, 10 lirası reçetesiz ilaç. Sağlık Bakanlığının şikâyet
hattını aradım, ‘Anlıyorum sizi ama muhatabınız biz değiliz.’ dediler. Vekilim,
kendi vatanımda olmuşum göçmen. Aldığımız havadan da ücret alsınlar, biz de
kurtulalım o zaman. Lütfen, Mecliste dile getirin, her ne kadar AKP ve MHP
tarafından önerilerimiz reddedilse de dile getirin. Suriyeliler gidecekse
gitsinler, lanet olsun; kalacaklarsa da tabi olduğumuz vergidir, harçtır, her
şeye bizim gibi tabi tutulsunlar.”
Son
madde, Bursa. Her sabah zeytin yiyorsunuz değil mi? Zeytinin fiyatı geçen sene
8 liraydı, bu sene 4 lira.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Erozan.
Buyurun.

AHMET
KAMİL EROZAN (Devamla) – Müşterisi yok. Niye yok biliyor musunuz? Sadece
Suriyeli göçmen yok, şimdi bir göçmen zeytin var, Afrin’den geliyor, piyasayı
allak bullak etmiş vaziyette. 2,5 liraya satılması gereken -piyasadaki fiyatı
bu bugün- zeytinyağlık zeytin dahi rekabet edemiyor, yine Afrin’den 2 liraya
geliyor. 
Bunları
üst üste koyarsanız, ben size söyleyeyim sonucunun ne olacağını, aslında hep
birlikte göreceğiz; 1 Nisan sabahı görüşmek üzere.
Saygılarımla.
(İYİ PARTİ sıralarından alkışlar) 
BAŞKAN
– Teşekkürler Sayın Erozan.
Şahıslar
adına ikinci söz Gaziantep Milletvekili Ali Muhittin Taşdoğan’a aittir.
Buyurun
Sayın Taşdoğan. (MHP ve AK PARTİ sıralarından alkışlar) 
Süreniz
beş dakikadır.
ALİ
MUHİTTİN TAŞDOĞAN (Gaziantep) – Sayın Başkan, değerli milletvekilleri; sağlıkla
ilgili bazı kanun ve kanun hükmünde kararnameleri konuşurken elbette ki ülkemiz
için büyük bir sağlık problemi olan diyabeti unutmamak gerekiyordu. Zira, dün
14 Kasım Diyabet Farkındalık Günü’ydü. Bu yüce Meclisin içerisinde görev yapan
birçok arkadaşımız da diyabet hastasıdır.
Diyabet,
vücudumuzda “pankreas” adlı salgı bezinin yeterli miktarda insülin hormonu
üretmemesi ya da ürettiği insülin hormonunun etkili bir şekilde kullanılamaması
durumunda gelişen ve ömür boyu süren bir hastalıktır. Son yıllarda insanların
değişen beslenme alışkanlıklarıyla beraber hızla yaygınlaşan yanlış beslenme
davranışları ve hareketsiz yaşam tarzı diyabete yani şeker hastalığına neden
olmaktadır. Toplumda her 10 kişiden 1’inde görülmektedir. Diyabetten korunmak
için hastanın bilinçlenerek kan şekerini kontrol altında tutması büyük önem
taşımaktadır.
Ülkemizde
yaklaşık 8-10 milyon civarında diyabet hastası bulunmaktadır ve bu hastaların
pek çoğunun böyle bir rahatsızlıktan haberi bile yoktur. Diyabetin birden fazla
tipi mevcuttur. Toplumda en sık tip 1, tip 2, insüline bağımlı olduğu için
bilinir. 
Diyabetin
belirtilerinin erken dönemde fark edilmesi ve vakit kaybetmeden önlem alınması
çok önemlidir. Vücudumuzu ideal kiloda tutmak da diyabetten uzaklaştırır.
Diyabet hastalığıyla mücadelede günlük spor egzersizleri, doğru beslenmeyle
kilonuzun kontrolü hedeflenmelidir. 
Katkı
maddeli gıdalar tüketilmemesi gerekir -“Katkı maddeli gıdalar” dediğimizde
burada bir parantez açmak gerekiyor- gastronomi şehrimiz olan Gaziantep’in
yemeklerini tüketmek gerekir. Kendi mevsiminde yetişmeyen sebzeleri tüketmek
yerine katkısız doğal yöntemlerle elde edilen sebzeler ve o sebzelerin doğal
kurutmalıklarıyla yapılan yemekler ile meşhur Gaziantep yemekleri tüketmek
ayrıca önem arz etmektedir. Bu da bir doktor tavsiyesi olarak yüce Meclisimize
arz edilir.
Yapılan
muayene ve tetkiklerle sağlıklı kabul edilebilecek kişilerde de insülin direnci
olduğu bilinmektedir. Bu oran toplumumuzda yüzde 25 civarındadır.
Ülkemizde
18 yaş altı yaklaşık 16 bin tip 1 diyabetli çocuğumuz bulunmaktadır. Bu
çocuklar yaşamlarını sürdürebilmek için günde en az 4-5 kez insülin enjeksiyonu
yaptırmak ya da insülin pompası kullanmak zorundadır. Tip 1 diyabetli çocuklar
için insülinsiz yaşam dört-altı haftayla sınırlıdır. Bu çocuklar için en hayati
risk, insülin tedavisi altındayken ani şeker yükselmesi ya da ondan daha
tehlikeli olan ani şeker düşmesidir. Bu ataklardan korunması ve insülin dozunun
ayarı için diyabetli çocukların aileleri sürekli kan şekeri takibi yapmak
zorundadırlar. Birçok anne ve baba çocuğunun uykuda hipoglisemi komasına
girmemesi için bütün gece boyunca ikişer saat arayla nöbetleşe olarak kan
şekeri ölçmekte ya da okul saatleri içinde, teneffüs aralarında okula gidip kan
şekeri kontrolü yapmaktadır. Bu durum aileler için bir dramdır. Bu nedenle 18
yaş altı tip 1 diyabetli çocuklar ve aileleri için alarm sistemine sahip
sürekli glikoz kontrol sistemleri hayat kurtarıcıdır.
Sürekli
glikoz kontrol cihazı, deri üzerine yapıştırılan, doku sıvısından yirmi dört
saat boyunca her iki-beş dakikada ölçüm yapabilen, mobil bir cihaza da
aktarılabilen bir yeni teknolojik gelişmedir. 
Sonuç
olarak, ideal sürekli glikoz kontrol cihazı, aileye ya da sağlık ekibine anında
sonuç aktarabilen, en düşük ve en yüksek kan şekeri sınırlarını ayarlayabilen
ve bu sınırların dışında aileyi uyarabilen otomatik bir alarm sistemidir.
Maalesef bu cihazın geri ödemesi yoktur. Bir an önce geri ödemeye alınması
gerekmektedir. 
Ayrıca,
diyabet hastalarının diğer bir problemi de döviz kurlarındaki yükselmeden
kaynaklı insülin pompalarındaki fiyat artışları ve devletin bu pompaları
karşılama miktarlarının çok yetersiz olmasıdır. Pompa aparat fiyatlarındaki ve
sensör fiyatlarındaki yükselme de hesaba katıldığında ailelerin ödediği para
aylık olarak asgari ücrete ulaşabilmektedir. Bu nedenle, aileler pompalardan
vazgeçmekte, diyabet hastası çocuklar daha acılı bir yöntem olan enjeksiyon
uygulamasına mecbur kalmaktadır.
Ekonomik
olarak zorlanan bu aileler, devlet desteğinin bir an önce arttırılmasını ve
döviz kurunun ödenebilir sabit bir düzeyde tutulmasını beklemektedirler.
Böylece diyabet hastalarının önündeki büyük bir ekonomik engel kalkmış
olacaktır.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Taşdoğan, buyurun. 
ALİ
MUHİTTİN TAŞDOĞAN (Devamla) – Teşekkür ederim Sayın Başkan.
Tip
1 diyabet hastalarının yaşamları boyunca sürecek olan sorunları dikkate
alındığında bu hastalıkla mücadele ederken hayat kalitelerinin düşeceğini,
ekonomik olarak sürekli tedavi giderlerinin olduğunu da unutmamak gerekir. Bu
ailelere ve hastalara destek olmak mahiyetinde sağlık durum raporuyla pozitif
bir ayrım gözeterek sosyal hayatta ve işe müracaatlarında gerekli kolaylıkların
sağlanması için bazı düzenlemelerin yapılması ve kararların alınması isabetli
olacaktır.
Genel
Kurulu saygıyla selamlarım. (MHP sıralarından alkışlar)
BAŞKAN
– Teşekkürler Sayın Taşdoğan.
Değerli
milletvekilleri, şimdi soru-cevap işlemine geçeceğim. Bu işlem on beş dakika
sürmektedir. Bu sürenin yarısını sisteme giriş sıralarına göre milletvekillerine
kullandıracağım, diğer yarısını da Komisyon kullanacaktır.
Şimdi
sisteme giriş sırasına göre milletvekillerine söz veriyorum.
Sayın
Başevirgen… Sayın Başevirgen yok.
Sayın
Şeker… Yok.
Sayın
Özkan… Yok.
Sayın
Bakırlıoğlu… Yok.
Sayın
Aydoğan… Yok.
Sayın
Karaca… Yok.
Sayın
Kılavuz… Yok.
Sayın
Güzel… Burada.
Buyurun.
SEMRA
GÜZEL (Diyarbakır) – Teşekkürler Sayın Başkan.
673
sayılı KHK’nin “Bazı yetkilerin iptali” başlıklı 9’uncu maddesinde oluşturulan
komisyonca OHAL dolayısıyla tutuklanıp sonrasında yurt dışı yasağıyla bırakılan
hekimlerin iş yeri hekimliği sertifikaları iptal edilmiştir. Bu süre içerisinde
Bakanlıkla yapılan görüşmelerde komisyonun aldığı karar uyarınca hakkında
herhangi bir ceza soruşturması olmayan, soruşturma olup da kovuşturmaya yer
olmadığı veya beraat kararıyla sonuçlanan yahut hakkında soruşturma
yürütülmekte olup da adli kontrol şartına gerek duyulmamış olan kişilerin
sertifikalarının verileceği öğrenilmiştir. Komisyon kararına uygun olarak
sertifikasını almak isteyen hekimlere cumhuriyet savcılığınca haklarında
soruşturma olmadığına ilişkin yazı verilmemektedir. Haklarında bir ceza
mahkûmiyeti olmadığını gösteren adli sicil belgesi alınabilse de bu belgeyi
genel müdürlük yeterli saymamaktadır. 
Yaşanan
bu kısır döngüden çıkılabilmesi için ve yapılan bu hukuksuzluklar nedeniyle
mağdur olan hekimlerin mağduriyetlerini gidermek için herhangi bir girişimde
bulunacak mısınız?
BAŞKAN
– Sayın Kılıç…
İMRAN
KILIÇ (Kahramanmaraş) – Teşekkür ederim Sayın Başkanım. 
Sağlıklı,
eğitimli, donanımlı nesiller yetiştirmek ve geleceğimizi bu anlamda güvenceye
almak en önemli amacımız ve çalışma alanımızdır çünkü biliriz ki en büyük nimet
sıhhat ve afiyet içerisinde olmaktır. Bu anlamda mekân, imkân ve insan üçlüsüne
önem veriyoruz. 
Şu
anda Kahramanmaraş Sütçü İmam Üniversitesinde eğitimine devam eden tıp
fakültesi morfoloji binamız yenileniyor ve bitme aşamasındadır. Yine, diş
hekimliği fakültemiz ve hastanemiz eğitim ve hizmetlerine devam ediyor. Tıp
fakültesi hastanemizin ilimize hizmetleri her türlü takdire şayandır. 
Kahramanmaraş
merkez, Elbistan, Ekinözü, Nurhak, Çağlayancerit, Göksun, Türkoğlu Devlet
Hastanelerimiz yenilenip donatılmıştır. Kahramanmaraş Diş Hastanesi yapılıp
donatılmış, Elbistan Diş Hastanesi ve Andırın Devlet Hastanesi inşası devam
ediyor. Pazarcık ve Afşin devlet hastanelerimiz de yatırıma alınmış olup
arsalarıyla ilgili bir kısım sorunların çözülmesine çalışılmaktadır. 112 Acil
Ambulans ve aile sağlığı merkezlerimiz de vatandaşlarımızın sağlık hizmetleri
için ellerinden geleni yapmaktadır. 
Her
şey insanımız ve onun sağlığı içindir. 
BAŞKAN
– Sayın İpekyüz… Yok. 
Sayın
Eronat…
OYA
ERONAT (Diyarbakır) – Sayın Başkan, değerli milletvekilleri; yirmi dakika önce
konuşma yapan HDP’li hatip Diyarbakır Bağlar ilçemizde 2 sağlık ocağının
kapatılıp karakol hâline getirildiğini söyledi. Bu bilgi doğru değildir. Hatip
Diyarbakır milletvekili olmadığı için bilemeyebilir. 
Sur’da
meydana gelen çukur teröründen sonra Bağlar ilçemizde de çukur kazılmak
istenmiştir. Meydana gelen olaylarda 5 Nisan Mahallesi’ndeki sağlık ocağı
güvenlik hasebiyle kapatılmış ama karakol hâline getirilmemiştir. 500 metre
ötede başka bir sağlık merkezi kiralanmıştır ve o bölgede 12 aile hekimi görev
yapmaktadır. 
Saygılarımla.

BAŞKAN
– Sayın Kasap… 
ALİ
FAZIL KASAP (Kütahya) – Teşekkür ederim Sayın Başkan. 
Sayın
Sağlık Bakanı Ahmet Demircan’ın şöyle bir sözü var: “Hasta sayısının artmasıyla
yükleniciye fazla bir ödeme yapılmayacaktır. Sadece miktara bağlı hizmetlerde
doluluk oranına bakılmaksızın aylık miktar garantisi vardır.” Yani MR,
tomografi, biyokimya vesaire, tüm tetkiklerde miktara bağlı olarak bir garanti
var. “Garanti yok.” diye bir kavram yok, yüzde 70 doluluk oranı hastaneyle
ilgili, farklı bir şey. 
Bu
konuda bir fıkra anlatmak isterim ama süre yeter mi bilmiyorum. Köylünün birisi
incir almaya gitmiş pazara. İncir vermişler, yemiş, çok hoşuna gitmiş. Aradan
iki hafta geçmiş, iki hafta geçtikten sonra tekrar pazara geliyor ama adını
bilmiyor, tarif ediyor: “İçi darı, dışı deriydi.” Patlıcan veriyorlar,
patlıcanı ilk ısırdıktan sonra diyor ki: “Hem uzamış hem tadı kaçmış.” Bu olay
da çok uzadı, tadı kaçtı. 
Teşekkürler.

BAŞKAN
– Sayın Kerestecioğlu yerine galiba Sayın Kemalbay soru sormak istiyor. 
FİLİZ
KERESTECİOĞLU DEMİR (Ankara) – Yok, benim ayrıca talebim var, sisteme
giremiyoruz. 
BAŞKAN
– Hayır, bu soru-cevap işlemi için mi girmiştiniz sisteme? 
FİLİZ
KERESTECİOĞLU DEMİR (Ankara) – Evet, bir soru sormak istiyorum. 
BAŞKAN
– O zaman, Sayın Kemalbay, buyurun. 
SERPİL
KEMALBAY PEKGÖZEGÜ (İzmir) – Teşekkür ederim Sayın Başkan. 
Cezaevlerinde
hasta tutsaklarla ilgili olarak Bakanlığa bir soru sormak istiyorum. 
İzmir
Buca Kırıklar F tipi Cezaevindeki Mahmut Aktaş’ın aort genişlemesi sebebiyle
hastaneye gitmesi gerekiyor fakat hastaneye sevki cezaevi tarafından ödeme
yokluğu sebebiyle gerçekleşmiyor. Bunun üzerine ben cezaevi müdürünü aradığım
zaman, cezaevi müdürü de bana “Hayır, sevk ödeneği olmadığı için sevk etmeme
durumu yok; tam tersine, hastanede sıra verilmediği için, altı ay sonraya sıra
verildiği için sevk edemiyoruz.” dedi. Aort genişlemesi çok riskli, ölüm riski
olan bir…
(Mikrofon
otomatik cihaz tarafından kapatıldı)
SERPİL
KEMALBAY PEKGÖZEGÜ (İzmir) - …durum olduğu için bu konuda Sağlık Bakanlığının
görüşünü talep ediyorum.
BAŞKAN
– Sayın Kerestecioğlu…
FİLİZ
KERESTECİOĞLU DEMİR (Ankara) – Ben bittikten sonra…
BAŞKAN
– Sizin sonra mı söz talebiniz?
FİLİZ
KERESTECİOĞLU DEMİR (Ankara) – Evet.
BAŞKAN
– Tamam.
Şimdi,
söz sırası Komisyonda.
Buyurun
Sayın Demircan.
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ AHMET DEMİRCAN (Samsun) – Sayın
Başkan, değerli milletvekilleri; görüşmekte olduğumuz kanun teklifinin ikinci
bölümüyle ilgili görüşmelerde soru-cevap kısmına gelmiş bulunuyoruz.
Değerli
milletvekillerinin bu kanunun gelişimi, oluşumu esnasında gerek Komisyonda
gerek Genel Kurulda vermiş oldukları katkı ve destek takdire şayandır.
Kanunların bundan sonra daha da artarak, daha da gelişerek olgunlaşması ve
geliştirilmesi Genel Kurulda ve komisyonlarda yapılacak ve devam ettirilecektir
elbette. Yeni dönemin, yeni sistemin teamülleri bu şekilde gelişecek ve
oluşacak.
Ben
sorulan suallerin cevaplayabileceğim kısmını cevaplayacağım;
cevaplayamayacağım, bilgim dâhilinde olmayan veya bizi değil de bakanlıklar
doğrudan ilgilendiren konuları da ilgili bakanlıklara aktaracağım.
Ceza
soruşturması olmayan kişilerin iş yeri hekimliği sertifikalarının verilmesiyle
ilgili Sayın Güzel’in bir suali var. Bu konuyu Bakanlığa ileteceğim, sizin
aktardığınız şekilde de zaten bu konuyu ele alacaklar. Burada kişilerin hak
kaybına uğramaması için Bakanlık üzerine düşeni elbette yapacaktır.
Sayın
Kılıç hastanelerle ilgili çalışmalarımızdan, Sağlık Bakanlığının
çalışmalarından bahsetti. Evet, Türkiye genelinde gerçekten sağlık
hizmetlerindeki gelişmelerin artmakta olduğu ve standardın yükselmekte olduğu,
yükseltilmekte olduğu, nitelikli yatakların sayısının arttığı malum. 2002’de AK
PARTİ iktidara geldiğinde Türkiye'nin sahip olduğu yatak sayısı 160 bindi.
Bugüne kadar 130 bin civarında -ki şimdi 130 bini aştı- nitelikli yatak ilave
edildi ve bu sayede Türkiye'deki yatak sayısı 230-240 bin arasında şu anda.
Rakam aritmetik hatası olarak algılanmasın, “160+130=290” olması lazım ama
tabii ki miadını doldurmuş hastaneler yıkıldığı için, o koğuş sistemi ortadan
kaldırıldığı için, nitelikli yatak döneminde şu anda ulaştığımız yatak sayısı,
Türkiye'de 10 bin nüfusa 30-33 arası bir yatak standardına doğru gidiyor.
Tabii,
aynı buna muvazi olarak Türkiye'de sağlık hizmetlerinin personel ihtiyacı da
giderek artan bir şekilde karşılanmaya çalışılıyor. Hekim açığının kapatılması
konusu en önemli konu, konuşmalarda geçtiği için girmek istedim bu konuya.
Elbette ki hekim açığını kapatmak için harekete geçtiğinizde, pratisyen hekim
açısından sonucu en erken altı ila yedi yılda hissediyorsunuz, uzman hekim
açısından ise bu on yılı aşıyor, etkisini on yıl sonra hissetmeye
başlıyorsunuz. 
Mesela,
ben Bakanlığa geldiğimde, Türkiye'de uzman hekim için TUS’ta açılan kontenjan
sayısı yıllık 6 bin idi, bunu 2 bin artırarak 8 bine çıkardık çünkü Türkiye'nin
pratisyen hekim açığı 2023, 2024’lerde iyice azalacak, belki zorunlu hizmetin
kalkmasıyla karşılaşacağız ama uzman hekim açığımızı kapatmamız konusunda 2030’lara
sâri bir tarih öngörülüyor çünkü yeni uzmanlık dalları söz konusu ve bu
uzmanlık dallarının doldurulması zaman alacak.
Değerli
arkadaşlar, Sayın Kasap’ın miktara bağlı garantiyle ilgili söylediği söz benim
ifadem değil. Biz bir garantiden bahsetmiyoruz. Birtakım hizmetlerin ihale
edilebilmesi için, miktara bağlı hizmetlerin ihale edilebilmesi için bir rakam
konulur; bu rakam üzerinden ihale konuşulur, rakamlar, teklifler alınır.
Mesela, bugün için biz devlet hastanelerinde hizmet satın alırız; röntgen,
tomografi, NMR cihazları gibi. Bu hizmet satın alınması ihalesinde bu
cihazların o bölgede, o hastanede yaklaşık yüzde kaç dolulukla istihdam
edileceği zikredilerek ihale yapılır. Yoksa bir garanti mevzubahis değildir.
İhale, gelen teklif ondan sonra oluşur ve en uygun teklifi verene bu hizmet
verilir. İlla burada “Hasta garantili hastane yapılıyor.” tezini ispatlamak
için, söylemediğimiz veya başka kasıtla söylenmiş sözleri tevil etmeye gerek
yok. Açık ve net, hasta garantisi, sayı garantisi yoktur; miktara bağlı
hizmetlerde belli bir sayı üzerinden hizmetin ihalesi yapılır. 
Değerli
arkadaşlar, Sayın Kemalbay’ın bir sorusu var. Bunu ilgili bakanlığa ileteceğim.
Tabii, İçişleri Bakanlığı ve Sağlık Bakanlığını da ilgilendiren bir konu.
Tutsak hastalarla ilgili… Yani “tutsak” tanımını kabul etmiyorum. Bizde tutsak
yok, bizde mahkûm hasta var yani mahkûm var, tutuklu var. O kelimeyi
reddediyorum, siz “tutsak” tanımını kullandığınız için o kelimeyi kullandım.
Mahkûm ve tutuklu hastaların cezaevlerinde tedavileri, bakımı, bütün
vatandaşlar neye tabiyse… Onlar da hasta olduklarını beyan ettiklerinde,
savcılar tarafından, cezaevi yönetimi tarafından, cezaevi doktoru tarafından
görülür, ilgili hastanelere sevk edilir. Onlar da sağlık sigortası kapsamı
dâhilindedir, sosyal güvence dâhilindedir. Meseleyi böyle ortaya koyalım. Onun
için o “tutsak” terimini de reddettiğimi burada zikretmiş olayım.
Değerli
arkadaşlar, önümüzdeki süreçte, ben Meclisin bu yasayı geçirme konusunda, bu
teklifi yasalaştırma konusunda göstereceği performansın, göstermekte olduğu
performansın ve katkının sağladığı iyileştirme, geliştirme noktasında,
milletvekili arkadaşlarımıza, Komisyon üyelerimize ayrıca teşekkür etmeyi bir
borç biliyorum.
Teşekkür
ediyorum.
Sayın
Başkanım, teşekkür ediyorum, benim sunuşum bu kadar.
SERPİL
KEMALBAY PEKGÖZEGÜ (İzmir) – Sayın Başkan…
BAŞKAN
– Sayın Kerestecioğlu’nun söz talebi var Sayın Kemalbay, önce onu karşılayayım.
Buyurun.
FİLİZ
KERESTECİOĞLU DEMİR (Ankara) – Teşekkürler Sayın Başkan.
Ben
de aslında bir açıklama rica ediyorum. Öncelikle çok sayıda bebekli anneden biz
başvuru alıyoruz ve gerçekten hukuka aykırı olarak, daha yeni doğum yapmış
insanların cezaevine girdiklerini ifade ediyorlar başvuranlar. Bu konu ciddi
bir vahamet taşıyor şu anda Türkiye’de.
İkinci
nokta: Bakanlık denetçisi Mustafa Kılınç’ın imzasını taşıyan (89/03) sayılı 84
sayfalık soruşturma raporunu 7 Kasımda sizden yazılı olarak talep ettim. Aynı
zamanda bununla ilgili bir önerge de verdik. Bu konu, 2016 yılında İstanbul’da
Kanuni Sultan Süleyman Hastanesinde çocuk gebeliklerin ortaya çıkmasıyla
ilgili.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Kerestecioğlu.
FİLİZ
KERESTECİOĞLU DEMİR (Ankara) – Kamuoyunun tepkisi üzerine ardından soruşturma
başlatılmış Bakanlığınızca ve rakamlar aslında o sırada ortaya çıkan 110 gibi
rakamlar değil. 1.260 çocuk gebeliğinin olduğu ortaya çıkmış bu raporla. Ben
bilgi edinme hakkıma dayanarak bu raporu sizden rica ediyorum, daha doğrusu,
kamuoyuna açıklanmasını rica ediyorum. 
Geçen
hafta burada Meclis Başkan Vekili Sayın Levent Gök de ilgileneceğini söylemişti
bu durumla. Gerçekten, bu raporu kamuoyuyla paylaşıp bununla ilgili ne
yapılıyor yani bu çocuklarla ilgili sonrasında da ne yapıldığının bilgisini
lütfen bizimle paylaşınız.
Sayın
Başkan, son olarak, elimde TTB’nin ciddi bir raporu var, araştırma raporu. Diyarbakır
Bağlar 2, 3 No.lu Aile Sağlık Merkezlerinin yerinde şu anda ne var? Gerçekten,
hani bu “Yok.” diyenlerin bir bakıp da sorması lazım. Karakol yapılmış oraya. 5
Nisan Mahallesi, Nükhet Coşkun Caddesi, Bağlar/Diyarbakır.
Teşekkür
ederim.
BAŞKAN
– Teşekkürler Sayın Kerestecioğlu.
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ AHMET DEMİRCAN (Samsun) – Sayın
Başkan…
BAŞKAN
– İsterseniz Sayın Kemalbay’ın da sorusunu alalım çünkü sanırım o da bir soru
soracak, sonra ikisine birden cevap verin lütfen.
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ AHMET DEMİRCAN (Samsun) –
Tamam.
BAŞKAN
– Buyurun Sayın Kemalbay.
SERPİL
KEMALBAY PEKGÖZEGÜ (İzmir) – Teşekkür ederim Başkan.
Tabii,
Sayın Demircan “tutsak” kelimesine şerh koyuyor, bunu anlayışla karşılıyorum.
Çünkü aynı düşünmek zorunda değiliz, aynı düşünmüyoruz. 10 bine yakın üyesi,
aktivisti, eş başkanları, belediye eş başkanları tutsak olan, rehin olan bir
partinin milletvekili olarak adaletin olmadığı, hukukun olmadığı ve insan
hakları evrensel normlarının bulunmadığı bir ülkedeki tutuklu mahpuslardan
bahsediyoruz. Bunlar bana göre tutsaktırlar.
Ayrıca,
Mahmut Aktaş sevk alamadığı için sağlık hakkını kullanamıyor, ona da cevap
alabilirsem çok sevinirim.
Teşekkürler.
BAŞKAN
– Teşekkürler Sayın Kemalbay.
Buyurun
Sayın Demircan.
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ AHMET DEMİRCAN (Samsun) – Sayın
Başkanım, değerli milletvekili arkadaşlarım; Sayın Kerestecioğlu’nun bahsettiği
Kanuni Sultan Süleyman Hastanesinde o gün medyaya da düşen hadise, medyaya
düşen bu haber bizim Bakanlığımız zamanında oluştu. Onunla ilgili savcılık
zaten adli kovuşturmayı yapıyor ve başlatmıştı, biz de idari soruşturma
başlatmıştık ve son şekli… Tabii, bilgi edinme hakkıyla talep etmek hakkınız.
Bu konuyu Bakanlığımıza ileteceğim, sizin bilgi edinme hakkınızın yerine
getirilmesi için gereken neyse yapılmasını sağlamaya çalışacağım, bana düşeni. 
FİLİZ
KERESTECİOĞLU DEMİR (Ankara) – CİMER’den de talep ettim ayrıca. 
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ AHMET DEMİRCAN (Samsun) – Sayın
Kemalbay yine aynı şekilde o kelimeyi tekrar kullandı ama Türkiye’de böyle bir
durum yok. Cezaevlerinde tutuklu var, mahkûm var, onlarla ilgili sağlık
hizmetleri de devam ediyor. 
BAŞKAN
– Teşekkürler.
Birleşime
on dakika ara veriyorum. 
Kapanma Saati: 16.58
ÜÇÜNCÜ OTURUM
Açılma Saati: 17.23
BAŞKAN: Başkan Vekili Mithat SANCAR
KÂTİP
ÜYELER: Şeyhmus DİNÇEL (Mardin), Mustafa AÇIKGÖZ (Nevşehir) 
-----0-----
BAŞKAN
– Türkiye Büyük Millet Meclisinin 18’inci Birleşiminin Üçüncü Oturumunu
açıyorum.
12
sıra sayılı Kanun Teklifi’nin görüşmelerine devam ediyoruz. 
Komisyon
yerinde. 
İkinci
bölüm üzerindeki görüşmeler tamamlanmıştır. Şimdi ikinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
23’üncü
madde üzerinde bir önerge vardır, önergeyi okutuyorum:
Türkiye Büyük Millet Meclisi Başkanlığına
Görüşülmekte
olan kanun teklifinin çerçeve 23’üncü maddesiyle değiştirilmesi öngörülen 4207
sayılı Kanun’un 3’üncü maddesinin (6)’ncı fıkrasının aşağıdaki şekilde
değiştirilmesini arz ve teklif ederiz. 
 Mehmet
Emin Akbaşoğlu Mehmet Doğan Kubat Ünal Demirtaş Çankırı İstanbul Zonguldak
 Recep
Özel Ramazan Can
 Isparta Kırıkkale
“(6)
Televizyonda yayınlanan programlarda, filmlerde, dizilerde, müzik kliplerinde,
reklam ve tanıtım filmlerinde, sinema ve tiyatrolarda gösterilen eserlerde
tütün ürünlerinin kullanılması ve görüntülerine yer verilmesi ya da internet,
topluma açık olan sosyal medya veya benzeri ortamlarda ticari gaye ile veya
reklam amacıyla tütün ürünlerinin kullanılması ve görüntülerine yer verilmesi
yasaktır.”
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Takdire bırakıyoruz efendim. 
BAŞKAN
– Önerge üzerinde söz talebi yok, gerekçeyi okutuyorum:
Gerekçe:

İnternet
ortamı ve sosyal medyada ticari gaye ve reklam amacıyla tütün ürünlerinin
kullanılmasının ve görüntülerine yer verilmesinin yasaklanması amacıyla bu
önerge hazırlanmıştır. 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmiştir. 
Kabul
edilen önerge doğrultusunda 23’üncü maddeyi oylarınıza sunuyorum: Kabul
edenler… Kabul etmeyenler… 23’üncü madde kabul edilmiştir. 
24’üncü
madde üzerinde önerge yoktur. 
Maddeyi
doğrudan oylarınıza sunuyorum: Kabul edenler… Kabul etmeyenler… Madde kabul
edilmiştir. 
25’inci
madde üzerinde bir adet önerge vardır, okutup işleme alıyorum:
Türkiye Büyük Millet Meclisi Başkanlığına
Görüşülmekte
olan 12 sıra sayılı Kanun Teklifi’nin 25’inci maddesinin teklif metninden
çıkarılmasını arz ve teklif ederiz. 
 Lütfü Türkkan  Engin
Altay  Tuba Vural Çokal
 Kocaeli  İstanbul
 Antalya 
 Ali Şeker  Ümit
Dikbayır  Çetin Arık
 İstanbul  Sakarya
 Kayseri 
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim. 
BAŞKAN
– Önerge üzerinde söz talebi yoktur, gerekçeyi okutuyorum:
Gerekçe:
Önergeyle
maddenin teklif metninden çıkarılması amaçlanmaktadır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Bu
durumda, 25’inci madde metinden çıkmış oluyor.
26’ncı
madde üzerinde iki adet önerge vardır, okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan 12 sıra sayılı Kanun Teklifi’nin çerçeve 26’ncı maddesiyle 4207 sayılı
Kanun’a eklenen geçici 5’inci maddenin (1)’inci fıkrasının aşağıdaki şekilde
değiştirilmesini arz ve teklif ederiz.
 Muhammet
Emin Akbaşoğlu Mehmet Doğan Kubat Fehmi Alpay Özalan
 Çankırı İstanbul İzmir
 Abdullah
Güler Selahattin Minsolmaz Habibe Öçal
 İstanbul Kırklareli Kahramanmaraş
 Sefer
Aycan Ramazan Can Muhammed Levent Bülbül
 Kahramanmaraş Kırıkkale Sakarya
 Hayati
Arkaz Cemal Enginyurt
 İstanbul Ordu
“(1)
Bu maddenin yürürlüğe girdiği tarihten önce Türkiye’de üretilen veya ithal
edilen tütün ürünleri, yedi ay içinde 4 üncü maddenin üçüncü fıkrasına uygun
hale getirilir. Bu süre Tarım ve Orman Bakanlığı tarafından altı aya kadar
uzatılabilir.”
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Takdire bırakıyoruz efendim. 
BAŞKAN
– Önerge üzerinde söz talebi yoktur.
Gerekçeyi
okutuyorum:
Gerekçe:
Değişiklikle
Tarım ve Orman Bakanlığına maddede belirtilen süreyi altı aya kadar uzatabilme
yetkisi verilmektedir. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
26’ncı
madde üzerinde bir önerge daha vardır, onu da okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 26’ncı maddesinin (2)’nci fıkrasında
“içinde” ibaresinin “içerisinde” ibaresi olarak değiştirilmesini arz ve teklif
ederim.
 Hüseyin Örs  Dursun
Ataş Feridun Bahşi
 Trabzon Kayseri Antalya
 Tamer Akkal Ayhan Erel
 Manisa Aksaray
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz.
BAŞKAN
– Önerge üzerinde Aksaray Milletvekili Ayhan Erel’in söz talebi vardır.
Buyurun
Sayın Erel. (İYİ PARTİ sıralarından alkışlar)
Süreniz
beş dakikadır. 
AYHAN
EREL (Aksaray) – Sayın Başkanım, değerli milletvekilleri, çok kıymetli Komisyon
üyeleri; ünlü düşünürlerden Bertrand Russell -istek yasakla artar- insanın
yasaklara karşı kendisini cezbeden bir istek duyduğunu ifade eder. Yasak,
insanlarda farklı tepkilere yol açar. Çoğu kez yasaklar bizi vazgeçireceği
yerde, yasak olana daha çok yaklaştırır. Yasak, bilinmeyenin ardında ne
olduğuna dair yoğun bir meraka dönüşür. Dolayısıyla bu durum cazibeli ve karşı
konulamaz bir hâl alır. Bir şeyi popüler yapmak istiyorsanız önce onu
yasaklamalısınız. Dünyanın en yaratıcı ve etkileyici reklamını ortaya koymaya
çalışan, istisnasız milyarlarca kâr eden sigara sektörünü düşünün bir kere.
Eğer, sizin gerçekten içmeyeceğinizi düşünselerdi sizce sigarayı yasaklı obje
olarak size sunarlar mıydı? 
Yasaklamalarla
arzu edilen başarı ve verimi yakalamak mümkün değildir. Yasaklar yerine,
toplumu eğitmenin, toplumu bilinçlendirmenin daha akılcı ve daha çözümcü bir
yol olacağı kanaatindeyiz. 1990’lı yıllarda çocuklarımıza yasak ettiğimiz
bilgisayarla buluşmak adına internet kafelere akın akın giden çocuklarımızı
bilmekteyiz. Yine, kilo problemi yüzünden anasının, babasının evde ekmeği
yasakladığı çocuklarımızın okul kantinlerinde günde iki üç ekmek yediğini de
tespit etmekteyiz. Dolayısıyla sigarayı belli kalıplara sokarak, vitrin altına
gizleyerek insanların sigara içmesini engellemek veya sigaraya olan özlemini
ortadan kaldırmak mümkün değildir. Bunun yerine, küçük yaşlardan başlayarak
eğitimi etkin kılmak bence en iyi uygulamalardan biri olacaktır. Bu uygulamadan
daha çok zarar görecek olan esnaflardan bir tanesi de bakkallarımızdır. Artık
mahallelerde bakkala adres sormak, çocuklarımıza “Oğlum, anahtarı bakkala
bıraktık, git oradan al.” demek imkânsız hâle geldi. Marketler yüzünden, market
zincirleri yüzünden, bir kültürümüz olan, dayanışmayı, birleşmeyi ortaya koyan,
mahallenin neredeyse Güzin ablası hâline gelen mahalle bakkalları sigaraya
getirilen bu yasakla birlikte daha da zor bir duruma gelecek ve kapanmayla
karşı karşıya kalacaktır. 
Yine,
daha vahim bir durum, bu kadar yasaklamalar sigara kaçakçılığını daha da
artıracak, sigara kaçakçılığı yüzünden devlet önemli bir ölçüde gelir kaybına
uğrayacaktır. Dolayısıyla ta baştan beri söylediğimiz gibi, zaten kaçakçılıkla
beslenen terör örgütlerinin bu yasaklamalarla birlikte kaçakçılık oranı daha
üst düzeye çıkacak ve terör örgütlerinin ekmeğine yağ sürülmüş olacak, devlet
de büyük ölçüde vergi kaybına uğrayacaktır. Bu uygulamayla birlikte, zaten zor
durumda olan esnaflarımızın bakkallarında fiziksel anlamda değişiklikler
yapacaklarından maddi kayıplarına da yol açacaktır. 
Yine,
bu yasanın adına baktığımızda, kamuoyunda bilinen adı “sağlıkta şiddeti önleme”
ama şiddeti önleme adına bu kanun kapsamında hiçbir şeye rastlamadık desek
yerinde olur. Yine aile hekimlerinin beklentisine cevap vermediğini
görmekteyiz. Aile hekimleri kamu hizmeti görmektedir ancak aile hekimlerinin,
diğer kamu hizmetini gören hekimlerle arasında özlük hakları bakımından, statü
bakımından çok büyük farklılıklar vardır. Aile hekimleriyle birlikte kamuda
çalışan diğer hekimlerin de aynı hak ve statüye kavuşturulması gerekmektedir. 
Aile
sağlığı merkezlerinin özel iş yeri statüsüne dönüşme durumu, vatandaşların
kendi aile hekimini seçme özgürlüğünün elinden alınması durumu millette ve aile
hekimlerinde kaygı yaratmaktadır. Yine aile sağlık merkezlerinin özel iş yeri
hâline getirilmesi sağlık problemlerini daha da çekilmez hâle getirecektir
diyorum. 
Bu
vesileyle yüce heyetinizi saygıyla selamlıyorum. (İYİ PARTİ sıralarından
alkışlar)
BAŞKAN
– Teşekkürler Sayın Erel.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
26’ncı
maddeyi biraz önce kabul edilen önerge doğrultusunda oylarınıza sunuyorum:
Kabul edenler… -İlk önerge kabul edilmişti değerli milletvekilleri o önerge
doğrultusunda şimdi maddeyi oylarınıza sunuyorum- Etmeyenler… 26’ncı madde
kabul edilmiştir.
27’nci
madde üzerinde dört ayrı önerge vardır, okutup işleme koyacağım.
Türkiye Büyük Millet Meclisi Başkanlığına
Görüşülmekte
olan 12 sıra sayılı Kanun Teklifi’nin 27’nci maddesinin kanun teklifinden
çıkarılmasını arz ve teklif ederiz.
 Meral
Danış Beştaş Serpil Kemalbay Pekgözegü Mahmut Toğrul
 Siirt İzmir Gaziantep
 Adnan
Selçuk Mızraklı Murat Çepni
 Diyarbakır İzmir
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) - Katılmıyoruz efendim.
BAŞKAN
– Önerge üzerinde İzmir Milletvekili Murat Çepni konuşacaktır. 
Buyurun
Sayın Çepni. (HDP sıralarından alkışlar)
Süreniz
beş dakikadır.
MURAT
ÇEPNİ (İzmir) – Başkan, Genel Kurul ve değerli halklarımız; şimdi, devletin
varlık sebeplerinden bir tanesi ya da en öncelikli olanı sağlık hizmetlerinin
halk lehine düzenlenmesidir yani önleyici sağlık hizmetlerini düzenlemektir,
planlamaktır, hayata geçirmektir. Fakat bu yasa teklifinde gördüğünüz üzere, bu
madde de yani aile sağlığı merkezleri maddesinde de gördüğümüz üzere devlet
bunları bu biçimde planlamak yerine tam tersine ticarileştirerek,
şirketleştirerek hastaneleri, hekimleri işveren, hastaları da müşteri
pozisyonuna sokmaya çalışıyor. Dolayısıyla iktidarın on altı yıllık
geliştirdiği ülkeyi bir şirket gibi yönetme politikaları bu yasa teklifinde de,
bu maddede de bir kez daha açığa çıkıyor. Bu madde, 27’nci madde aslında 5’inci
madde kadar tehlikeli bir madde. 5’inci maddeyi yazan siyasi akıl aslında bu
maddeyle kafasındaki planı hayata geçirmeye çalışıyor. Bu maddede biz esas
olarak diyelim ki “aile sağlığı merkezleri” kavramına karşı çıkıyoruz. Bu isim
“halk sağlığı merkezleri” biçiminde değiştirilmelidir. Aile bireylerden oluşur
ve her bir birey sağlık hizmetini ayrı ayrı alma hakkına sahiptir, devlet de bu
hakkı uygulamakla, kurmakla yükümlüdür. Dolayısıyla burada “halk sağlığı”
demeli, “aile” kavramı aile bireylerini yok sayan bir ifadedir. 
Şimdi,
burada yapılan düzenlemelerin bazı başlıkları da şöyle: 
Aile
hekimleri personelini alabilir ve çalıştırabilir. Bu, aile sağlığı merkezlerine
özel bir politika. Buradaki hekimler tamamen bir işletmeci pozisyonuna
sokuluyorlar. 
Bir
diğeri: 65 yaş sınırı getiriliyor buralarda çalışan hekimlere. Oysa normalde,
bir yıl önce yapılan düzenlemeyle bu 72 yaşa çıkarılmasına rağmen buralardaki
hekimler 65 yaş sınırıyla sınırlandırılıyor. 
Bir
diğeri: Burada çalışan personel işsizlik sigortasından faydalanamıyor. Oysa bu
yine Anayasa’ya aykırı bir madde. Bu, aynı zamanda, buraları bir taşeron
biçiminde yönetmenin bir aracı. Taşeron sistemi zaten iktidarın hemen her
alanda uygulamaya çalıştığı bir model. 
Yine,
buradaki hekimlerin yıllık izinlerine bir yıl içerisinde kullanılma sınırı
getiriliyor. Oysa diğer alanlardaki hekimler bunu iki yıl içerisinde
kullanabiliyorlar. Yine mazeret izni de 10+10 gün iken burada beş günle
sınırlandırılıyor, hastalık izinleri de kırk güne indiriliyor. 
Şimdi,
Hükûmet zaten bu toplumu hasta etmiş, yani tabiplerimizin belirttiği gibi,
aslında AKP bir halk sağlığı sorunudur. Şimdi, toplumu hasta edeceksiniz,
sonrasında da toplumu ticarethanelere dönüştürdüğünüz kurumlara teslim
edeceksiniz. 
Memlekette
doktor açığı var, 65 yaş sınırıyla bu açığı büyütüyorsunuz. Şimdi soruyoruz: Bu
açığı nasıl kapatacaksınız? Türkiye’de bir hekime düşen hasta sayısı 3.295, bu
rakam İngiltere’de 1.800, Danimarka’da 1.600, Portekiz’de 1.500, Almanya’da
bin. 
Yine,
BM raporlarına göre 188 ülke içerisinde Türkiye, 103’üncü sırada ama gelin
görün ki AKP Genel Başkanı şöyle söylüyor: “Sağlık hizmetlerinde dünyada bir
numarayız.” Tabii, şöyle olabilir: Şimdi, sağlık sektörünü bir sağlık turizmi
üzerinden tariflediği için, evet, sağlık turizmi açısından bir numara olabilir
ama sağlık hizmetleri açısından, halk sağlığı açısından tablomuz budur. 
Şimdi,
bu uygulamalarla hastane hekimleri patronlaştırılıyor, çalışanlar eleman hâline
getiriliyor ve kurumun kendisi de bir ticarethaneye dönüştürülüyor. 
Şimdi,
AKP iktidarı bu kanun teklifinde de görüldüğü üzere emek alanında ne yapıyorsa,
eğitim alanında ne yapıyorsa sağlık alanında da bunu yapıyor. Bakın, bütçede
savaşa…
(Mikrofon
otomatik cihaz tarafından kapatıldı)
BAŞKAN
– Bir dakika daha ek süre veriyorum Sayın Çepni.
Buyurun.

MURAT
ÇEPNİ (Devamla) – Teşekkürler Başkan.
Bakın,
bütçedeki rakamlara baktığımızda artan, büyüyen tek kalem savaş sanayisidir.
Savaş sanayisi artıyor fakat diğer kalemler hızla azalıyor. Biz “Savaşa değil
eğitime, sağlığa bütçe.” diyoruz. Kendisini bütünüyle savaş siyaseti üzerinden
kuran, toplumu kamplaştırmak üzerine kuran, AKP’li olmayanlara yaşam hakkı
tanımayan… Aslında burada şunu söylüyor, bütün bu yasalarla şunu söylüyor:
Rahatlık mı istiyorsunuz, huzur mu istiyorsunuz AKP üyesi olacaksınız. Eğer AKP
üyesi değilseniz, AKP’nin halk düşmanı siyasetinin taraftarı değilseniz
ölmelisiniz; ölürsünüz ya da aç kalırsınız. Tıpkı üçüncü havalimanında
yaşandığı gibi, tıpkı bütün emek alanında yaşandığı gibi ama şunu söyleyerek
bitiriyorum: Bütün bu uygulamalar karşısında halkımıza şu çağrıyı yapıyoruz:
Evet, bu yasalar buralarda yapılabilir, sarayda yapılabilir, saraydakinin
sorunu olmayabilir, sarayın olanakları büyüyebilir ama halklarımız bu halk
karşıtı yasaları sokaklarda yırtacaklardır, örgütlenerek, siyaset yaparak bu
yasaları yakacaklardır. (HDP sıralarından alkışlar) 
BAŞKAN
– Teşekkürler Sayın Çepni.
MUHAMMET
EMİN AKBAŞOĞLU (Çankırı) – Sayın Başkan...
BAŞKAN
– Buyurun Sayın Akbaşoğlu.
III.- AÇIKLAMALAR (Devam)
36.- Çankırı Milletvekili Muhammet Emin Akbaşoğlu’nun, İzmir
Milletvekili Murat Çepni’nin 12 sıra sayılı Kanun Teklifi’nin 27’nci maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Çok teşekkür ederim Sayın Başkan.
Biraz
evvel kürsüde konuşan hatibin iddialarının hiçbirine katılma imkânı yok çünkü
gerçek dışı. AK PARTİ’nin toplumu kamplaştırmaya, savaşa yönelik yaklaşımlarda
bulundurduğu gibi iddiaları ve sağlıkla ilgili hususlarda, dünya örnekleri
çerçevesinde, Türkiye’nin durumuna ilişkin değerlendirmeleri doğru ve gerçeği
ifade eden yaklaşımlar değil. 
Türkiye
sağlık sektöründe hakikaten bir muazzam marka hâline gelmiştir ve dünyaya
örneklik teşkil etmektedir. Zira BAĞ-KUR, Emekli Sandığı ve SSK’nin Sosyal
Güvenlik Kurumu çatısı altında birleştirilmesi neticesinde yediden yetmiş
yediye toplumun bütün kesimlerinin devlet, üniversite ve özel hastanelerden
yararlanabilmesi imkânı getirilmiş ve hakikaten bütün dünyanın ilgisini
çekmiştir. Bu konuda sağlık sektörü, evet, sağlık turizmi yönünden de dışarıdan
birçok ülkeden vatandaşların Türkiye’yi tercih etmesine ve burada hem nitelikli
hem de uygun bir şekilde tedavi görüp döviz kazandırılmasına da sağlık
sektöründeki yatırımlarımız vesile olmuştur. Bunun böylece bilinmesini ve kayda
geçmesini istiyorum.
Teşekkür
ederim.
BAŞKAN
– Teşekkürler Sayın Akbaşoğlu.
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Samsun Milletvekili Ahmet Demircan ve 5 milletvekilinin Sağlıkla
İlgili Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi (2/1186) ile Sağlık, Aile, Çalışma ve Sosyal İşler Komisyonu
Raporu (S. Sayısı: 12) (Devam)
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
27’nci
madde üzerinde dört adet önerge olduğunu söylemiştim, bunları aykırılık
sırasına göre okutup işleme alacağımı belirtmiştim. Önergelerden bir tanesi
geri çekilmiş bulunuyor. 
Diğer
önergeye geçiyorum, önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 12 sıra sayılı Kanun Teklifi’nin çerçeve 27’nci maddesinde yer alan “,
fıkraya aşağıdaki cümle” ibaresi ile bu ibare uyarınca 5258 sayılı Kanun’un
3’üncü maddesinin ikinci fıkrasına eklenen cümlenin tekliften çıkarılmasını ve
maddeye eklenen son fıkranın üçüncü cümlesindeki “hükümleri” ibaresinin
“süreleri” olarak değiştirilmesini arz ve teklif ederiz.
 Muhammet
Emin Akbaşoğlu Muhammed Levent Bülbül Mehmet Doğan Kubat
 Çankırı Sakarya İstanbul
 Yavuz
Subaşı Hayati Arkaz Cemal Enginyurt
 Balıkesir İstanbul Ordu
 Fehmi
Alpay Özalan Ahmet Kılıç Mehmet Uğur Gökgöz
 İzmir Bursa Isparta
 Sabahat
Özgürsoy Çelik Semiha Ekinci Zafer Işık
 Hatay Sivas Bursa
 Sefer
Aycan Refik Özen Bahar Ayvazoğlu
 Kahramanmaraş Bursa Trabzon
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Takdire bırakıyoruz efendim.
BAŞKAN
– Önerge üzerinde söz talebi yoktur.
Gerekçeyi
okutuyorum:
Gerekçe:

Kamu
görevlisi olmayanlardan aile hekimi ve aile sağlığı elemanı olarak çalışanların
işsizlik sigortasına tabi tutulmasının uygun olacağı değerlendirildiğinden,
4447 sayılı İşsizlik Sigortası Kanunu’ndan istisna edilmesine dair düzenlemenin
teklif metninden çıkarılması amaçlanmaktadır. 
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 12 sıra sayılı Sağlıkla İlgili Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 27’nci maddesinde yer alan “aile
hekimleri ve aile sağlığı çalışanları altmış beş yaşına kadar” ifadesinin “aile
hekimleri ve aile sağlığı çalışanları yetmiş iki yaşına kadar” şeklinde
değiştirilmesini arz ve teklif ederiz.
 Ünal
Demirtaş Burhanettin Bulut Kani Beko
 Zonguldak Adana İzmir
 Neslihan
Hancıoğlu Ali Fazıl Kasap
 Samsun Kütahya
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim.
BAŞKAN
– Önerge üzerinde Zonguldak Milletvekili Ünal Demirtaş konuşacaktır. 
Buyurun
Sayın Demirtaş. (CHP sıralarından alkışlar) 
Süreniz
beş dakikadır.
ÜNAL
DEMİRTAŞ (Zonguldak) – Teşekkür ederim Sayın Başkan.
Genel
Kurulu saygıyla selamlıyorum.
Evet
“yeni sistem” dediğimiz Cumhurbaşkanlığı hükûmet sisteminde Sağlık Komisyonunda
ilk defa bir kanun teklifiyle AK PARTİ Grubu geldi ve bu 44 maddelik paketi
görüşmeye başladık. Tabii, bunun torba yasa niteliğine kavuşmuş bir teklif
olduğunu anladık netice itibarıyla ve sağlıkta birçok konuyu içeren ve birçok
maddede değişiklik öngören bir teklifti. Genel anlamıyla baktığımızda, tabii,
AK PARTİ hükûmetleri sağlıkta birtakım olumlu adımlar attı, bunu inkâr etmemiz
aslında yanlış olur işin açıkçası. 
MUHAMMET
EMİN AKBAŞOĞLU (Çankırı) – Teşekkür ederiz, bir gerçeği tespit ettiniz.
ÜNAL
DEMİRTAŞ (Devamla) – Ancak bu madde, bu getirdiğiniz paket sağlıktaki mevcut
sorunları çözeceğine daha çok derinleştirerek artıracak bir paketti, bunu net
olarak söyleyebiliriz çünkü kanun geldikten sonra yaptığımız çalışmalarda kanun
teklifinin ilk şekli ile şu anda almış olduğu şekil birbirinden çok farklı bir
boyuta geldi. Bu neden kaynaklanıyor? Şundan kaynaklanıyor, diyorsunuz ki:
“Yeni bir sistem getirdik, Cumhurbaşkanlığı hükûmet sistemi.” Nedir bu sistemin
özelliği? “Yasama daha güçlü olacak, kuvvetler ayrılığı sert bir şekilde
gerçekleşecek ve o şekilde daha doğru, toplumun ihtiyaçlarına daha çok karşılık
verecek yasalar çıkaracağız.” diyorsunuz yani “Kaliteli, nitelikli, toplumun
ihtiyaçlarını karşılayacak yasa çıkaracağız.” iddianız vardı. Özellikle Anayasa
değişikliği öncesinde Cumhurbaşkanı Danışmanı Şükrü Karatepe’nin 19/12/2016’da
bir ifadesi var, onu okumak istiyorum. Diyor ki: “Yeni sistem kabul edilirse
Parlamentonun yapısı çok değişecek, artık Hükûmet yasa tasarısı getiremeyecek,
komisyonlar çok güçlenecek, sadece bakanlığın gönderdiği metni tartışan bir
kurul olmaktan çıkacak.” Peki, böyle mi oldu? Üzülerek ifade edeyim, böyle
olmadı. Yani yeni sistem diyoruz ama eski alışkanlıklar devam ediyor. Komisyon
özellikle ilk çalışma gününden başlamak kaydıyla sonuna kadar yine eski
sistemin ürünü olarak devam etti, eski zihniyetin ürünü olarak devam etti. Bunu
özellikle Komisyonun ikinci günü yaşadığımız sert tartışmalarda gördük değerli
arkadaşlar.
Şimdi,
bu, tabii ki bizi yanlışlara sevk etmemeli arkadaşlar, biz doğrusunu
yapmalıyız. Şimdi, AK PARTİ’li arkadaşlarımız maalesef eski alışkanlıkla devam
ettiği için birçok sorun yaşadık. Ama ne oldu? Bunların bir kısmını telafi
ettik yani burada, Parlamentoda bulunan bütün grupların birlikte katkısıyla ve
sivil toplum örgütlerinin birlikte katkısıyla yasanın aksayan, yanlış
yönlerinin büyük bir bölümünü kısmen düzelttik. Ben bu vesileyle başta Komisyon
Başkanımız olmak üzere ve Parlamentoda diğer gruplardaki bütün arkadaşlara
Cumhuriyet Halk Partisi Grubu olarak da teşekkürlerimi sunuyorum. Özellikle
teklifin 5’inci maddesi Anayasa’ya aykırılıklar içeriyordu yani iç mevzuata,
Anayasa’ya ve uluslararası mevzuata, temel hak ve hürriyetlere aykırılıklar
içeriyordu. Bu kritik madde üzerindeki birtakım iyileştirmelerle sorun tamamen
çözülmemiş olsa bile yüzde 90 oranında çözülmüş oldu. 
Şimdi,
tabii, bundan sonra ne yapmamız gerekiyor? Bundan sonra artık bu şekilde
Parlamentoyu sabahlara kadar çalıştıracak, kavga ve gerginliklerle anacak bir
anlayıştan uzak durmamız gerekiyor değerli arkadaşlar, bunun hiç kimseye yararı
yok. Bu tür yasa çıkartma faaliyetleri toplumdaki gerginliği de artırıyor,
toplumdaki huzuru ve barışı da bozuyor. Bunun hiç kimseye yararı yok,
Türkiye’ye de yararı yok; dolayısıyla bu anlayıştan ve bu zihniyetten
vazgeçmemiz gerekiyor değerli arkadaşlar. 
Peki,
bu teklif netice itibarıyla sağlıkta birçok sorunu çözdü mü? Maalesef çözmedi. Sağlıkta
yapısal sorunlar derinleşerek devam ediyor. İşte, şehir hastanelerini
Türkiye'nin büyük bir kara deliği olacak bir proje diye görüyorum çünkü
köprülerde bunu gördük. Yani, köprülerde, otoyollarda ve diğer havaalanlarında
bir geçiş garantisiyle, yolcu garantisiyle, müşteri garantisiyle yapılan bu
projelerin…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Demirtaş. 
ÜNAL
DEMİRTAŞ (Devamla) - …Türkiye’ye büyük bir maliyeti var. Şehir hastaneleri de
yine müşteri odaklı, müşteri garantisiyle yapılan işler ve bunun da çok büyük
bir zararı olacağını görüyoruz. 
Yine,
sağlıkta, bu döviz kurundaki artıştan dolayı bakın ameliyat eldiveni dahi
hastalardan talep ediliyor. Bunları çözmemiz gerekiyor değerli arkadaşlar. 
Şimdi,
tabii, burada bir başka önemli husus da sağlıkta şiddeti içeren bir maddeydi
24’üncü madde, bunun çözüm için getirildiği ifade ediliyordu ama 24’üncü madde
yani yeni hâliyle 21’inci madde bu sorunu çözmekten çok uzak. Yani,
hekimlerimiz ve sağlık personelimiz sürekli bir baskı ve şiddet altında. Yani,
yarın sabah bir haberle uyandığımızda, biri, bir hekimi katlettiğinde yine biz
bunu konuşacağız. Bu getirdiğiniz madde bir usul maddesidir. Evet, artı bir iyi
niyettir ancak sorunu çözmekten çok uzaktır. 
Dolayısıyla
sağlıkta şiddetle ilgili bu meseleyi böyle 44 maddelik bir paketin içerisine
sıkıştırarak…
(Mikrofon
otomatik cihaz tarafından kapatıldı) 
BAŞKAN
– Bağlayın lütfen Sayın Demirtaş. 
Buyurun.

ÜNAL
DEMİRTAŞ (Devamla) - …getireceğimize bütün yönleriyle tekrar gündeme getirip
bir paket hâlinde getirmemiz gerekiyor. Aksi takdirde, bu hekimlerimiz, sağlık
personelimiz görevlerini yapamaz hâle geleceklerdir ve çok daha acı olaylarla
karşı karşıya kalacağız diye düşünüyorum değerli arkadaşlarım. 
Genel
Kurulu saygıyla selamlıyorum, teşekkürlerimi sunuyorum. (CHP sıralarından
alkışlar)
BAŞKAN
– Teşekkürler Sayın Demirtaş. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
27’nci
maddeyi bundan önce oylayıp kabul ettiğimiz önerge doğrultusunda oylarınıza
sunuyorum: Kabul edenler… Etmeyenler… 27’nci madde kabul edilmiştir. 
28’inci
madde üzerinde bir adet önerge vardır, okutup işleme alacağım. 
Türkiye Büyük Millet Meclisi
Başkanlığına
Görüşülmekte
olan 12 sıra sayılı Kanun Teklifi’nin 28’inci maddesinin kanun teklifinden
çıkarılmasını arz ve teklif ederiz. 
 Ahmet
Şık Tuma Çelik  Ömer Faruk Gergerlioğlu 
 İstanbul
 Mardin Kocaeli 
 Hasan
Özgüneş  Hüda Kaya
 Şırnak İstanbul
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim. 
BAŞKAN
– Önerge üzerinde Kocaeli Milletvekili Ömer Faruk Gergerlioğlu konuşacaktır. 
Buyurun
Sayın Gergerlioğlu. (HDP sıralarından alkışlar)
Süreniz
beş dakikadır. 
ÖMER
FARUK GERGERLİOĞLU (Kocaeli) – Sayın Başkan, değerli milletvekilleri; günlerdir
sağlıkla ilgili torba yasa teklifini konuşuyoruz. Komisyonda günlerce konuştuk
arkadaşlarımızla beraber. Dört gün boyunca, kırk iki saat boyunca gece demeden,
gündüz demeden sürekli konuştuk. Büyük bir aceleyle getirdiler, sabahlara kadar
çalıştırdılar. “Sağlık yasa teklifi” denirken sağlık ihlali yaptılar,
insanların sağlığı da bozuldu ve kavga gürültü madde 5 geçti.
Biliyorsunuz,
44 madde içinde dönüp dolaşıp tüm vekil arkadaşlarımızın da yoğun bir şekilde
konuştuğu hep madde 5 oldu çünkü vicdanların kabul etmediği bir maddeydi ve
uykusuzluktan değildi o kavga gürültü, vicdanlar kabul etmediği içindi
-arkadaşlarımız da hepsi burada- ve sonunda o maddeden geri adım atmak zorunda
kaldılar ancak Komisyon boyunca AK PARTİ’li ve MHP’li vekil arkadaşlarımız
yoğun bir şekilde madde 5’i savundular. Biz bunun vicdanların kabul etmediği
bir madde olduğunu ve KHK’lileri terörist ilan eden bir madde olduğunu ve
kesinlikle kabul edilemez olduğunu söyledikçe hiçbir cevap da veremediler
maddenin ayrıntılarıyla ilgili. En çok Sayın Ahmet Demircan arkadaşımız
devletin bir kararı olduğunu ve teröristlerle mücadele etme kararlılığında
olunduğunu ve benzeri sözlerle, genel ifadelerle açıklamalar yapmaya çalıştı ve
tüm KHK’lileri terörist ilan etti. Aslında ben kendisine sayısal rakamlar da
verdim çünkü OHAL Komisyonunun iade ettiği 3 bin KHK’li var, 2 bini de
KHK’lerle iade edildi, toplam 5 bin. Yüzde 70’ine şu anda daha mahkemelerde
karar verilmiş değil, ancak işte bunların hepsini “terörist” diye ifade etti
arkadaşlarımız. Ve ayrıca, bu geri kalan iade edilmeyenlerse takipsizlik veya
beraat aldığı hâlde çoğu iade edilmeyen, reddedilen vakalar. 
Şimdi,
değerli arkadaşlar, işte vicdanların kabul etmediği bu tekliften geri adım
atmak zorunda kaldılar. Şimdi, ben sorarım, ne oldu da dün “Madde 5 kesinlikle
kabul edilmelidir, terörizme karşı mücadelemizde bunun mutlaka kabul edilmesi
gerekir.” diyenler şimdi ne diyecekler? Vicdanları kabul etmedi ve geri
çektiler, ülkeyi terörist doktorlar mı kapladı? Bunun cevabını versinler
bakalım. Değerli arkadaşlar, bunlar boş laftı, ancak ve ancak zulüm laflarıydı.
Zaten yaptığınız baştan sona, hele ki OHAL döneminde baştan sona zulümdü. Size
zulmediyorsunuz dediğimiz zaman kızıyorsunuz ancak ben size bunu sürekli
belgelerle de sunuyorum. Güvenlik soruşturması olumsuz gelenleri hukuk devleti
ilkelerini çiğneyerek hukuk dışı yöntemlerle, fişlemelerle hayat boyu mahkûm
eden bir usulle yaptınız ve mahkemelerden döndü. Bu büyük bir zulümdü ama bu
zulümleriniz bitmedi, başka zulümler de yapıyorsunuz. 
Bakın,
cezaevlerinde bugünlerde çok büyük bir zulüm yaşanıyor, size defalarca burada
Genel Kurulda söyledim ancak bundan vazgeçmiyorsunuz, şu anda Türkiye cezaevlerinde
35’i hamile kadın, 37’si altı aya kadar emziren kadın bulunmakta; yasa dışı
olarak bulunmakta, Anayasa’yı çiğneyerek bulunmakta, hukuk dışı olarak
bulunmakta, 5275 sayılı Yasa’yı çiğneyerek olmakta bu, 16/4 maddesini
çiğneyerek olmakta. İki gün önce bir başka zulme daha imza atıldı
iktidarınızda. Şu gördüğünüz Ayşe Şeyma Taş, iki gün önce yirmi beş günlük
-bakın, şu fotoğrafa iyi bakın, elinizi vicdanınıza koyun- yeni doğum yapmış
bir hanım tutuklandı, Sakarya Ferizli Cezaevine konuldu. Bu kişi ne yapmıştı da
tutuklandı? Bunun bir kere tutuklanması yasalara aykırı. Artı, bu kadını illa
yargılayacaksanız başka yöntemlerle tutuksuz da yargılayabilirsiniz. 
Değerli
arkadaşlar, bakın, bu siyasi bir olay değil. Bu kadın sizin eşiniz veya bacınız
olabilir. Şu anda 72 anne ve bebeğe AK PARTİ Hükûmeti zulmediyor. İşte son iki
gün önceki belgesi de budur.
Değerli
arkadaşlar, bu zulümlerin devam etmemesi lazım. Bunları belgelerle açıklıyoruz
ve biz bunların bitmesi için aylardır mücadele veriyoruz. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Gergerlioğlu.
Buyurun,
sözlerinizi bağlayın. 
ÖMER
FARUK GERGERLİOĞLU (Devamla) – Bakın, bu OHAL döneminde -bu ve benzeri vakaları
önlemek için- yüzlerce kadın cezaevindeydi ve kimisi bizim sosyal baskı
yöntemlerimizle çıktı -inanın ki Allah’a şükrediyorum, çok da mutluluk veriyor
onlar tahliye olduğunda- ama kimisi de çıkamadı. Geçen gün Emine Ay isimli bir
hamile yine zulmünüzle altı aylık hamileyken erken doğum yaptı, şu anda bebek
genel yoğun bakımda, can çekişiyor. Hepsini isimleriyle size örnek verebilirim.

Ben
bunları önlemek için İnsan Hakları Komisyonu Başkanlığına başvurdum, “Bize ne!”
dediler. Kamu Denetçiliği Kurumuna başvurdum, oradan da bir sonuç çıkmadı. Bu
hamileleri tutuklayan savcı ve hâkimler hakkında Hâkimler ve Savcılar Kuruluna
şikâyette bulundum, dört aydır oradan da cevap çıkmıyor. Yargı da elinizde.
Yaptığınız zulümlerin cevabı da verilmiyor, her şey yanınıza kâr kalıyor.
Ancak, şunu bilin ki dünyevi çıkarlarınızın yerine vicdanınızı dinlemediğiniz
müddetçe iflah olmazsınız. Bu KHK’ler gitmedikçe de iflah olunmayacak. KHK’ler
de siz de mutlaka…
(Mikrofon
otomatik cihaz tarafından kapatıldı) 
BAŞKAN
– Bağlayın sözlerinizi Sayın Gergerlioğlu.
ÖMER
FARUK GERGERLİOĞLU (Devamla) – Bu zulmeden, insanlara özelde çalışma izni
vermeyen KHK’leriniz ve siz de gideceksiniz çünkü zulüm baki değildir, zulmün
sonu vardır ve karşılığında gerçekten çok büyük, vicdanınızı sızlatan
karşılıklar olacaktır. Şu fotoğrafa bakıp da gece yastığa başını koyabilecek
bir insan var mı aranızda? Bunu size soruyorum arkadaşlar. Bu zulüm nasıl
yapılıyor ya? Allah’tan korkun!
Teşekkür
ediyorum.
BAŞKAN
– Teşekkürler Sayın Gergerlioğlu.
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Evet, söz talebiniz var Sayın Akbaşoğlu, buyurun.
III.- AÇIKLAMALAR (Devam)
37.- Çankırı Milletvekili Muhammet Emin Akbaşoğlu’nun, Kocaeli
Milletvekili Ömer Faruk Gergerlioğlu’nun 12 sıra sayılı Kanun Teklifi’nin
28’inci maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkan.
Biraz
evvel konuşan hatibin bütün iddialarını reddediyoruz, kesinlikle reddediyoruz.
Bir süreç anlattı. Eğer tekliflerin hepsi olduğu gibi buradan geçse o zaman
komisyona gerek yok veya Genel Kurula gerek yok. Bir arkadaşımız teklifte
bulunur, komisyonda değerlendirilir, orada bütün fikirler alınır, sonra bir
raporla Genel Kurula gelir. Bu, olağan bir durumdur. Komisyonun raporu burada
değerlendirildikten sonra madde metinleri değişebilir, bunun birçok örneği var.
Bu, şu demek değildir: İlk teklifin art niyetli bir şekilde kaleme alındığı,
zulmü esas tutarak alındığı manasına gelmez. Burada bir yorumlama ve tespit,
teşhis hatası var. Art niyetli düşünmemek gerekiyor.
İkinci
olarak şunu söyleyeyim: Biz zulümden değil, adaletten yanayız.
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) – Toparlayacağım.
BAŞKAN
– Toparlayın lütfen Sayın Akbaşoğlu.
MUHAMMET
EMİN AKBAŞOĞLU (Çankırı) – Hiç kimseye zulmetmemeyi esas alırız. Adalet mülkün
temelidir, buna yürekten inanırız, uygulamalarımız da buna dairdir. Yanlışlar
varsa idari olarak düzeltilenler düzeltilir, eğer yanlış olduğu iddia edilen
idari işlem ve eylemler varsa da tarafsız ve bağımsız yargı yoluyla bunlar
giderilir. Sistem böyle işler.
Hekimlerle
ilgili, hakikaten, şiddete ilişkin onların korunması yönündeki bu teklifteki
düzenlemeler, Türk Ceza Kanunu’nun genel hükümleriyle beraber kamu görevlileri
ve 657 sayılı Devlet Memurları Kanunu’ndaki hükümlerle beraber düşünülerek
değerlendirilmelidir ve burada kolluk kuvveti tarafından ifadeler alınıp
salıverilen kişilerin bizzat savcının huzuruna ve hekimlerin, sağlık
çalışanlarının kendi bulunduğu mekânlarda alınmak suretiyle herhangi bir baskı,
tehdit, caydırma durumlarıyla karşılaşılmamasına…
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) - Bitiriyorum efendim cümlemi. 
BAŞKAN
– Tamam, lütfen. 
MUHAMMET
EMİN AKBAŞOĞLU (Çankırı) – Herhangi bir iradeyi baskılayabilecek bir ortamda da
bulunmamasını sağlayacak şekilde gerek kamuda gerek özel sektörde çalışan bütün
sağlık çalışanlarına şamil olmak üzere ve caydırıcılığı esas almak suretiyle
savcının bizzat mutlaka o olayı değerlendirme imkânı getirilmektedir.
Dolayısıyla sadece oradaki düzenlemeyi alarak 657’yi, Türk Ceza Kanunu’nu ve
diğer genel hükümleri düşünürken, tahlil ederken ve hüküm verirken düşünmemek
bir eksiklik olur dolayısıyla bütün bu boyutları itibarıyla meselenin
değerlendirilmesi lazım gelir. Biz “İnsanı yaşat ki devlet yaşasın.”
anlayışının mümessilleriyiz.
Teşekkür
ederim. 
BAŞKAN
– Teşekkürler Sayın Akbaşoğlu. 
FİLİZ
KERESTECİOĞLU DEMİR (Ankara) – Sayın Başkan…
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ AHMET DEMİRCAN (Samsun) –
Başkanım, bir söz talebim var. 
BAŞKAN
– Size de söz vereceğim, önce grup başkan vekillerinin söz talebini
karşılayayım, sonra Komisyona da söz vereceğim. 
Buyurun
Sayın Kerestecioğlu. 
38.- Ankara Milletvekili Filiz Kerestecioğlu Demir’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
FİLİZ
KERESTECİOĞLU DEMİR (Ankara) – Sayın Başkan, şimdi, her hatip konuştuktan sonra
sayın grup başkan vekili âdeta bir yalan makinesi gibi “Bu, doğru değildir.”
diyerek hepsine “Doğru değildir.” diyor. Ama gerçekten gebe kadınlar ya da
işte, yeni doğum yapmış ve cezaevine girmiş kadınlar çok ciddi bir realite,
bunu az önce de söyledim. Bunlar bize geliyorsa, size gelmiyorsa eğer sizden
sonuç alamayacakları içindir. Yani sonuçta muhalefete bunu şikâyet ediyorlar ve
hakikaten bunun için şikâyet ediyorlar. 
Şimdi,
bunun dışında bir doğru daha var yani tabii ki Komisyon çalışmaları gerçekten
sağlıklı şekilde yürümelidir, orada tartışılmalıdır ve orada aslında herkes
uzlaşmayla toplum yararı için bir şeyleri geçirmelidir. 
(Mikrofon
otomatik cihaz tarafından kapatıldı)
BAŞKAN
– Açalım mikrofonu lütfen. 
FİLİZ
KERESTECİOĞLU DEMİR (Ankara) – E, tamam bu böyleydi, biz dedik ki OHAL kalktı
aslında, zaten OHAL rejimi adı üstünde olağanüstü hâl rejimi ve insanlar
aylardır bekliyorlar, güvenlik diye bir paranoya içerisindeyiz. Bu sadece
sizden olmayanlara uygulanan bir şey. Dediniz: “Hayır, güvenlik, güvenlik
soruşturması, 5’inci madde.” Ve arkasından kalktınız, uzman olmayanlara 70 bin,
uzman hekim olanlara 125 bin gibi bir teklif getirdiniz yani sanki güvenlik
parayla satın alınacaktı. Şimdi bu insanlar güvenliksizdi de eğer o madde öyle
geçseydi 75 bini veren başlayacak, 125 bini veren başlayacak, böyle bir devlet
yönetme anlayışı mı olur? Şimdi ondan sonra bu tepkiler tabii geleceği için bu
para durumu da kaldırıldı ve 450 gün de bu şekilde kaldı. Kayda gerisinin
geçmesi sadece yeterlidir.
Yani
bu tarz…
(Mikrofon
otomatik cihaz tarafından kapatıldı)
BAŞKAN
– Teşekkürler Sayın Kerestecioğlu.
Buyurun
Sayın Bülbül.
39.- Sakarya Milletvekili Muhammed Levent Bülbül’ün, 12 sıra sayılı
Kanun Teklifi’nin hukuka, hakkaniyete uygun şekilde çıkması için olumlu katkı
sunduklarına ilişkin açıklaması
MUHAMMED
LEVENT BÜLBÜL (Sakarya) - Efendim, hatibin konuşmasında şu an görüşülmekte olan
bu kanun teklifinin Milliyetçi Hareket Partisi ile Adalet ve Kalkınma Partisi
tarafından verildiği ve Komisyonda özellikle 5’inci maddenin geçirilmesinde bu
birlikteliğin gereği olarak Milliyetçi Hareket Partisinin sanki böyle bir
çarpışmanın tarafıymış gibi gösterilmeye çalışılmasını kabul etmiyoruz.
Milliyetçi Hareket Partisi tabii ki bu 24 Haziran seçimleri sürecinde Cumhur
İttifakı ruhuyla hareket etmiş ve bu çerçevede üzerine düşen şekilde bu
süreçlerde hareket etmektedir. Ancak bu, milletin Meclisine gelen, komisyonlara
gelen kanun tekliflerinin hak ve insaf ölçüleri içerisinde geçmesine veyahut da
bunların birtakım haksızlıklar içerecek şekilde geçmesine göz yumacağımız
anlamı taşımaz. 
(Mikrofon
otomatik cihaz tarafından kapatıldı)
BAŞKAN
– Açalım mikrofonu arkadaşlar. 
Buyurun.

MUHAMMED
LEVENT BÜLBÜL (Sakarya) – Bizler hem Komisyon sürecinde hem sonrasında, bu işin
hukuka, hakkaniyete ve insafa uygun bir şekilde çıkması için olumlu katkı
sunmuş bir siyasi partiyiz, bu tavrımızı burada hâlen sürdürmekteyiz. Bu
noktada, Komisyonda çıkan nahoş görüntülerin tarafıymış gibi Milliyetçi Hareket
Partisinin gösterilmesini şiddetle reddediyoruz efendim. (MHP sıralarından
alkışlar)
BAŞKAN
– Teşekkürler Sayın Bülbül. 
Sayın
Gergerlioğlu, sizin bir söz talebiniz var. 
Yerinizden
bir dakika süreyle söz veriyorum. 
Buyurun.

40.- Kocaeli Milletvekili Ömer Faruk Gergerlioğlu’nun, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
ÖMER
FARUK GERGERLİOĞLU (Kocaeli) – Efendim, şimdi, dört gün, kırk iki saat boyunca
Ali Muhittin Bey Vekilimizle beraber biz Komisyondaydık, neler yaşandığını
kendisi iyi bilir. Ben, şahsen, MHP’ye çok şaşırdım çünkü biliyorum ki Ali
Muhittin Bey arkadaşımız da bir meslektaşımız, doktor ve vicdanının kabul
etmediği bir yasa teklifi vardı, bilhassa madde 5, tek bir kelam konuşmadı
Komisyonda, kırk iki saat boyunca biz saatlerce konuştuk. Burada da MHP Grubu
üç ana konuşma yaptı; yirmi dakika; birinci bölüm için on dakika, ikinci bölüm
için on dakika. 
MUHAMMED
LEVENT BÜLBÜL (Sakarya) – Takip etmemişsiniz. 
ÖMER
FARUK GERGERLİOĞLU (Kocaeli) – Üçünde de madde 5 hakkında tek bir kelam etmedi
arkadaşlarımız. 
Özellikle
takip ettim yirmi dakikayı, on dakikayı, on dakikayı. 
MUHAMMED
LEVENT BÜLBÜL (Sakarya) – Önergelerimizi takip etmemişsiniz. 
ÖMER
FARUK GERGERLİOĞLU (Kocaeli) – Özellikle takip ettim, hiçbir beyanda
bulunmadılar. Yani olumlu veya olumsuz, insan bir şey söyler. 
(Mikrofon
otomatik cihaz tarafından kapatıldı)
BAŞKAN
– Açalım mikrofonu. 
Tamamlayın
Sayın Gergerlioğlu. 
ÖMER
FARUK GERGERLİOĞLU (Kocaeli) – Kesinlikle hiçbir beyanda bulunmadılar. Ben
gördüklerimi, yaşadıklarını söylüyorum, kimseye de haksız bir ithamda bulunmam.
Teşekkür
ederim. 
BAŞKAN
– Teşekkür ederim. 
MUHAMMED
LEVENT BÜLBÜL (Sakarya) – Efendim, düzeltme yapmam lazım. 
AYLİN
CESUR (Isparta) – Sayın Başkan…
BAŞKAN
– Size de söz vereceğim Sayın Cesur. 
Buyurun
Sayın Bülbül. 
41.- Sakarya Milletvekili Muhammed Levent Bülbül’ün, Kocaeli
Milletvekili Ömer Faruk Gergerlioğlu’nun yaptığı açıklamasındaki bazı
ifadelerine ilişkin açıklaması 
MUHAMMED
LEVENT BÜLBÜL (Sakarya) – Efendim, şimdi, düzeltilmesi gereken bir husus var.
Burada, Milliyetçi Hareket Partisinin Komisyon üyesinin tavrıyla alakalı olarak
birtakım beyanlarda bulundu hatip. Milliyetçi Hareket Partisi, siyaset
üslubunu, siyasette ne şekilde, hangi kaidelere göre hareket edeceğini kendisi
belirleyen bir siyasi harekettir. Bu noktada, Komisyondaki tavrımız da
bellidir, Genel Kuruldaki tavrımız da bellidir. Bizler bu noktada, bu 5’inci
maddeyle alakalı olarak yapılan değişiklikte katkı sahibi bir siyasi partiyiz.
Önerge oylanırken kimlerin “kabul” oyu verip kimlerin yeni şekliyle “ret” oyu
verdiği de dikkate alındığında, bu noktadaki talebimiz, bizim ne dediğimiz
ortaya çıkacaktır. 
(Mikrofon
otomatik cihaz tarafından kapatıldı) 
BAŞKAN
– Açalım mikrofonu. 
Tamamlayın
lütfen Sayın Bülbül. 
MUHAMMED
LEVENT BÜLBÜL (Sakarya) – Tabii. 
Ayrıca,
Milliyetçi Hareket Partisinin Genel Kurul görüşmeleri sırasında vermiş olduğu
önergelerini, grup hakkında yapmış olduğu konuşmalardan sonra vermiş olduğu
önergelerini de Milliyetçi Hareket Partisinin ne şekilde önergelerini
anlattığını, konuşmalarla Genel Kurula arz ettiğini hepiniz gördünüz. Şimdi,
bunlar olmamış gibi böyle bir izahatta bulunulmasını kabul etmemiz mümkün
değildir. Milliyetçi Hareket Partisi bütün çalışma süreci boyunca olumlu
katkılarını sunmuş, eleştirilerini de açık bir şekilde dile getirmiştir. Kayıtlara
geçmesini talep ediyorum. 
BAŞKAN
– Teşekkürler Sayın Bülbül. 
Buyurun
Sayın Cesur. 
42.- Isparta Milletvekili Aylin Cesur’un, Çankırı Milletvekili Muhammet
Emin Akbaşoğlu ile Sakarya Milletvekili Muhammed Levent Bülbül’ün yaptığı
açıklamalarındaki bazı ifadelerine ilişkin açıklaması
AYLİN
CESUR (Isparta) – Teşekkürler Sayın Başkan. 
Bir
iki husus var dile getirmek istediğim. Bir tanesi Sayın Akbaşoğlu’nun sağlıkta
şiddetle ilgili alınan tedbirlerin yeterliliği hususunda söylediklerine ilave
olarak… Buna katılmıyoruz kesinlikle. Teklifin 24’üncü maddesindeki tedbirler
kesinlikle yeterli değildir. Önümüzdeki günlerde eğer Genel Kurula gelirse
bununla ilgili değişiklik yasa teklifimizin çok daha olumlu bir şekilde
düzelteceğini umut ediyorum, inşallah yakında gelir ve görüşürüz. Şöyle ki,
sadece 2017 yılında 13.409 tane şiddet vakasının meydana geldiği bir yerde çok
ciddi caydırıcı önlemler almak gerekiyor. 
Millî
Eğitim Bakanlığının bir yayını olan, ortaokullarda ve imam-hatip okullarında
6’ncı sınıflarda sosyal bilimler ders kitabında… 
(Mikrofon
otomatik cihaz tarafından kapatıldı) 
BAŞKAN
– Açalım mikrofonu. 
Devam
edin Sayın Cesur ama tamamlayın lütfen bu bir dakika içinde. 
AYLİN
CESUR (Isparta) –…Afacan Çocuk Sınıf Kitaplığı kitabında “Yaşlı Kadın Doktor”
başlıklı bir yazı var. Bunun gibi birçok materyal var. Burada yaşlı kadının
evine muayene etmek üzere gelen göz hastalıkları hekiminin evde bütün her şeyi
soyup soğana çevirdiği ve hırsızlık yaptığına ilişkin beyanlar var. Şimdi, bu
caydırıcı tedbirlerin, tüm bu konularda, bütün bakanlıkları da ilgilendirecek
şekilde gerek Millî Eğitimde gerek Sağlıkta, daha kapsayıcı şekilde alınması
gerektiğini düşünüyoruz. Bununla ilgili Millî Eğitim Bakanlığında, Tabipler
Birliğinin verdiği yazıdan sonra, hiçbir işlem yapılmadığını tetkik ettik,
umarım önümüzdeki günlerde yapılır.
Bir
de Milliyetçi Hareket Partisi sayın grup başkan vekilinin söylediğine bir katkıda
bulunmak istiyorum. Burada Sayın Akbaşoğlu da söyledi, evet, Meclis bir işleyiş
içerisinde kendi sistemine göre şu anda yürüyor.
(Mikrofon
otomatik cihaz tarafından kapatıldı)
BAŞKAN
– Ama son, bağlayın.
AYLİN
CESUR (Isparta) – Bağlıyorum.
Ama
hepimizin bildiği üzere ve Türk milletinin de gördüğü üzere biz burada
konuşuyoruz, komisyonlar toplanıyor ama bütün bu sayısal çoğunluk nedeniyle
elbette ki gerçekten demokratik bir işleyiş yok ama sistemin niye bir
parçasısınız diyecek olursanız? Evet, sistemin parçası olmak zorundayız çünkü
milletimiz bizi duyuyor ve evet, önümüzdeki günlerde Türkiye'nin daha iyiye
gitmesi yolunda bir seçim var. O seçim döneminde de Milliyetçi Hareket
Partisinin de buradaki duruşunu milletimiz en iyi şekilde değerlendirecektir. O
yüzden en son Sayın Erhan Usta’nın başına gelen hadiseyi hatırlatarak
emeklilikte yaşa takılanlardan sonra ne olduğunu hatırlatmak istiyorum.
ALİ
MUHİTTİN TAŞDOĞAN (Gaziantep) – Ne konuşuyorsun ablacığım, nereye gidiyorsun?
AYLİN
CESUR (Isparta) - Teşekkür ederim.
BAŞKAN
– Teşekkürler.
MUHAMMED
LEVENT BÜLBÜL (Sakarya) – Sayın Başkanım…
BAŞKAN
- Buyurun Sayın Bülbül.
43.- Sakarya Milletvekili Muhammed Levent Bülbül’ün, Isparta
Milletvekili Aylin Cesur’un yaptığı açıklamasındaki bazı ifadelerine ilişkin
açıklaması 
MUHAMMED
LEVENT BÜLBÜL (Sakarya) – Anlaşılan bu akşam bize çok söz düşecek.
BAŞKAN
– Mümkün olduğu ölçüde diyaloğu daha verimli tutalım, çok uzarsa maddelerin
görüşmesi aksar.
Buyurun.
MUHAMMED
LEVENT BÜLBÜL (Sakarya) – Şimdi herkes seçim yatırımına girdi. Şimdi, burada
Milliyetçi Hareket Partisinin tavrının ne olduğunu geçmişteki EYT meselesiyle
alakalandırmak suretiyle başka bir mecraya çekilmesine müsaade etmeyiz.
Milliyetçi Hareket Partisi o meseleyle alakalı olarak Milliyetçi Hareket
Partisi seçim beyannamesinde dile getirdiği hususu temmuz ayında kanun teklifi
hâline getirmiş bir partidir ve kanun teklifini o tarih itibarıyla ilk veren
partidir.
AYLİN
CESUR (Isparta) – Reddettiniz.
MUHAMMED
LEVENT BÜLBÜL (Sakarya) – O reddedilenin ne olduğunu söz alan sayın
milletvekilimizin iyi bilmesi lazım, bir araştırma teklifiydi. Hakkında kanun
teklifi verilen bir meseleyle alakalı olarak bir daha neyin araştırılması
gerekiyor? Biz bunun araştırılmasında herhangi bir gereklilik olmadığını,
herhangi bir şekilde komisyon teşekkülünün gerekli olmadığını ifade ettik ve bu
noktada tavrımızı ortaya koyduk. 
BAŞKAN
– Bağlayın Sayın Bülbül.
MUHAMMED
LEVENT BÜLBÜL (Sakarya) - EYT meselesi Milliyetçi Hareket Partisinin sadece
27’nci Dönemde değil, 25 ve 26’ncı Dönemde de gündemine getirdiği, hakkında
mücadele verdiği bir meseledir. Bununla alakalı olarak Milliyetçi Hareket
Partisini töhmet altına sokmaya çalışan açıklamaları asla ve asla kabul
edemeyiz. Milliyetçi Hareket Partisinin EYT’yle alakalı vermiş olduğu kanun
teklifi şu an Komisyona gelmesi için beklemektedir. Bizler kanun teklifimizin
yasalaşması noktasında ümitliyiz ve bunun gerçekleşmesi için de elimizden gelen
çabayı sarf edeceğiz.
Saygılar
sunarım.
BAŞKAN
– Teşekkürler.
Burada
bitirelim artık ve sözü Komisyona verelim. Sayın milletvekilleri, söz
Komisyonda.
Sayın
Demircan, buyurun.
44.- Sağlık, Aile, Çalışma ve Sosyal İşler Komisyonu Sözcüsü Samsun
Milletvekili Ahmet Demircan’ın, kanun tekliflerinin Başkanlığa verildikten
sonra artık Meclisin olduğuna ve komisyonlarda ve Genel Kurulda son şeklini
alarak kanunlaştığına; 15 Temmuz darbe girişimi, PKK, IŞİD, PYD gibi terör
oluşumlarıyla mücadelede kamunun kendine ait olan hakkı kullandığına ilişkin
açıklaması
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ AHMET DEMİRCAN (Samsun) – Sayın
Başkanım, değerli milletvekili arkadaşlarım; kanunlar teklif sahipleri
tarafından teklif edilir, Meclis Başkanlığına verildikten sonra artık o kanun
teklifi Meclisindir. Komisyonlarda ve Genel Kurulda son şeklini alır ve Genel
Kurulda kanunlaşır. Biz bir kanun teklifi verdik, Komisyonda birlikte
tartışıldı, değişiklikler yapıldı, ilaveler yapıldı ve Genel Kurulda da aynı
şekilde süreç devam etti ve teklif şimdi inşallah kanunlaşacak. Bu birinci
söyleyeceğim husus.
İkinci
söyleyeceğim husus, elbette ki Türkiye, 15 Temmuz darbe girişimi ve onunla
birlikte kırk yıldır bir ayrılıkçı PKK terör belasıyla sürekli mücadele
etmekte, IŞİD terör belasıyla mücadele etmekte, ülke sınırları dışında PYD gibi
terör oluşumlarıyla mücadele etmekte. 15 Temmuz darbe girişiminden sonra
Anayasa’nın ve kanunların verdiği görev ve yetkiyle bir olağanüstü hâl süreci
yaşandı. Bu olağanüstü hâl sürecinde elbette ki kamu kendine ait olan hakkı
kullandı ve “Sizinle çalışmayacağım.” dediği şekilde kamudan ayırdığı kişilerin
ortaya çıkardığı sorunları çözmek için bir düzenlemeye ihtiyaç vardı, bu kanun
teklifiyle bu düzenleme getirildi 5’inci maddede. Düzenlemenin beğenilmeyen,
istenilmeyen tarafları olabilir bizim teklifimizde. Bunlar da burada, Genel
Kurulda ve Komisyonda ele alındı ve bu şekilde geçildi. 
Ben
bu açıklamayı yapmak istedim, teşekkür ediyorum Sayın Başkanım. 
BAŞKAN
– Teşekkürler Sayın Demircan.
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Samsun Milletvekili Ahmet Demircan ve 5 milletvekilinin Sağlıkla
İlgili Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi (2/1186) ile Sağlık, Aile, Çalışma ve Sosyal İşler Komisyonu
Raporu (S. Sayısı: 12) (Devam)
Şimdi,
önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
29’uncu
madde üzerinde iki adet önerge vardır, okutup işleme alacağım:
Türkiye Büyük Millet Meclisi Başkanlığına
Görüşülmekte
olan 12 sıra sayılı Sağlıkla İlgili Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 29’uncu maddesi ile
değiştirilmesi öngörülen ibarelerdeki “aile” kelimelerinin “halk” şeklinde
değiştirilmesini arz ve teklif ederiz.
 Ünal
Demirtaş Burhanettin Bulut Kani Beko
 Zonguldak Adana İzmir
 Neslihan
Hancıoğlu Ali Fazlı Kasap
 Samsun 
Kütahya 
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz.
BAŞKAN
– Önerge üzerinde Kütahya Milletvekili Ali Fazıl Kasap’ın söz talebi vardır. 
Buyurun
Sayın Kasap. (CHP sıralarından alkışlar)
Süreniz
beş dakikadır.
ALİ
FAZIL KASAP (Kütahya) – Sayın Başkanım, sayın milletvekili arkadaşlarım;
hepinizi saygıyla selamlıyorum.
Türk
Dil Kurumuna göre “aile” kelimesi “Evlilik ve kan bağına dayanan, karı, koca,
çocuklar, kardeşler arasındaki ilişkilerin oluşturduğu toplum içindeki en küçük
birlik” olarak tanımlanmaktadır. 
Şimdi,
burada “halk” yazdığı için kabul etmeyebilirsiniz önergeyi. “Halk” ya da
“millet” olsun; dünyanın her yerinde ya “public health” diye geçiyor ya da
“National Health Institute” diye geçiyor vesaire. Bu konuda samimiyetiniz varsa
“halk” ya da “millet” olarak değiştiririz. Aile olmayanlar var, bekârlar için
öyle bir kavram kullanamazsınız. Değiştirilmesinde bence bir sakınca yok. 
Şimdi,
bu yasa teklifi Komisyona geldiğinde madde 19 vardı. Bu Komisyona havale eden,
kanun teklifini hazırlayan arkadaşlar madde 19 hakkında -hiç kimse- görüş sarf
edemedi. Arkadaşlar burada, bakanım burada; 19’uncu maddeyi kimse bilmediği
için çektik, kimse görüş sarf edemedi, 19’uncu maddeyi bilmiyorlardı. Büyük bir
ihtimalle kitapçıdan mı geldi, bilmiyorum, öyle bir durum var!
Türkiye’deki
sağlığın geldiği yeri hepimiz biliyoruz, Allah razı olsun, bazı ilerlemeler
oldu. Tabii, on altı yıl çok ciddi bir dönem, o kadar dönemde bu kadar iyileşme
olması da doğaldır. On altı yıl önceki -daha önce de Komisyonda bahsetmiştim-
araçlarını kullanan arkadaşlar var mı şu anda? On altı yaşında arabası olan kaç
kişi var? On altı yaşında arabası olan yok, demek ki modeller değişti. 
Şimdi,
dünyada sağlıktaki göstergelerden birisi olan İngiliz Legation Institute’nin
sıralamasına göre sağlıkta 52’nci sıradayız, eğitimde 80’inci sıradayız,
kişisel özgürlükte 94’üncü sıradayız. 
Şimdi,
şöyle bir gazete haberi var, sağlıkta buraya geldik: “Emet’te yeni bir atama
yapılana kadar çocuk yapmak yasak. Tek kadın doğum uzmanını ile çektiler, ilde
de tek kadın doğum uzmanı oldu.” İl, 600 binlik bir il; sağlıkta 2018. Bu
gazete haberi, benim değil. 
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ İSMAİL TAMER (Kayseri) – Gazete
yalan yazabilir. 
ALİ
FAZIL KASAP (Devamla) – Gazete yalancıysa ben size şöyle söyleyeyim… Size de
tekrar söz hakkı verirler. Gerçi tüm Komisyon toplantıları sırasında herhâlde
yüzde 10 kadar konuşamadı Komisyondaki AK PARTİ’li ve MHP’li arkadaşlar, öyle
tahmin ediyorum. Sataşma dışında, Başkanım söz verdiği zaman bile
konuşmadıklarını biliyorum. Uyuyan milletvekillerine Başkanın talimatla
“Uyanın, el kaldırın.” dediğini biliyorum. Meclisin bir masuniyeti var, onun
bozulmaması gerektiğini de biliyorum. Komisyon toplantısına torunu gelen
milletvekili arkadaşları da biliyorum. Aksini iddia edemezler. Kütahya…
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ İSMAİL TAMER (Kayseri) – Ayıp,
ayıp, yine aynı şeyi yapıyorsun.
ALİ
FAZIL KASAP (Devamla) – Ayıp değil, kesinlikle değil. Olan gerçek bu. Meclisin
ve Komisyonun samimiyetini, ciddiyetini bozuyorsak, bakın, o olmaması gereken
bir şey, ayıp değil, kesinlikle değil. 
SAĞLIK,
AİLE, ÇALIŞMA VE SOSYAL İŞLER KOMİSYONU SÖZCÜSÜ İSMAİL TAMER (Kayseri) – Sana
yakışıyor, devam et.
ALİ
FAZIL KASAP (Devamla) – Bir il var, düşünün, il. 680 yatağı var ve bir tane
kaliteli, nitelikli yatağımız yok. Yirmi yıldır hastane inşaatı yapılıyor.
Afilli hastane yapıldı, afilli hastanede tıp fakültesi hastanesi yok ve biz
oraya Sağlık Bilimleri Üniversitesi kurduk. Olmayan bir üniversiteyi makasla
kesip iki üniversite kurduk. Eski vekilleri rektör yaptık, eski vekilleri CEO yaptık.
Kamu Hastaneleri Birliği nerede şu anda hakikaten? Yok öyle bir kurum. Yapboza
geldi sağlık sistemi. Kaçıncı? “Mecburi hizmet gerekmiyor.” diyen bakan -şu
anda yok zannedersem- “Mecburi hizmet insanlık dışıdır, çağ dışıdır.” diyen
bakan altı ay sonra tekrar sağlık sistemine mecburi hizmeti koydu. 
Şimdi,
en sonunda artık çok söylenecek bir şey yok, toparlanacak bir şey yok, onu
söyleyeyim size. Adalet konusuna gelince de dört yüz elli gün yeni mezun bir
hekim arkadaşımızı hapsediyorsunuz, dört yüz elli gün. İhtisas yapmasına izin
vermiyorsunuz, ihtisas kesinlikle yapamaz. Bir pratisyen arkadaş dört yüz elli
gün ev hapsinde kalıyor. Bu 5’inci madde de dâhil olmak üzere tamamı fiyasko
olan bir kanun teklifini buradan geçirmek zorunda kalıyoruz. Vicdanlarımız bir
gün sızlayacak. Torunlarınıza ne anlatacaksınız, bilmiyorum. Hiçbir arkadaşımız
ihtisas yapamayacak, yapamayacak. Hekimler yapamayacak. Ege Denizi’nde botlarla
karşı tarafa geçen insanları, boğulan insanları göreceksiniz. Torunlarınıza onu
mu anlatırsınız, bilmiyorum ama bir şahsı aldınız, ne diyordu? “Adaletin bu mu
dünya?” diyordu. Orhan Gencebay’ı da aldınız.
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Kasap.
Önergeyi
oylarınıza sunuyorum: Kabul edenler... Etmeyenler... Önerge kabul edilmemiştir.

29’uncu
madde üzerinde bir önerge daha vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Yasa Teklifi’nin 29’uncu maddesindeki “yer alan” ifadesinin
“bulunan” olarak değiştirilmesini öneriyoruz.
Gereğini
saygılarımızla arz ederiz.
 Ali
Muhittin Taşdoğan Olcay Kılavuz Mustafa Hidayet Vahapoğlu Gaziantep Mersin Bursa
 Ümit
Yılmaz  Metin Nurullah Sazak
 Düzce Eskişehir

BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim.
BAŞKAN
– Önerge üzerinde Mersin Milletvekili Olcay Kılavuz konuşacaktır.
Buyurun
Sayın Kılavuz.(MHP sıralarından alkışlar)
Süreniz
beş dakikadır.
OLCAY
KILAVUZ (Mersin) – Sayın Başkan, değerli milletvekilleri; hepinizi saygıyla
selamlıyorum.
Konuşmamın
başında, yetmiş dört yıl önce Stalin tarafından vatanlarından sürgün edilen
Ahıska Türklerinin acılarını canı yürekten paylaşıyorum. Ebediyete intikal eden
soydaşlarımıza Allah’tan rahmet, yaşayanlara da hayırlı ömürler niyaz ediyorum.
Kuzey
Kıbrıs Türk Cumhuriyeti’nin kuruluşunun 35’inci yıl dönümünü kutluyor, Kurucu
Cumhurbaşkanı Rauf Denktaş ve Kıbrıs Türklüğünün liderliğinde Doktor Fazıl
Küçük ile kahraman Türk askerlerinin aziz hatıralarının önünde saygıyla
eğiliyor, rahmet ve minnetle yâd ediyorum. Gazilerimize de sağlıklı ömürler
niyaz ediyorum.
21’inci
yüzyıl her ne kadar barış, özgürlük ve insan hakları kavramlarının en çok
kullanıldığı bir dönem olsa da işin aslı hiç de böyle değildir. Bugün hâlâ
dünyanın çeşitli bölgelerinde acımasız etnik katliamlara şahit olunmaktadır.
Yemen’de, Somali’de, Sudan’da, Afganistan’da, Suriye’de, Irak’ta, Filistin’de,
Myanmar’da, Doğu Türkistan’da yaşanan olaylar ne yazık ki insanlığın içine
düştüğü vicdani sefalet ve zilleti gözler önüne sermektedir. Masumlar sahipsiz,
zalimler pişkin, dünya ise kör ve sağır rolünü oynamaktadır. Birleşmiş
Milletler tarafından hazırlanan raporları ciddiye alan yoktur. Sanki tüm dünya
el ele vermiş bunca caniliği tiyatro izler gibi izlemektedir. Emperyalizmin
acımasız, vahşi ve bir türlü tatmin olmayan iştahı günden güne kabarmakta,
mazlumların feryatları yeri göğü inletmektedir. Günümüzde Doğu Türkistan
dünyanın en büyük açık hava hapishanesi konumundadır. Ülke, yerden göğe kadar
âdeta çelik perdelerle kapatılmış, dünyadan tamamen izole edilerek zulmün,
işkencenin her türlüsünün denendiği, katliamların ve toplu soykırımların
uygulandığı, mazlumların figanının ölümlerle kesildiği, fani dünyanın âdeta bir
cehennemine dönüştürülmüştür. Çin yönetimi, 2017’den beri ülke genelinde
kurduğu yüzlerce kampta en az 1 milyon Müslüman Uygur, Kazak, Kırgız
soydaşımızı hukuksuz bir şekilde, baskı, zulüm, işkence altında tutmaktadır.
Küçücük, körpe Müslüman Türk yavruları ana babalarından koparılmış, kamplara
kapatılmıştır. Çin yönetimi, ikiz ve kardeş aile uygulaması alçaklığıyla
Müslüman Türk’ün namus ve onuruna hayasızca saldırmakta ve Çinli devlet
memurlarının evlerinde bir aile bireyi gibi birlikte yaşamaya mecbur
bırakmaktadır. İffetli Türk kızları Çinli erkeklerle baskı, zulüm, tehdit ve
şantajla zorla evlendirilmektedir. Türkiye’ye seyahat edenler başta olmak üzere,
umre yahut hac farizası için kutsal topraklara seyahat eden soydaşlarımız da
maalesef tutuklanmaktadır. Ailesinden ve yakınlarından birisinin yurt dışında
olması da tutuklanma sebeplerindendir. Türkiye Cumhuriyeti vatandaşlarıyla
evlenen Uygur Türklerinin Türkiye’ye dönmesine müsaade edilmemektedir. Müslüman
Türkler dinî inançlarını ve millî kimliklerini inkâra zorlanmaktadır. Çince
bilmediği için Türkçe konuşanlar cezalandırılmaktadır. Aileleri toplama
kamplarına atılan çocukların yakınları tarafından himaye edilmesine izin
verilmemektedir. Türklerin sürekli gözetim ve kontrol altında tutularak
yaşantılarının izlenebilmesi için sokaktan caddeye her taraf kameralarla
donatılmış, çipli telefonlar marifetiyle her hareketleri gözetim altına
alınmıştır. Türklerin kan ve DNA örnekleri ile bedensel özellikleri ve kişiye
özel sağlık bilgileri zorla alınarak veri bankasına aktarılmaktadır. Çin Halk
Cumhuriyeti yönetimine şu çağrıda bulunmak istiyoruz: Doğu Türkistan’daki
Müslüman Türk soykırımını derhâl durdurunuz. 
(Mikrofon
otomatik cihaz tarafından kapatıldı) 
BAŞKAN
– Tamamlayın.
Buyurun.
OLCAY
KILAVUZ (Devamla) – Teşekkür ediyorum.
Çin
Anayasası ve sözde özerk bölge yasalarıyla Türklere verileceği vadedilen temel
insan hakları, Çin vatandaşlarına tanındığı gibi, Müslüman Türklere de
tanınmalıdır. “Eğitim merkezleri” adı altındaki toplama kampları kapatılmalı ve
tutuklu olan soydaşlarımız serbest bırakılmalıdır. Doğu Türkistan Türklerine
konulan haberleşme ve seyahat yasakları bir an önce kaldırılmalıdır. 2014’ten
beri Çin zindanlarında tutulan Uygur Türklerinin vicdanı İlham Tohti bir an
önce serbest bırakılmalıdır. Dışişleri Bakanlığımızın Doğu Türkistan meselesine
kayıtsız kalmayacağını ve bu konuda gerekli diplomatik girişimlerde
bulunacağını temenni ediyorum. Rahmetli Başbuğ’umuz Alparslan Türkeş
Beyefendi’nin ifade ettiği gibi “Nerede bir Türk varsa orası bizim ilgi
alanımızdır.” Dünyanın neresinde mazlum, garip soydaşımız, din kardeşimiz var
ise her birisinin derdiyle dertlenmek, sevinciyle mutlu olmak hepimizin
boynunun borcudur.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
Buyurun.
OLCAY
KILAVUZ (Devamla) – Doğu Türkistanlı soydaşlarımız asla yalnız değildir. Al
bayraktan gök bayrağa selam olsun! Yaşasın haklı Doğu Türkistan davamız!
Yaşasın hiçbir güç önünde eğilmeyen soydaşlığımız! Yaşasın büyük Turan ülkümüz!
Yaşasın yüce Türk Milleti! (MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
29’uncu
maddeyi oylarınıza sunuyorum: Kabul edenler… Etmeyenler… 29’uncu madde kabul
edilmiştir.
30’uncu
madde üzerinde üç önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 12 sıra sayılı Kanun Teklifi’nin 30’uncu maddesinden aşağıdaki ibarenin
çıkarılmasını arz ve teklif ederiz.
“5)
Eşlerden birinin en az beş yıldır genel sağlık sigortalısı veya bakmakla
yükümlü olunan kişi olup, 900 gün genel sağlık sigortası prim gün sayısının
olması,”
 Meral
Danış Beştaş  Serpil Kemalbay Pekgözegü  Mahmut Toğrul
 Siirt
 İzmir  Gaziantep
 Adnan
Selçuk Mızraklı  Filiz Kerestecioğlu Demir 
 Diyarbakır
 Ankara 
BAŞKAN
– Komisyon önergeyi katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz.
BAŞKAN
– Önerge üzerinde İzmir Milletvekili Serpil Kemalbay Pekgözegü konuşacaktır. 
Buyurun
Sayın Kemalbay Pekgözegü. (HDP sıralarından alkışlar) 
SERPİL
KEMALBAY PEKGÖZEGÜ (İzmir) – Teşekkür ederim.
Sayın
Başkan, değerli milletvekilleri; bugün 15 Kasım ve idam edilerek yaşamına son
verilen Seyit Rıza’nın 81’inci ölüm yıl dönümü. Hem Dersim katliamında yaşamını
yitirenleri burada saygıyla anıyorum hem de Seyit Rıza’yı burada saygıyla
anıyorum.
Değerli
arkadaşlar, Seyit Rıza şöyle demişti biliyorsunuz Türk devletinin hukuksuz
uygulamalarına karşı, yok sayma uygulamalarına karşı: “Ben sizin yalan ve
hilelerinizle baş edemedim. Bu bana dert oldu ama ben de sizin önünüzde diz
çökmedim. Bu da size dert olsun.” 
Şimdi,
bugün tekrar Türkiye’de demokratikleşme, barış, özgürlük, halkların statüsü,
halkların varlığı, emekçilerin, kadınların hakları için mücadele sürüyor ve bu
mücadelede yine bugünün muktedirleri halklara karşı, ezilenlere karşı baskı,
şiddet, savaş, çatışma politikalarını sürdürüyorlar ve biz bu politikaları
teşhir ediyoruz, bu politikaların karşısında barışın savunucuları olarak,
demokrasinin savunucuları olarak, halkların özgürlüğü, eşitliği için mücadele
edenler olarak sözümüzü söylemek istiyoruz, halkımıza gerçekleri anlatmak istiyoruz
ve bunun için bulduğumuz bütün fırsatları değerlendiriyoruz. 
Bugün
Bütçe Komisyonunda İçişleri Bakanı partililerimize karşı, milletvekilimiz Ebrü
Günay’a karşı saldırgan bir tutum sergilemiştir, bunu burada teşhir etmek
istiyorum. Milletvekillerimizin İçişleri Bakanının en temel insan hakları
hakkında yürüttüğü politikaların, ihlal politikalarının, hakların
gasbedilmesinin, baskının, şiddetin, sokaktaki eylemin, ifade, örgütlenme ve
eylem yapma özgürlükleri önündeki baskılarının, şiddetinin teşhirine karşılık
Ebrü Günay’ı tehdit etmiş ve “Sen görürsün.” demiştir. Yani bir yasama
mensubunu atamayla gelen bir yürütme mensubu parmak sallayarak tehdit
edebiliyor. Türkiye böyle bir aşamaya gelmiştir. 
Aslında
bugün burada, konuştuğumuz 15 Temmuz darbe girişimini istismar eden ve buradan
bir darbe devşiren ve bu darbenin sonucunda da OHAL ve KHK’lerle Türkiye’yi
yönetmek isteyenlerin uygulamalarıyla karşı karşıyayız. Onların bütün bu
meseleleri, OHAL KHK’lerini, bu yasamayı araçsallaştırarak OHAL sürecini devam
ettirme… 15 Temmuz darbe girişiminin arkasına sığınarak Türkiye’de baskı,
şiddet politikalarını sürdürme, Türkiye halklarını yok sayan, Türkiye işçi
sınıfını, emekçilerini yok sayan, onları sömürmek için her türlü baskıyı
kendine hak gören anlayışın devam ettiğini görüyoruz. Fakat tıpkı Seyit
Rıza’nın dediği gibi biz bu baskı politikalarına karşı asla ve asla diz
çökmeyeceğiz, sizlerin yalan ve hilelerinizi de mutlaka yeneceğiz. Bu konuda
kararlıyız ve halklarımız bu konuda bizim yanımızda olduğunu her defasında
gösterdi, sizin seçim manipülasyonlarınıza rağmen ve sizin baskı ve sindirme
politikalarınıza rağmen bu gerçekleşti. Burada konuştuğumuz yasa teklifi de
aslında hekimleri sindirme politikasıydı, hekimleri sindirmeye çalışarak bütün
topluma bir mesaj verme çabasıydı yani “Siz eğer bize biat etmezseniz sizler o
zaman gidip ağaç kabuğu yiyebilirsiniz, siz bu ülkenin yurttaşı
sayılmayacaksınız, sizler boyalı yurttaşlar olarak dolaşacaksınız.” dediniz.
Siz bunu yapmaya çalıştınız, bu korkuyu vermeye çalıştınız insanlara ve her
defasında bizler burada gerçekleri halkımıza anlattıkça AKP sıralarından kalkıp
“Hayır, bu böyle değil. Hayır, gerçekler böyle değil.” diyorsunuz ama
arkadaşlar, gerçekler, güneş balçıkla sıvanmıyor; bu söz bize aittir çünkü gerçekleri
savunan bizleriz. 
Bakın,
Diyarbakır’da bir aile sağlık merkezini karakola çevirdiğiniz bir gerçektir.
Niye oradan itiraz ediyorsunuz? Niye bu gerçeği karartmaya çalışıyorsunuz?
OYA
ERONAT (Diyarbakır) – Yalan söylüyorsun, yalan söylüyorsun!
SERPİL
KEMALBAY PEKGÖZEGÜ (Devamla) – Lütfen gidin, size adresi söylüyorum: Bağlar 3
no.lu Aile Sağlık Merkezi’nin yerinde ne var, gidin, bir bakın lütfen. Sizin
bürokratlarınızın, Sağlık Bakanlığının verdiği bilgilerle yetinmeyin.
(Mikrofon
otomatik cihaz tarafından kapatıldı)
OYA
ERONAT (Diyarbakır) – Boşaltıldı, başka yere taşındı. Sur’daki sağlık ocağını
yakıp yıktınız, Sur’daki sağlık ocağını yakıp yıktınız! 
BAŞKAN
- Sayın Eronat, lütfen…
OYA
ERONAT (Diyarbakır) – Ayıp ya! Sur’daki sağlık ocağından bahsetsene!
SERPİL
KEMALBAY PEKGÖZEGÜ (Devamla) – Bakın, size adresi veriyorum…
BAŞKAN
- Sayın Hatip, lütfen Genel Kurula konuşmaya devam edin.
SERPİL
KEMALBAY PEKGÖZEGÜ (Devamla) – Size adresi veriyorum…
OYA
ERONAT (Diyarbakır) – Yalan söyleme ya!
BAŞKAN
- Sayın Eronat, grup başkan vekiliniz dile getirir, söz istersiniz, dile
getirirsiniz ama böyle olmaz. 
SERPİL
KEMALBAY PEKGÖZEGÜ (Devamla) – Adresi size veriyorum: 5 Nisan Mahallesi, Nükhet
Coşkun Caddesi Bağlar’a gidiniz ve lütfen bakınız. Burada, üstelik Bağlar’da
ikinci karakol açılıyor, öyle ki bir anne şöyle söylemiş: “Şimdi hep
tedirginim, akşam olunca çocuklarımı tek tek arıyorum, orası aslında bir açık
hapishane, aslında tam bir sıkıyönetim var Diyarbakır’da, Bağlar’da. Bütün o
Kürt coğrafyasında tamamen bir sıkıyönetim var.” Ve bu sıkıyönetim
politikalarınızı onaylamayan bir partiyiz biz.
SELAMİ
ALTINOK (Erzurum) – PKK’ya karşı açıyoruz, teröre karşı açıyoruz. 
SERPİL
KEMALBAY PEKGÖZEGÜ (Devamla) – Halkların Demokratik Partisi tıpkı Leyla
Güven’in bugün yaptığı gibi, dokuz gündür açlığa bedenini şunun için yatırdı:
Barış gelsin diye, barışa köprü olsun diye. 
SELAMİ
ALTINOK (Erzurum) – Barışın gelmesi için PKK’nın bitmesi lazım. 
SERPİL
KEMALBAY PEKGÖZEGÜ (Devamla) – Sayın Abdullah Öcalan’ın barış elini uzatan,
barış görüşmelerini gerçekleştiren… (MHP sıralarından gürültüler)
CEMAL
ENGİNYURT (Ordu) – Ya ne “sayın”ı? Bırak “sayın”ı ya! Olsa olsa çakal olur
ondan, katil olur! 
SERPİL
KEMALBAY PEKGÖZEGÜ (Devamla) –…Öcalan’a tecridin kaldırılmasını isteyen, bedenini…
(Mikrofon
otomatik cihaz tarafından kapatıldı)
BAŞKAN
– Sayın milletvekilleri lütfen, konuşmasını tamamlasın Sayın Hatip. 
Tamamlayın
Sayın Kemalbay. 
SERPİL
KEMALBAY PEKGÖZEGÜ (Devamla) – Sayın Leyla Güven, Değerli Milletvekilimiz, bu
Parlamentonun saygın bir üyesi olan Leyla Güven’in oluşturmaya çalıştığı
köprüye kulak verin. O, duvarları yıkmak istiyor, barış önündeki barikatları
yıkmak istiyor, onun yerine halklarla köprü oluşturmak istiyor; tıpkı Halkların
Demokratik Partisi gibi. Partimiz barış köprüsü oluşturmak istiyor, sizse savaş
politikalarından besleniyorsunuz, sizse çatışma politikalarından
besleniyorsunuz. (AK PARTİ ve MHP sıralarından gürültüler)
CEMAL
ENGİNYURT (Ordu) – “Barış” diyorsun, Öcalan’a “sayın” diyorsun canım, ne
barışı! Katile “sayın” de, barış iste!
BAŞKAN
– Sayın milletvekilleri, lütfen…
SERPİL
KEMALBAY PEKGÖZEGÜ (Devamla) – Gerçek budur arkadaşlar. Gerçek, karakola
çevirdiğiniz bu coğrafyadır. Gerçek, sizin savaş politikasından
beslendiğinizdir. Gerçek, İçişleri Bakanının, bir milletvekilini parmak
sallayarak tehdit etmesidir. Hatta ve hatta partimizin eş genel başkanını bile
aynı İçişleri Bakanı tehdit etmiştir, tehdit telefonunda bulunmuştur. Hâlâ
kendi koltuğunu koruyor ve koltuğunda oturmaya devam ediyor. Bu da sizin yüz
karanızdır, bu da demokrasinin olmadığının bir göstergesidir. 
HASAN
ÇİLEZ (Amasya) – Demagoji yapmayın, demagoji yapmayın! Gerçekleri
gizleyemezsiniz! Bebek katillerini desteklemeyi bırakın!
BAŞKAN
– Teşekkürler Sayın Kemalbay.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
OYA
ERONAT (Diyarbakır) – Sayın Başkan…
BAŞKAN
– Sonra söz taleplerini karşılayacağım değerli milletvekilleri, belli bir sıra
içinde karşılıyoruz hepsini. 
OYA
ERONAT (Diyarbakır) – Ama Başkanım Diyarbakır’la ilgili konuştu. 
BAŞKAN
– Lütfen, tamam, karşılayacağım, o düzeni ben kuruyorum, bekleyin. 
Başka
söz talepleri de var, onları belli bir sıra içinde karşılayacağım. 
Şimdi
30’uncu madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1186) sıra sayılı Kanun Teklifi’nin çerçeve 30’uncu maddesiyle
değiştirilen 5510 sayılı Kanun’un 63’üncü maddesinin birinci fıkrasının (e)
bendinin (3) numaralı alt bendinin aşağıdaki şekilde değiştirilmesini arz ve
talep ederiz. 
 Ali
Şeker Ali Haydar Hakverdi Burhanettin Bulut
 İstanbul
 Ankara Adana
 Fikret
Şahin Ednan Arslan
 Balıkesir İzmir

“3)
Kadının pirimer overyan yetmezliği ve erkeğin azoospermisi olması halleri hariç
olmak üzere son üç yıl içinde diğer tedavi yöntemlerinden sonuç alınamamış
olduğunun Kurumca yetkilendirilen sağlık hizmet sunucuları sağlık kurulları
tarafından belgelendirilmesi”
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANVEKİLİ MÜŞERREF PERVİN TUBA
DURGUT (İstanbul) – Takdire bırakıyoruz. 
BAŞKAN
– Önerge üzerinde söz talebi yok. 
Gerekçeyi
okutuyorum:
Gerekçe:
Kadının
primer overyan yetmezliği veya erkeğin azoosspermisi olması hâllerinde son üç
yıl içinde diğer tedavi yöntemlerinin uygulanmasına tıbben imkân ve lüzum
olmadığından, belirtilen hâller bu alt bent hükmünden hariç tutulmaktadır. 
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmiştir. 
30’uncu
madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 30’uncu maddesinde yer alan “en fazla üç
deneme ile sınırlı olmak üzere” ibaresinin “en fazla beş deneme ile sınırlı
olmak üzere” ibaresi olarak değiştirilmesini arz ve teklif ederim. 
 Aydın
Adnan Sezgin Dursun Ataş Feridun Bahşi 
 Aydın Kayseri Antalya
 Ayhan
Erel Tamer Akkal
 Aksaray Manisa
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKANVEKİLİ MÜŞERREF PERVİN TUBA
DURGUT (İstanbul) – Katılmıyoruz efendim. 
BAŞKAN
– Önerge üzerinde Aydın Milletvekili Aydın Adnan Sezgin konuşacaktır. 
Buyurun
Sayın Sezgin. (İYİ PARTİ sıralarından alkışlar)
Süreniz
beş dakikadır.
AYDIN
ADNAN SEZGİN (Aydın) – Sayın Başkan, değerli milletvekili arkadaşlarım;
hepinizi saygıyla selamlıyorum. 
Öncelikle
Kuzey Kıbrıs Türk Cumhuriyeti’nin 35’inci kuruluş yıl dönümünü kutluyorum. 
Az
önce Milliyetçi Hareket Partisinden sayın bir hatip Çin’de ağır zulüm gören
Uygur Türklerine değindi, fevkalade haklıdır. Biz de defaatle bu konuyu yüce
Meclisin gündemine getirdik. Ayrıca, dün Bütçe Komisyonunda Dışişleri
bütçesinin görüşülmesi sırasında bu meseleye ayrıntılı şekilde değindik ancak
Hükûmetten, iktidardan gerekli cevabı ve beklediğimiz tepkiyi, yönelimi
maalesef göremiyoruz. Bu her şeyden önce fevkalade ağır ve kitlesel bir insan
hakları ihlali oluşturan durumu elbette bütün dünya izliyor. Sanki,
alışılagelmiş partönerlerimiz, ortaklarımız arasında en tepkisiz ülke Türkiye,
maalesef. Hatta hatta geçtiğimiz bir iki hafta önce bu mesele Birleşmiş
Milletler İnsan Hakları Konseyinde Çin’in periyodik raporunun görüşülmesi
sırasında gündeme geldiğinde temsilcimiz maalesef sadece birkaç satırlık bir
müdahalede bulundu. Bunu hakikaten acıklı bir durum olarak görüyoruz. Efendim,
konuma dönüyorum. 
Görüşülmekte
olan teklifin 30’uncu maddesiyle getirilen en önemli yenilik, tüp bebek
tedavisinden faydalanmak için yaş sınırının 39’dan 40’a çıkarılmasıdır. Bir
diğer değişiklik ise hizmetten faydalanma hakkının 2’den 3’e çıkarılmış
olmasıdır. Biliyoruz ki tıp çok hızlı bir şekilde gelişmektedir. Bir taraftan
ortalama yaşam süresi uzarken diğer taraftan istenen düzeyde olmamakla birlikte
koruyucu ve tedavi edici sağlık hizmetlerinin niteliği kısmen iyileşmektedir.
Bu bağlamda yaş haddini 40’la sınırlamak doğru değildir. Tıbbi verilere göre 40
ila 45 yaş arasındaki kadınlarda yüzde 8,5 oranında klinik gebelik sağlanması
mümkündür. Bu ihtimal yabana atılmamalıdır. Ayrıca bir taraftan yıllardır ve
ısrarla üç çocuk sahibi olunması teşvik edilirken diğer taraftan 40 yaşın
üzerindeki kişilerin çocuk sahibi olma isteklerine kayıtsız kalmak, en azından
tutarsız bir uygulama olacaktır. 
Öte
yandan, eğitim süresinin uzaması, iş bulmada yaşanan sıkıntılar, ağır ve
ağırlaşan ekonomik güçlükler gibi nedenlerle ortalama evlilik yaşı da
yükselmektedir. Bu artışın devam etmesi de kuvvetle muhtemeldir. Bu durum,
yardımcı üreme yöntemi tedavisinden faydalanma yaşını 40’la sınırlamanın yanlış
olduğunu ortaya koyan diğer bir nedendir. Ancak burada dikkat edilmesi geren
önemli bir husus, 40 yaşından sonraki gebeliklerde genetik bozukluğa sahip
bebeklerin doğma ihtimalinin de artış göstermesidir. Bu nedenle 40 yaşından sonra
yapılacak olan tüp bebek tedavilerinde embriyonun genetik incelemeye alınması
da bir gereklilik oluşturmaktadır. Bu çalışmalar mutlaka Üremeye Yardımcı
Tedavi Yöntemleri Komisyonunun ortaya koyacağı tespitlere bağlı olmalıdır. Bu
bağlamda tedavi sırasında embriyo üzerinde hastalık teşhisiyle ilgili
çalışmalar yapılmasını ve gerekli tetkiklerin bu kanun kapsamında sağlanacak
olan hizmet paketine dâhil edilmesini öneriyoruz.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Sezgin.
Buyurun.
AYDIN
ADNAN SEZGİN (Devamla) – Teşekkür ederim.
Genetik
tanı uygulamasının 40 yaş üzerindeki faydalanıcılar için devlet tarafından
karşılanması ailelerin çocuklarını sağlıklı şekilde kucaklarına almasını
sağlayacaktır. Elektronik reçeteler ve on-line randevu sistemleri gibi ikincil
uygulamalarla sağlıkta devrim yaptığını sanan iktidar da böylelikle sağlıkta
gerçekten faydalı bir icraata imza atmış olacaktır. 
Önümüzdeki
kanun teklifinin sağlık çalışanlarına yönelik şiddete ilişkin düzenlemeleri
hakkında da görüş belirtmek istiyordum ama vaktim olmayacak herhâlde.
Teşekkür
ederim. 
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
30’uncu
maddeyi bundan önce oylanıp kabul edilen önerge doğrultusunda oylarınıza
sunuyorum: Kabul edenler... Kabul etmeyenler... 30’uncu madde kabul edilmiştir.

31’inci
madde üzerinde önerge yoktur. 
Maddeyi
oylarınıza sunuyorum: Kabul edenler... Kabul etmeyenler... 31’inci madde kabul
edilmiştir.
Birleşim
on dakika ara veriyorum.
Kapanma Saati: 18.54
DÖRDÜNCÜ OTURUM
Açılma Saati: 19.11
BAŞKAN: Başkan Vekili Mithat SANCAR
KÂTİP
ÜYELER: Şeyhmus DİNÇEL (Mardin), Mustafa AÇIKGÖZ (Nevşehir) 
-----0-----
BAŞKAN
– Türkiye Büyük Millet Meclisinin 18’inci Birleşiminin Dördüncü Oturumunu
açıyorum.
12
sıra sayılı Kanun Teklifi’nin görüşmelerine devam ediyoruz. 
Komisyon?
Yerinde. 
32’nci
madde üzerinde bir adet önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte olan Sağlıkla İlgili Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi’nin 32’nci
maddesiyle eklenmesi öngörülen fıkranın aşağıdaki şekilde değiştirilmesini
öneriyoruz.
Gereğini saygılarımızla arz ederiz.
 Hasan
Kalyoncu Baki Şimşek Sefer Aycan
 İzmir
 Mersin Kahramanmaraş
 Mehmet
Celal Fendoğlu Mustafa Hidayet Vahapoğlu Ayşe Sibel Ersoy
 Malatya 
Bursa Adana
 İbrahim
Özyavuz 
 Şanlıurfa
“(2)
Gıda ve takviye edici gıdaların etiketinde, tanıtımında ve/veya reklamında
sağlık beyanı kullanılmasında Türkiye İlaç ve Tıbbi Cihaz Kurumunca izin
verilir.”
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim.
BAŞKAN
– Önerge üzerinde Adana Milletvekili Ayşe Sibel Ersoy konuşacaktır.
Buyurun
Sayın Ersoy. (MHP sıralarından alkışlar) 
Süreniz
beş dakikadır.
AYŞE
SİBEL ERSOY (Adana) – Sayın Başkan, değerli milletvekilleri; hepinizi saygıyla
selamlıyorum. 
Sağlık
Bakanlığıyla ilgili bazı kanun maddelerindeki değişiklik teklifi üzerine söz
almış bulunmaktayım. 
Öncelikle,
Kuzey Kıbrıs Türk Cumhuriyeti’nin 35’inci kuruluş yıl dönümünü tüm içtenliğimle
kutluyorum. Kurucu Cumhurbaşkanı, büyük devlet adamı Rauf Denktaş’ı rahmetle ve
minnetle anıyorum. Şehit düşen Kıbrıs Türklerine ve kahraman Türk askerlerimize
Allah’tan rahmet diliyor, tüm gazilerimize saygı ve şükranlarımı sunuyorum. 
Eczacılık
yemini “Eczacılık mesleği üyeleri arasına katıldığım bu andan itibaren hayatımı
insanlık hizmetine adayacağıma…” diye başlar. Bu bakış açısıyla, eczacıların
eczanelerindeki birinci görevi kamuya hizmettir. Hepimizin bildiği gibi,
eczaneler, toplumun ilaca ulaşmasındaki en önemli sağlık noktalarıdır. Akılcı ilaç
kullanımındaysa en önemli rehber yine eczacılardır. Tıbbi ürünler ve ilaçlar
eczacıların uzmanlık alanıdır, dolayısıyla yurt dışı ilaç tedarikine ilişkin
kurum ve kuruluşlara yetki verilmesi durumunda sağlık amacının dışında kâr
amacı güdülen bir ticari faaliyete dönüşme riski açığa çıkacaktır. Kâr amacı
hedefinde olan özel şirketlere yetki verilmesi ilaç fiyatlarının artmasına
neden olacak ve hastanın ilaca ulaşmasını zorlaştıracaktır. Bu nedenle, yurt
dışından ilaç temininin kamu hizmeti veren kurum ve kuruluşlarca yapılması da
en uygun olanıdır. 
İlaç
dışı kategorilerde, vitamin, mineral ve sağlık ürünlerinin internet, televizyon
ve diğer satış kanallarıyla satılması da bir diğer önemli konudur. 6197 sayılı
Yasa’ya ek olarak çıkarılan yönetmeliklerde bu ürünlerin internet satışının
eczacılar tarafından yapılması yasaklanmıştır. Oysa bu ürünler eczacılar
dışında birçok kişi tarafından internetten satılmaktadır ve çok önemli sağlık
sorunlarına yol açmaktadır. İnternet satışının eczaneler tarafından yapılması
yasal olarak mecburi hâle getirilebilir. Ancak bilgilendirmeler ve satış
kriterleri Sağlık Bakanlığı tarafından belirlenerek denetleme, takip ve
kontrolü yine Sağlık Bakanlığının belirleyeceği kurumlarca yapılabilir.
6197
sayılı Yasa, eczacıların tansiyon ölçmesine, ev tipi testlerle şeker,
kolesterol ve koagülasyon testi yapmasına; grip aşısı yapmasına; cilt analizi,
yağ, kas, su ve metabolizma yaşı ölçümü yaparak kilo takibi yapmasına;
dermokozmetik ürünlerin kullanılışını öğretmek amaçlı uygulama yapmasına;
sigara bırakma sürecindeki kişilere danışmanlık hizmetini vermesine müsaade
etmemesine rağmen, yasaklamanın hayatın doğal akışına aykırı olması sebebiyle
bu hizmetler eczaneler tarafından hâlihazırda verilmektedir. Eczanelerin bu
hizmetleri vermesindeki standartlar oluşturularak bu hizmetleri vermesinin
teşvik edilmesi de toplum sağlığı açısından elzemdir.
6197
sayılı Eczacılar ve Eczaneler Hakkında Kanun ve bu konuda çıkarılan
yönetmelikler uyarınca eczanelerin çalışma saatlerinin Türk Eczacıları
Birliğinin görevlendirmesiyle bölge eczacı odalarınca düzenlenmesi hüküm altına
alınmış ise de gerek kanunun gerekse çıkarılan yönetmeliklerin yürürlüğe
girmesinden günümüze kadar halkın iş ve sosyal hayatının zamanlamasında çok
ciddi değişiklikler olmuştur. Bu gelişme doğrultusunda eczacıların çalışma
saatlerinin her bölge ve eczane için sabit bir saat olan sabah sekiz buçuk,
akşam on gibi genel bir şekilde düzenlenmesi hayatın doğal akışına, akla ve
uygulamaya ters hâle gelmiştir. Bu sebeple eczanelerin bulunduğu konumları ve
hastaların ilaca kesintisiz ve kolayca ulaşım hakları dikkate alınarak bu mesai
saatlerinin ihtiyaca göre düzenlenmesi gerekmektedir. Özellikle hastanelerin,
şehir hastanelerinin ve aile sağlığı merkezlerinin çevresindeki eczanelerin,
ana caddeler, plazalar ve alışveriş merkezindeki eczanelerin, tatil
beldelerindeki eczanelerin, havaalanları ile garlardaki…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Ersoy.
Buyurun.
AYŞE
SİBEL ERSOY (Devamla) – …eczanelerin, halkın ilaca, sağlığa kesintisiz ve
kolayca ulaşımının sağlanması bakımından açık olması gereken saatleri farklı
olmalıdır. Bu sorunlar eczacılık mesleğimizin ancak birkaçıdır. 
Mesleğimin
sorunlarının kısa zamanda çözüme kavuşması temennisiyle değişiklik yapılacak
kanunlarımızın hayırlı olmasını diliyor ve Genel Kurulumuzu saygıyla
selamlıyorum. (MHP sıralarından alkışlar) 
BAŞKAN
– Teşekkürler Sayın Ersoy.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
32’nci
maddeyi oylarınıza sunuyorum: Kabul edenler… Etmeyenler… 32’nci madde kabul
edilmiştir. 
33’üncü
madde üzerinde iki adet önerge vardır, okutup işleme alıyorum. 
Türkiye Büyük Millet Meclisi
Başkanlığına
Görüşülmekte olan Sağlıkla İlgili Bazı Kanun ve Kanun
Hükmünde Kararnamelerde Değişiklik Yapılmasına Dair Yasa Teklifi’nin 33’üncü
maddesinin aşağıdaki biçimde değiştirilmesini öneriyoruz.
Gereğini saygılarımızla arz ederiz. 
 Baki
Şimşek  Hasan Kalyoncu  Sefer Aycan
 Mersin
 İzmir  Kahramanmaraş
 Mehmet
Celal Fendoğlu  Mustafa Hidayet Vahapoğlu  İbrahim Özyavuz
 Malatya
 Bursa  Şanlıurfa
Madde
33: 5996 sayılı Kanunun 40’ıncı maddesinin (ö) bendine “belediyelere ve il özel
idarelerine” ibaresi eklenmiştir. 
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim.
BAŞKAN
– Önerge üzerinde İzmir Milletvekili Hasan Kalyoncu konuşacaktır. (MHP
sıralarından alkışlar) 
Buyurun
Sayın Kalyoncu.
Süreniz
beş dakikadır.
HASAN
KALYONCU (İzmir) – Sayın Başkan, değerli milletvekilleri; hepimizin bildiği
üzere Türkiye Cumhuriyeti devleti jeopolitik olarak çok önemli bir noktadadır.
Avrupa’ya açılan, Kafkaslara uzanan, Orta Doğu’ya açılan bir kapıyız. 
Kuzey
Kıbrıs Türk Cumhuriyeti ülkemiz için âdeta bir güvenlik hattıdır. Kıbrıs bize
ecdat yadigârı vatan toprağıdır. Kıbrıs gazidir, Kıbrıs şehittir, Kıbrıs millî
davadır. 
Türk
milleti asırlardır hür yaşamış ve asla manda ve himaye altında olmamıştır.
Kıbrıs Türklerinin özgürlüğü de 15 Kasım 1983’te cumhuriyetle taçlanmıştır. 
Topraklarımızı
vatan yapan başta Ulu Önder Mustafa Kemal Atatürk ve silah arkadaşları olmak
üzere Kuzey Kıbrıs Türk Cumhuriyeti kurucu Cumhurbaşkanı Rauf Denktaş’ı, tüm
şehit ve gazilerimizi rahmet, minnet ve saygıyla anıyorum.
Değerli
milletvekilleri, bilgi çok önemli ve insanoğlunun ihtiyacıdır. Bilgisiz
düşünmeye başladığınız zaman çok farklı yerlere gidersiniz. İmam Matüridi de
diyor ki: “Düşünmeyi engelleyen her şey şeytanidir. Düşünemezseniz farklı
şekillerde yorumlar yapmaya kalkarsınız ve cehaletiniz yüzünüze yansır.” CHP
Tekirdağ Milletvekilinin yaptığı gibi Trabzonlulara farklı şekillerde hitap
etmeye kalkarsınız. Özür dilemiş olsa da burada kendisini kınıyorum.
MURAT
EMİR (Ankara) – Çarpıtmayın lütfen ya! Çarpıtmayın! Kaç defa konuşuldu?
HASAN
KALYONCU (Devamla) – Buyurun efendim…
BAŞKAN
– Sayın Hatip, siz konuşmanıza devam edin lütfen…
MURAT
EMİR (Ankara) – Sayın Vekil, kaç defa özür diledi? Kaç defa “Anlamını aştım.”
dedi?
HASAN
KALYONCU (Devamla) – Ben de kınama hakkımı kullanıyorum. Bunda bir sıkıntı var
mı sizce? Sizce var mı?
MURAT
EMİR (Ankara) – Düzeltilmiş şeyi tekrar etmeye gerek yok anlamında.
HASAN
KALYONCU (Devamla) – Size soruldu mu? Size soruldu mu?
MURAT
EMİR (Ankara) – Hayır, söylüyorsunuz ya…
BAŞKAN
– Karşılıklı konuşma olmasın lütfen.
HASAN
KALYONCU (Devamla) – Lütfen yerinize oturun. Dinleyiniz. 
MURAT
EMİR (Ankara) – Zamanını iyi değerlendir, zamanını…
BAŞKAN
– Sayın Hatip, lütfen devam edin.
HASAN
KALYONCU (Devamla) – Dinleyiniz… 
MURAT
EMİR (Ankara) – Halledilmiş bir konu, o yüzden.
HASAN
KALYONCU (Devamla) – Dinleyiniz…
MURAT
EMİR (Ankara) – Dinliyorum zaten, zevkle dinliyorum. Sizi dinliyoruz. 
HASAN
KALYONCU (Devamla) – Su kaynaklarıyla ilgili belediyeler ve özel idareler yaptırıma
sahip ve sorumluluk sahibi birimlerdir. Şimdi, ülkemizde bu duruma baktığınız
zaman, içme sularından oldukça fazla ve zaman zaman insanlarımız çeşitli
hastalıklara tutulmaktadır. 
Su
kaynakları ülkemiz adına korunması gereken ve önlem alınması gereken en önemli
konuların başında geliyor. Küresel ısınmayla beraber ülkemizde gelecek yirmi
yıl içerisinde problem yaşanmaya başlayacaktır. Bunun önlemini alabilmek için
su kaynakları üzerinde oldukça hassas bir şekilde durmak gerekiyor. 
Şimdi,
belediyeler su kaynaklarının temiz kalması ve… Kullanım hakları üzerinde
yaptırımlara sahip ama su kaynaklarını en fazla kirleten kurumlar arasında da
belediyeler yer alıyor. Mesela özellikle İzmir’den bahsedersek İzmir’de su
kaynaklarıyla ilgili birçok problemimiz söz konusu, bunlardan biri körfez.
Körfezi etkileyen kaynaklardan biri, belediyenin çalışmayan veya
çalıştırılamayan atık su tesisleridir. Bunun haricinde, Tahtalı Barajı ve
Tahtalı Barajı çevresinde içme suyu havzasına karışan lağımlar mevcuttur. 2017 Çevre
Durum Raporu’na baktığımızda “İzmir metropol alanı içerisinde büyük kanal
projesi çalışmaları tamamlanmıştır. Ancak pek çok ilçemizin kanalizasyon ve
arıtma şebekeleri olmadığı için atıklarını direkt olarak en yakın alıcı
ortamlara vermekte ve böylece yüzeysel su kaynaklarını hızla kirletmektedir.”
diye bir ibare var. Şimdi, bunu değerlendirdiğimiz zaman içme suyu
kaynaklarının ne durumda olduğunu açık ve net görüyoruz. İzmir’de var olan bu
durum Türkiye genelinde de yer yer karşımıza çıkıyor.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Hatip. 
HASAN
KALYONCU (Devamla) - Azalan su kaynakları kirlilikle de karşı karşıya
kaldığında ileride Türkiye’nin geleceği açısından oldukça büyük problem
oluşturmaktadır. Bakırçay, Nif çayı, Küçük Menderes ve Gediz nehirlerinde
kirlenmenin sebeplerinden biri evsel atık sularıdır, bunlar da belediyelerin
kontrolü altında olması gereken yerlerdir. Son elli yıl içerisinde Burdur,
Antalya, Konya, Mersin, Hatay ve Afyonkarahisar’da 36 tane göl kurumuştur. Şu
anda da 14 gölün kurumayla karşı karşıya kaldığını biliyoruz. Bugün Eğirdir
Gölü’nde, Beyşehir Gölü’nde kuraklıkla ilgili büyük problemler yaşanmaktadır.
Eğirdir Gölü’nde yaklaşık 200 metreye kadar çekilmeler söz konusudur. 
Bunların
hepsini göz önünde bulundurarak ve su konusunda bakanlıklar arasındaki
karmaşayı da ortadan kaldırarak Türkiye’ye millî bir su kanunu veya millî bir
su politikası oluşturmamız gerekmektedir.
Hepinizi
saygıyla selamlıyorum. (MHP sıralarından alkışlar) 
BAŞKAN
– Teşekkürler Sayın Kalyoncu.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 33’üncü maddesinde yer alan “gelmek üzere”
ibaresinin “eklenmek üzere” ibaresi olarak değiştirilmesini arz ve teklif
ederim. 

 Fahrettin
Yokuş Dursun Ataş Feridun Bahşi 
 Konya Kayseri Antalya
 Ayhan
Erel Tamer Akkal
 Aksaray Manisa
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim. 
BAŞKAN
– Önerge üzerinde Antalya Milletvekili Feridun Bahşi söz almıştır.
Buyurun
Sayın Bahşi. (İYİ PARTİ sıralarından alkışlar) 
Süreniz
beş dakikadır.
FERİDUN
BAHŞİ (Antalya) – Sayın Başkan, değerli milletvekilleri; görüşmekte olduğumuz
12 sıra sayılı Kanun Teklifi’in 33’üncü maddesi üzerine söz aldım. Hepinizi
saygıyla selamlıyorum.
Meclise
sunulan bu torba yasa teklifi hiçbir hukuk kavramıyla örtüşmemektedir, temel
insan haklarına tamamen aykırıdır. OHAL ve KHK’lerle binlerce sağlık çalışanı
ihraç edilmiş, eğitim hakkı elinden alınmış, hangi kıstaslarla yapıldığı bilinmeyen
güvenlik soruşturması gerekçesiyle binlercesi de işlerine başlatılmamıştır.
Kamu sağlık çalışanları OHAL’in kalkmasıyla bu sıkıntının giderilmesini
beklemekteyken bu torba kanun teklifiyle eğitim ve çalışma hakları tümden
engellenmekte ve bir nevi açlığa mahkûm edilmek istenmektedir. Güya bu yasa
kamuoyunda sağlıkta şiddete karşı olarak sunulan tasarı gibi lanse edilmiştir.
Bırakın sağlıkta şiddete çözümü, hukuksuz bir şekilde kamudan atılan, güvenlik
soruşturmalarından geçemeyen hekimlerin mesleğini yapma olanağını da neredeyse
ortadan kaldırmaktadır. Şiddeti değil çalışma hakkını engelleyen bu yasa
tasarısı tümüyle geri çekilmelidir. 
Değerli
milletvekilleri, insanın ve insan sağlığının içinde olmadığı her iş ve eylemin
bizim için hiçbir önemi yoktur. Ancak üzülerek ifade etmem gerekirse, on altı
yıllık AKP iktidarı döneminde ülkeyi iyi yönetmek iddiasıyla, algı yönetimiyle,
alınan oy oranıyla izah edilmeye çalışılmış, her şey fazla oy almaya
bağlanmıştır. Dolayısıyla, yapılan icraatlar, muhataplarla hiç paylaşılmadan
“Ben yaptım oldu.” mantığıyla ifade edilmiştir. 
Yine,
AKP Hükûmeti döneminde 2002-2017 tarihlerinde SGK’de gelir gider arasındaki
dengesizlik kronik hâle gelmiş, toplam 301 milyar TL’lik açık oluşmuştur;
sadece 2018 yılında 34 milyar civarında açık beklenmektedir.
Saygıdeğer
milletvekilleri, artık rahatsızlanan ya da var olan rahatsızlığının tedavisine
devam eden vatandaşlar hastane kapılarında kuyruklar oluşturmuyor, doğrudur,
çünkü, Merkezî Hekim Randevu Sistemi var. Ancak artık kuyruklar telefon başında
oluşuyor. 182’yi arayarak ya da servisin internet sitesinden randevu almaya
çalışanlara ancak on beş gün sonra randevu verilebilmektedir. Ayrıca, ALO 182
randevu hattı vatandaşlar için ücretlidir. Şimdi sizlere soruyorum: Merkezî Hekim
Randevu Sistemi yani ALO 182 hattını aramanın ücretli olmasını sosyal devlet
olma ilkesiyle nasıl bağdaştırıyorsunuz? 
Bir
başka komedi ise, vatandaşlar aslında ücretsiz sandıkları muayenelerin
ücretlerini artık eczanelerde ilaç alırken ödüyorlar. Sistem tıkır tıkır
işliyor. Hastaların birçoğu, ödediği paranın tamamının ilaç parası olduğunu
sanıyor ve eczacıların büyük kâr ettiklerini düşünerek indirim bekliyor. 
Değerli
milletvekilleri, daha önce de her platformda belirtmeye devam ettiğimiz ve
edeceğimiz başta emeklilikte yaşa takılanlar, 3600 ek gösterge, bedelli
askerlik, tek tip askerlik, kadınların sigortalılık dönemi öncesi doğum
sürelerinin sigortalı sayılması, devlet memurlarının kadro sorunlarının
çözülmesi, askerlikte geçen sürelerin devletçe sigortalı sayılmasıyla ilgili
vermiş olduğumuz kanun teklifleriyle ilgili hâlâ bir adım bekliyoruz. Ayrıca,
belediye şirketlerine devredilen taşeron işçilerinin sorunlarının çözümü için
de yasa teklifimizi yakında Genel Kurula sunacağız. 
Ancak
burada özellikle bedelli askerlikte bir ayrıntıya girmek istiyorum. 750 bin
adayın müracaat ettiği bedelli askerlik, tamamen dram hâline dönüşmüştür. Her
celp döneminde askere alınanlarla bu sayının eritilmesinin 2022 yılını bulacağı
hesap edilmektedir. Bu çocuklar, çok kısa sürede askerliklerini yapıp
hayatlarına yön verebilme, hayatlarını kurabilme hayaliyle AKP’nin açtığı bu
yola başvurmuşlardır. Ancak, yoğun bir şekilde pişmanlık ve çaresizlik içinde
çırpınmaktadırlar. 
Değerli
milletvekilleri, içinizde Rahim Cavadbeyli’yi tanıyan var mı? 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Bahşi. 
FERİDUN
BAHŞİ (Devamla) – Tamam efendim. 
İçinizde
Rahim Cavadbeyli’yi tanıyan var mı, bilmiyorum. Rahim Cavadbeyli, Tebrizli bir
Türktür ve dört yıldan beri mülteci statüsünde Birleşmiş Milletler Mülteciler
Yüksek Komiserliği Ofisinin gözetiminde Türkiye’de yaşamaktadır. Bugün 15
Kasım, Rahim Cavadbeyli, tam yüz beş gündür yani 2 Ağustostan bu yana İran’a
iade edilmek üzere Van’da olumsuz şartlarda gözaltında bulunmaktadır. Yani
özgürlüğüne ve hayatına yönelik bir tehditle karşı karşıya kalacağı bir ülkeye
gönderilemez kuralına rağmen gözaltında tutulmaya devam edilmektedir. Çok ağır
ve sağlıksız şartlarda mide kanaması geçirdiğinde doktora ulaşmasında bile çok
büyük zorluklar yaşayarak gözaltında tutulmaktadır. 
Cavadbeyli
,Türk milliyetçisi bir edebiyatçıdır, eserleri başta Türkiye, İran ve
Azerbaycan’da olmak üzere dünyanın birçok ülkesinde yayınlanmıştır. Biz nasıl
bir ülke olduk? Burnumuzun dibinde adalar işgal edilir, sesimizi çıkarmayız… 
(Mikrofon
otomatik cihaz tarafından kapatıldı) 
BAŞKAN
– Sözlerinizi bağlayın lütfen Sayın Bahşi. 
Buyurun.

FERİDUN
BAHŞİ (Devamla) – Tamam efendim. 
…Putin
Kırım’ı işgal eder, sineye çekeriz; Çin zulmünden kaçan Uygur Türklerini
günlerce havaalanında bekletiriz, Çin’de zulüm gören Uygur Türklerini görmezden
geliriz. Türk vatandaşlarının, Uygurların Doğu Türkistan’la ilgili
faaliyetlerine yasak koyarız. Irak’tan, Suriye’den gelen Türkmenler bin sıkıntı
çeker, milyonlarca Arap, ellerini kollarını sallaya sallaya Türkiye’de dolaşır,
her türlü hizmetten parasız yararlanır, üstüne üstlük her kişiye ayrı ayrı
asgari ücretin üstünde harçlık verilir, üniversitelere sınavsız alınırlar. 
Genel
Başkanımız Sayın Meral Akşener, Cumhurbaşkanı Erdoğan’a Boraltan Köprüsü’nü
hatırlatmış ve Şair Almas İldırım’ın şiirindeki gibi “Dönüp seslendim
geri/Merhametsiz birine/ Beni siz vursaydınız şu gâvur’un yerine” diye
seslendi. Rahim Cavadbeyli bir Türk’tür, Türk’ün şefkatini görmeye hakkı
vardır, Türkiye’de mültecidir, “gardaşlarımızı” İran’a teslim etmeyin, yeni bir
Boraltan Köprüsü faciası yaşatmayın. 
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Teşekkürler Sayın Bahşi. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Maddeyi
oylarınıza sunuyorum: Kabul edenler… Etmeyenler… 33’üncü madde kabul
edilmiştir. 
34’üncü
madde üzerinde önerge yoktur. 
Maddeyi
oylarınıza sunuyorum: Kabul edenler... Etmeyenler... Madde kabul edilmiştir. 
35’inci
madde üzerinde aynı mahiyette iki önerge vardır, önergeleri okutup birlikte
işleme alacağım.
Türkiye Büyük Millet Meclisi Başkanlığına
Görüşülmekte
olan 12 sıra sayılı Kanun Teklifi’nin 35’inci maddesinin kanun teklifinden
çıkarılmasını arz ve teklif ederiz.
 Meral
Danış Beştaş Filiz Kerestecioğlu Demir Serpil Kemalbay Pekgözegü
 Siirt Ankara İzmir
 Mahmut
Toğrul Adnan Selçuk Mızraklı 
 Gaziantep Diyarbakır

Aynı
mahiyetteki diğer önergenin imza sahipleri:
 Ünal
Demirtaş Burhanettin Bulut Kani Beko
 Zonguldak Adana İzmir
 Neslihan
Hancıoğlu Ali Fazıl Kasap
 Samsun Kütahya
BAŞKAN
– Komisyon önergelere katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim. 
BAŞKAN
– Aynı mahiyetteki önergeler üzerinde ilk söz, Ankara Milletvekili Filiz
Kerestecioğlu’na aittir. 
Buyurun
Sayın Kerestecioğlu. (HDP sıralarından alkışlar)
Süreniz
beş dakikadır.
FİLİZ
KERESTECİOĞLU DEMİR (Ankara) – Sayın Başkan, değerli milletvekilleri; şehir
hastaneleriyle ilgili 35’inci maddede söze başlamadan önce bir Bakandan söz
etmek istiyorum maalesef; kendisi yukarı katta konuşuyor şu anda, bütçesi
görüşülüyor, İçişleri Bakanı. Vekil arkadaşımıza, Mardin Vekilimiz Ebrü Günay’a
“Sen provokatörsün, sen görürsün!” diyebilen bir İçişleri Bakanından söz
ediyoruz. Aynı zamanda, bu Bakan, daha öncesinde de Eş Genel Başkanımız Pervin
Buldan’a telefon açarak -telefon görüşmesinde, yüz yüze de değil- “Hiçbirinizi
yaşatmayacağız bundan sonra, göreceksiniz.” diyebilen bir Bakan ve bu
söylendiğinde de bu sözleri inkâr etmeyen, “Daha da fazlası vardı.” diyebilen
bir Bakan. Şimdi, kendisiyle diyalog kurulamayan, gerçekten asgari bir siyasi
-nasıl diyeyim- edebe sahip olmayan bir Bakan olabilir mi?
OYA
ERONAT (Diyarbakır) – Siz mi edepten bahsedeceksiniz! Vatan hainleri!
FİLİZ
KERESTECİOĞLU DEMİR (Devamla) – Biz bunu ifade ettiğimiz zaman aslında evet
hani görevine devam edecektir.
OYA
ERONAT (Diyarbakır) – Vatan hainisiniz! 
BAŞKAN
– Sayın Eronat, lütfen…
OYA
ERONAT (Diyarbakır) – Söz vermedin, ben de söylüyorum.
BAŞKAN
– Sayın Eronat, lütfen…
FİLİZ
KERESTECİOĞLU DEMİR (Devamla) – Çok teşekkür ederim, çok teşekkür ederim, sağ
olun, ağzınıza sağlık gerçekten!
OYA
ERONAT (Diyarbakır) – Alkışlıyorum!
BAŞKAN
– Sayın Eronat, lütfen…
FİLİZ
KERESTECİOĞLU DEMİR (Devamla) – Zaten dünyanın usulü budur, dünyanın usulü
budur. Sizin gibi düşünmeyenleri vatan haini ilan edersiniz, ondan sonra da
huzura erersiniz, rahat edersiniz, sağ olun, teşekkürler.
OYA
ERONAT (Diyarbakır) – Değil misiniz? Değil misiniz? “Değilim.” deyin.
Diyemezsiniz, diliniz dönmüyor.
BAŞKAN
– Sayın Eronat…
FİLİZ
KERESTECİOĞLU DEMİR (Devamla) – Evet, bu İçişleri Bakanından söz ediyorum ve ek
süre almak istiyorum çünkü bu hanımefendi, gerçekten insicamı bozan ve
konuşulmasına izin vermeyecek bir hanımefendi. 
OYA
ERONAT (Diyarbakır) – Dürüst konuşacaksınız, dürüst!
BAŞKAN
– Buyurun, siz devam edin konuşmanıza Sayın Kerestecioğlu.
FİLİZ
KERESTECİOĞLU DEMİR (Devamla) – Yani rica ediyorum, bir kere de kendisinin bu
kürsüye çıkmasını sağlayın ve buradan konuşsun ve rahatlasın çünkü başka türlü
olmayacak yani hepimiz buradan konuşurken bu müdahaleye devam edecek.
OYA
ERONAT (Diyarbakır) – Dürüst olun, sataşmam.
FİLİZ
KERESTECİOĞLU DEMİR (Devamla) – Evet, şimdi sürekli tehditle iş gören bir
Bakandan söz ediyoruz ve bunu yapmakta da hiçbir beis görmüyor ve kendisi
yüzlerce korumayla gezen bir Bakan, kendisi çocuğuna hamileyken eşini
failimeçhul cinayette kaybetmiş bir kadına bunu söyleyebiliyor, “Hiçbirinizi
yaşatmayacağız, göreceksiniz!” diyor ve bu sözün arkasında durabiliyor. Ya da
işte vekilimize kalkıp “Göreceksin sen!” diyor. Ne göreceğiz? Fezleke
görüyoruz, hapishane görüyoruz. Ne görüyoruz? İşte, burada müdahale görüyoruz,
sözlerimizin engellenmesini görüyoruz. Başka ne göreceğiz? Suikast mi
göreceğiz, ne göreceğiz Allah aşkına? Gerçekten ne göreceğiz?
OYA
ERONAT (Diyarbakır) – Onu siz bilirsiniz, suikastı siz bilirsiniz! Bombaları
siz bilirsiniz!
FİLİZ
KERESTECİOĞLU DEMİR (Devamla) – Şimdi, bunları kabul etmiyoruz, bizim herhangi
bir korkumuz yok. Ama biz bunun bir siyasi edep, siyasi üslup olduğunu
düşünmüyoruz ve kabul etmiyoruz. 
Ayrıca,
şunu, bir araştırmayı söylemek isterim: Oxford Üniversitesi, 5 kıtadan, 37
ülkede yaptığı araştırmada internette siyasi görüşünü açıklamaktan en çok
Türklerin korktuğunu tespit etmiş. Sebep ise yetkililerle sorun yaşama
ihtimali; işte, bu yetkililerden biri bu İçişleri Bakanı maalesef.
Evet,
şehir hastanelerine dönersek arkadaşlar, insan merkezli sağlık hizmeti vermenin
adı, beş yıldızlı otel gibi hastane yapmak oldu. Aslında bu hastaneleri
Bakanlık falan yapmıyor, şirketler yapıyor, Bakanlığa kiralıyor. Şimdi de bu
şirketlerin koşullarının iyileştirilmesini görüşüyoruz. Şirketlere hasta
garantisi verilen tıbbi hizmetlerde on yıllık süre garantisi de verilmesini
konuşuyoruz. En başından beri biz kamuya yapım maliyetinin çok üstünde bir
rakama mal olması nedeniyle Şehir Hastaneleri Projesi’nden vazgeçilmesi
gerektiğini söyledik. 
Şimdi,
bu hastanelere, bu şirketlere daha doğrusu, şehir hastanesi yapan şirketlere
ücretsiz hazine arazisi, en az yirmi beş yıl boyunca kira garantisi, tıbbi
hizmetlerde en az on yıllık sözleşme garantisi, Kamu İhale Kanunu’ndan muafiyet
gibi garantiler sağlanıyor ve Sağlık Bakanının makam odasının da yer aldığı
Bilkent’teki bakanlığın merkez teşkilat binasının aylık kira bedelinin 2018
yılı başında 2,5 milyon lira olduğu gerçeği karşısında gerçekten biz aslında
şehir hastaneleriyle ilgili bilgilerin…
(Mikrofon
otomatik cihaz tarafından kapatıldı)
BAŞKAN
– Buyurun Sayın Kerestecioğlu, tamamlayın sözlerinizi.
FİLİZ
KERESTECİOĞLU DEMİR (Devamla) – …topluma açık bir şekilde verilmesinin gerekli
olduğuna inanıyoruz. 
Dönüp
dolaşıp tabii, aynı yere geliyoruz. Şehir Hastane Projesi, AKP’nin sağlığı özelleştirme
programının sacayaklarından birisi. Sayıştay raporlarında mevzuata aykırı
sözleşmeler imzalandığı ve sözleşmelere uymayan şirketlere yaptırım
uygulanmadığı tespit edilmiş iken; peki, neden bizden şehir hastaneleri
sözleşmeleri gizleniyor? 
TÜİK
verileri de sağlığın ticarileştiğini açıkça kanıtlıyor. Türkiye’nin toplam
sağlık harcamasının gayrisafi yurt içi hasılaya oranı 2015 yılında yüzde 5,4
iken geçen yıl yüzde 4,6’ya düşmüş. Türkiye’de hane halkının cepten sağlık
harcaması ise yüzde 13 oranında artmış. Bu durum, insanların, 2016 yılında
sağlık harcamalarına daha fazla bütçe ayırmak zorunda kaldığını gösteriyor. 10
bin kişiye yatak sayısı ortalaması Türkiye'de 28, OECD ortalaması ise 47.
Bakan, açılan ve açılacak olan şehir hastaneleriyle bu sayılarda iyileşme
olacağını belirtiyor. Ancak bu projeler aynı zamanda şehir merkezlerindeki
büyük ve köklü hastanelerin arazilerinden rant sağlamak amacıyla kapatılmasını
maskelemek için de kullanılıyor. Örneğin Numune Eğitim Araştırma Hastanesi,
Ankara’nın başka 5 köklü hastanesi bunların altyapısını, hizmet koşulları
yerinde iyileştirebilecekken şirketlere rant sağlamak uğruna kapatılıyor.
(Mikrofon
otomatik cihaz tarafından kapatıldı)
BAŞKAN
– Sözlerinizi bağlayın lütfen.
FİLİZ
KERESTECİOĞLU DEMİR (Devamla) – Bitiriyorum.
BAŞKAN
- Buyurun.
FİLİZ
KERESTECİOĞLU DEMİR (Devamla) – … Ankaralılar ulaşması zor ve maliyetli AVM
tipi sağlık komplekslerine mahkûm ediliyorlar ve onlar Hastanemi Kapatma
Platformu’nu kurdular ama bilmiyorum hiç onları dinleme gereğini duydunuz mu?
Zannetmiyorum çünkü siz yaptığınız her şeyi herkesten daha iyi biliyorsunuz. 
Dün
de Bakan, sunumunda 2018 yılında kamu ilaç harcamasının 30 milyar liraya
ulaştığını söyledi. Bunlar gerçekten çok büyük tutarlar, arkadaşlar ve biz
diyoruz ki eğer bir sosyal devlet olsaydık, sağlığın metalaşmasını ve
ticarileşmeyi, bu israfı konuşuyor olmazdık. Bu tasarıya toptan hayır
dediğimizi son kez ifade etmek isterim. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkürler Sayın Kerestecioğlu.
MEHMET
NACİ BOSTANCI (Ankara) – Sayın Başkan…
BAŞKAN
– Önerge işlemini tamamladıktan sonra size söz vereceğim.
Aynı
mahiyetteki diğer önerge üzerine Ankara Milletvekili Servet Ünsal konuşacaktır.
Buyurun.
(CHP sıralarından alkışlar) 
SERVET
ÜNSAL (Ankara) – Sayın Başkan, değerli milletvekili arkadaşlarım; dün Diyabet
Parlamentosunda bir konuşma yaptım. Bir tıp doktoruyum ama bende de diyabet
var. Çok ciddi bir diyabet hastası da Türkiye’de var. Dünkü paneldeki
arkadaşlarımın, Sağlık Bakanlığındaki arkadaşlarımın söylediğine göre,
yaklaşık, 10 milyona yakın ilaç kullanan diyabet hastası, bunun yarısı kadar da
ilaç kullanmayan yani gizli şeker hastaları var. 14 Kasım, şeker hastalarının
günüydü, bunu bu 10 milyon kişiyi de buradan selamlamak istiyorum. 
Arkadaşlar,
diyabet, yaşadığımız yüzyılın en önemli sorunlarından biri hâline geldi. Artık
diyabet, bireylerin sorunu değil, her yönüyle toplumun sorunudur. Benden önce
bir arkadaşım “Ülkemizde 18 yaş altı yaklaşık 16 bin Tip 1 diyabet hastası
var.” dedi, dün Sağlık Bakanlığındaki bürokrat arkadaşım, bunun 35 bin olduğunu
söyledi.
Evet,
bunların büyük bir çoğunluğu, arkadaşlar, ilkokul çocuğu ve ilkokulun altı yani
okula gitmeyen çocuklarımız. Bunlar gerçekten çok ciddi risk altında, hayati
risk altında çünkü insülin vurulmadığı zaman çok ani şeker düşüklüğü,
hipoglisemi, koma ve ölüm vakaları olabiliyor. Bu anlamda, bu çocuklarımız
için, değerli arkadaşlarım, sürekli kontrol cihazı ve insülin pompa cihazı çok
çok zorunlu. Bu 35 bin kişinin büyük ihtimalle ve aldığım bilgiye göre de
yaklaşık 15 bin ilkokul ve ilkokul altı.
Şimdi,
bu çocukların insülin pompaları ve kullandıkları sürekli kontrol cihazlarıyla
ilgili sizlere bilgi vermek istiyorum. İnsülin pompaları, bundan on yıl önce
Sosyal Güvenlik Kurumu tarafından 3.500 lirası devlet tarafından karşılanan,
1.500 lirası da hasta yakını tarafından karşılanan bir aparattı arkadaşlar.
Bugüne gelindiğinde bu cihazın fiyatı 15 bin lira oldu değerli arkadaşlarım.
Ben bir tıp doktoruyum ama bir de otuz beş yıllık sağlık işletmecisiyim.
Bunları, bu yaşanan şeyleri sizlere gerçekten yaşayan biri olarak söylemek
istiyorum.
Şimdi,
tabii, bu ara sizlere de tavsiyem olacak, bakanlarımıza ve Sağlık Bakanlığına.
Sürekli Glikoz İzleme Sistemi’nden devlete gelecek mali yükü minimuma indirmek
zorundayız arkadaşlar çünkü 3.500 lirasını SGK veriyor ama bugün 15 bin lira
olan o aletin yaklaşık 11 bin lirasını da hasta yakını veriyor. Bu anlamda
teknik bir bilgi vermek istiyorum: Diyabet hastalarının, özellikle insüline
ihtiyaç duyan diyabet hastalarının çok büyük bir kısmı, insülin pompasını
aldıktan bir yıl sonra bırakıyor arkadaşlar. Şu an Türkiye, insülin pompası
mezarlığı hâlinde. Bu pompaların kullanılış süresi dört yıl arkadaşlar. Bu dört
yıl olan sürede pompayı satan firmanın garantisi kapsamında olduğunu söylemek
istiyorum. O zaman ben tavsiyelerimi hemen bir sıralayayım çünkü çok ciddi bir
ekonomik kriz içinde ülkemiz. 
Sonuç
olarak, bu büyük bir bölümünün parasını ailenin ödediği insülin pompalarını,
pompaların geri dönüşümünü devlete kazandırdığımızda, pompalar geri
verildiğinde, aileler atmadığında hemen hemen ciddi şekilde 15 bin sayıyı bulan
kişiye, ek ödeme yapmadan, devlete de yük olmadan ihtiyacı olan pompalar
çocuklarımıza ek olarak verilebilir. Bunun için, devletin bu işi tabii ki sivil
toplum örgütleriyle, diyabet vakıflarıyla ya da SGK’yle organize etmesini
istiyorum. Bunun yanı sıra, diyabet gözlemevleri kurulabilmeli çünkü dün SGK
GSS genel müdüründen aldığım bilgiye göre, arkadaşlar, bütçemizin 5,5 katrilyonu
bu olaya gidiyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Ünsal, lütfen.
SERVET
ÜNSAL (Devamla) – Değerli arkadaşlarım, tabii, insülin, diyabet derken asıl
sorun: Türkiye’de sağlık alanında her adımda, her uygulamada zaten dibe vurmaya
giden sağlık sisteminin daha vahim hâle geldiğini görüyoruz. Burada da asıl
meseleyi görmeden bir kanun teklifi, onun maddeleri… Yanlışlıklar bunlarla
sınırlı değil arkadaşlar. Burada ne doktor memnun ne vatandaş memnun ne hemşire
memnun ne teknisyen memnun. O anlamda sözde “sağlıkta dönüşüm” adı altında -bir
işletmeci olarak yaşadığımı söylemek istiyorum- yapılan her şeyin ücretsiz
olduğu dönemi geçtik, önce yüzde 30 katkı payı, sonra yüzde 60 katkı payı,
sonra yüzde 90 katkı payı, şimdi de yüzde 200’e çıktı katkı payı. Tabii ki
bunlar önemli şeyler vatandaş için çünkü ben 2004 yılında herhangi bir vatandaş
geldiğinde kanı, idrarı, ultrasonu, tomografisi, her şeyi ücretsizdi, şimdi
yüzde 200 katkı payı alınıyor. Bu anlamda, tabii, eksiklikleri, tavsiyelerimi
söylemek istiyorum.
(Mikrofon
otomatik cihaz tarafından kapatıldı) 
BAŞKAN
– Sözlerinizi bağlayın Sayın Ünsal, ama lütfen.
SERVET
ÜNSAL (Devamla) – 2002 yılında Sağlık Bakanlığına bağlı hastane sayısı 774’ken
876’ya gelmiş. Yani bir yere geleceğim. Doktor sayısı ile yapılan tesislerin
sayısı birbirine uygun olmayınca doktor açığı çıktı. Doktor açığı çıkınca doğal
olarak yatak açığı da çıktı, yoğun bakımı, normal yatağı. Böylelikle 2016
yılında 144 bine yükselen doktor sayısı yetmez oldu. Yetmeyince de acile gelen
bir hasta bekledikçe sinirlendi, sinirlendikçe doktora saldırmaya başladı. Bu
nedir? Doktora şiddeti getirdi. 
Artı,
SGK’nin içindeki bir uygulamayı söyleyeyim. Kolu kaşınan bir hasta geldi akşam;
acilde bakıyorsunuz, siz Sosyal Güvenlik Kurumunun kurallarına göre acil hasta
değilse, onun koşulları yanık, travma, kesi, kalp krizi ya da yoğun bakımlık
bir hastaysa bedava bakacaksınız, yoksa, kaşıntısı bile varsa reçeteyi
yazacaksınız. Yalnız ekranın köşesinde bir çarpı işareti koyarsan hasta yeşil
alan olursa o gider eczaneye; 
(Mikrofon
otomatik cihaz tarafından kapatıldı) 
SERVET
ÜNSAL (Devamla) - Eczaneye gittiğinde katkı parasını, diğer paraları, hepsini
eczane isteyince, Sayın Bakanım, hasta “Niye para alıyorsun?” diyor. Eczacı da
diyor ki: “Doktor seni acil kabul etmemiş. Sen yeşil alansın.” Ne oluyor? Hasta
koşa koşa geliyor acile, doktora, ilk yumruğu doktora atıyor. (CHP sıralarından
alkışlar) 
BAŞKAN
– Teşekkürler Sayın Ünsal.
SERVET
ÜNSAL (Devamla) – Sayın Bakanım, ben damdan düşenim. Bu işi en iyi bilen benim.
İddialıyım. Otuz beş yıldır. 
BAŞKAN
– Teşekkürler.
SERVET
ÜNSAL (Devamla) – Değerli arkadaşlar, tabii: “Dert çok hem dert yok./Yüreklerin
kulakları sağır./Hava kurşun gibi ağır./Bağır, bağır, bağırıyorum/ Koşun kurşun
eritmeye çağırıyorum.” (CHP sıralarından “Bravo” sesleri, alkışlar)
Teşekkürler.
BAŞKAN
– Sayın Ünsal, teşekkürler.
Aynı
mahiyetteki önergeleri oylarınıza sunuyorum: Kabul edenler… Etmeyenler…
Önergeler kabul edilmemiştir.
Maddeyi
oylarınıza sunuyorum: Kabul edenler… Etmeyenler… 35’inci madde kabul
edilmiştir.
Sayın
Bostancı’nın söz talebi vardır, buyurun.
III.- AÇIKLAMALAR (Devam)
45.- Ankara Milletvekili Mehmet Naci Bostancı’nın, Ankara Milletvekili
Filiz Kerestecioğlu Demir’in 12 sıra sayılı Kanun Teklifi’nin 35’inci
maddesiyle ilgili önerge üzerinde yaptığı konuşmasındaki bazı ifadelerine ve en
temel meselenin teröre karşı çıkmak olduğuna ilişkin açıklaması
MEHMET
NACİ BOSTANCI (Ankara) – Sayın Başkanım, teşekkür ediyorum. 
Biraz
önce Sayın Kerestecioğlu, kürsüden, Plan Bütçede İçişleri Bakanlığı bütçesi
görüşülürken orada yaşanan konuşmalara ilişkin bir değerlendirmede bulundu ve
Sayın İçişleri Bakanının bir milletvekilini tehdit ettiğini ifade etti. 
Tutanaklar
önümde. Tutanakları okudum. Tutanaklarda aynen akış şu şekilde: Birtakım
tartışmalar yaşanıyor, malum tartışmalar, daha sonra Sayın Süleyman Soylu,
İçişleri Bakanı, konuşan HDP’li milletvekiline, Sayın Günay’a “Parmak sallama…
Parmak sallama oradan.” diyor. Sayın Günay “İstediğimi sallarım.” diyor. Yine
devam ediyor “Sallarım… Ben yasamayım. Sallarım… Tehdit mi ediyorsun beni?”
diyor. Sayın Soylu “Parmak sallama…” diyor. Sayın Günay “Tehdit mi ediyorsun
beni?” “Bana karşı parmak sallama.”, “Tehdit mi ediyorsun beni? Tehdit mi
ediyorsun beni?” şeklinde bir akış var. Şimdi, konuşmanın akışına baktığımızda
-tabii, diğer tartışmalar da var, onlara da bakılabilir- parmak sallayan ve bu
şekilde konuşan bir milletvekili var, mesela ben size karşı konuşuyorum ve
parmak sallıyorum sert bir ses tonuyla, “Parmak sallama.” diye buna mukabele
eden bir bakan var. Şimdi buradan olağan konuşma ve müzakerenin, belki sert
geçen bir müzakerenin ötesinde eğer bir tehdit algısı çıkartacaksak -şartlı
cümle kuruyorum- Sayın Günay’ın tavrından çıkar, Sayın Bakandan çıkmaz. Konuşma
burada. 
(Mikrofon
otomatik cihaz tarafından kapatıldı) 
BAŞKAN
– Buyurun. 
MEHMET
NACİ BOSTANCI (Ankara) – Dolayısıyla Sayın Kerestecioğlu, tutanakları eğer
baştan sona okursa, burada böyle bir tehdit durumunun olmadığını, bir müzakere
yaşandığını, Mecliste de örneğini gördüğümüz müzakerelerden birinin burada
olağan akışı içerisinde geçtiğini görecektir. Ama bu vesileyle şunu belirtmek
isterim: Bakın, Türkiye’de 1984’ten bu yana PKK’nın kara gölgesi, tedhişi,
terörü bu ülkenin üzerinde. Bu ülkenin demokrasisinin, özgürlüklerinin
üzerinde, bu ülkenin her türlü toplumsal ve politik meselelerinin üzerinde
PKK’nın terörü var. Eğer biz yaşanan bu olaya, bu gayrimeşru silahlı girişime,
eyleme, nice kanlı olay yaşatmış örgüte karşı bunu meşrulaştıracak, bunu “Ama
onların da kimi hakları var, onların da gerekçeleri var.” tarzında
anlaşılabilecek yahut da bu silahlı terör örgütünü âdeta bir sivil inisiyatif
örgütü yahut da muhalif bir örgüt tarzında takdim edecek bir bağlama
yerleştirirsek bu ülkede Türk, Kürt hiç kimseye faydamız olmaz. Biliyor ve
inanıyoruz ki bu tür meseleler kesinlikle demokrasinin zemininde ancak
konuşulabilir ve her türlü terör girişimi, bu konuşmaları demokrasinin
imkânları içerisinde müzakere edilerek netice alacak, problemleri çözecek
konuşmaları farklı bir yere götürür. O yüzden, en temel mesele, teröre karşı
çıkmaktır. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkürler Sayın Bostancı.
Sayın
Kerestecioğlu, buyurun.
46.- Ankara Milletvekili Filiz Kerestecioğlu Demir’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ve demokratik siyaset yapan bir parti olduklarına ilişkin açıklaması 
FİLİZ
KERESTECİOĞLU DEMİR (Ankara) – Sayın Başkan, ısrarcı olmayacağım fakat şu
sözler “Leyla Güven’in tutuklama emrini siz mi verdiniz?” sorusuna “Sen
provokatörsün, sen görürsün.” cevabını verdiği ama “Sen görürsün.” tehdidinin
tutanağa geçmediğini söylüyor orada bulunan vekillerimiz. Ben de tutanakları
inceleyeceğim çünkü bize sizin kadar çabuk ulaşmıyor. Kaç saattir ben de
tutanakların gelmesini istedim. İncelemediğim için ısrarcı olmayacağım diyorum
ama iletilen bu.
Ayrıca,
“Muhalifleri öldürdünüz.” gibi bir sözün üstüne… Ki bu söze karşı çıkabilir
yani “Gerçekten böyle bir şey yapmadık.” diye. Bu ifadenin tutanaktan
çıkarılmasını istiyor İçişleri Bakanı ve “Yasamaya müdahale edemezsiniz, bunu
yapamazsınız.” deniyor. Bunun arkasından da yine benzer “Çıkarırım.” gibi
şeylerin arkasından “Taybet Ana’dan söz ediyorum, Taybet Ana sivil değil miydi?”
diyerek cenazesi bir hafta boyunca yerde kalan Taybet Ana’dan bahsettiğini
söylüyor vekilimiz. 
Söylediğiniz
sözler, bu bağlamda değil. Yani biz, burada demokratik siyaset yapan bir
partiyiz ve milyonlarca oyla buraya geldik. O nedenle, sözlerimize kendimiz
karar veriyoruz, kendimiz söylüyoruz ve bu ülkenin barış ve demokrasisi içinde
burada olmakta ısrar ediyoruz, ısrar etmeye de devam edeceğiz, Türk ve Kürt
halklarının, bütün halkların aslında kardeşliği için, burada yaşayan
Suriyelilerle de kardeşlik için, herkes için. 
BAŞKAN
– Teşekkürler Sayın Kerestecioğlu. 
Sayın
Altay…
47.- İstanbul Milletvekili Engin Altay’ın, siyasetin tahammül
gerektirdiğine, ortak paydanın vatan, toprak ve yurtseverlik olduğuna ilişkin
açıklaması
ENGİN
ALTAY (İstanbul) – Sayın Başkan, ben esasen Sayın Bostancı’nın sisteme
girdiğini gördüm, tedbiren, ne olur ne olmaz diye sisteme girdim. Lakin, şunu
da söylemek lazım: Şimdi, hepimizin görüşü farklı. Eğer farklı olmasaydı tek
parti olurduk, aynı partinin mensupları olurduk. Siyaset sabır, tahammül
işidir. İktidar partisine sabır, tahammül ayrıca elzemdir. Yani, muhalefet…
Artık iktidar muhalefet yok ama yürütmeye yakın bir partinin diyelim -yürütmeden,
tabii, yürütme organını kastediyorum, başka bir şey anlamayın- bu konularda
tahammüllü olması lazım 
İnsanların
düşünceleri vardır. Düşüncelerini beğenmeyebilirsiniz, tasvip etmeyebilirsiniz.
Bu Meclisin ilk kurulduğu vakit bu Mecliste manda da tartışıldı, himaye de
tartışıldı, herkes düşüncesini söyledi ama ortak bir noktada, milletin
buluşacağı noktada buluşuldu. 
Ortak
payda her zaman vardır. Ortak payda bu vatandır, bu topraklardır,
yurtseverliktir, birliktir. E düşünceler farklı… “Efendim, PKK terör…” Elbette
hain, alçak bir terör örgütü PKK ama HDP’ye -yani HDP’yi savunmak bana da
düşmez- oy veren yaklaşık 6 milyon insanı kriminalize ederseniz Türkiye’yi asıl
siz bölmüş olursunuz. Böyle bakmamak lazım. 
Terör
örgütüyle kesin, katı, amansız bir hesaplaşma yapılsın diye bin kere söylemiş
adamım ben, bin kere ama bu, şu demek değildir: Buraya milletin oyuyla gelmiş
insanları terörize etmek, kriminalize etmek, terör örgütüyle aynı kefeye koymak
doğru değildir arkadaşlar. Eğri oturup… Milletin temsilcisidir.
Orada,
kürsüde “vatan haini…” Sizin de acınızı anlıyorum, sizin de acınızı anlıyorum.
Doğru değildir, bu millet böyle bölünür. Böyle hep birlikte terörle mücadele
edeceğiz. Kim PKK’ya iyi diyorsa ben de ona iyi gözle bakmam ama iyi diyeni de
görmedim. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Altay, sözlerinizi bağlayın. 
OYA
ERONAT (Diyarbakır) – Diyor işte, diyor. 
ENGİN
ALTAY (İstanbul) – Ben duymadım efendim. 
BAŞKAN
– Sayın Eronat, her konuşmaya müdahale etmeyin lütfen. Grup başkan vekilleri
konuşuyor, görüyorsunuz. 
ENGİN
ALTAY (İstanbul) – Böyle bakalım diyorum ve kanunu, üç gündür üzerinde de
oldukça belli noktalarda mutabakata varılan kanunu bir an önce görüşmemiz
lazım. Bunu söylüyorum Sayın Genel Başkan. 
Bu
vesileyle Genel Kurulun zamanını israf ettiğim için de sayın milletvekillerinden
özür diliyorum. 
BAŞKAN
– Yani burada sayın grup başkanınız var, görüşü gayet iyi ortaya koydu. Her
konuşmacıya…
OYA
ERONAT (Diyarbakır) – Bana hitap etti, bana hitap ettiği için söyledim. 
BAŞKAN
- Sayın Eronat, bakın, herkese söz verme konusunda yeterince adil ve esnek
davrandığımı söyleyebilirim, herhâlde buna kimse itiraz etmez fakat bir düzeni
var. 
OYA
ERONAT (Diyarbakır) – İtiraz etmiyoruz ki. O bana hitap etti. 
BAŞKAN
– Bakın, sürekli müdahale ediyorsunuz. Grup Başkanınız var, 2 grup başkan vekiliniz
var ama her konuşmacıya müdahale ediyorsunuz. Bunu yapmamanızı rica ediyorum.
OYA
ERONAT (Diyarbakır) – O zaman buradan söylemek istiyorum.
BAŞKAN
– Lütfen, lütfen…
Öte
yandan, Sayın Bülbül’ün de söz talebi var. Benim de birkaç cümlem olacak daha
sonra. 
Sayın
Bülbül, buyurun. 
48.- Sakarya Milletvekili Muhammed Levent Bülbül’ün, İzmir Milletvekili
Serpil Kemalbay Pekgözegü’nün 12 sıra sayılı Kanun Teklifi’nin 30’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan. 
30’uncu
maddeyle alakalı HDP tarafından verilen değişiklik önergesinde önergeyi sunmak
için söz alan hatip dünden beri devam eden şekilde bir Seyit Rıza güzellemesi
yapmıştır. Bugün itibarıyla Türkiye’de PKK ve onun yaptıkları ne ise Türkiye
Cumhuriyeti devletinin varlığına ve bütünlüğüne karşı girişilen bir faaliyet
olması hasebiyle Seyit Rıza’nın yaptıkları da aynıdır. Bu hatta o dönem
itibarıyla daha vahimdir. Mustafa Kemal Atatürk’ün daha yeni yeşerttiği,
filizlendirdiği genç cumhuriyete karşı, onun ayağa kalkma mücadelesi sırasında,
Türk milletinin var olma mücadelesini verdiği bir sırada girişilen bu
faaliyetler tabii ki Türk devletinin karşı duruşu ve buna karşı almış olduğu
tedbirler sayesinde ortadan kaldırılmıştır. 
Bugün
de Türkiye Cumhuriyeti devleti teröre karşı büyük ve şanlı bir mücadele
vermektedir. Bu mücadele önemsenmelidir ve bu mücadeleye halel getirecek ve bu
noktadaki psikolojik motivasyonu sarsacak ifadelerden de kaçınılmalıdır çünkü
verilen mücadele hiçbir etnik gruba karşı verilen bir mücadele değildir, bizzat
teröre karşı verilen bir mücadeledir. 
Bu
noktada, hatibin “Kürt coğrafyası” şeklinde isimlendirmesi Türkiye Cumhuriyeti
devletinin kuruluş felsefesine, Anayasası’na ve milletimizin anlayışına
tamamıyla terstir. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Bülbül. 
MUHAMMED
LEVENT BÜLBÜL (Sakarya) – Türkiye Cumhuriyeti devleti etnik köken temelinde,
mezhebî temelde kurulan bir devlet değildir. O dönem itibarıyla, güneyi,
kuzeyi, doğusu, batısı, güneydoğusu, tamamının ortak iradesiyle teşekkül etmiş
olan bir şaheserdir. Bu devlet, Allah’ın izniyle, ilelebet payidar kalacaktır.
Bu noktada, terörle mesafe koymak durumunda olanların hâlâ kürsülerde çıkıp
“sayın” demesi, Türkiye Cumhuriyeti devletinde yaşayan milyonlarca insanın
kanına giren, onlara acı veren teröristbaşını “sayın” diye ifade etmesi de
ayrıca kabul edilemez bir durumdur. Bu noktada, PKK’yla aynileşmek gibi bir problemimiz
yok, böyle bir duruşumuz yok denilen bir noktada bu tavrın ve bu sözlerin de
ayrıca değerlendirmeye alınması lazım. Milletimizin takdirine sunuyorum bu
ifadeleri ve ayrıca, bu zamana kadar Meclis zabıtlarında bu hususlarla alakalı
bir düşünce serdedilmemiş olmasını da üzüntüyle karşıladığımı ifade etmek
istiyorum. (MHP ve İYİ PARTİ sıralarından alkışlar)
BAŞKAN
– Teşekkürler Sayın Bülbül…
VI.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mithat Sancar’ın, yürütme ile
yasama arasındaki ilişkilerin oluşturulmadığı bir dönemden geçildiğine ve
meclisleri var edenin söz özgürlüğü olduğuna ilişkin konuşması 
BAŞKAN
– Değerli milletvekilleri, biraz önce Sayın AKP Grup Başkanının ve diğer grup
başkan vekillerinin konuşmalarını dinledik. Aslında önce bir sorun olduğunu
tespit etmemiz gerekiyor. Bu sistem alelacele oluşturulduğu için yürütme ile
yasama arasındaki ilişkilerin köprülerinin de oluşturulmadığı bir dönemden
geçmektedir. Eğer böyle bir iddia varsa, böyle bir itham varsa yürütme
temsilcisine Meclis çatısı altında, bunun inceleneceği, değerlendirileceği bir
ortak komisyonun da oluşturulması gerektiğini, buna benzer sorunları ele alacak
bir komisyonun oluşturulması gerektiğini Başkanlık Divanında daha önce diğer
birkaç üyeyle birlikte gündeme getirdik ve bunun üzerinde çalışma
yürütülebileceği de söylendi. 
Şimdi,
meclisleri var eden söz özgürlüğüdür, bunu biliyoruz. Herkes kendisine göre söz
özgürlüğünü bir şarta bağlayabilir fakat meclislerin var oluşunda söz özgürlüğünün
bir şartı yoktur. Esasen bunun bir mantığı da vardır: Herhangi bir şarta bağlı
olmadan, hakaret ve açık küfür dışında burada söylenen her söz, şimdi
yürürlükte olan Anayasa’mıza göre, hiçbir şart altında, hiçbir zaman, hiçbir
kovuşturmaya konu olamaz. Bunun amacı bellidir, burada söylenen sözlere karşı
siyasi söz üretmek, böylece siyaseti canlı tutmak, böylece sorunların ancak ve
ancak müzakereyle çözülebileceği algısını, inancını yerleştirmektir. Meclisler
böyle ortaya çıkmıştır. Değerli Grup Başkanı Sayın Naci Bostancı Hocam da bunu
gayet iyi bilir. Bu nedenle, burada eğer gerçekten karşılıklı sert, bir
müzakereyi aşan, tehdit gibi bir durum yarattığı düşünülen bir diyalog varsa
bunun Başkanlık Divanında oluşturulacak uygun bir kanalda, mekanizmada değerlendirilmesinin
uygun olacağını düşünüyorum. Bu görüşlerimi de ilk Başkanlık Divanı
toplantısında diğer üyelerle ve Sayın Meclis Başkanımızla paylaşacağım.
Teşekkür
ediyorum.
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Samsun Milletvekili Ahmet Demircan ve 5 milletvekilinin Sağlıkla
İlgili Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi (2/1186) ile Sağlık, Aile, Çalışma ve Sosyal İşler Komisyonu
Raporu (S. Sayısı: 12) (Devam)
BAŞKAN
– Kaldığımız yerden devam ediyoruz.
36’ncı
madde üzerinde önerge yok.
36’ncı
maddeyi oylarınıza sunuyorum: Kabul edenler... Etmeyenler... 36’ncı madde kabul
edilmiştir.
37’nci
madde üzerinde iki önerge vardır, okutup işleme alacağım. 
Türkiye Büyük Millet Meclisi Başkanlığına
Görüşülmekte
olan Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 37’nci maddesinin çıkarılmasını arz ve
teklif ederiz.
 Ayhan Altıntaş Dursun
Ataş Feridun Bahşi
 Ankara Kayseri Antalya
 Aydın Adnan Sezgin Ayhan Erel
 Aydın Aksaray
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim. 
BAŞKAN
– Önerge üzerinde Ankara Milletvekili Ayhan Altıntaş’ın söz talebi vardır. 
Buyurun
Sayın Altıntaş. (İYİ PARTİ sıralarından alkışlar)
AYHAN
ALTINTAŞ (Ankara) – Sayın Başkan, değerli milletvekilleri; sözlerime kişisel
bir dilekle başlamak istiyorum. Sigara ve tütün ürünleriyle ilgili maddeleri
görüştük. Sigara içen arkadaşlara sağlık diliyorum, sigara içmeyen veya pasif
içici olan arkadaşlara da sağlık diliyorum. Pasif içici deyince kulisteki çay
ocağında çalışan emekçi kardeşlerimiz aklıma geldi. Bakın, burası çok önemli,
emekçilerden bahsediyorum. Tüm gün maalesef sigara dumanı içinde görev
yapıyorlar. Gelin, kendi çıkardığımız yasalara uyan bir Meclis olalım,
binalarımızın içinden sigara ve tütün ürünlerini tamamen çıkaralım. 
Yasa
konusuna dönüyorum. Sağlık konusu hemen herkesi ilgilendiren bir konudur,
ayrıca kamu kaynaklarının önemli bir kısmını kullanmaktadır. Bu nedenle çok
dikkatle incelenmesi gerekir, zaten de epeyce konuşuldu bu konu. Ben sadece iki
önemli konuya vurgu yapmak istiyorum. 
Birinci
ve en önemli konu sağlık eğitiminin niteliğidir. Maalesef birçok alanda olduğu
gibi bol bol üniversite açıp fakülte binaları yaparak tıp ve eczacılık
eğitimini hallettiğimizi düşündük ancak nitelikli eğitimi düşünmedik. Birçok
vakıf üniversitesi de konuya balıklama atladı ve yüksek ücretlerle öğrenci
topladı. “Yeterli imkânlar var mı, hoca bulunabiliyor mu?” demeden mezun
verdiler. Akreditasyon da olmadığı için diplomaları alanlar en nitelikli
eğitimi veren kurumların mezunlarıyla aynı koşullara ve imkânlara sahip oldular.
Bir an önce bu konuda YÖK’ün ve Millî Eğitim Bakanlığının tedbir alması
gerekmektedir. Eğer görüşmek isterlerse önerilerimizi sunarız. 
İkinci
önemli konu ise sağlık hizmetlerine yaklaşım konusudur. Büyük firmalara ihale
edilen şehir hastaneleri yoluyla sağlık konusunda yaklaşım yeni bir yaklaşım
değildir, eski bir yaklaşımdır. Bir benzetim yapayım: Eskiden “”mainframe”
denilen büyük merkezî bilgisayarlar vardı, bu bilgisayarlar zor ve karmaşık
problemleri çözerdi. Şimdi ise herkesin cebinde bilgisayar var. Yani merkezî
işletim sisteminden dağıtık işletim sistemine geçildi; artık herkes her an
bilgisayarını kullanıyor. Sağlıkta da gidişat o yönde. Artık, sağlık bulguları,
hastanın hastaneye gelmesine gerek olmadan, evinde, iş yerinde cep telefonu veya
başka cihazlar yoluyla toplanacak, belki de nanorobotlar yoluyla bazı tedaviler
de yapılabilecektir. Kısacası, sağlık hizmeti verilmesi hastanelerle sınırlı
olmayacaktır. Yeni sağlık teknolojileri hizmetin dağıtık olması yönünde
ilerlemektedir. Dolayısıyla, büyük merkezî hastane sistemi yaklaşımı yeni
değildir, eski Türkiye’nin de eskisine giden bir yaklaşımdır. Hatırlarsanız,
internetin yaygınlaşmasından önce birçok gazete bedava yabancı kaynaklı
ansiklopediler dağıtmıştı. O şekilde yabancılar, belki bize de bonkör krediler
vererek eski sisteme yatırım yaptırdılar. Umarım bu konuda da “Aldatıldık.”
demezsiniz. 
Tabii,
şehir hastanelerinin şehir ulaşımı, acil müdahaleye erişim süresi gibi başka
sakıncalarını da anlatmaya gerek yok. 
Bu
hatalı yatırım fikrini bir tarafa koyarak işin uygulamasına bakalım. Şehir
hastanelerinin projelerini büyük inşaat firmalarına verdiniz. Onlar sağlık
işini bilmiyorlar; bu nedenle onlar da başka danışman firmalar tutuyorlar. Bu
danışman firmalarının da her biri uzmanlık alanı için başka taşeronlara işi
aktarıyorlar. Dolayısıyla parayı veren devlet ile hizmeti alan hasta vatandaş
arasına birçok kademeli aracı koyuyorsunuz. Bu da yakında devlete çok yük
getirecektir. Bir süre sonra devlet bu yükü taşıyamayacak ve vatandaştan katkısını
artırmayı talep edecektir. Mevcut katkı düzeyinden zaten şikâyet eden vatandaşa
daha çok katkı payı yüklemek durumunda kalacaksınız. Nasıl ki tarım
ürünlerindeki yüksek fiyat üreticiye gitmiyorsa burada da devletin ödediği
yüksek bedel vatandaşa nitelikli hizmet olarak gitmeyecektir. Tarım ürünlerinin
fiyatlarının yüksekliğinin asıl nedeni olarak aracıların yüksek kazançlarını
söz konusu ediyoruz ama aynı şey yakında sağlıkta da başımıza gelecek. Bunu
“Efendim, devlet hizmeti verimli veremiyor, beceremiyor.” gibi savunmaların
arkasına sığınarak yapıyorsunuz. “O yüzden bu işleri özel sektör firmalarına
verelim, onlar çok daha rantabl çalıştırırlar.” diyorsunuz ama daha geçen ay
Sağlık Bakanlığının şirket kurması hususunda yasa çıkardınız.
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın Sayın Altıntaş.
AYHAN
ALTINTAŞ (Devamla) – Yani söylemleriniz ile uygulamalarınız arasında çelişki
bulunuyor. Bir an önce bu uygulamaları yeniden düzenleyerek vatandaşı
rahatlatalım, Meclis olarak sağlık hizmetlerini verimli hâle getirelim.
Bu
dileklerle hepinizi saygıyla selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Altıntaş.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutup işleme alıyorum:
Türkiye Büyük Millet Meclisi Başkanlığına
Görüşülmekte
olan Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 37’nci maddesinin aşağıdaki biçimde
değiştirilmesini öneriyoruz.
Gereğini
saygılarımızla arz ederiz.
 Ümit Yılmaz  Metin Nurullah
Sazak  Sefer Aycan
 Düzce Eskişehir Kahramanmaraş
 Hayati Arkaz İbrahim
Özyavuz
 İstanbul Şanlıurfa
MADDE
37- 27/6/1989 tarihli ve 375 sayılı Kanun Hükmünde Kararnamenin geçici 27 nci
maddesinin ikinci fıkrasına “atamaları,” ibaresinden sonra gelmek üzere
“yabancı dil dâhil olmak üzere” ibaresi eklenmiştir.
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim.
BAŞKAN
– Önerge üzerinde Şanlıurfa Milletvekili İbrahim Özyavuz konuşacaktır.
Buyurun
Sayın Özyavuz. (MHP sıralarından alkışlar) 
Süreniz
beş dakikadır.
İBRAHİM
ÖZYAVUZ (Şanlıurfa) – Sayın Başkan, çok değerli milletvekilleri; görüşülmekte
olan Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi’yle ilgili verdiğimiz önerge üzerine
Milliyetçi Hareket Partisi Grubu adına söz almış bulunmaktayım. Genel Kurulu ve
Türkmen şehri Şanlıurfalı hemşehrilerimi ve yüce Türk milletini saygıyla
selamlıyorum. 
15
Ekim 1983’te ilan edilen Kuzey Kıbrıs Türk Cumhuriyeti’nin 35’inci yıl dönümü
kutlu olsun. Kurucu Cumhurbaşkanı merhum Rauf Denktaş’a ve tüm şehitlerimize
Allah’tan rahmet diliyorum, Kuzey Kıbrıs Türk Cumhuriyeti’nin de ilelebet
devamını Allah’tan temenni ediyorum. 
2,5
milyon nüfusuyla Güneydoğu Anadolu’nun en büyük ili olan Şanlıurfa, Sağlık
Bakanlığının yatırımlarından mahrum bırakılmaktadır. Türkiye’nin çoğu illerinde
tamamlanan şehir hastanesi, Cumhurbaşkanı ve Başbakanın birkaç defa farklı
tarihlerde temel atmasına rağmen, hâlen temel seviyesindedir. Büyükşehir ve
ilçe belediyelerinin tümüne ve 8 milletvekiline sahip Adalet ve Kalkınma
Partisinin Hükûmeti neden Şanlıurfa’ya sağlık hizmetleri açısından önem
vermemektedir? 
Milletvekili
seçildiğimiz günden bu tarafa, Şanlıurfa’da yeterli sağlık tesisi ve uzman
doktor olmadığından, hastaları başka illere nakletmek için çok yoğun bir
şekilde çaba sarf etmekteyiz. Yerleşik nüfusumuzla birlikte, yanımızda misafir
olan Suriyelilerin de sağlık hizmeti için, mevcut sağlık kurumlarından hizmet
almak için beklediğini düşündüğümüzde, Şanlıurfa’nın sağlık sistemi içler
acısıdır.
2019
yılının planlandığı bugünlerde, sağlık açısından şu soruların cevapları Hükûmet
tarafından bizlere verilmelidir: Şanlıurfa şehir hastanesi ne zaman
tamamlanacaktır? Şanlıurfa sağlık sistemi Cumhurbaşkanlığı hükûmet sisteminden
2019 yılında ne kadar yatırım alacaktır? Peygamberler şehri Şanlıurfa 2002’den
itibaren iktidar olan Adalet ve Kalkınma Partisi tarafından neden
cezalandırılmaktadır?
Şanlıurfa’nın
birçok sorunu mevcuttur. Şu anda şehirde belediyelerin çalışmaması yüzünden
otopark sorunu vardır, elektrikle ilgili çok büyük sorunlar vardır, yol problemleri
vardır, altyapı problemleri ve su problemleri vardır. Bu hizmetler neden adil
bir şekilde Şanlıurfa’da yaşayan vatandaşlarımıza götürülmemektedir? Belediye
başkanları şehrin eminidir. Seçildikleri gibi, parti rozetini bırakıp şehirde
yaşayan bütün insanlara adil bir şekilde hizmet götürmelidir. 
Değerli
milletvekilleri, Şanlıurfa’nın en önemli sektörlerinden biri de tarım
sektörüdür. Tarım sektörü, insan yaşamı ve ülke ekonomisi için hayati önem
taşımaktadır. Sektörün tarıma dayalı sanayiye ve ülke ekonomisine sağlamış
olduğu katkılar göz önünde bulundurularak bu alandaki sorunların tespiti ve
çözüm önerilerini aşağıda sıralamak istiyorum ve burada Hükûmetin dikkatini
çekmek istiyorum. 
Bu
bağlamda, bölgemiz çiftçileri kendi imkânlarıyla açtıkları kuyularla sulama
yaparak ülke ekonomisine katkıda bulunmaktadırlar. Organize sanayi bölgelerine
tanınan kolaylıkların benzerinin enerji girdileri konusunda çiftçilerimize de
tanınması gerekmektedir. Bölgemiz tarımının ana gideri olan ve olmazsa olmazı olan
elektrik enerjisi, bu ilde bölge çiftçimizin düşmanı hâline getirilmiştir.
İlimiz, tarım alanları çok bol olan bölgelere sahiptir. Harran ve Akçakale
bölgesinde açık sulama sisteminde su kaybı, aşırı sulamanın yol açtığı
hastalıklar tarımsal girdilerin yükselmesine sebep olmaktadır. Bu sorun modern
sulama imkânlarıyla minimize edilebilir, bunun için de kapalı sulama sistemine
geçişin sağlanması gerekmektedir.
Değerli
milletvekilleri, değerli tarım arazilerine sahip olmasına rağmen, Hilvan,
Karakeçi, Viranşehir ve Merkez Mahallelerinin sulama imkânlarının bulunmaması
nedeniyle sınırlı sayıda ürün çeşidi elde edilmektedir. Bölgenin bu
dezavantajlardan kurtularak ülke ekonomisine ve bölge çiftçisine ekonomik katkı
sağlayacak altyapılarının oluşturulması gereklidir. 
Bölge
tarımının sürdürülebilir olması için destek ve kaynaklar çok önemlidir. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Özyavuz.
Buyurun.
İBRAHİM
ÖZYAVUZ (Devamla) – Bu destek ve kaynaklara uygulanan kesinti ve blokeler,
bölge çiftçisine ve ülke ekonomisine zarar vermektedir.
Son
yıllarda komşularımızdaki iç karışıklık nedeniyle bölgemizde üretilen tarım ve
tarıma dayalı sanayi ürünlerinin ticareti olumsuz şekilde etkilenmektedir.
Dünya piyasalarında stratejik bir yeri olan pamuğun ülkemizdeki üretiminin
yüzde 47’sini Şanlıurfalı çiftçiler gerçekleştirmektedir. Yüksek randımanlı ve
kaliteli pamuğun hak ettiği ekonomik karşılığı alabilmesi açısından, burada
çiftçilerimiz korumak amacıyla ÇUKOBİRLİK bir an önce alıma başlamalıdır.
Böylelikle çiftçimizin ürününü düşük fiyatlara almak isteyen tekele karşı
çiftçimizi korumuş olacağız. Tarımı destekleyen kooperatifler devlet kontrolü
ve garantisiyle bölgemizin çiftçisi için kurulmalı ve çalıştırılmalıdır.
Bilindiği gibi bu yıl yaşanan olumsuz ekonomik dalgalanma çiftçimizi de ayrı
şekilde etkilemiş ve tarım girdileri neredeyse 2 katı oranında artmıştır.
Gübre, tohum, işçilik, yakıt, benzeri birçok kalemdeki masraflar neredeyse
yüzde 100 artışla bölgede tarımın yapılmasını çok zor hâle getirmiştir. 6 TL’yi
aşan mazot fiyatı, gübre ve tohumdaki astronomik fiyatlar çiftçiyi çok zor
durumda bırakmaktadır. 
(Mikrofon
otomatik cihaz tarafından kapatıldı) 
BAŞKAN
– Bağlayın Sayın Özyavuz, son kez.
İBRAHİM
ÖZYAVUZ (Devamla) - Bu konuda en somut durum Urfa pamuğunda yaşanmıştır. Sezon
başında pamuk fiyatını 4,6 TL olarak açıklayan ÇUKOBİRLİK fiyatın arkasında
durmamış, ürünün fiyatı 3,2 TL’ye kadar gerilemiştir. Bu yüzden çiftçi tüccarın
insafına terk edilmiştir. Şu anda ÇUKOBİRLİK alımları durdurmuş, gelen pamuğu
da depolarda bekletmektedir. Aynı zamanda çırçır fabrikaları ve tüccarlar bu
durumu fırsat bilip fiyatı iyice kırıyor ya da ürün alımı yapmamaktadır. Geçen
yıl 3 TL’ye satılan pamuk, girdileri neredeyse yüzde 100 oranında artmasına
karşın bu yıl 3,2 TL’dir. 
Elektrik
enerjisiyle sulama yapan çiftçimize gelen yüksek elektrik faturaları da ayrıca
sorun olmaya devam etmektedir. Şu anda her ne kadar yüzde 65 devlet desteği
sağlansa da elektrik enerjisi faturaları nedeniyle çiftçimiz zor durumda
kalmakta, uygulanan blokeler nedeniyle çiftçimiz desteklemesini en az üç ay
sonra almaktadır. Şanlıurfa tarımında artan girdiler nedeniyle çiftçimiz ekin
ekememe tehlikesiyle karşı karşıyadır ya da bazı ürünlerin ekim alanlarının
ciddi oranda azalacağı tahmin edilmektedir. 
Yüce
heyetinizi saygıyla selamlıyorum. (MHP sıralarından alkışlar) 
BAŞKAN
– Teşekkürler Sayın Özyavuz.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
37’nci
maddeyi oylarınıza sunuyorum: Kabul edenler… Etmeyenler… Madde kabul
edilmiştir.
38’inci
madde üzerinde önerge yoktur.
Maddeyi
oylarınıza sunuyorum: Kabul edenler… Etmeyenler… Madde kabul edilmiştir.
39’uncu
madde üzerinde önerge yoktur.
Maddeyi
oylarınıza sunuyorum: Kabul edenler… Etmeyenler… Madde kabul edilmiştir.
40’ıncı
madde üzerinde iki adet önerge vardır, okutup işleme alacağım.
Türkiye Büyük Millet Meclisi Başkanlığına
Görüşülmekte
olan 12 sıra sayılı Kanun Teklifi’nin çerçeve 40’ıncı maddesiyle değiştirilen
663 sayılı Kanun Hükmünde Kararname’nin ek 2’nci maddesinin ikinci fıkrasının
(e) bendinde yer alan “ettirmek” ibaresinin “ettirmek, ilaç, cihaz ve tıbbi
malzeme tedariki yapmak” şeklinde değiştirilmesini arz ve teklif ederiz.
 Mehmet
Doğan Kubat  Cemil Yaman  Mehmet Muş
 İstanbul
 Kocaeli  İstanbul
 Selahattin
Minsolmaz  Mustafa Yel
 Kırklareli
 Tekirdağ
BAŞKAN
– Komisyon önergeye katılıyor mu?
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Takdire bırakıyoruz efendim.
BAŞKAN
– Önerge üzerinde konuşma talebi? Yok.
MUHAMMET
EMİN AKBAŞOĞLU (Çankırı) – Gerekçe…
BAŞKAN
– Gerekçeyi okutuyorum:
Gerekçe:

USHAŞ’ın
kuruluş amaçlarını gerçekleştirebilmesi ve daha efektif hizmet verebilmesi için
ilaç, cihaz ve tıbbi malzeme tedariki yapmak da USHAŞ’ın görevleri arasına
alınmaktadır.
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 12 sıra sayılı Sağlıkla İlgili Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 40’ıncı maddesinde yer alan
“Sağlık meslek eğitimi turizmine yönelik faaliyetlerde bulunmak” ifadesinin
“Sağlık meslek eğitimi turizmine ilişkin faaliyetlerde bulunmak” şeklinde
değiştirilmesini arz ve teklif ederiz.
 Ünal
Demirtaş  Burhanettin Bulut  Kani Beko
 Zonguldak
 Adana  İzmir
 Neslihan
Hancıoğlu Ali Fazıl Kasap Ali Şeker
 Samsun
 Kütahya  İstanbul
 Burak
Erbay
 Muğla
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim. 
BAŞKAN
– Önerge üzerinde Muğla Milletvekili Burak Erbay’ın söz talebi vardır. 
Buyurun
Sayın Erbay. (CHP sıralarından alkışlar) 
Süreniz
beş dakikadır. 
BURAK
ERBAY (Muğla) – Sayın Başkan, değerli milletvekilleri; Genel Kurulu saygıyla
selamlıyorum. 
Çok
değerli milletvekilleri, ben, yeni seçilen, doğduğu Muğla ilini ve ülkesini çok
seven, ülkesinin sorunlarına çözüm üretmek isteyen hukukçu bir milletvekiliyim.
Milletvekili seçildiğimden bu yana Meclisin çalışma yöntemlerini öğrenmeye ve
anlamaya çalışıyorum ama maalesef her geçen gün şahit olduğum uygulamaları
şaşkınlık ve üzüntüyle izlemekteyim. Dün sabah Plan ve Bütçe Komisyonunda
yaşanan bir olayı hem sizlerin hem de kamuoyunun bilgisine sunmak istiyorum.
Dışişleri Bakanı Mevlüt Çavuşoğlu Komisyonda sunumunu yaptıktan sonra Komisyon
üyesi CHP’li Bülent Kuşoğlu söz alıp görüşlerini açıklarken AKP’li Bakan
oturduğu sıralardan “Boş konuşma.” şeklinde bağırmıştır. Bir bakanın milletin
temsilcisi olan bir milletvekiline bu şekilde bağırması bizleri çok üzmüştür.
Yine, geçtiğimiz günlerde Sağlık Komisyonu çalışmaları devam ederken
milletvekilleri teklifle ilgili görüşlerini bildirirken gecenin bir yarısı AKP
milletvekilleri Komisyonu basar gibi toplantı salonuna girerek usulsüz
yöntemlerle maddeleri geçirmiştir. Bu durum da çağdaş hukuk devletlerinde kabul
edilemeyecek bir yöntemdir. 
“Her
şeyi ben bilirim, benim yaptığım doğrudur, sen konuşursan boş konuşursun,
haddini bil.” anlayışı doğru ve sürdürülebilir bir tavır değildir, bu tavrın
memlekete de bir faydası yoktur. Bu anlayışın faydasının olmadığı, üzerine
konuştuğumuz sağlık emekçilerini ilgilendiren yasadan ve ülkemiz ile Muğla’daki
durumdan net bir şekilde anlaşılmaktadır. Durumu anlamak için sağlık alanında
çalışan herhangi bir doktor, hemşire, teknisyen ya da memura dokunmanız
yeterlidir. Maalesef bu çalışanların hiçbiri kendini güvende hissetmemekte ve
en acısı, yaptığı işten mutlu olmamaktadır. Muğla ilinin hangi ilçesinde olursa
olsun, Marmaris, Köyceğiz, Ortaca, Dalaman, Fethiye, Bodrum hastanelerini
ziyaret ettiğinizde sağlık çalışanı sayısının ve ekipmanlarının yetersiz olduğu
görülecektir. İlçelere doktor atanmakta fakat doktorlar uzun süre ilçelerde
kalmayı tercih etmemektedir. Bu konuya acilen köklü bir çözüm üretmek
gerekmektedir. 
Yeni
açılan tıp fakültesi dâhil, ilçelerdeki yatak kapasitesi maalesef yetersizdir.
Gün içerisinde gelen telefonlarla Denizli, Aydın ve İzmir gibi civar illere
sevk edilen vatandaşlarımızla görüşüyor, onlara yatak ve ambulans bulma
konusunda yardımcı olmaya çalışıyoruz.
Çok
değerli milletvekilleri, Muğla ilimizde çalışan diğer sağlık emekçileriyle
ilgili de büyük sıkıntılar vardır. Hemşire ve ebe gibi personel -özellikle
AKP’ye yakın olanlar- kendi alanlarında çalıştırılmak yerine idari personel
olarak görevlendirilmekte ve bu durum personel açığına neden olmaktadır. Ancak
resmî kayıtlarda yeterli personel göründüğü için, bu konuyla ilgili soru
sorulduğunda “Yeterli personel var.” cevabı verilmektedir. 
Değerli
vekiller, yeni hastaneler yapılması ya da hastanelerde yeni bölümler açılması
doğru bir uygulamadır fakat bütün bunlar akılcı bir planlamayla yapılmalıdır.
Diğer bölümlerden personel alarak yeni kurulan bölümlerin personel ihtiyacının
karşılanması doğru bir yöntem değildir. 
Çok
değerli vekiller, ben Köyceğizliyim. İlçemizdeki eski hastanenin yıkılarak yeni
bir hastane yapılmasına karar verildiğinde, hemen 20 kilometre uzağımızdaki Ortaca
ilçemizde de bir hastane yapım projesi olduğunu öğrendik. Bu süreçte, Ortaca,
Köyceğiz, Dalaman ilçelerimizi kapsayacak bir bölge hastanesi yapılmasını
önerdik. Böylece yatak kapasitesi 50, belki de 100 olacaktı ve on dakikalık
mesafede hastalar daha donanımlı, uzman doktorların olduğu bir hastanede tedavi
görme şansı yakalayacaktı fakat bu mümkün olmadı. Şu anda durum ne derseniz,
iki ilçede donanımı yetersiz, uzman doktoru ve yeterli personeli bulunmayan 2
tane hastane var ve gelen hastalar gerekli ekipman ve personel bulunmadığından
merkeze ya da diğer il hastanelerine sevk edilmektedir. 
Muğla
ilimizin yaz sezonunda bayram tatillerine gelenlerle birlikte nüfusu 10 milyonu
bulmaktadır. Bu dönemlerde nüfus yoğunluğu artan Köyceğiz Ekincik, Fethiye Göcek,
Marmaris Turunç, Bozburun, Selimiye gibi turistik bölgelerimizde yaşanan sağlık
sorunlarına müdahale edilebilecek yeterli personel ve ekipman bulunmamaktadır
ve bu yüzden vefatlar gerçekleşmektedir. Sağlık alanındaki planlamalar
yapılırken bu tür değişkenlikler göz önüne alınarak planlama yapılmalıdır.
Muğla’yla
ilgili bir diğer durum da Sıtkı Koçman Üniversitesi Eğitim Araştırma
Hastanesindedir. Bu hastanede ışın tedavisi uygulanacak bir ünite, kalp
hastaları için anjiyo bölümü bulunmamaktadır. Yine aynı hastanede, tüm cihazlar
ve ekipmanlar tam olduğu hâlde 2 tane ameliyathane atıl durumdadır; bu nedenle
iki üç ay sonraya ameliyat sırası verilmektedir. 
Şimdi
soruyorum: Muğla ilimizde sağlık alanında durum bu kadar vahimken… 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Erbay. 
BURAK
ERBAY (Devamla) - … Marmaris Okluk Koyu’nda on binlerce ağaç kesilerek,
milyonlarca lira harcanarak 300 odalı saray yapmak reva mıdır? 
AKP
Genel Başkanına sesleniyorum: Bu sevdadan vazgeçsin. Gelin, Marmaris’e
yapılacak yazlık saray bütçesini Muğla’da anjiyo ve ışın tedavisi merkezi
açılması için kullanalım, insanların hayatını kurtaralım. Bunu da kabul
etmiyorsanız yazlık sarayı Sağlık Bakanlığına devredelim, rehabilitasyon
merkezi yapalım. İnanın, Allah katında çok daha makbul olacaktır. 
Tüm
sağlık emekçilerini ve Genel Kurulu saygıyla selamlıyorum. (CHP sıralarından
alkışlar) 
BAŞKAN
– Teşekkürler Sayın Erbay. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
40’ıncı
maddeyi bundan önce oylarınıza sunduğum ve kabul edilen önerge doğrultusunda
oylarınıza sunuyorum: Kabul edenler… Etmeyenler… 40’ıncı madde kabul
edilmiştir. 
41’inci
madde üzerinde bir adet önerge vardır, okutup işleme alıyorum:
Türkiye Büyük Millet Meclisi Başkanlığına
Görüşülmekte
olan (2/1186) sıra sayılı Kanun Teklifi’nin 41’inci maddesinin aşağıdaki
şekilde değiştirilmesini arz ve teklif ederiz. 

 Muhammet
Emin Akbaşoğlu  Mehmet Doğan Kubat Fehmi Alpay Özalan
 Çankırı İstanbul İzmir
 Ramazan
Can Zülfü Demirbağ  Serkan Bayram
 Kırıkkale Elâzığ İstanbul
 Yasin
Uğur
 Burdur
“MADDE
41- Bu Kanunun 13 üncü maddesi 1/4/2019 tarihinde diğer maddeleri yayımı
tarihinde yürürlüğe girer. 
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Takdire bırakıyoruz efendim. 
BAŞKAN
– Önerge üzerinde söz talebi yoktur. 
Gerekçeyi
okutuyorum:
Gerekçe:
Döner
sermaye işletmelerinin muhasebe hizmetlerinin Sağlık Bakanlığınca Hazine ve
Maliye Bakanlığından devralınması için gereken hazırlıkların yapılabilmesi, bu
anlamda ikincil düzenlemelerin yapılması, personel istihdamı ve alt yapının
hazırlanması ve hesapların kontrol edilerek kapatılması için süreye ihtiyaç
olduğundan ilgili maddenin 1/4/2019 tarihinde yürürlüğe girmesi
öngörülmektedir. 
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmiştir. 
Bu
önerge doğrultusunda 41’inci maddeyi oylarınıza sunuyorum: Kabul edenler…
Etmeyenler… 41’inci madde kabul edilmiştir. 
42’nci
madde üzerinde bir adet önerge vardır, okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan Sağlıkla İlgili Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 42’nci maddesinin “Bu Kanun hükümleri
Cumhurbaşkanı tarafından yürütülür.” şeklinde değiştirilmesini arz ve teklif
ederim. 

 Muhammet
Naci Cinisli  Dursun Ataş Feridun Bahşi
 Erzurum
 Kayseri Antalya
 Fahrettin
Yokuş Behiç Çelik 
 Konya
 Mersin 
BAŞKAN
– Komisyon önergeye katılıyor mu? 
SAĞLIK,
AİLE, ÇALIŞMA VE SOSYAL İŞLER KOMİSYONU BAŞKAN VEKİLİ MÜŞERREF PERVİN TUBA
DURGUT (İstanbul) – Katılmıyoruz efendim. 
BAŞKAN
– Önerge üzerinde Mersin Milletvekili Behiç Çelik konuşacaktır. 
Buyurun
Sayın Çelik. (İYİ PARTİ sıralarından alkışlar) 
Süreniz
beş dakikadır. 
BEHİÇ
ÇELİK (Mersin) – Sayın Başkan, değerli milletvekilleri, Samsun Milletvekili
Sayın Ahmet Demircan ve arkadaşlarının vermiş olduğu kanun teklifi üzerinde söz
aldım. Konuşmama başlamadan önce, hepinizi saygılarımla selamlıyorum. 
Son
maddeye geldiğimiz için vaktinizi de almadan, süremi de çok kısaca
değerlendirerek sözümü tamamlamak istiyorum. Sağlık sadece Sağlık Bakanlığının
uhdesinde olan bir konu değildir, sağlık çok geniş kapsamlıdır. Dolayısıyla
Türkiye’mizin her tarafında sağlıkla ilgili bir hizmet ya da faaliyet olduğu
zaman koordinasyon gerekir. Birçok kurum ya da kuruluşun hatta sivil toplum
kuruluşlarının dahi işin içinde olduğu büyük bir uğraş alanıdır çünkü sağlık,
doğumdan ölüme kadar bütün fertleri doğrudan ilgilendiren bir husustur. 
Değerli
milletvekilleri, kanun teklifleri hazırlanırken benim dikkatimi çeken -önceki
dönemimde de görmüştüm- Anayasa’ya uygunluğu incelenmiyor, ya yeterince
incelenmiyor ya da yine aynı konuda başka yasalarla uyumlu olup olmadığı da
incelenmiyor. Şimdi, burada toparlanıyor birçok madde -42’nci madde üzerinde
konuşuyoruz- mesela 1593 sayılı Umumi Hıfzısıhha Kanunu var. Bu kanun fevkalade
önemlidir, genel sağlıkla ilgili bir kanundur ve 1930 yılında çıkmıştır, hâlâ,
şu anda yürürlüktedir ve çok güzel hazırlanmış bir yasadır, burada “Memleketin
sağlık koşullarını iyileştirme, milletin sağlığına zarar veren bütün
hastalıklar ve diğer zararlı faktörlerle mücadele etmek, müstakbel neslin
sağlıklı olarak yetişmesini temin ve halkı tıbbi ve sosyal yardımlaşmaya
yönlendirmek devlet hizmetlerindendir.” diyor, sağlığı devlet hizmeti olarak
veriyor. Şimdi, karşımızda şehir hastaneleri var, sürekli olarak bir beton ve
yatırım olayı olarak sağlık görülüyor. Bundan çıkmamız gerekiyor. Sağlık,
önleyici tıp olarak bir kere dikkate alınmalıdır. Aşılama faaliyetleri
neredeyse unutuluyor Türkiye’mizde. Eskiden, sağlık ocakları sisteminde bizim
hep gördüğümüz, kızamıkla, sıtmayla, çocuk felciyle ilgili -daha birçok konuda-
ciddi aşılama faaliyetleri yaptırıyor olmamızdı, böylece sağlıklı bir nesil
yetişiyordu. Ama son yıllarda yine söz konusu hastalıklar nüksetti ve bulaşıcı
ve salgın hastalıklar açısından Türkiye’miz maalesef en şanssız dönemini
yaşıyor. 
Dolayısıyla
gıda güvenliğimiz tehlikeye girdi, bu da sağlığı kapsayan bir şey.
Ve
bunun yanında, pancar şekerine ihanet edildi bu memlekette. Şeker fabrikalarını
ne yaptık? Özele devrettik, elimizden çıkardık. ithal et konusu zaten başlı
başına bir sorun. Şimdi, alışveriş yaptığımız yerlerde, mağazalarda gördüğümüz
o ambalajı güzel olan gıda ürünlerinin ne kadar bozuk olduğunu televizyonlar
sürekli olarak gösteriyor. Değerli milletvekilleri, onun için, bu konularda
ciddi çalışacak, müeyyide ortaya koyacak bir sağlık idari yapılanmasını da
oluşturmamız gerekir. Bir ara “kamu hastaneleri” diye kuruldu, sonra o
kaldırıldı, onun yerine tekrar il sağlık müdürlükleri yetkilendirildi. Böylece,
sağlıkta yönetsel olarak büyük bir sorun var. 
Son
olarak, sözümü bu şekilde tamamlamak istiyorum: Askerî tıpla ilgili Türkiye’de
maalesef ihanet edilmiştir, Gülhane sistemi ortadan kaldırılmıştır. Yeniden
Gülhane sistemine, askerî tıbbiyeye dönmemiz zorunluluk arz ediyor diyorum. 
Her
şeye rağmen kanun teklifinin hayırlara vesile olmasını diliyorum, hepinize
saygılar sunuyorum. (İYİ PARTİ sıralarından alkışlar)
BAŞKAN
– Teşekkürler.
Şimdi,
önergeyi oylarınıza sunuyorum: Kabul edenler... Etmeyenler... Önerge kabul
edilmemiştir. 
42’nci
maddeyi oylarınıza sunuyorum: Kabul edenler... Etmeyenler... 42’nci madde kabul
edilmiştir. 
Değerli
milletvekilleri, ikinci bölümde yer alan maddelerin oylamaları tamamlanmıştır.
Şimdi,
İç Tüzük’ün 86’ncı maddesine göre biri lehte, biri aleyhte olmak üzere iki
milletvekiline söz vereceğim.
Lehte
söz isteyen, İstanbul Milletvekili Müşerref Pervin Tuba Durgut. 
Sayın
Durgut, buyurun. (AK PARTİ sıralarından alkışlar)
Süreniz
beş dakikadır.
MÜŞERREF
PERVİN TUBA DURGUT (İstanbul) – Sayın Başkan, sayın milletvekilleri; Sağlıkla
İlgili Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi’nin lehinde söz almış bulunuyorum.
Görüşülen
bu paket sağlık sistemimize yönelik önemli düzenlemeler içeriyor. Paket
içerisinde yer alan ve halk sağlığı alanında reform niteliği taşıyan tütün
ürünlerinin zararlarının önlenmesine yönelik düzenlemeler önemle vurgulanmayı
hak ediyor. 
Tütün
kullanımı, dünyanın şimdiye kadar karşılaştığı en büyük halk sağlığı
tehditlerinden biridir. Günümüzde yüzde 80’i düşük ve orta gelirli ülkelerde
olmak üzere, dünyada 1 milyar 250 milyon, ülkemizde ise yaklaşık 500 bini 13-15
yaş grubu çocuklar olmak üzere, 16 milyondan fazla kişi tütün ürünü
kullanmaktadır. Küresel bir salgın olan tütün kullanımına bağlı hastalıklar
sebebiyle dünyada her yıl 7 milyon kişi, ülkemizde de 100 bin vatandaşımız
hayatını kaybetmektedir. Bunun da ötesinde her yıl 700 bin kişi sigara içmediği
hâlde sigara dumanına maruz kaldığı için hayatını kaybetmektedir. Dünya Sağlık
Örgütünün tahminlerine göre 700 milyon çocuk yani dünyadaki çocukların yarısı
ne yazık ki sigara dumanına maruz kalmaktadır. 
Sadece
kullananlara değil, çevrelerindeki bireylere ve toplumun tamamına zarar veren
tütün kullanımıyla mücadeleyi Adalet ve Kalkınma Partisi olarak çok
önemsiyoruz. Dünya genelindeki tütün salgınının önlenmesinde çok önemli bir
fonksiyonu olan Tütün Kontrolü Çerçeve Sözleşmesi’ni 2004 yılında imzaladık.
Sözleşmenin Bakanlar Kurulunda kabul edildikten sonra yasalaşmasıyla birlikte,
ülkemizde tütünle mücadele çalışmaları Cumhurbaşkanımız Sayın Recep Tayyip Erdoğan’ın
liderliği ve himayelerinde güçlenerek devam etti. Bu yasa ve uygulamalarıyla
ülkemiz, Dünya Sağlık Örgütü tarafından hazırlanan Empower stratejilerinin
tamamını yerine getiren ilk ve tek ülke olma unvanını kazanmıştır. 
Sayın
milletvekilleri, sigara reklam ve sponsorluklarının kapsamlı bir şekilde
yasaklanması, tütün tüketimini ciddi oranlarda düşürmekte ve sigara
endüstrisinin özellikle çocuk ve gençlere ulaşmasını engellemektedir. Sigara
paketi tütün endüstrisi için en temel komünikasyon ve pazarlama aracıdır.
Sigara firmaları, sigara reklam ve promosyon faaliyetlerine getirilen
kısıtlamalar sonucunda pazarlama aracı olarak paket dizaynına bağlı
kalmışlardır. Bu yüzdendir ki çokuluslu sigara devlerinden birinin yöneticisi
“Diğer promosyon ve pazarlama faaliyetlerimizin yasak olduğu ortamlarda son
iletişim aracımız sigara paketidir, başka bir deyişle “Eğer başka bir şeyimiz
kalmadıysa paket dizaynımız pazarlama aracımızdır.” diyerek bu durumun
kendileri için önemini ifade etmiştir.
Dünya
Sağlık Örgütü düz paketi, marka ve ürün ismi dışında herhangi bir logo, renk,
simge, promosyon bilgisi içermeyen standart bir renk ve yazıyla basılmış
paketler ve ambalajlar olarak tanımlar. Yani yasa uygulandıktan sonra, farklı
hedef kitlelere göre tasarlanmış, özellikle çocuklar, gençler ve kadınları
hedef alarak tasarlanmış cazibeli paketlerin yerini bu şekilde standardize
edilmiş paketler alacak. 
Düz
paket uygulamasının ardından pek çok ülkede özellikle çocuk ve gençlerde sigara
içme prevalansında azalma olduğu ve sigarayı bırakan insan sayısında artış
olduğu görülmüştür. Bunların dışındaki tüm yanıltıcı iddialar ve çalışmalar
sigara devlerinin finanse ettiği raporlar ve çalışmalardır. 
Sayın
Başkan, sayın milletvekilleri, bağımlılıkla mücadele çalışmalarında temel
prensip, koruma ve önlemedir. Çocuk ve gençleri korumak öncelikli amacımızdır.
Bu kapsamda, uzun ve detaylı bir çalışmanın ürünü olarak gündemimize gelen düz
paket tasarısının hazırlanmasında emeği geçen bütün kişi ve kurumlarımıza
teşekkür ediyorum. Düz paket önerisini tam bir konsensüs içinde oy birliğiyle
Meclise taşıyan Sağlık, Aile, Çalışma ve Sosyal İşler Komisyonumuzun değerli
üyelerine huzurunuzda teşekkürü bir borç bilirim. 
Tütün
kullanımını önemli ölçüde azaltacak ve özellikle çocuk ve gençlerimizi nikotin
bağımlısı olmaktan koruyacak Tütün Kanunu dâhil bütün yasal düzenlemelerin
ülkemiz için hayırlı olmasını diler, saygılar sunarım. (AK PARTİ sıralarından
alkışlar)
BAŞKAN
– Teşekkürler Sayın Durgut.
Şimdi,
aleyhte konuşmak üzere İstanbul Milletvekili Ali Şeker’de söz sırası. 
Buyurun.
(CHP sıralarından alkışlar) 
Sayın
Şeker süreniz beş dakikadır. 
ALİ
ŞEKER (İstanbul) – Teşekkür ediyorum Sayın Başkanım.
Değerli
milletvekilleri, günlerdir “sağlıkta şiddeti önleme yasası” adıyla getirilip
sağlıkçıya birçok alanda şiddeti içeren kanun teklifi üzerinde konuşuyoruz.
Haklarında hiçbir mahkeme kararı olmayan muhalif hekimlere, -eczacılara,
öğrencilere, FETÖ’cü olduğu bilinen 81 il emniyet müdüründen 74’ünün
hazırlattığı raporlar üzerinden “hekimlik yapamaz” diyoruz. Hiçbir mahkeme
kararı olmadan atılan bu hekimleri maalesef, açlığa mahkûm ediyoruz.
Türk
Tabipleri Birliği, Eczacıları Birliği gibi meslek örgütleri bu konuda bizi
uyardı, “Sağlıkta şiddetle ilgili doğru düzgün, caydırıcı bir yasa yapalım.”
dedi. Biz de bu konuda kanun teklifi hazırladık ama dikkate almadınız.
Bu
getirilen teklifte ne var? Kişinin hakkında sadece bir istihbarat fişi var diye
o kişi hekimlik yapmıyor, dört yüz elli gün evinde açlığa mahkûm ediliyor. 
Burada,
Sağlık Bilimleri Üniversitesi kuruluyor. Daha önce Anayasa Mahkemesi dedi ki:
“Sağlık Bakanlığı Müsteşarı varsa burası özerk olamaz.” Siz ne yaptınız? Sağlık
Bakanlığı Müsteşarlığı kalktı yeni Cumhurbaşkanlığı sisteminde; Sağlık Bakanı
yardımcısını koydunuz, Anayasa Mahkemesinin kararını dolanmaya çalışıyorsunuz.
Bu da Anayasa Mahkemesi tarafından iptal edilecek. Bir kanun hazırlıyorsanız o
kanunun işler hâle gelmesi, Anayasa’ya aykırı olmaması gerekiyor. 
Burada,
alkol ve tütün satan bakkalları daha önce alkolle ilgili çok ağır cezalara
mahkûm ettiniz. Burada, tütün satan, sigara ürünleri satan bakkalları, büfeleri
de ölçüsüz cezalarla muhatap kılacak, 20 bin lira, 40 bin lira, 60 bin lira
ceza getirebilecek bir teklif getirdiniz. İnternette sigaralı görüntü
yayınlandı diye 10 bin lira ceza öneren bir teklif getirdiniz. 
Teklifiniz
muhalifleri cezalandırırken şehir hastanelerini yapan firmalara yüzlerce milyon
avantaj sağlayan damga vergisinden işletme süresi boyunca muaf olacak bir öneri
getirdiniz. Gemiciklerin cezasının azaltılmasını önerdiniz.
Teklifiniz
Komisyona ulaştığı andan itibaren biz itirazlarımızı dile getirdik, bazen
sözümüzü kesseniz de on bir saat beklememize rağmen bize söz vermeseniz de
haksızlıkları dile getirmek, yaşanabilecek sorunları engellemek için mücadele
ettik.
Her
fırsatta “Türkiye hukuk devletidir.” diyorsunuz, biz de buna inanmak istiyoruz;
inanmak istiyoruz ama maalesef, Anayasa’ya aykırı yasa yapmaya çalışıyorsunuz.
“Bu bir cadı avıdır. Haklarında mahkeme kararı olmadan hiç kimsenin masumiyet karinesini
yok sayamazsınız.” dedik ama siz, iki dudağınızın arasında, fişlerle, KHK’yle
bunu kanuna çevirmeye kalktınız. Maalesef, “Hekimler birden fazla alanda
çalışamaz.” diye bir madde vardı, bunu 1+2 olarak Bakanlık düzenledi, Danıştay
iptal etti bununla ilgili düzenlemeyi. TTB bu alanda tek yetkiliyken sırf size
muhalif diye, TTB’nin bu yetkisini, Dişhekimleri Birliğinin bu yetkisini
elinden almak için kanun teklifi getirdiniz. Bir hekim 7, 8 ayrı ilde
çalışabilecek, bunun halk sağlığına vereceği zararı da hepinizin görmesi
gerekiyordu.
Daha
önce getirdiğiniz, tütünle ilgili mücadelelerde birçok alanda sizlerle birlikte
dedik ki: “Sigarayla mücadele doğru bir projedir, bunu destekleyelim ama
insanların dükkânlarını kapatmak için bunu kullanmayalım.”
Sağlıkta
şiddeti önleme yasasını bir an önce getirelim, gerçek manada. Siz mevcut,
yürüyen düzenlemeleri bir araya getirip bunu “sağlıkta şiddet yasası” diye
sunmak istiyorsunuz hâlbuki yeni hiç bir şey getirmiyor.
Yetim
ilaçların yurt dışından getirilmesini özel sektöre vermek istiyordunuz, buna
direndik, kamuda kaldı.
Şehir
hastanelerinin damga vergisi meselesi, yine direndik, halkın cebinde kaldı
yüzlerce milyon.
Tütün
ve alkol satan esnafın ocağını batıracak ölçüsüz o -20 bin, 40 bin- cezalarla
ilgili direndik, bunun çıkartılmasını sağladık yoksa birçok esnaf,
kuruyemişçisi, bakkalı, büfesi kapatmak zorunda kalacaktı dükkânlarını.
İlk
hâliyle, barış imzacıları başta olmak üzere muhalif hekimlerin hekimlik mesleği
yapmasını engellemek istediniz, önce altı yüz gün, sonra dört yüz elli gün yeni
mezunlara hekimlik yaptırmamak konusunda bir ceza ve bunun üzerine bir de para
cezası getirmek istediniz, direndik ama maalesef, yine insanları, yeni
hekimleri dört yüz elli gün aç, susuz, kendi başına bıraktınız.
(Mikrofon
otomatik cihaz tarafından kapatıldı) 
BAŞKAN
– Sayın Şeker, buyurun, devam edin.
ALİ
ŞEKER (Devamla) – SGK anlaşmalı olmayan kurum sayısı yüzde 1 bile değil. Önce
dediniz ki: “Kamuda çalışamazsınız.” Sonra dediniz ki: “Özelin de yüzde 99’unda
çalışamazsınız.” Yüzde 1 özel alana mahkûm ettiniz. Buna da direndik, bu konuda
da geri adım atılması, 3 bin hekimin mesleğini yapmasına engel olacak bir
düzenlemeyi de geri çektirmiş oldu. 
Anayasa'nın
5’inci maddesine aykırı bir madde olduğu için bu 5’inci maddeyi son maddede de
olsa geri çekmeniz konusunda sizi bir kere daha uyarıyorum. Bir yandan
diyorsunuz ki “Uzman hekimlerin mecburi hizmete gönderilmesi lazım, hekime
ihtiyacımız var.”, bir yandan da yeni mezun pırıl pırıl hekimleri evinde dört
yüz elli gün açlığa mahkûm ediyorsunuz.
Bu
konuda yeni yeni alanlarla ceza çıkarıp bu cezalar üzerinden bütçe açığını
kapatmaya çalışıyorsunuz. Biz bu konularda uyarılarımızı yaptık. Daha dün,
Mihriban Yıldırım adlı asistan, hekim arkadaşımız kendi derdini anlatmak için Meclis
önüne geldi, gözaltına aldınız. “Mahkeme kararı var, ben masumum.” diyor ve
mahkemede ispatlıyor, o genç hekime ihtisas yaptırmıyorsunuz. Şu anda bu
getirdiğiniz düzenlemeyle de yeni mezunlara ihtisas yaptırma engeli
koyuyorsunuz, dört yüz elli gün boyunca evine mahkûm ediyorsunuz, sonrasında da
ihtisasını engelliyorsunuz. Genç hekimlerin ihtisasını engellemeye hakkınız
yok. Haklarında kesinleşmiş mahkeme kararı olmayan genç hekimlerin ihtisas
yapma hakkını derhâl iade etmemiz gerekiyor. Bu süreçte yanlış olan maddelerin
Anayasa Mahkemesinden döneceğini biliyoruz ama bu süre içerisine hekimleri
mağdur etmeyin, hekimleri daha fazla cezalandırmayın diyorum, hepinizi saygıyla
selamlıyorum. (CHP ve HDP sıralarından alkışlar) 
BAŞKAN
– Teşekkürler Sayın Şeker. 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Aslında biraz daha uzatsaydınız verecektim size söz. Sebebi şu: Meclis
çalışanları, emekçileri bize mesaj iletiyorlar, saat dokuza bir kala bile
bitirdiğimizde servisler kalkmıyormuş. Şimdi garaj müdürüne de sordurdum. Eğer
şimdi oylamaya geçersek ki zaten birkaç dakika kaldı dolayısıyla çalışanları
mağdur etmemek üzere biraz sözü dolaştırmamız gerekiyor. 
İlk
söz talebi Sayın Filiz Kerestecioğlu’na ait. 
Buyurun.
FİLİZ
KERESTECİOĞLU DEMİR (Ankara) – Teşekkürler Sayın Başkan.
Sayın
Bakan, değerli milletvekilleri; insan sağlığı evet çok önemli, çalışanların
sağlığı da önemli ve terzi söküğünü dikemez durumuyla karşı karşıyayız aslında.
Birçok kez çalışan arkadaşlar bunu dile getiriyorlar, bizden ricacı oluyorlar.
Yani böyle saçma bir uygulama gerçekten olmamalı. Ne kadar sürede bitiyorsa bu
iş, onların servisleri de aynı saatte olmalı. Yani şimdi “dokuzda olursa,
biterse servisle evlerine gidemeyecekler, bir geçe biterse gidebilecekler” gibi
bir uygulama hakikaten onların haklarına aykırı olan bir şey. 
Sayın
Başkan, yeterince konuştum mu? Konuşamadım daha, devam ediyorum. 
BAŞKAN
– Hayır, yok, devam etmeyin, başka söz talepleri var Sayın Kerestecioğlu. Başka
söz talepleri de var. 
Sayın
Altay…
FİLİZ
KERESTECİOĞLU DEMİR (Ankara) – Tamam. O zaman, bu hakkı destekleyen başka
arkadaşlara sözü devrediyorum ama bunu bir an önce el birliğiyle düzeltelim.
Yani bu arkadaşların sorununu çözelim. Gerçekten böyle saçma bir uygulama
olmamalı. 
Teşekkür
ederim. 
BAŞKAN
– Teşekkürler Sayın Kerestecioğlu.
Buyurun
Sayın Altay.
Saat
dokuza kadar söz vereceğim, dokuz olunca oylamaya geçeceğim. 
ENGİN
ALTAY (İstanbul) – Ben Sayın Akbaşoğlu girdi diye girdim yani ihtiyaç olur
diye.
Ama
ben de bu vesileyle Meclis personeliyle ilgili bir şey söyleyeyim. Bu dokuz
meselesi tabii doğru, haklılar, bir şey daha var: Mecliste şu anda taşeronda
çalışırken kadroya alınan ya da Meclise ait şirket üzerinden işe alınan
elemanlar, temizlik işçileri, bahçıvanlar yani işin zor kısmını yapan
çalışanlarımızın birtakım hak kayıpları olduğu iddiaları var, burada yemek
verilmemesi, gibi vesair, maaşlarında bir düşüklük gibi vesair. Bunlara da
Meclisin dikkatini çekelim, sizin, özellikle Başkanlık Divanımızın. “Eşit işe
eşit ücret” mantığının önce Mecliste hayata geçmesi lazım. Bunu bir söylemiş
olayım.
Hayırlı
olsun. Kanunla ilgili çekincelerimiz vardı başından beri. Komisyonda sert,
gergin anlar da yaşandı. Bizim derdimiz gerginlik yaratmak değil, şov yapmak
değil. Vatandaşın, milletin menfaatine olmayan her noktada biz Cumhuriyet Halk
Partisi olarak bir refleks göstermeyi burada bulunuş sebebimiz sayıyoruz. 
1’inci
partiye mensup yöneticiler ve sayın milletvekilleri de bilecek ve takdir
edecektir ki milletin menfaatine olan her kanunda biz “evet” dedik ve
olabildiği kadar Türkiye Büyük Millet Meclisi İçtüzüğü’nden kaynaklı
obstrüksiyonları ve imkânları kullanma noktasında minimize ettik durumumuzu. 
Yani
ben tekrar altını çizmek istiyorum. Bu kanun bu hâliyle, evet, bizim
önerilerimizle… Sayın Akbaşoğlu onun için söz aldı, hani “Siz değil biz de
böyle yaptık. Ali Şeker’in söylediği kimi iyileştirmeler CHP’ye ait değil, AK
PARTİ’ye ait.” diyecek biliyorum. O söylemeden ben söyleyeyim.
BAŞKAN
– Sayın Akbaşoğlu söz almamış, görmedim. Sisteme girmemiş.
ENGİN
ALTAY (İstanbul) – Öyle mi? Girdiydi sisteme…
BAŞKAN
– Onun için siz de uzatmayın Sayın Altay.
ENGİN
ALTAY (İstanbul) – Şunu söylemeye çalışıyorum: Keşke en demokratiği, en güzeli
gelseydi. Bana ait bir söz vardır yani normal bir söz ama: En iyinin iyisi
vardır. 
Bu
kanun çok kötü geldi, çok kötü geldi. Komisyon üyelerimiz, arkadaşlarımız, bu
konuda Komisyonda ve Genel Kurulda yapıcı, olumlu katkılarımızı… Zaman zaman
yüksek refleksle, zaman zaman gerginlik anları yaşansa da buradan kastımız, hiçbir
sayın milletvekilini, parti yöneticisini üzmek, kırmak değildir; bunun
bilinmesini isteriz. 
Daha
önce söylediğim çok polemik olan bir şey var: Ben bir gün burada gene 1’inci
partinin grup başkan vekili bir şey söyleyince “Ya, siz bizden alkış mı bekliyorsunuz?”
dedim. Muhalefet iktidarı alkışlamaz, muhalefet hep daha iyisini ister.
Dolayısıyla biz böyle baktığımız vakit, biraz sonra oylanacak kanuna, kimi
iyileştirmeler yapılmış olmakla birlikte, içinde hâlen çekincelerimiz olduğu
için “hayır” oyu vereceğiz ama buna rağmen hayırlı uğurlu olsun diyorum.
Genel
Kurulu saygıyla selamlıyorum. Saat dokuz oldu.
BAŞKAN
– Teşekkürler Sayın Altay.
Söz
talebiniz var mı Sayın Akbaşoğlu?
MUHAMMET
EMİN AKBAŞOĞLU (Çankırı) – Evet.
BAŞKAN
– Buyurun Sayın Akbaşoğlu…
ENGİN
ALTAY (İstanbul) – Ben söyleyeceğini söyledim.
MUHAMMET
EMİN AKBAŞOĞLU (Çankırı) – Teşekkür ederim Sayın Başkan. 
Tabii,
Sayın Engin Altay Bey gerçi bizim ne söyleyeceğimize ilişkin güzel
yaklaşımlarda da bulundu ama ben teyiden ve tekiden tekrar söyleyeyim.
Dolayısıyla hani bir direniş sonucu değil, hep beraber, ortak fikirle, bütün
partilerimizin, bütün milletvekillerimizin ortak katkılarıyla bir netice elde
edilmiş oldu ve önergelerle son düzenleme yapıldı. 
Piyasada
bulunamayan ilaçların daha kolay bir şekilde ilgili hastalarımıza sevki
konusunda kolaylıklar, tabip ve diş tabiplerimizin birden fazla yerde
çalışabilmesi imkânı, sağlık çalışanlarına şiddetin önlenmesiyle ilgili
caydırıcı tedbirler, tütünle mücadelede önemli düzenlemeler, tüp bebekle ilgili
hakikaten vatandaşlarımıza finansman noktasında Sosyal Güvenlik Kurumunun
genişletici yaklaşımı ve diğer hususlar bu kanun teklifiyle düzenlendi. 5’inci
maddeyle ilgili de ilgili mevzuat çerçevesinde hükümlere göre teklif edilen bir
metin, daha sonra hep beraber, ortak kanaatler çerçevesinde son hâlini aldı. 
Hayırlı
ve uğurlu olsun. Katkı veren bütün milletvekillerimize teşekkür ediyorum.
İyinin
daha iyisi var; doğru, daha iyisini yapana kadar bizim yaptığımız en iyisidir. 
Teşekkür
ederim, sağ olun. (AK PARTİ sıralarından alkışlar) 
BAŞKAN
– Teşekkürler Sayın Akbaşoğlu. 
Sayın
Cesur, söz talebiniz var. 
Buyurun
Sayın Cesur.
AYLİN
CESUR (Isparta) – Teşekkür ediyorum. 
Hep
beraber daha iyiyi arama konusunda uzlaşmış olmaktan dolayı ayrıca çok teşekkür
ediyorum, biz de daha iyiyi arıyoruz İYİ PARTİ olarak. 
Latife
bir yana, sağlıkla ilgili büyük bir torba yasa görüşüldü. Çok emek sarfedilmiş
ve bu emeği sarfedenlerin emeklerini hiçbir şekilde göz ardı edecek değiliz.
Komisyonda da uzun saatler sarfedildi. Burada, Genel Kurulda görüşlerini dile
getiren tüm arkadaşlarıma ben de çok teşekkür ediyorum. 
Küçük
bir tırnak içerisinde, yine de muhalefet olarak söylemeden geçemeyeceğim, kalan
bir unsur var süre yetmediği için: Aslında, 61 milyar dolara mal olan bu şehir
hastaneleri projesi gibi projeleri revize etmemiz lazım. En azından, garanti
ücretleri döviz cinsinden yapılan anlaşmaları hiç değilse lira üzerinden
yapmaya çevirmek lazım.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Cesur.
AYLİN
CESUR (Isparta) – Daha önce İngiltere’de denenen -yirmi beş sene önce- ve
vazgeçilen bu sistemden bizim de önümüzdeki zaman içerisinde vazgeçeceğimiz
kesin. Bari daha az zararla kurtulmamız lazım. 
Şöyle
söylüyorum: “Devlet baş gibidir, hükûmetler şapka gibidir; yönetimler değişir,
gelir gider ama devleti yani başı eskitmemek lazım.” Sayın Cumhurbaşkanı
Süleyman Demirel’in sözüdür.
Ben
de hepinizi saygıyla selamlıyorum. (İYİ PARTİ sıralarından alkışlar) 
BAŞKAN
– Çok teşekkür ederim değerli milletvekilleri.
Teklifini
tümünü oylarınıza sunuyorum: Kabul edenler... Etmeyenler... Teklif kabul
edilmiş ve kanunlaşmıştır.
Gündemimizdeki
işleri sırasıyla görüşmek için, 20 Kasım 2018 Salı günü saat 15.00’te toplanmak
üzere birleşimi kapatıyorum.
Kapanma Saati: 21.04







(x) Bu bölümlerde hatipler tarafından
Türkçe olmayan kelimeler ifade edildi.


(X) 12 S.
Sayılı Basmayazı 13/11/2018 tarihli 16’ncı Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.




