



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 68’inci
Birleşim
 26
Şubat 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- KAPALI OTURUMLAR
 İKİNCİ OTURUM
 (Kapalıdır)

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Necdet Ünüvar’ın, Hocalı
katliamının 22’nci yıl dönümüne ilişkin gündem dışı konuşması 
2.- Kayseri Milletvekili Yusuf Halaçoğlu’nun, Hocalı
katliamının 22’nci yıl dönümüne ilişkin gündem dışı konuşması 
3.- İstanbul Milletvekili Ali Özgündüz’ün, Hocalı
katliamının 22’nci yıl dönümüne ilişkin gündem dışı konuşması 

VI.- AÇIKLAMALAR
1.- İstanbul Milletvekili Mehmet Akif Hamzaçebi’nin,
Hocalı katliamının 22’nci yıl dönümüne ilişkin açıklaması
2.- Iğdır Milletvekili Pervin Buldan’ın, Hocalı
katliamının 22’nci yıl dönümüne ilişkin açıklaması
3.- Kahramanmaraş Milletvekili Mahir Ünal’ın, Hocalı
katliamının 22’nci yıl dönümüne ilişkin açıklaması
4.- Kayseri Milletvekili Yusuf Halaçoğlu’un, Hocalı
katliamının 22’nci yıl dönümüne ilişkin açıklaması
5.- Mersin Milletvekili Aytuğ Atıcı’nın, İzmir Atatürk
Hastanesi ile Kâtip Çelebi Üniversitesi Tıp Fakültesi arasında yapılan birlikte
kullanım protokolü sonrasında eğitim ve sağlık hizmetlerinde sorunlar
yaşandığına ilişkin açıklaması
6.- Artvin Milletvekili Uğur Bayraktutan’ın, 7 Mart
Artvin’in kurtuluşunun yıl dönümüne ilişkin açıklaması
7.- Malatya Milletvekili Veli Ağbaba’nın, Malatya’da
kayısı üreticilerinin sorunlarına ve TARSİM’in üreticileri mağdur etmemesi
gerektiğine ilişkin açıklaması
8.- Giresun Milletvekili Selahattin Karaahmetoğlu’nun,
HES projelerine karşı verilen mücadelelere ve bu konudaki mahkeme kararlarına
uyulmadığına ilişkin açıklaması
9.- Osmaniye Milletvekili Hasan Hüseyin Türkoğlu’nun,
Hocalı katliamının 22’nci yıl dönümüne ilişkin açıklaması
10.- Kocaeli Milletvekili Haydar Akar’ın, Hocalı
katliamını kınadığına ve TÜBİTAK’ta kriptolu telefonlarla ilgili 5 kişinin
görevlerinden alınmasına ilişkin açıklaması
11.- İstanbul Milletvekili Kadir Gökmen Öğüt’ün,
Hükûmetin, Çağdaş Yaşamı Destekleme Derneğine karşı tutumuna ve Türkan Saylan’ı
saygıyla andığına ilişkin açıklaması
12.- Iğdır Milletvekili Sinan Oğan’ın, Hocalı
katliamının 22’nci yıl dönümüne ilişkin açıklaması
13.- Tunceli Milletvekili Kamer Genç’in, Karayolları
Genel Müdürlüğünün YOL-İŞ üyesi işçileriyle ilgili Danıştay kararının
uygulanmadığına ilişkin açıklaması
14.- İzmir Milletvekili Mehmet Ali Susam’ın, emekli
astsubayların sorunlarına ilişkin açıklaması
15.- İstanbul Milletvekili Mahmut Tanal’ın, İstanbul’un
bazı ilçelerinde 2/B kapsamındaki taşınmazların değer tespitinin yüksek olması
nedeniyle yaşanan mağduriyetlere ilişkin açıklaması
16.- Isparta Milletvekili S. Nevzat Korkmaz’ın, Hocalı
katliamının 22’nci yıl dönümüne ilişkin açıklaması
17.- Bursa Milletvekili Aykan Erdemir’in, emniyeti, Pir
Sultan Abdal 2 Temmuz Kültür ve Eğitim Vakfı eski başkanlarından Emel Sungur’a
yönelik taciz, mobbing ve baskı politikalarına son vermeye çağırdığına ilişkin
açıklaması
18.- Balıkesir Milletvekili Namık Havutça’nın,
öğrenimine devam edemeyen üniversite öğrencilerinin af beklentisi içerisinde
olduklarına ve Türkiye Büyük Millet Meclisine bu konuda çağrıda bulunduğuna
ilişkin açıklaması
19.- Muş Milletvekili Sırrı Sakık’ın, Hocalı katliamını
kınadığına ve cezaevleriyle ilgili sorunlara karşı duyarlı ve sorumlu olunması
gerektiğine ilişkin açıklaması
20.- Elâzığ Milletvekili Şuay Alpay’ın, Hocalı
katliamının 22’nci yıl dönümüne ilişkin açıklaması
21.- Kayseri Milletvekili İsmail Tamer’in, Hocalı
katliamının 22’nci yıl dönümüne ilişkin açıklaması
22.- Mersin Milletvekili Aytuğ Atıcı’nın, Meclis
TV’nin, CHP’li milletvekillerinin konuşmalarına sansür uyguladığına ilişkin
açıklaması 

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Aydın Ağan Ayaydın ve 20
milletvekilinin, uzman erbaşların sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/881)
2.- Balıkesir Milletvekili Namık Havutça ve 19
milletvekilinin, Türk Silahlı Kuvvetleri personelinin sorunlarının
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/882)
3.- İstanbul Milletvekili Ali Özgündüz ve 19
milletvekilinin, engelli yurttaşların sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/883)

VIII.- ÖNERİLER
A) Siyasi Parti Grubu Önerileri
1.- BDP Grubunun, BDP Grup Başkan Vekili Bingöl
Milletvekili İdris Baluken tarafından taşeron işçilerinin sorunlarının
araştırılması amacıyla 10/5/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 26
Şubat 2014 Çarşamba günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi 
2.- MHP Grubunun, 26/2/2014 tarih ve 3698 sayı ile
İzmir Milletvekili Oktay Vural ve Kayseri Milletvekili Yusuf Halaçoğlu
tarafından Azerbaycan’ın Hocalı şehrinde 25-26 Şubat 1992 tarihinde Ermeni
silahlı güçleri tarafından planlı olarak yapılan katliam ve insanlık dışı
işkenceler sonucu 106’sı kadın, 63’ü çocuk olmak üzere 613 Azerbaycan Türkü’nün
katledildiği Hocalı katliamı hakkında Türkiye Büyük Millet Meclisi Başkanlığına
verilmiş olan genel görüşme önergesinin, Genel Kurulun 26 Şubat 2014 Çarşamba
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi
3.- CHP Grubunun, Manisa Milletvekili Hasan Ören ve 21
milletvekili tarafından yolsuzluk ve rüşvet olayları ile bu olayların ülkeye
verdiği zararların araştırılarak alınması gereken önlemlerin belirlenmesi
amacıyla 27/1/2014 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 26 Şubat 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi



4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 562 sıra sayılı Kanun
Tasarısı’nın bu kısmın 3’üncü sırasına alınmasına ve diğer işlerin sırasının
buna göre teselsül ettirilmesine; 562 sıra sayılı Kanun Tasarısı’nın İç
Tüzük’ün 91’inci maddesine göre temel kanun olarak bölümler hâlinde
görüşülmesine ilişkin önerisi 

IX.- SATAŞMALARA İLİŞKİN KONUŞMALAR
1.- İstanbul Milletvekili Mehmet Akif Hamzaçebi’nin,
Ankara Milletvekili Fatih Şahin’in CHP grup önerisi üzerinde yaptığı konuşması
sırasında CHP Grubuna sataşması nedeniyle konuşması
2.- Manisa Milletvekili Hasan Ören’in, Ankara
Milletvekili Fatih Şahin’in CHP grup önerisi üzerinde yaptığı konuşması sırasında
şahsına sataşması nedeniyle konuşması
3.- Ankara Milletvekili Fatih Şahin’in, Manisa
Milletvekili Hasan Ören’in sataşma nedeniyle yaptığı konuşması sırasında
şahsına sataşması nedeniyle konuşması
4.- İstanbul Milletvekili Mehmet Akif Hamzaçebi’nin,
İstanbul Milletvekili Metin Külünk’ün CHP grup önerisi üzerinde yaptığı
konuşması sırasında CHP Grubuna sataşması nedeniyle konuşması
5.- İstanbul Milletvekili Mustafa Sezgin Tanrıkulu’nun,
İstanbul Milletvekili Bülent Turan’ın AK PARTİ grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
6.- Kayseri Milletvekili Yusuf Halaçoğlu’nun, İstanbul
Milletvekili Bülent Turan’ın AK PARTİ grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
7.- Ankara Milletvekili Özcan Yeniçeri’nin, Amasya
Milletvekili Mehmet Naci Bostancı’nın 562 sıra sayılı Kanun Tasarısı’nın tümü
üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
8.- Amasya Milletvekili Mehmet Naci Bostancı’nın,
Ankara Milletvekili Özcan Yeniçeri’nin sataşma nedeniyle yaptığı konuşması
sırasında şahsına sataşması nedeniyle konuşması
9.- İstanbul Milletvekili Fatma Nur Serter’in, Amasya
Milletvekili Mehmet Naci Bostancı’nın 562 sıra sayılı Kanun Tasarısı’nın tümü
üzerinde AK PARTİ Grubu adına yaptığı konuşması sırasında CHP Grubuna sataşması
nedeniyle konuşması
10.- Adıyaman Milletvekili Ahmet Aydın’ın, İzmir
Milletvekili Oğuz Oyan’ın 562 sıra sayılı Kanun Tasarısı’nın tümü üzerinde şahsı
adına yaptığı konuşması sırasında AK PARTİ Grup Başkanına sataşması nedeniyle
konuşması
11.- İzmir Milletvekili Oğuz Oyan’ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına sataşması nedeniyle konuşması





X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ve Milli
Eğitim, Kültür, Gençlik ve Spor Komisyonu Raporu (1/884) (S. Sayısı: 562) 

XI.- USUL HAKKINDA GÖRÜŞMELER
1.- 562 sıra sayılı Kanun Tasarısı’nın Anayasa’ya
aykırı olduğu gerekçesiyle Genel Kurulda görüşülüp görüşülemeyeceği hakkında

XII.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu’nun,
asaleten ve vekâleten görev yapan bürokratlara ilişkin sorusu ve Gençlik ve
Spor Bakanı Akif Çağatay Kılıç'ın cevabı (7/35858)
2.- İstanbul Milletvekili Sırrı Süreyya Önder’in, Gezi
Parkı protestolarına katıldığı gerekçesiyle bazı üniversite öğrencilerinin
yurtlarından atıldığı iddialarına ilişkin sorusu ve Gençlik ve Spor Bakanı Akif
Çağatay Kılıç'ın cevabı (7/35859)
3.- İstanbul Milletvekili Umut Oran’ın, TOKİ’nin inşa
ettiği spor tesislerine ilişkin sorusu ve Gençlik ve Spor Bakanı Akif Çağatay
Kılıç'ın cevabı (7/36198)
4.- İstanbul Milletvekili Celal Adan’ın, İstanbul’da
Bakanlığa bağlı kurum ve kuruluşlarda görev yapmakta iken görevinden alınan
bürokratlara ilişkin sorusu ve Başbakan Yardımcısı Emrullah İşler'in cevabı
(7/36904)
5.- Antalya Milletvekili Gürkut Acar’ın, elektrik
üretimi ve satışıyla ilgili bazı verilere ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/37748)
6.- Hakkâri Milletvekili Adil Zozani’nin, Kamu İhale
Kanunu’ndaki değişikliklere ilişkin sorusu ve Maliye Bakanı Mehmet Şimşek’in
cevabı (7/38293)



26 Şubat 2014 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşimini açıyorum.
III.- YOKLAMA

BAŞKAN –
Elektronik cihazla yoklama yapılacaktır.
Yoklama için üç
dakika süre veriyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır, görüşmelere başlıyoruz.
Sayın
milletvekilleri, görüşmelere başlamadan önce, 13 Şubat 2014 tarihli 61’inci ve
14 Şubat 2014 tarihli 62’nci birleşimlerde yapılan kapalı oturumlara ait
tutanak özetlerinin İç Tüzük’ün 71’inci maddesine göre okunabilmesi için kapalı
oturuma geçmemiz gerekmektedir.
Bu nedenle sayın
milletvekilleriyle Genel Kurul salonunda bulunabilecek yeminli stenograflar ve
yeminli görevliler dışındakilerin salonu boşaltmalarını rica ediyorum.
Tutanak özetleri okunduktan sonra açık oturuma
geçilecek ve görüşmelere devam edilecektir. Sayın idare amirlerinin bu konuda
yardımcı olmalarını ve salon boşaltıldıktan sonra Başkanlığa haber vermelerini
rica ediyorum.
Kapanma Saati:
14.06

IV.- KAPALI OTURUMLAR
İKİNCİ OTURUM
(Kapalıdır)

ÜÇÜNCÜ OTURUM
Açılma Saati:
14.23
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşiminin -kapalı
oturumundan sonraki- Üçüncü Oturumunu açıyorum.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Hocalı katliamının yıl dönümü nedeniyle söz isteyen Adana Milletvekili
Necdet Ünüvar’a aittir.
Buyurunuz Sayın
Ünüvar. (AK PARTİ ve MHP sıralarından alkışlar) 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Necdet Ünüvar’ın, Hocalı
katliamının 22’nci yıl dönümüne ilişkin gündem dışı konuşması 

NECDET ÜNÜVAR
(Adana) – Sayın Başkanım, değerli milletvekilleri; hepinizi saygıyla
selamlıyorum.
Türkiye ve Azerbaycan’ın bulunduğu coğrafya
acılarla yoğrulmuş bir coğrafyadır. Pek çok acılar yaşandı bu coğrafyada, bu
acıların belki de en acısı Hocalı katliamıdır. Bugün 26 Şubat, Hocalı
katliamının yıl dönümü. Tam yirmi iki yıl önce bugün bir kentin yeryüzünden
silinmesi, içinde yaşayan kadın, çocuk, genç, yaşlı demeden topyekûn saldırıya
uğraması, kaçabilenlerin de soğuk ve karlı dağlarda ya donarak hayatını
kaybetmesi ya da sakat kalması, kaçamayanların ağır silahlarla taranması, bıçak
ve kamalarla hunharca katledilmesi… Anlatılması ve anlaşılması gerçekten son
derece zor bir vahşet. Sözün bittiği yer varsa belki de o Hocalı’dır. Tam 613
Azerbaycan vatandaşı hayatını kaybetti, 487’si sakat kaldı, 1.275 kişi esir
oldu ve 150 kişinin de akıbeti bilinmiyor. O dönemde Hocalı’da sadece 3 bin Azerbaycan
Türkü’nün yaşadığı hesaba katılırsa neredeyse tamamına yakını ya hayatını
kaybetti ya sakat kaldı ya esir oldu veyahut da bilinmeyen bir sebeple
kayboldu. Hocalı’da hayatını kaybeden kardeşlerimizi rahmetle anıyorum. 
90’lı yıllarda yaşanan, özellikle bizim
coğrafyamızda yaşanan katliamların seçildiği tarihler çok ilginç, ocak, şubat,
mart ayları. 20 Ocakta Bakü katliamı, 26 Şubatta Hocalı. Gerçekten soğuk ve
karlı havaların seçildiği, insanların en çaresiz kaldığı gece saatlerinde bu
vahşetler yaşandı. Enteresan, yapılan her şey videolarla veyahut da
itirafçıların itiraflarıyla kayıt altında. Yüz yıl öncesinden olmamış
hadiselerin peşine düşenler maalesef bu hadiseleri görmemeyi, duymamayı tercih
ediyorlar, hâlâ da aynı rolü oynamayı devam ettiriyorlar. 
Değerli
milletvekilleri, Türkiye ve Azerbaycan’ın dost ve kardeş olduğunu hepimiz
biliyoruz. Türkiye ve Azerbaycan’ın birinin probleminin diğerinin problemi
olduğunu da biliyoruz. Ama Hocalı hadisesi sadece Türk dünyasının yani Türkiye
ve Azerbaycan’ın problemi değildir, sadece İslam dünyasının problemi de
değildir, şüphesiz orada hayatını kaybedenler Müslümanlardı ama sadece İslam
dünyasının problemi de değildir. Hocalı’da hayatını kaybedenler aslında
insanlığın problemidir çünkü orada hayatını kaybedenler her şeyden önce
insandı. Dolayısıyla, insanlık yeni Hocalı katliamlarını görmek istemiyorsa,
itirafları, itirafçıları ve kanıtlarıyla ortadaki bu vahşi, insanlık dışı
katliamın faillerini bulmak ve cezalandırmak durumundadır. Aksi takdirde,
Hocalı, sadece 20’nci yüzyılın en kanlı katliamı olarak kalmayacak, aynı
zamanda insanlığın en utanç verici hadisesi olarak da kalmaya devam edecektir.
Hocalı’da
hayatını kaybeden kardeşlerimizi rahmetle anıyorum. Yaşayanlara hem sabır diliyorum
hem de yıllarca hasret çekenlerin, “Orada keşke ölebilsem, orada kendi öz
yurdumdaki, öz vatanımdaki mezara gömülebilsem.” diye hasretle öz vatanlarına,
öz yurtlarına dönmeyi arzu edenlerin de tez zamanda bu dileklerine
kavuşmalarını diliyorum. 
Biliyorsunuz,
Hocalı, Dağlık Karabağ’ın içinde son derece stratejik konumda olan bir bölge.
Dağlık Karabağ da yirmi yıldır esaret altında. İnşallah, Dağlık Karabağ da bu
esaretinden kurtulur ve Hocalı da başta olmak üzere o bölgede yaşamayı arzu
eden Azerbaycanlı kardeşlerim de bu hayallerine, bu ümitlerine kavuşurlar
diyor, hepinizi saygıyla selamlıyorum. (AK PARTİ ve MHP sıralarından alkışlar) 
BAŞKAN –
Teşekkür ediyoruz Sayın Ünüvar. 
Gündem dışı
ikinci söz, gene aynı konuda söz isteyen Kayseri Milletvekili Yusuf
Halaçoğlu’na ait. 
Buyurunuz Sayın
Halaçoğlu. (MHP sıralarından alkışlar) 
2.- Kayseri Milletvekili Yusuf Halaçoğlu’nun, Hocalı
katliamının 22’nci yıl dönümüne ilişkin gündem dışı konuşması 

YUSUF HALAÇOĞLU
(Kayseri) – Sayın Başkan, değerli milletvekilleri; millî bir mesele olarak
görmemiz gereken Hocalı katliamı üzerine söz almış bulunuyorum. Öncelikle
Hocalı’da hayatını kaybeden, vahşice öldürülmüş 613 kadın, çocuk ve yaşlı sivil
insana ve Hocalı’da diğer öldürülenlere de Allah’tan rahmet diliyorum. 
Değerli
milletvekilleri, aslında Hocalı’nın nasıl cereyan ettiğini anlatmak istemiyorum
ama bu çerçeve içerisinde Hocalı’yla ilgili birkaç görüşü burada sizlerle
paylaşmak istiyorum. 
Hocalı’dan sonra
Ermenistan’ın da Cumhurbaşkanı olan Serj Sarkisyan’ın, bir İngiliz Araştırmacısı
Thomas De Waal’in “Karabağ, Savaşta ve Barışta Ermenistan ve Azerbaycan” isimli
kitabında şu ifadelerine yer verilmiş; Sarkisyan şöyle söylüyor: “Hocalı’dan
önce, Azerbaycanlılar bizim şaka yaptığımızı sanıyordu, Ermenilerin sivil
topluma karşı el kaldırmayacaklarını düşünüyorlardı. Biz bunu kırmayı
başardık.” şeklinde ifade ediyor. Yani bilerek yaptıkları bir katliamdan söz
ediliyor. 
Yine, şöyle bir
ifade daha var; Zori Balayan isimli, bu savaş içerisinde yer almış ve katliamda
bulunmuş bir kişi, kendi hatıratında, “Ruhumuzun Canlanması” adlı kitabında
şunları söylüyor: “Biz, arkadaşımız Haçatur'la ele geçirdiğimiz eve girerken
askerlerimiz 13 yaşında bir Türk çocuğunu pencereye çivilemişlerdi, Türk
çocuğunun bağırış çağırışları çok duyulmasın diye Haçatur çocuğun annesinin
kesilmiş memesini çocuğun ağzına soktu. Daha sonra, bu 13 yaşındaki Türk’e
onların atalarının bizim çocuklara yaptıklarını yaptım. Başından, sinesinden ve
karnından yani göğsünden ve karnından derisini soydum. Saate baktım, Türk çocuğu
yedi dakika sonra kan kaybından öldü. “Mesleğim hekimlikti ve tabii olarak
hümanist idim. Buna rağmen Türk çocuğuna yaptığım bu işkencelerden dolayı
kendimi rahatsız hissetmedim. Ama ruhum, halkımın yüzde 1’inin bile intikamını
aldığım için sevinçten gururlandı. Haçatur, daha sonra, ölmüş Türk çocuğunun
cesedini parça parça doğradı ve bu Türk’le aynı kökten olan köpeklere attı.
Akşam aynı şeyi 3 Türk çocuğuna daha yaptık. Ben bir Ermeni vatansever olarak
görevimi yerine getirdim. Haçatur da çok terlemişti ama ben onun gözlerinde ve
diğer askerlerimizin gözlerinde intikam ve güçlü hümanizmin mücadelesini
gördüm. Ertesi gün, biz kiliseye giderek 1915’te ölenlerimiz ve ruhumuzun dün
gördüğü kirden temizlenmesi için dua ettik. Ancak biz, Hocalı'yı ve vatanımızın
bir parçasını işgal eden 30 bin kişilik pislikten temizlemeyi başardık.”
Değerli
milletvekilleri, aslında Hocalı’da yapılanın ne olduğunu bu kendi anlatımları
gözler önüne çok daha iyi sermektedir. Aslında, “Hepimiz Ermeni’yiz.” diyenler
şu bilgilerden sonra hâlâ bunu söylemeye devam edecekleri mi? 
Ama şurası
muhakkak ki: Bununla ilgili daha pek çok örnek var. Bunlardan bir tanesini daha
sizlerle paylaşmak istiyorum.
Bizzat vahşeti
yaşayan ve sonra Beyrut’a yerleşen Ermeni gazeteci Daud Kheyriyan “Haçın Hatırı
İçin” isimli kitabında da şunları söylüyor: 
“...Gaflan denen
ve ölülerin yakılmasıyla görevli Ermeni grup, Hocalı'nın 1 kilometre batısında
bir yere 2 Mart günü 100 Azeri ölüsünü getirip yığdı. Son kamyonda 10 yaşında
bir kız çocuğu gördüm. Başından ve elinden yaralıydı. Yüzü morarmıştı. Soğuğa,
açlığa ve yaralarına rağmen hâlâ yaşıyordu. Çok az nefes alabiliyordu.
Gözlerini ölüm korkusu sarmıştı. O sırada Tigranyan isimli bir asker onu
tuttuğu gibi öteki cesetlerin üstüne fırlattı. Sonra tüm cesetleri yaktılar.
Bana sanki yanmakta olan ölü bedenler arasından bir çığlık işittim gibi geldi.
Yapabileceğim bir şey yoktu. Ben Şuşa'ya döndüm, onlar haçın hatırı için savaşa
devam ettiler.”
Evet, bunu
kınamayacak, insanlık adına bundan nefret etmeyecek kişi göremiyorum. 
Hepinize
saygılar sunuyorum. (MHP, AK PARTİ ve CHP sıralarından alkışlar)
BAŞKAN –
Teşekkür ediyoruz Sayın Halaçoğlu. 
Gündem dışı
üçüncü söz, gene aynı konuda söz isteyen İstanbul Milletvekili Ali Özgündüz’e
aittir. 
Buyurunuz Sayın
Özgündüz. 
3.- İstanbul Milletvekili Ali Özgündüz’ün, Hocalı
katliamının 22’nci yıl dönümüne ilişkin gündem dışı konuşması 

ALİ ÖZGÜNDÜZ
(İstanbul) – Teşekkür ediyorum Sayın Başkan.
Sayın Başkan,
değerli milletvekilleri; hepinizi saygıyla selamlıyorum. 
Evet, bugün
Hocalı katliamının yıl dönümü. Yirmi iki sene önce bugün Dağlık Karabağ’da
bulunan yaklaşık 7 bin nüfuslu bir kasaba olan Hocalı’da 20’nci yüzyılın
sonunda tarihin gördüğü en büyük zalimliklerden, katliamdan bir tanesi yaşandı.
Hocalı’da yaşanan olay aslında Birleşmiş Milletler Soykırımın Önlenmesi
Sözleşmesi’nin tarif ettiği soykırım tarifine uyan bir suç, insanlığa karşı
işlenen bir suç. O gün, kadın, çoluk çocuk, yaşlı demeden 613 sivil Azerbaycan
yurttaşı katledildi. Katledilmekle kalmadı, gözleri oyuldu, kafa derileri
yüzüldü, tam bir vahşet yaşandı. Bu olay aslında bir savaş suçu aynı zamanda,
dolayısıyla sorumluların mutlaka “Sırp kasabı” gibi Lahey’deki Savaş Suçları
Mahkemesinde yargılanması gerektiğini düşünüyoruz. Bununla ilgili olarak da
Türkiye Cumhuriyeti’ne, devletimize önemli görevler düşmektedir. 
Değerli
arkadaşlar, bugün, Azerbaycan’ın, can Azerbaycan’ın yaklaşık beşte 1 toprağı
işgal altındadır. Karabağ bölgesi, Hocalı, Şuşa, Laçın, Kelbecer, Ağdam,
Fuzuli, Cebrayıl, Kubadlı işgal altındadır. Buralar, kadimden beri, geçmişten
beri Azerbaycan toprağıdır ve bugün, Ermenistan’ın işgali altındadır. Bu sorun,
yirmi iki yıldır barışçıl, diplomatik yolla çözülemeyen bir sorundur ve
Azerbaycan’ın Değerli Devlet Başkanı Hürmetli President İlham Aliyev’in dediği
gibi “Eğer bu Batılılar bu işe zaman ayırmak istiyorlarsa, Azerbaycan, meşru
olan, uluslararası hukuktan kaynaklanan güç kullanarak işgal edilen
topraklarını almaya hazırdır.” İnşallah, bu sorun en kısa sürede çözülür ve biz
Hocalı’nın azatlığını gidip orada kutlarız ama olmazsa, silah yoluyla da
Azerbaycan’ın meşru bir hakkıdır; onu da Türkiye Cumhuriyeti’nin desteklemesi
gerekiyor, destekleyeceğinden de eminim. Türk milleti bu konuda işgal edilen
toprakların kurtarılması için Azerbaycan’ın yanında olacaktır. 
Bugün, tabii, o
topraklar, kolay değil yani o topraklar uğruna binlerce şehit verilebilir,
şehitleri yeni analar doğurur ancak toprağı doğurmak mümkün değil. O
toprakların işgal altında olmasını yansıtan hüzünler yaşanıyor. Bunu anlatan
bir şiirden 2 paragraf okuyacağım, diyor ki şair:
“Seni esir iken
goymuşah darda,
Cengaver ruhumuz
hardadır harda,
Goynuna gelmedik
of bu baharda,
Bağışlama bizi
Veten.

Hesretten
yanıpdır o gara bağrın,
Ağlamagdan kör
olup neçe bulağın,
Ahır yarasından
gan Garabağ’ın,
Bağışlama bizi
Veten.”
Bu hâldedir
Karabağ, işgal altındaki topraklar. (CHP, AK PARTİ ve MHP sıralarından
alkışlar) Ve “Vatan bizi bağışlama.” diyor Azerbaycan halkı. Hakikaten
bağışlamaz, hakikaten bağışlamaz. Yani orası sadece Azerbaycan’ın toprağı
değildir, bakın, orası işgal altında olduğu sürece bütün Türk dünyasının
-efendim 250 milyon mu, 300 milyon mu ne diyorsak- hepimizin başı aşağıdadır,
bu kadar açık. Toprak böyle bir şeydir arkadaşlar, vatan böyle bir şeydir.
Orasını Azerbaycan er geç alacaktır ama biz diyoruz ki: AGİT-Minsk Grubu
barışçıl, diplomatik yollarla bu işi bir çözüme kavuştursun, olmazsa mutlaka
meşrudur çünkü işgal edilmiş toprağını alacaktır geriye, bu bir savaş değildir.
Efendim, Atatürk’ün dediği gibi, bugün Azerbaycan’ın yas günüdür, dolayısıyla
onların üzüntüsü üzüntümüzdür. 
Bu vesileyle ben
başta Azerbaycan Devlet Başkanı, Değerli President İlham Aliyev olmak üzere tüm
Azerbaycan halkına, Türk milletine başsağlığı diliyorum ve şehitleri saygıyla
rahmetle anıyor, sizlere saygılar sunuyorum. 
Teşekkür
ediyorum. (CHP, AK PARTİ ve MHP sıralarından alkışlar) 
BAŞKAN –
Teşekkür ediyoruz Sayın Özgündüz. 
Gündeme geçmeden
önce, sisteme girmiş sayın milletvekillerimize birer dakika söz vereceğim.
Sisteme girmiş grup başkan vekillerine öncelik vereceğim. 
Buyurunuz Sayın
Hamzaçebi. 
VI.- AÇIKLAMALAR
1.- İstanbul Milletvekili Mehmet Akif Hamzaçebi’nin,
Hocalı katliamının 22’nci yıl dönümüne ilişkin açıklaması

MEHMET AKİF
HAMZAÇEBİ (İstanbul) – Teşekkür ederim Sayın Başkan. 
Bugün Hocalı
katliamının yıl dönümü. Bundan tam yirmi iki yıl önce, 26 Şubat 1992 tarihinde
Azerbaycan’ın Ermenistan tarafından işgal edilen Dağlık Karabağ bölgesinin
Hocalı kasabasında, savunmasız bir şekilde, Ermeni silahlı birliklerinin
saldırısı sonucunda 613 soydaşımız hayatını kaybetmiştir. Bu acı yıl dönümünde
insanlık tarihinde acı bir olay olarak yer alan bu olayı kınıyorum. Hayatını
kaybeden Azeri soydaşlarımızı rahmetle anıyorum. Böylesi bir olayın ne
Azerbaycan’da ne de yeryüzünün herhangi bir coğrafyasında tekrarlanmamasını
diliyorum ve barış gibi bir yüce umudun insanlığın önünde ulaşılması gereken
bir hedef olduğunu bütün insanlığa hatırlatıyorum. 
Tekrar Hocalı
katliamını kınıyor, Azeri soydaşlarımıza buradan Cumhuriyet Halk Partisinin
selam ve sevgilerini gönderiyorum. (Alkışlar)
BAŞKAN –
Teşekkür ediyoruz Sayın Hamzaçebi. 
Sayın Buldan…
2.- Iğdır Milletvekili Pervin Buldan’ın, Hocalı
katliamının 22’nci yıl dönümüne ilişkin açıklaması

PERVİN BULDAN
(Iğdır) – Teşekkür ederim Sayın Başkan. 
Biz de Barış ve
Demokrasi Partisi Grubu olarak, Hocalı katliamında yaşamını yitirenleri
saygıyla sevgiyle anıyoruz, kendilerine rahmet diliyoruz. 
Hocalı katliamı,
Dağlık Karabağ’ın işgalinden bu yana gerçekleşen en kapsamlı sivil
katliamlardan biridir. Azerbaycan Cumhuriyeti’nin resmî açıklamasına göre,
saldırıda 106’sı kadın, 83’ü çocuk olmak üzere toplam 613 Azerbaycanlı hayatını
kaybetmiştir. Hocalı katliamının 22’nci yıl dönümünde bir kez daha Barış ve
Demokrasi Partisi Grubu olarak yaşanan katliamı kınıyoruz; tabii ki sadece
Hocalı katliamı değil, dünyanın her yerinde toplu katliamları
gerçekleştirenleri şiddetle, nefretle kınıyoruz. Böylesi katliamlarda yaşamını
yitirenleri bir kez daha saygıyla ve rahmetle anıyoruz. 
Teşekkür
ediyoruz. (Alkışlar) 
BAŞKAN –
Teşekkür ederiz Sayın Buldan. 
Sayın Ünal… 
3.- Kahramanmaraş Milletvekili Mahir Ünal’ın, Hocalı
katliamının 22’nci yıl dönümüne ilişkin açıklaması

MAHİR ÜNAL
(Kahramanmaraş) – Sayın Başkan, değerli milletvekilleri; Hocalı’da yaşanan
katliamda hayatını kaybedenler Azerbaycan’ın olduğu kadar bizim de
evlatlarımızdır. İnsanlık tarihinin kara sayfalarından biri olan Hocalı
katliamı, nefret ve kin duygularından beslemen saldırgan bir zihniyetin
doğurabileceği acı sonuçların kötü bir örneğidir, çirkin bir örneğidir. Bu
zihniyet 1 milyona yakın Azerbaycanlı kardeşimizin yurtlarından ayrılmak
zorunda kalmasına ve yirmi yılı aşkın zamandır kaçkın hayatı yaşamasına yol
açmıştır. 
Hocalı‘da
yaşanan vahşet dünyada bugün hâlâ yeterince bilinmemektedir ve tarihin
çarpıtılmasına dönük çabalar maalesef devam etmektedir. Bu çerçevede Türkiye
Hocalı gerçeğinin uluslararası kamuoyunun gündeminde tutulması, adaletin
tecellisi ve suçluların hak ettikleri cezayı almaları için Azerbaycan’a destek
vermeye devam etmektedir. Türkiye Büyük Millet Meclisi Dışişleri Komisyonunun
22 Şubat 2012 tarihli oturumunda “Hocalı Katliamıyla İlgili Görüşmeler” başlığı
altında yer alan gündem maddesi çerçevesinde gerçekleştirilen görüşmeler
sonucunda oy birliğiyle kabul edilen bildiri Hocalı katliamına ülkemizin
gösterdiği ilginin diğer bir somut örneğini teşkil etmektedir. 
Bu duygu ve
düşüncelerle bundan yirmi iki yıl önce Hocalı’da hayatını kaybeden masum
Azerbaycanlı kardeşlerimizin aziz hatıraları önünde bir kez daha saygıyla eğiliyoruz.
(Alkışlar)
BAŞKAN –
Teşekkür ederiz Sayın Ünal.
Sayın Halaçoğlu…
4.- Kayseri Milletvekili Yusuf Halaçoğlu’un, Hocalı
katliamının 22’nci yıl dönümüne ilişkin açıklaması

YUSUF HALAÇOĞLU
(Kayseri) – Teşekkür ederim Sayın Başkanım.
Bırakın
insanları, hayvanların bile yapmayacağı bir vahşilikle cereyan eden sivil
insanlara yönelik bilerek yapılan bir katliam maalesef karşılıksız kalmıştır ve
yapanlar cezasız bırakılmıştır. Bunların bir an önce yüce divana çıkarılması ve
yargılanmaları dileğinde bulunuyorum.
Ayrıca şunu
özellikle ifade etmek isterim ki: Bu tür sivil katliamlar maalesef dünyada
insanlık tarihine bir yüz karası olarak geçmektedir. Hocalı’da şehit edilenler
sadece Azerbaycan’ın evlatları değildir, onlar aynı zamanda bizim
evlatlarımızdır, bizim insanlarımızdır. Hepsine Allah’tan rahmet diliyorum.
Kaçkınların tekrar yurtlarına dönmesini, işgal edilen toprakların, Azerbaycan
topraklarının derhâl geri Azerbaycan’a teslim edilmesini diliyoruz. Her zaman
Azerbaycan’ın yanındayız, her zaman onlarla birlikteyiz. 
Tekrardan bütün,
hayatını kaybeden, Hocalı’da ve Hocalı öncesinde hayatını kaybeden tüm
şehitlere Allah’tan rahmet diliyoruz. (Alkışlar) 
BAŞKAN –
Teşekkür ederiz Sayın Halaçoğlu. 
Sayın Atıcı…
5.- Mersin Milletvekili Aytuğ Atıcı’nın, İzmir Atatürk
Hastanesi ile Kâtip Çelebi Üniversitesi Tıp Fakültesi arasında yapılan birlikte
kullanım protokolü sonrasında eğitim ve sağlık hizmetlerinde sorunlar
yaşandığına ilişkin açıklaması

AYTUĞ ATICI
(Mersin) – Sayın Başkan, ülkemizin en büyük hastanelerinden biri olan İzmir
Atatürk Eğitim ve Araştırma Hastanesinden yükselen çığlığı Türkiye Büyük Millet
Meclisinde duyurmak ve Sağlık Bakanını acilen göreve çağırmak istiyorum.
İzmir Atatürk
Hastanesi ile Kâtip Çelebi Üniversitesi Tıp Fakültesi arasında yapılan birlikte
kullanım protokolü sonrasında hem eğitim hizmetlerinde hem de sağlık
hizmetlerinde büyük sorunlar yaşanmaktadır. Atatürk Hastanesi yok sayılmakta ve
yeni asistan kadrosu verilmemektedir. Eylül 2013 ve Nisan 2014 TUS’larında hiç
asistan kadrosu verilmemiştir. Bu durum hem asistanları hem öğretim üyelerini
hem de hastaları isyan ettirmiş ve doktorlar haklı olarak greve başlamışlardır.
Hizmet durma noktasına gelmiştir. Asistan planlamasında Atatürk Hastanesi
öğretim üyeleri yok sayılmış, sadece Kâtip Çelebi Üniversitesi öğretim üyeleri
dikkate alınmıştır; bu da çalışma barışını bozmuştur. Bu durum asla kabul
edilemez. Sağlık Bakanı acilen ek kadro vermelidir.
Teşekkür ederim.

BAŞKAN –
Teşekkür ederiz Sayın Atıcı. 
Sayın
Bayraktutan…
6.- Artvin Milletvekili Uğur Bayraktutan’ın, 7 Mart
Artvin’in kurtuluşunun yıl dönümüne ilişkin açıklaması

UĞUR BAYRAKTUTAN
(Artvin) – Teşekkür ediyorum Sayın Başkan. 
Tüm geçmişinde
çıkar ilişkilerini, bağnazlığı ve kardeş kavgasını tanımayan Artvin’in
olağanüstü birlikteliği bu çağdaş Atatürkçü yolda Türkiye’nin gelişimine
damgasını vurmuş, Artvinli Atatürk cumhuriyeti ruhuyla bir kurtuluş gününü daha
kutlamaktadır. 7 Mart 1921 tarihinde düşman işgalinden Artvin kurtulmuştur.
Önümüzdeki hafta Meclis tatil olması nedeniyle bu duyguları paylaşmak istedim.
O nedenle, 7 Mart işgalin adıdır, 7 Mart cumhuriyetin adıdır, 7 Mart Atatürk’ün
ta kendisidir. 7 Mart bu ülkeye doğan güneşin, kuzeydoğudan doğan güneşin
adıdır. Çünkü Artvinli olmak yeri gelince Çoruh’un hırçınlığı, yeri gelince
yaylaların sessizliğidir; Artvinli olmak bu ülkeye güneşi kuzeydoğudan
doğurmak, yüzünü daima aydınlığa, çağdaşlığa çevirmektir; Artvinli olmak bazen
Cankurtaran’dan tırmanmak, bazen de Karadeniz’in hırçın dalgasında kürek
çekmektir. 
7 Mart Kurtuluş
Günü’nü birlik ve
beraberlik duygularıyla kutluyor; çalışmaktan onur, paylaşmaktan gurur
duyanların memleketi Artvin Milletvekili olarak, yüce heyetiniz başta olmak
üzere televizyonları başında bizleri izleyen tüm Artvin ve Artvin sevdalılarına
saygılarımı sunuyorum. 
BAŞKAN –Teşekkür ederiz Sayın
Bayraktutan.
Sayın Ağbaba…
7.- Malatya Milletvekili Veli Ağbaba’nın, Malatya’da
kayısı üreticilerinin sorunlarına ve TARSİM’in üreticileri mağdur etmemesi
gerektiğine ilişkin açıklaması

VELİ AĞBABA (Malatya) – Sayın Başkan,
teşekkür ederim.
Malatya’da havaların güzel gitmesi
nedeniyle Malatya’nın bazı bölgelerinde kayısı çiçekleri açmaya başladı. Kayısı
çiçeklerinin erken açması son yıllarda Malatya’nın korkulu rüyası. Geçtiğimiz
yıllarda şubat ve mart aylarında meydana gelen don olayları nedeniyle kayısı
üreticileri bir yıllık ürünlerini kaybettiler, emekleri boşa gitti. Ardından
vuran dolu ise dondan etkilenmeyen kayısıyı perişan etti. Don ve doludan
kurtulamayan kayısı üreticileri de çareyi TARSİM’e başvurmakta buluyor ancak
TARSİM’in zarar tespiti için gönderdiği eksperler zararın neredeyse yarısı
kadar tespit açıklıyorlar. Bu sebeple, özellikle kayısı üreticilerinin TARSİM’e
güveni sarsılmış durumda. Buradan TARSİM yetkililerine sesleniyorum: Zaten
mağdur olmuş üreticileri bir de siz mağdur etmeyin. Objektif kriterlerle
tespitler yapılsın, üreticilerin kafalarındaki soru işaretleri de son bulsun.
Son dönemde Malatya’da kayısının üç tane düşmanı var. Bir, don; iki, dolu; üç,
AKP. 
Teşekkür ederim.
BAŞKAN – Teşekkür ederiz Sayın
Ağbaba.
Sayın Karaahmetoğlu…
8.- Giresun Milletvekili Selahattin Karaahmetoğlu’nun,
HES projelerine karşı verilen mücadelelere ve bu konudaki mahkeme kararlarına
uyulmadığına ilişkin açıklaması

SELAHATTİN KARAAHMETOĞLU (Giresun) –
Sayın Başkan, dere ve akarsularımız üzerinde her gün çoğalarak artan HES
projeleri, doğal yaşama telafisi mümkün olmayan zararlar vermekte; doğal
hayatı, zenginlikleri, ülkemize ve bölgemize özgü fauna ve florayı yok ederek
felaketin boyutlarını artırmaktadır. HES inşaatlarına karşı yöre halkıyla
başlayan, çevre ve sivil toplum örgütlerinin protesto eylemleriyle büyüyen ve
tüm yurda yayılan mücadele, direniş söz konusudur. Yurt geneline yayılan tepki
ve protestolar, hukuksal mücadelelerle de yürütülmektedir fakat mahkemelerin
yürütmeyi durdurma ve iptal kararları dahi inşaatları, projeleri
durduramamakta; yurttaşların demokratik mücadelelerini görmezden gelen zihniyet
yargı kararlarını yok saymaktadır. Giresun’un Keşap ilçesi Karabulduk
beldesinde de aynı durum yaşanmaktadır. 
Herkesi hukuk kurallarına uymaya
davet ediyor, saygılar sunuyorum. 
BAŞKAN – Teşekkür ediyoruz Sayın
Karaahmetoğlu.
Sayın Türkoğlu…
9.- Osmaniye Milletvekili Hasan Hüseyin Türkoğlu’nun,
Hocalı katliamının 22’nci yıl dönümüne ilişkin açıklaması

HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
Bugün, resmî rakamlara göre,
Azerbaycan’ın Hocalı kasabasında, Ruslara ait 336. Mekanize Alayı ve Ermeni
çeteler tarafından 106’sı kadın, 83’ü çocuk, toplam 613 kişinin vahşice
katledildiği Hocalı soykırımının 22’nci yıl dönümüdür. Can Azerbaycan’ın Hocalı
kasabasında Ermeni mezalimi sonucunda Hakk’a yürüyen Türk İslam dünyasının
şehitlerini rahmetle anıyorum. Cenab-ı Allah bu masumlardan rahmetini
esirgemesin, cennetini nasip etsin.
Bu Meclise düşen
ise 26 Şubatı Hocalı soykırımını anma günü olarak kabul etmesidir. Bu konuda
milletvekili arkadaşlarımız Sayın Reşat Doğru ve Sinan Oğan’ın teklifleri
vardır, Meclisimizin iradesinin tecellisini beklemektedir. 
Asılsız Ermeni
soykırımı iddialarına Afrika’da, Güney Amerika’da yani alakasız yer ve
devletlerde alınan kararları düşünürseniz, aynı milletin çocukları soykırım
günü kararı almak için neyi beklemektedirler? 
Teşekkür ederim.
BAŞKAN –
Teşekkür ediyoruz Sayın Türkoğlu.
Sayın Akar…
10.- Kocaeli Milletvekili Haydar Akar’ın, Hocalı
katliamını kınadığına ve TÜBİTAK’ta kriptolu telefonlarla ilgili 5 kişinin
görevlerinden alınmasına ilişkin açıklaması

HAYDAR AKAR
(Kocaeli) – Sayın Başkan, öncelikle Hocalı katliamını kınıyorum.
24 Şubat gecesi
ortaya çıkan Başbakan ile oğlu hayırlı evlat Bilal arasında geçen ve 17 Aralık
operasyonu nedeniyle evde bulunan paraları sıfırlama talebi Başbakan tarafından
yalanlanmamış, kafasına kriptolu telefonun nasıl dinlendiği takılmıştır. Bu
nedenle, bugün bu kriptolu telefonlara bakan TÜBİTAK’taki 5 görevli aynen
polislerin, hâkimlerin, savcıların görevden alındığı şekilde görevlerinden
alınmıştır.
Şimdi sormak
istiyorum “Bu işi gerçekleştirenler mi suçludur yoksa bunları yakalayanlar mı
suçludur?” diye.
Teşekkür
ediyorum.
BAŞKAN –Teşekkür
ederiz Sayın Akar.
Sayın Öğüt…
11.- İstanbul Milletvekili Kadir Gökmen Öğüt’ün,
Hükûmetin, Çağdaş Yaşamı Destekleme Derneğine karşı tutumuna ve Türkan Saylan’ı
saygıyla andığına ilişkin açıklaması

KADİR GÖKMEN
ÖĞÜT (İstanbul) – Teşekkür ederim Sayın Başkanım.
Bugün en açık
şekliyle AKP’ye yakın dernek ve vakıfların “bağış” adı altında nasıl ihya
edildiğini görmekteyiz. Son dershane tartışmalarında Hükûmeti destekleyen
bildirilere imza veren bir yardım kuruluşu için okullarda nasıl para
toplandığına şahit olduk. Devlet arazilerinin Başbakanın ailesinin yakın ilişki
içinde olduğu TÜRGEV’e nasıl tahsis edildiğine bütün kamuoyu şahit oldu. Bir
yandan amacı dahi belli olmayan dernek ve vakıflar zengin edilirken diğer
yandan binlerce öğrenciye burs veren, onlarca yurt ve eğitim birimi kuran, 62
bin kız öğrencinin okumasını sağlayan Çağdaş Yaşamı Destekleme Derneğiyle
Hükûmet eliyle uğraşılmaktadır. Daha yeni derneğe bağış yoluyla topladığı
paralar için yüklü miktarlarda vergiler kesilmiştir. Bu, Çağdaş Yaşamı
Destekleme Derneğine duyulan kinin ve öfkenin ürünüdür. Bu uğraşlar boşadır
çünkü 25’inci kuruluş yıl dönümünü kutlayan ve sayısız hizmetlere imza atan
derneği bitiremeyeceklerini bir kez daha belirtiyor, bu vesileyle Profesör Türkan
Saylan’ı saygıyla anıyorum, yöneticilerine başarılar diliyorum.
Teşekkür ederim.
BAŞKAN –
Teşekkür ediyoruz Sayın Öğüt.
Sayın Oğan…
12.- Iğdır Milletvekili Sinan Oğan’ın, Hocalı
katliamının 22’nci yıl dönümüne ilişkin açıklaması

SİNAN OĞAN
(Iğdır) – Teşekkür ederim Sayın Başkan.
Hocalı siyaset
üstü bir konu. Hocalı gibi millî bir konuda bugün Meclis grubunda, hem sayın
grup başkan vekillerinin hem milletvekillerinin Hocalı konusunda göstermiş
oldukları hassasiyete o bölgenin insanı olarak teşekkür ediyorum, Türk
milletinin bir milletvekili olarak teşekkür ediyorum. Ancak yapılanların
yeterli olduğu konusunda da şüphelerim var. Biz, eğer bu Parlamentoda Hocalı’da
yaşanan soykırımı, Hocalı’da yaşanan acıyı, sadece söylemle değil eylemle de
yaşayabilirsek ancak o takdirde bundan sonra yaşanacak olası acıların da önüne
geçmiş oluruz. Hocalı’da katledilen yüzlerce Azerbaycan Türk’ü vatandaşımızı,
Hocalı’da katledilen ve etnik kökenine bakmadan katledilen Kürt
vatandaşlarımızı, Ahıskalı vatandaşlarımızı da ben buradan rahmetle anıyorum.
Saygılar
sunarım.
BAŞKAN –
Teşekkür ederiz Sayın Oğan.
Sayın Genç…
13.- Tunceli Milletvekili Kamer Genç’in, Karayolları
Genel Müdürlüğünün YOL-İŞ üyesi işçileriyle ilgili Danıştay kararının
uygulanmadığına ilişkin açıklaması

KAMER GENÇ
(Tunceli) – Teşekkür ederim.
Efendim, 50 bin
mensubu olan YOL-İŞ’e bağlı Karayolları işçilerinin Danıştay kararına göre
bunların taşeron işçi olmayacakları, devamlı işçi olmaları konusunda açık karar
olmasına rağmen, maalesef bu konuda Hükûmet bu işçilerin hakkını vermiyor.
Bunlar Ankara’da büyük bir toplantı yaptılar, bir tek basın da bunu vermedi.
Şimdi, Binali
Yıldırım, ballı kaymaklı ihale verdiği müteahhitlerden 630 milyon dolar
toplayıp da Tayyip Erdoğan’a vereceğine, bu işçilerin hakkını versin; ihaleleri
kendi gerçek değerleri üzerinden versin ve devlette bugün asgari ücretle ölüm
maaşına mahkûm edilen bu işçi kardeşlerimizin hakkını versin. Yani bir
memlekette hukuk dinlenmiyorsa, Danıştay kararı uygulanmıyorsa böyle bir
memlekette demokrasiden bahsedilemez. Zaten demokrasi yok da diktatörlük var.
Zaten, şu anda, Hükûmet de bana göre boştur, Başbakanlık makamı boşalmıştır,
dolayısıyla Türkiye Büyük Millet Meclisinin de çalışmaması lazım. Ben de,
ayrıca…
(Mikrofon
otomatik cihaz tarafından kapatıldı)
BAŞKAN –
Teşekkür ederiz Sayın Genç.
Sayın Susam…
14.- İzmir Milletvekili Mehmet Ali Susam’ın, emekli
astsubayların sorunlarına ilişkin açıklaması

MEHMET ALİ SUSAM
(İzmir) – Sayın Başkanım, Türkiye’de birçok kesim, sorunlarına çözüm arayışı
içerisindedir. Atanamayan öğretmenler, emekliler, esnaf, çiftçi ciddi
taleplerini bu Parlamentodan beklemektedir. Bunlardan bir tanesi de emekli
astsubaylardır. 42 bin üyesiyle TEMAD, İstanbul’da sorunlarını dile
getirebilmek için ölüm orucu başlatmıştır. Ciddi problemleri olan kesimler, bu
sorunlarının Parlamentoda ses getirebilmesi için ölüm orucunu düşünebilecek
noktaya gelen eylemler yapabilmektedir. Bu anlamıyla bugün, bu verdiğiniz süre
içerisinde, kısa da olsa toplumun sorunlarını dile getirirken bakanların
olmamasına rağmen, şahsınız nezdinde emekli astsubayların sorunlarının çözümü
konusunda Parlamentonun ve Hükûmetin harekete geçmesini, ölüm orucuna yatmış
olan bu insanların sorunları konusunda acilen çözüm bulması gerektiğini bir kez
daha…
(Mikrofon otomatik cihaz tarafından kapatıldı)
BAŞKAN – Teşekkür ederiz Sayın Susam.
Sayın Tanal…
15.- İstanbul Milletvekili Mahmut Tanal’ın, İstanbul’un
bazı ilçelerinde 2/B kapsamındaki taşınmazların değer tespitinin yüksek olması
nedeniyle yaşanan mağduriyetlere ilişkin açıklaması

MAHMUT TANAL (İstanbul) – Teşekkür ederim Sayın
Başkan.
Ümraniye, Beykoz, Şile, Sultanbeyli, Üsküdar’da
oturan vatandaşlarımızın 2/B kapsamında kalan taşınmazlarının yani konutlarının
değerleri çok yüksek tespit edilmiştir. Bu 2/B mağduru olan vatandaşlarımız
konut değerlerinin çok yüksek olması nedeniyle mağdurdur. Sayın Hükûmetin acaba
bu mağduriyetin giderilmesi açısından, bir değer tespiti açısından düşük bir
bedel yönünde çalışmaları var mıdır?
Teşekkür ediyorum.
BAŞKAN – Teşekkür ederiz Sayın Tanal.
Sayın Korkmaz…
16.- Isparta Milletvekili S. Nevzat Korkmaz’ın, Hocalı
katliamının 22’nci yıl dönümüne ilişkin açıklaması

S. NEVZAT KORKMAZ (Isparta) – Sayın Başkan, bugün,
gözü dönmüş Ermeni çetelerince Hocalı’da şehit edilen 613 kardeşimizi dualarla
anma, bu insanlık dışı soykırımı yapan Ermenistan’ı da telin günü.
Şehitlerimizi bir kez daha rahmetle anıyor, katilleriyle ilgili olarak herkes
gibi ben de adaletin tecellisini bekliyorum.
Hocalı katliamının üzerinden yirmi iki yıl geçmiş.
Medeni dünya suskun, insan hakları allameleri kör ve sağır. En acısı da Türk
dünyası ve Hocalı’ya sırtını dönmüş AKP Hükûmetinin Ermenistan’la sırf Batılı
güçler istedi diye protokol yollarını, anlaşma yollarını arıyor olması. 
(CHP Grubu milletvekillerinin “Gazi Mecliste
hırsızlara yer yok!” yazılı dövizleri göstermesi)
İDRİS ŞAHİN
(Çankırı) – En azından Nevzat Bey konuşmasını bitirsin, ona bari saygınız
olsun, Hocalı’ya bari saygınız olsun.
S. NEVZAT
KORKMAZ (Isparta) - Sadece Hocalı’da değil bütün dünyada Türkler şu anda
sıkıntıda, Irak’da, Doğu Türkistan’da, Suriye’de. AKP Hükûmetini, dünyanın
birçok coğrafyasında dinleriyle, millî kimlikleriyle ayakta durmaya çalışan
Türklere ve Türk dünyasına duyarlı olmaya çağırıyorum.
Teşekkür ederim.
BAŞKAN –
Teşekkür ederiz Sayın Korkmaz.
Sayın Erdemir…
17.- Bursa Milletvekili Aykan Erdemir’in, emniyeti, Pir
Sultan Abdal 2 Temmuz Kültür ve Eğitim Vakfı eski başkanlarından Emel Sungur’a
yönelik taciz, mobbing ve baskı politikalarına son vermeye çağırdığına ilişkin
açıklaması

AYKAN ERDEMİR
(Bursa) – Teşekkür ederim Sayın Başkan.
Başbakan Recep
Tayyip Erdoğan, 6 Ağustos 2012 tarihinde Karacaahmet Sultan Cemevi için “O
Cemevi bir ucube olarak yapıldı.” deme talihsizliğinde bulunmuştu. Bu nefret
söyleminin ardından Burhaniye’de yapılan bir etkinlikte konuşan Pir Sultan
Abdal 2 Temmuz Kültür ve Eğitim Vakfı eski başkanlarından Emel Sungur,
“Cemevine ucube diyenin kendisi ucubedir.” şeklinde tepki göstermişti. Emel
Sungur, 2013 yılında bu ifadesi nedeniyle Başbakana hakaretten mahkum edildi.
Fakat Sungur üzerindeki baskılar bu davayla son bulmadı. Geçtiğimiz iki ay
zarfında polis tarafından 2 kez nedensiz yere gözaltına alınan Sungur, daha
sonra “Bir yanlışlık oldu.” denilerek serbest bırakılmıştır. Emniyeti, Emel
Sungur’a yönelik taciz, mobbing ve baskı politikalarına son vermeye
çağırıyorum. Türkiye Cumhuriyeti vatandaşlarının birlikte yaşama iradesi,
ayrımcılık ve ötekileştirme politikalarınıza geçit vermeyecektir.
Teşekkür ederim.
BAŞKAN –
Teşekkür ederiz Sayın Erdemir.
Sayın Havutça…
18.- Balıkesir Milletvekili Namık Havutça’nın,
öğrenimine devam edemeyen üniversite öğrencilerinin af beklentisi içerisinde
olduklarına ve Türkiye Büyük Millet Meclisine bu konuda çağrıda bulunduğuna
ilişkin açıklaması

NAMIK HAVUTÇA
(Balıkesir) – Teşekkür ederim Sayın Başkan.
Türkiye Büyük
Millet Meclisinin, özellikle de milletvekillerinin görevi burada halkın yakıcı
sorunlarına çözüm üretmek ve bununla ilgili de toplumsal sorunlarla ilgili
yasal düzenlemeler yapmak.
Sayın Başkan, 25
Şubat 2011 tarihinde torba kanunla üniversite öğrencilerine bir af getirildi.
Ancak, bu tarihten sonra yaklaşık 200 bin öğrencimiz yine üniversiteden değişik
sebeplerle ayrılarak, sağlık, devamsızlık, ailevi sorunlar gibi nedenlerle
öğrencilerimiz eğitim ve öğretim haklarından mahrum kaldılar. Bu yoğun talep
üzerine, üniversite gençlerimizin yoğun talebi üzerine 25 Ekim 2013 tarihinde
ben bir yasa teklifi verdim ve üniversite öğrencilerimizin, bu sebeplerle
mağdur olmuş üniversite öğrencilerimizin gözü Türkiye Büyük Millet Meclisinde.
Eğitim ve öğretim haklarının düzenlenmesiyle ilgili Türkiye Büyük Millet
Meclisinden çare bekliyorlar ve Anayasa’nın 42’nci maddesinde kendilerine
tanınmış olan Anayasal eğitim ve öğretim hakkının yeniden bir yasal
düzenlemeyle kendilerine tanınmasını istiyorlar.
Ben, buradan,
Türkiye Büyük Millet Meclisine, bu yasal düzenlemenin bir an önce yapılması
için çağrıda bulunuyorum. Üniversite öğrencilerimizin, gençlerimizin geleceğini
karartmayalım.
BAŞKAN –
Teşekkür ederiz Sayın Havutça.
Sayın Sakık…
19.- Muş Milletvekili Sırrı Sakık’ın, Hocalı katliamını
kınadığına ve cezaevleriyle ilgili sorunlara karşı duyarlı ve sorumlu olunması
gerektiğine ilişkin açıklaması

SIRRI SAKIK
(Muş) – Sayın Başkan, teşekkür ediyorum.
Ben de Hocalı
katliamını kınıyorum. Sadece Hocalı katliamını değil, dünyanın neresinde
insanlığa karşı suç işlenmişse, kimliği, coğrafyası ne olursa olsun bütün
katliamcıları kınıyorum.
Sayın Başkan,
çok uzun süredir cezaevleriyle ilgili sorunları Parlamentoya taşıyoruz ama
sorunlar bir türlü bir çareye kavuşmadı. Şimdi de Edirne’de cezaevinde açlık
grevleri var. Edirne’de, Tekirdağ’da, birçok cezaevinde açlık grevi olduğu ve
burada mahkûmlara işkence yapıldığını onlarca kez seslendirmemize rağmen, hâlâ
yetkililer tarafından bir soruşturma açılmadı. Cezaevinde hasta tutuklular ve
hükümlüler var, bunların bir an önce özgürleşmesi gerekir çünkü birçok hastanın
kendi ihtiyaçlarını bile karşılayamadıklarını, arkadaşlarının desteğiyle ayakta
kaldıklarını… İnsanlığa karşı suç işleniyor, işte katliam neyse bu da katliamın
bir parçasıdır. Herkesi bu konuda duyarlı ve sorumlu olmaya davet ediyorum.
Teşekkür
ediyorum.
BAŞKAN –
Teşekkür ederiz Sayın Sakık…
Sayın Alpay…
20.- Elâzığ Milletvekili Şuay Alpay’ın, Hocalı
katliamının 22’nci yıl dönümüne ilişkin açıklaması

ŞUAY ALPAY
(Elâzığ) – Sayın Başkanım, ben de alçakça ve haince tertip edilmiş olan Hocalı
katliamını nefretle telin ediyorum. Hocalı katliamında hayatını kaybedenlere,
şehit olanlara Rabb’imden rahmet niyaz ediyorum. 
Şair, Hocalı
için “Melekler şehridir.” diyor çünkü orada büyümeye vakit bulamamış masum
bebekler hunharca katledildi. Onun için, bu acıyı Türkiye'nin ve Azerbaycan’ın
müşterek acısı olarak kabul ediyoruz ve bu acıyı, kin tutmak adına değil ama
acıların bir daha yaşanmaması adına diri tutmamız gerektiğini düşünüyorum.
Dağlık Karabağ
bölgesinde bir işgal var, hukuksuzluk var. Ben, Dağlık Karabağ’daki işgalin bir
an önce sona ermesini ve oranın da hürriyetine kavuşmasını yine Rabb’imden
niyaz ediyorum.
Teşekkür
ediyorum.
BAŞKAN –
Teşekkür ederiz Sayın Alpay.
Son olarak Sayın
Tamer…
21.- Kayseri Milletvekili İsmail Tamer’in, Hocalı
katliamının 22’nci yıl dönümüne ilişkin açıklaması

İSMAİL TAMER
(Kayseri) – Teşekkür ediyorum Sayın Başkan.
Ben de, yirmi
iki yıl önce Ermeniler tarafından katledilen Hocalı’daki Azeri kardeşlerimize
Allah’tan rahmetler diliyorum, Azeri kardeşlerimizin acısını paylaşıyorum. Bir
an önce Dağlık Karabağ’ın -bu katliamda şehit olan bu kardeşlerimizin-
esaretinin son bulmasını temenni ediyor ve saygılar sunuyorum. 
Teşekkür
ediyorum. 
BAŞKAN –
Teşekkür ederiz Sayın Tamer. 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Aydın Ağan Ayaydın ve 20
milletvekilinin, uzman erbaşların sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/881)

Türkiye Büyük Millet Meclisi Başkanlığına
Türk Silahlı
Kuvvetlerinin erbaş kadrolarında devamlılık arz eden teknik ve kritik
görevlerde, yetişmiş personel ihtiyacını karşılamak amacıyla 3296 sayılı Kanun
ile uzman erbaşlık sistemi ihdas edilmiştir. 1986 yılından itibaren uygulanmakta
olan uzman erbaşlık sistemi kapsamında yıllar içinde uzman erbaş sayısı artmış,
uzman erbaşlarımız ülkemize pek çok önemli hizmetler vermiştir.
Bununla
birlikte, geçen süre içinde uzman erbaşlık sistemindeki sorunlar çözülememiş ve
artan erbaş sayısı nedeniyle de mağduriyetler artmıştır. Bu dönem içinde
sıkıntılara yönelik yeterli düzenlemenin yapılmamasından ötürü uzman erbaşlık
sistemi içindeki sorunlar kangren hâle dönüşmüş, mağduriyetler kalıcı hâle
gelmiştir.
Özellikle, 3269
sayılı Uzman Erbaş Kanunu’na tabi uzman erbaş olarak belli bir süre Türk
Silahlı Kuvvetlerine hizmet eden ancak yaş, sağlık sorunları başta olmak üzere
çeşitli nedenlerle görevini sürdüremediğinden uzman erbaşlıktan kendisi
ayrılmak zorunda kalan vatandaşlarımız kamuda hiçbir şekilde istihdam
edilmemekte, maalesef, devletimiz, tabiri caizse, bu emektar personeline sırt
çevirmektedir. 2010 yılında yapılan bir yasal düzenleme ile 45 yaşını
doldurduğu için yaş haddinden dolayı ayrılmak durumunda kalanların Millî
Savunma Bakanlığı, Türk Silahlı Kuvvetleri kadrolarında emekli aylığına hak
kazandıkları tarihe kadar devlet memuru olarak istihdam edilmeleri sağlanırken,
uzman erbaşlıktan kendisi ayrılmak zorunda kalan vatandaşlarımızın
mağduriyetleri giderilmemiştir.
Her ne kadar 28/7/2009
tarihli Resmî Gazete’de yayımlanan Kamu Personeli Genel Tebliği’nde “3269
sayılı Uzman Erbaş Kanununa tabi uzman erbaş olarak en az iki yıl süreyle
çalışmış olmak şartıyla, sağlık niteliklerini kaybetmeleri veya 45 yaşına
girmiş olmaları sebebiyle görev süreleri sona erenler ile kendi istekleriyle
sözleşmelerini feshetmiş olanlardan, kamu kurum ve kuruluşlarında devlet memuru
olarak istihdam edilmek isteyenlerin, atanmak istedikleri kamu kurum ve
kuruluşlarına başvurmaları gerekmektedir.” denmiş olsa da kamu kuruluşlarının
bu başvuruları kabul etme zorunlulukları bulunmadığından, uzman erbaşların
istihdam talebine söz konusu kamu kuruluşlarınca yanıt verilmemekte ya da
olumsuz yanıt verilmektedir.
Bu çerçevede,
uzman erbaş olarak belli bir süre Türk Silahlı Kuvvetlerine hizmet eden ancak
yaş, sağlık sorunları gibi çeşitli nedenlerle görevini sürdüremediğinden uzman
erbaşlıktan kendisi ayrılmak zorunda kalan vatandaşlarımız başta olmak üzere,
uzman erbaşlık sistemindeki sorun ve mağduriyetlerin tespit edilerek ortadan
kaldırılmasına katkı sağlamak amacıyla Anayasa’nın 98’inci, TBMM İçtüzüğü’nün
104 ve 105’inci maddeleri uyarınca Meclis araştırması açılmasını arz ve teklif
ederiz. 16/05/2012
1) Aydın Ağan
Ayaydın (İstanbul)
2) Musa Çam  (İzmir)
3) Bülent
Kuşoğlu (Ankara)
4) Kazım Kurt  (Eskişehir)
5) Müslim Sarı  (İstanbul)
6) Ercan Cengiz  (İstanbul)
7) Nurettin
Demir  (Muğla)
8) Mehmet Volkan
Canalioğlu (Trabzon)
9) Mustafa
Serdar Soydan (Çanakkale)
10).Tanju Özcan (Bolu)
11) Mahmut Tanal (İstanbul)
12) Ali Rıza
Öztürk  (Mersin)
13) Sena Kaleli  (Bursa)
14) Ayşe Eser
Danışoğlu  (İstanbul)
15) Doğan Şafak  (Niğde)
16) Sakine Öz  (Manisa)
17) Celal Dinçer
 (İstanbul)
18) Turhan Tayan (Bursa)
19) Metin Lütfi
Baydar (Aydın)
20) Engin Özkoç  (Sakarya)
21) İlhan
Demiröz  (Bursa) 
2.- Balıkesir Milletvekili Namık Havutça ve 19
milletvekilinin, Türk Silahlı Kuvvetleri personelinin sorunlarının
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/882)

Türkiye Büyük Millet Meclisi Başkanlığına
Türk Silahlı
Kuvvetleri, Anayasa ve yasalarla görevi belirlenmiş olan Kara Kuvvetleri
Komutanlığı, Deniz Kuvvetleri Komutanlığı ve Hava Kuvvetleri Komutanlığıyla,
barış döneminde İçişleri Bakanlığına bağlı olarak görev yapan ve sefer
durumunda Kara ve Deniz Kuvvetleri Komutanlığı bünyesine dâhil olan Jandarma
Genel Komutanlığı ile Sahil Güvenlik Komutanlığından oluşan bir kurumdur. Türk
Silahlı Kuvvetlerinde bugün itibarıyla 94. 564 astsubay, 24.277 uzman jandarma,
43.244 uzman erbaş ve 533 sözleşmeli er/erbaş görev yapmaktadır. 162.618
personelin görev yaptığı yurttaşlarımız ordumuzun önemli bir bölümünü
oluşturmaktadır.
Türk Silahlı
Kuvvetlerinin "bel kemiği" olarak adlandırılan astsubayların bugün
bir çok sorunları bulunmaktadır. Örneğin, 9 Nisan 2012 tarihli
B.02.0.K.K.G/135-15/1662 sayılı Bakanlar Kurulu kararı ile Türk Silahlı
Kuvvetleri bünyesinde görev yapan kurmay subay, komutanlık ve karargâh kursu
gören subaylar ile komutan ve muharip sınıf subaylarının özlük haklarında mali
iyileştirme yapılmış, astsubaylar ise tüm bu iyileştirme çalışmaları kapsamı
dışında tutulmuştur. Son yirmi yılda özlük haklarında iyileştirme yapılmayan
astsubaylar önemli bir kurum olan TSK içinde dışlandıklarını düşünür hâle
gelmişlerdir. Astsubaylar, ordunun hiyerarşik düzenine saygılı oldukları hâlde
adalet, eşitlik ve insan onuruna yakışır saygıyı ortaya koyan düzenlemeler
talep etmektedirler.
Diğer yandan
uzman jandarma personeli benzer sorunlarla karşı karşıyadır. 1930 yılından beri
Jandarma Genel Komutanlığının bünyesinde tüm zor şartlara ve bütün
haksızlıklara karşın görev yapmaya çalışan uzman jandarmalar da özlük
haklarında düzenlemeler yapılmasını talep etmektedirler. Sorunlarına dikkatle
baktığımızda, örneğin, mesleğe lise mezunu şartıyla alınmalarına rağmen 2002
yılından bu yana, şu an yaklaşık 25 bin uzman jandarmadan yaklaşık 20 bini
fakülte mezunu olmasına rağmen ilköğretim mezunu olarak emekli edilmektedirler.
Türk Silahlı
Kuvvetlerinin ayrılmaz bir parçası olan astsubay, uzman jandarma, uzman erbaş
ve sözleşmeli er/erbaşlarımızın özlük hakları, eğitim olanakları, sosyal
hakları ve sahip oldukları yetkiler konusunda personelin moral ve motivasyonunu
artırıcı önlemleri ayrımcılık yapmadan bir an önce hayata geçirmesi
kaçınılmazdır. 
Türk Silahlı
Kuvvetlerinde görev yapan 162.618 personelin ve ailelerinin sorunları ve
mağduriyetleri dikkate alınarak bu sorunların çözümlenmesi için oluşturulacak
politikaların tespit edilmesi yönünde araştırma yapılmasını talep eder,
Anayasa’nın 98, İç Tüzük’ün 104 ve 105’inci maddeleri gereğince Meclis
araştırması açılması için gereğinin yapılmasını arz ederiz. 
1) Namık
Havutça  (Balıkesir)
2) Hülya
Güven  (İzmir)
3) Candan
Yüceer  (Tekirdağ)
4) Tufan
Köse  (Çorum)
5) Mehmet
Ali Susam  (İzmir)
6) Turgay
Develi  (Adana)
7) Sabahat
Akkiray  (İstanbul)
8) Mehmet
Ali Ediboğlu  (Hatay)
9) Sedef
Küçük  (İstanbul)
10) Mevlüt
Dudu  (Hatay)
11) Ramazan
Kerim Özkan  (Burdur)
12) İhsan
Özkes  (İstanbul)
13) Mehmet S.
Kesimoğlu  (Kırklareli)
14) Bülent
Tezcan  (Aydın)
15) Ali
Serindağ  (Gaziantep)
16) Ali
Sarıbaş  (Çanakkale)
17) Mahmut
Tanal  (İstanbul)
18) Aylin
Nazlıaka  (Ankara)
19) Hasan Ören
 (Manisa)
20) Ali İhsan
Köktürk  (Zonguldak)
3.- İstanbul Milletvekili Ali Özgündüz ve 19
milletvekilinin, engelli yurttaşların sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/883)

Türkiye Büyük Millet Meclisi Başkanlığına
Ülkemizde
engelli yurttaşlarımız eğitimden sağlığa, ulaşımdan iş yaşamına katılmaya kadar
pek çok alanda sorunlarla karşılaşmaktadır. Üstelik, bu sorunların çözümüne
ilişkin net çalışmaların ortaya konulmaması yeni sorunların da doğmasına neden
olmaktadır. Oysa engellilere özel ve onların insanca yaşamını sürdürmek
amacıyla düzenlemeler yapmak, sosyal devletin bir gereğidir. Hiçbirimiz
unutmamalıyız ki herkes potansiyel bir engellidir.
Engelli
yurttaşlarımızın karşılaştığı en önemli sorunların başında iş yaşamına katılma
gelmektedir. İş yaşamında, yasaların ve diğer düzenlemelerin varlığına rağmen
hak ettikleri boyutta yer alamayan engelli yurttaşlarımız, sosyal devlet
ilkesinin kendilerine karşı uygulanmadığını düşünmektedir. Bu konuda, yol
gösterici ve örnek olması gereken kamu kurum ve kuruluşlarında engellilerin
yasalarda belirtilen oranlarda çalıştırılmaması Hükûmetin engellilere bakış
açısı olarak yorumlanmaktadır. 
Engelli
yurttaşlarımızın kamu kurum ve kuruluşlarında istihdam edilmesi konusunda
sınav, işe yerleştirme ve iş yerinde rahat çalışabilme aşamalarında henüz
çözülmemiş sorunlar Hükûmeti beklemektedir. Bu konuda yasal boşlukların mutlaka
doldurulması gerekmektedir. İstihdam anlamında, özel sektörün üzerine düşen
görevi yapabilmesi için çeşitli teşvik yöntemleri daha fazla oranla
kullanılmalıdır.
Mesleki
rehabilitasyon ve bunun sonucunda işe yerleştirilme konusu, engellilerin büyük
umut bağladığı düzenlemelerden biri olmasına rağmen, bu konuda yeterli gelişme
görülmediği açıktır. Bu konuda ilgili bakanlıkların ortak bir çalışma yapması
ve ayrıntılı bir planlamayla çözüm yolu bulunması gerekmektedir.
Türkiye'de
yaşayan engelli yurttaşlarımız, istihdam dışında, günlük yaşamda da büyük
sorunlarla karşılaşmaktadır. Özellikle şehir içi ulaşım, engellilerin en büyük
sorunlarından biridir. Yüksek kaldırımlar, sinyalsiz trafik lambalarının
dışında; otobüs, minibüs, metro ve diğer raylı araçların kullanımında
engellilerin düşünülmemesi, bu yurttaşlarımızı isyan ettirmektedir. Yerel
yönetimlerin bu konuda daha dikkatli davranması ve engellileri düşünerek,
onların daha rahat gündelik yaşamlarını sürdürmesine dönük olarak çalışmalar
yapması gerekmektedir.
Anayasa,
engelliye ilişkin pozitif ayrımcılık içeren düzenlemelere yer vermiş ve bu
düzenlemelerin eşitlik ilkesine aykırı olmayacağını belirtmiştir. Ancak, bu
hükümler uygulanamamaktadır. Sosyal devlet ilkesinin bir gereği olarak,
özürlülerin desteklenmesi konusunda da ülkemiz iyi bir karneye sahip değildir.
Özellikle sosyal devletin gereklerinden biri olan özürlü aylıkları konusunda
yeni bir düzenlemeye ihtiyaç duyulmaktadır.
Bu bağlamda,
ülkemizde yaşayan engelli yurttaşlarımızın eğitimden sağlığa, ulaşımdan iş
yaşamına katılmaya kadar sorunlarının ve çözüm önerilerinin tespiti amacıyla
Anayasa'nın 98’inci ve TBMM İçtüzüğü'nün 104 ve 105’inci maddeleri gereğince
Meclis araştırması açılmasını saygılarımızla arz ederiz.
1) Ali Özgündüz (İstanbul)
2) Kadir Gökmen
Öğüt (İstanbul)
3) Mustafa
Sezgin Tanrıkulu (İstanbul)
4) Mehmet Hilal
Kaplan (Kocaeli)
5) Ramazan Kerim
Özkan (Burdur)
6) Veli Ağbaba (Malatya)
7) İhsan Özkes (İstanbul)
8) Ali Rıza
Öztürk (Mersin)
9) Mehmet Şeker (Gaziantep)
10) Bülent
Tezcan (Aydın)
11) Haydar Akar (Kocaeli)
12) Namık
Havutça (Balıkesir)
13) Mehmet Şevki
Kulkuloğlu (Kayseri)
14) Kazım Kurt (Eskişehir)
15) Mehmet
Volkan Canalioğlu (Trabzon)
16) Aylin
Nazlıaka (Ankara)
17) Hasan Ören (Manisa)
18) Erdal
Aksünger (İzmir)
19) Ali İhsan
Köktürk (Zonguldak)
20) Mehmet S.
Kesimoğlu (Kırklareli)
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır. 
Barış ve
Demokrasi Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve daha sonra oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- BDP Grubunun, BDP Grup Başkan Vekili Bingöl
Milletvekili İdris Baluken tarafından taşeron işçilerinin sorunlarının
araştırılması amacıyla 10/5/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 26
Şubat 2014 Çarşamba günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi 
26/2/2014
Türkiye Büyük Millet
Meclisi Başkanlığına
Danışma
Kurulunun 26/2/2014 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisini,
İç Tüzük’ün 19 uncu maddesi gereğince Genel Kurulun onayına sunulmasını
saygılarımla arz ederim.
Pervin Buldan
Iğdır
Grup Başkan Vekili

Öneri:
10 Mayıs 2013
tarihinde, Bingöl Milletvekili, Grup Başkan Vekili İdris Baluken tarafından
verilen 3327 sıra no.lu taşeron işçilerinin sorunlarının araştırılması amacıyla
Türkiye Büyük Millet Meclisine verilmiş olan Meclis Araştırma Önergesi’nin,
Genel Kurulun bilgisine sunulmak üzere bekleyen diğer önergelerin önüne
alınarak 26/2/2014 Çarşamba günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN –
Önerinin lehinde, Bingöl Milletvekili İdris Baluken. 
Buyurunuz
efendim. (BDP sıralarından alkışlar)
İDRİS BALUKEN
(Bingöl) – Teşekkür ediyorum Sayın Başkan. 
Sayın Başkan,
değerli milletvekilleri; vermiş olduğumuz grup önerisi üzerine söz almış
bulunmaktayım. Hepinizi saygıyla selamlıyorum. 
En sonda
söylenmesi gerekeni en başta söyleyeyim: Vermiş olduğumuz önerge, bu taşeron
uygulamalarının yol açmış olduğu sosyoekonomik sorunların ve mevzuatla ilgili
yaşanan sorunların Meclis tarafından ele alınması, bir komisyonun kurularak
Meclisin bu sorunları tespit etmesi ve çözüm önerileriyle birlikte Genel Kurula
bir rapor sunmasını içeriyor. Bu Mecliste hiçbir milletvekili herhâlde böylesi
bir amaç için hazırlanmış olan grup önerisine katılmadığını ifade edemez ama
maalesef, bireysel olarak bunu ifade edememiş olmanıza rağmen, grup olarak
davrandığınız zaman genelde hep yaptığınız şekilde yapacaksınız, parmak indirip
parmak kaldırma yöntemiyle bu grup önerimize ret vereceksiniz. Bu taşeron
işçilerin ağır sorunlarıyla ilgili, yani, ilk defa muhalefetten gelen bir öneri
doğrultusunda oy kullanma tercihinizle bizi şaşırtmanızı istiyoruz. Taşeron
işçilerin dağ gibi sorunları var. Bu Mecliste, hemen hemen her gün, o işçilerin
sorunlarıyla karşılaşmayan, muhatap olmayan milletvekili yoktur. Dolayısıyla,
Meclisin de bu sorunlara acil bir çözüm araması en önemli gündemdir, en
birincil görevdir diye düşünüyoruz. 
Özellikle,
çalışma hayatında, 80 darbesinden sonra, 12 Eylül darbesinden sonra uygulamaya
konan neoliberal politikaların en güçlü uygulamaları AKP döneminde devreye
konmuştur. Bu neoliberal politikaların temelinde sermayeyi kayıran, sermaye
lehinde yasalar çıkaran, emeği karşısına alan, emekçiyi sömüren uygulamaların
olduğunu hep ifade ettik, bugün de aynı şeyi ifade ediyoruz. Özellikle AKP
iktidarı döneminde, son on iki yıllık süreçte de bu çalışma hayatındaki en
önemli emek sömürüsü araçlarından birisi de taşeronlaştırma ve
taşeronlaştırmanın önünü açan yasal düzenlemelerdir. 
Bakın, 2002 yılında
387 bin olan taşeron işçi sayısı, AKP döneminde, on iki yıllık iktidarınız
döneminde 2 milyonu aşan bir rakama gelmiştir, bir sayıya gelmiştir. Bugün
içerisinde çalışmış olduğumuz Meclis dâhil olmak üzere, taşeron işçilerin
sorunlarını çözmekle yükümlü olan Çalışma Bakanlığı dâhil olmak üzere, bütün
kamu kurumlarında ve belediyelerde de hizmet alımı yöntemiyle ucuz emek
sömürüsü, ucuz iş gücü önceleyen politikalarla maalesef bugün, böyle devasa bir
sorunu önümüze getirmiş durumdasınız. 
Sağlıkta zaten, sağlıkta yaşanan dönüşüm projesi
kapsamında, tamamen sağlığı sermaye tekellerine terk eden, emeği ve emekçiyi
sömüren, hizmet alan hasta ve hasta yakınlarını mağdur eden uygulamalarınız da
bugün, artık, toplumda çok ciddi bir rahatsızlık kaynağı olmuş durumda. Sadece
sağlık alanında, iktidara geldiğiniz dönemde, çalışan 11 bin taşeron işçisi
varken emekçi varken bugün, bu rakam 160 binin üzerine çıkmıştır yani neredeyse
15 kattan daha fazla bir artıştan bahsediyoruz. 
Bu taşeronluğun
cazibesinin sebebi, bu kadar bu uygulamaların önünü açmanızın sebebi şudur:
Genellikle taşeron olarak hizmet alımı yöntemiyle hizmet verildiği zaman ya da
istihdam edildiği zaman, 10 işçinin yapacağı işi 6 işçi üzerinden yapıyorsunuz.
Bunların herhangi bir sosyal hakları, sosyal güvenceleri yok, iş güvencesinden
yoksun olarak, ucuz iş gücü olarak bakıyorsunuz. Dolayısıyla, bu işçiler,
çoğunlukla sekiz saatin üzerinde çalışıyorlar, çoğunlukla haftalık izinleri
olmuyor bunların, ücretleri zaten düzenli olarak ödenmiyor. Çoğu zaman
devletten alacağını hemen alan firmalar bu işçilere maaşlarını üç ay, dört ay
öteleyerek, erteleyerek veriyorlar ve bu işçilerle genelde yıllık sözleşme
yapılıyor. On bir aylık bir çalışma periyodu dolunca da kıdem tazminatına hak
kazanmasınlar diye on bir ayın sonunda bunlar işten çıkarılıyor, iki gün sonra
da tekrar yine aynı işçiler işe alınıyor ve o şekilde bu hizmet alımı
yöntemiyle hizmet veriliyor ama çok büyük bir emek sömürüsünü de bu uygulamalar
beraberinde getiriyor. 
Açıkçası, bu,
tam anlamıyla bir modern kölelik sistemidir, hep söylüyoruz bunu. Bugün de yine
ifade edelim: Bu modern kölelik sisteminin kaldırılması için sermayeye karşı
emeği, alın terini ve emekçiyi savunmak için böylesi bir uygulamanın elzem
olduğunu düşünüyoruz. Zaten çalışma hayatında öylesi ucube uygulamalar
yarattınız ki, aynı işi farklı statüde pek çok işçi, emekçi yerine getiriyor,
aynı statüde olan işçi, emekçiler de farklı ücretlendirmeler ve farklı sosyal
haklarla muhatap oluyorlar, kamusal alanda da böyle. 4/A, 4/B, 4/C diye
sınıflandırdığınız gruplarda aynı işi yapan ama farklı sosyal haklara ve farklı
ücretlere sahip olan uygulamalarla karşı karşıyayız ve hemen hemen bütün bu
sınıflar da bu uygulamaların mağduru durumda. 
Biz, başından
beri 4/A’lılara grev hakkının mutlaka verilmesi gerektiğini savunuyoruz. 4/B,
4/C ve taşeron işçilere de, emekçilere de mutlaka 4/A’lılarla aynı hakların
verilmesi gerektiğini, bunların mutlaka sosyal devlet olma ilkesi gereği
kadroya alınmaları gerektiğini ifade ediyoruz, ama 2,5-3 milyondan daha fazla
insanı ilgilendiren bu soruna, bugüne kadar, maalesef, duyarsız yaklaşımınız
aynı şekilde devam ediyor.
Şimdi, özgün bir
konu var, demin bir milletvekili soru sorarken de dile getirdi. Bu taşeron
işçiler içerisinde Karayolları Genel Müdürlüğünde çalışan 10 bine yakın işçi
var -8.760 sayıları- bunlarla ilgili bir yargı kararı da var, Aralık 2011
tarihinde yüksek yargı demiş ki:“Bu işçiler Karayollarında çalışan işçi
statüsündedirler. Dolayısıyla, bunlarla ilgili sosyal haklar, özlük hakları ve
kadro tahsisleri bir an önce yerine getirilmelidir.” 
Aradan yirmi
sekiz aylık bir süre geçmiş, bu Hükûmet hâlâ yargı kararını yerine getirmiyor.
Bu işçilerin tek istediği şey, eğer Türkiye bir hukuk devletiyse, eğer
hükûmetin, iktidarların keyfiyetine göre yönetilen bir ülke değilse, verilen bu
yargı kararının yerine getirilmesidir. 
Benim seçim
bölgemde, Bingöl’de, Batman’da, Şırnak’ta, Hakkâri’de, Kocaeli’de, İstanbul’da,
her gün bu Karayolları işçileri bizleri arayıp mağduriyetlerini dile getiriyorlar.
Bununla ilgili Hükûmet ve Çalışma Bakanlığının söyledikleri tek şey -biz de
defalarca bire bir görüşme de yaptık Sayın Çalışma Bakanıyla- sürekli bir
zamana yayan, sürekli “Üzerinde uğraşıyoruz.” diyen bir anlayışla karşılaştık.
İşçilerin istediği tek şey, artık bu oyalayan politikadan vazgeçilmesi ve kadro
haklarının bir an önce verilmesidir. 
Eğer bir
bakanlık yirmi sekiz ayda bir yargı kararını yerine getirmiyorsa, o bakanın
derhâl istifa etmesi gerekir, o bakanlığın bakanlık yapma iddiasını bir kenara
bırakması gerekir. Eğer yerine getirmeye çalışıyor da başaramıyorsa bunu
yapması lazım. Eğer yerine getirmiyorsa, hukuk kararına rağmen, yargı kararına
rağmen, “Ben bunu yerine getirmiyorum.” diyorsa da o zaman bu ülkedeki
savcıların bir an önce bir yasal süreç, bir hukuki süreç başlatmaları gerekir. 
Eğer bir Türkiye bir hukuk devletiyse bu 10 bine
yakın Karayolları işçisinin sorununun bir an önce giderilmesi gerektiğini
tekrar ifade ediyoruz. Özellikle, AKP Grubu adına konuşacak arkadaşın bu
sorumuza cevap verecek şekilde buraya gelmesini rica ediyoruz. Bakanlık ne
çalışma yapmış, bu çalışma hangi düzeydedir, yargı kararını tanıyor musunuz,
tanımıyor musunuz, Karayolları işçilerine kadro verecek misiniz, vermeyecek
misiniz? Sorduğumuz soru son derece basit.
Yine, özellikle Ulaştırma Bakanlığına bağlı
Demiryolu işçileri bu konuyla ilgili çok mağdurlar. Bunlar mevsimlik
çalışıyorlar. Sözleşmeleri “en az otuz gün, en fazla yüz yetmiş beş gün”
şeklinde imzalanıyor. Bu işçilerin çoğu dokuz aylık süreden fazla bir süreyi
işsiz geçiriyorlar ve çoğu da mağdur durumdalar. Yine, benim seçim bölgemde
300’e yakın Demiryolu işçisi vardı. Onlar da geçen gün Meclise gelmişlerdi.
Türkiye genelinde 2 bin civarında Demiryolu işçisi var ve bu mevsimlik
işçilerle ilgili sıkıntıların bir an önce giderilmesiyle ilgili talepleri var. 
Sağlıkta, bütün alanlarda, bu taşeron işçilerle
ilgili çözüm bekleyen dağ gibi sorunlar var. O nedenle, AKP adına konuşacak
arkadaşımızdan özellikle ricamız, buraya gelip böyle bazı formüllerle bizi ve
halkımızı kandırmaya çalışmasın.
(Mikrofon otomatik cihaz tarafından kapatıldı) 
İDRİS BALUKEN (Devamla) – Bu önergeye niçin destek
vermediklerini açıklasın, destek verirlerse de hep beraber diğer siyasi
partilerle bir an önce bu taşeron işçilerin sorunlarını çözmek üzere bir
komisyon oluşturalım ve çalışmamıza başlayalım diyorum. 
Genel Kurulu saygıyla selamlıyorum. (BDP
sıralarından alkışlar) 
BAŞKAN – Teşekkür ederiz Sayın Baluken.
Aleyhinde, Kütahya Milletvekili Alim Işık. 
Buyurunuz Sayın Işık.(MHP sıralarından alkışlar) 
ALİM IŞIK
(Kütahya) – Sayın Başkan, değerli milletvekilleri; taşeron işçilerin
sorunlarının araştırılarak uygun çözümlerin geliştirilmesi amacıyla verilen
Meclis araştırma önergesi aleyhinde söz aldım ancak lehinde konuşacağım, usul
gereği aleyhinde almak zorunda kaldım. Bu konunun üzerinde konuşarak bu soruna
ilişkin çözümün yüce Meclis tarafından bir an önce yerine getirilmesi talebini
taşeron işçileri ve kamuda çalışan diğer işçiler adına sizlerle paylaşacağım.
Değerli
milletvekilleri, özellikle bu sistem Adalet ve Kalkınma Partisinin tek başına
iktidara geldiği yıllardan itibaren, özellikle de son yıllarda giderek
yaygınlaşan ve böylece, kamuda işçi çalıştırılmasının âdeta birilerinin iki
dudağının arasındaki bir cümleye bağlandığı şekle dönüştüren bir uygulamadır.
Bugün sayıları 1 milyondan fazla olan ve yargı kararlarına rağmen, kamuda
çalışan diğer işçilerin yaptığı işin aynısı olduğu yargı tarafından tespit
edildiği için, sosyal ve özlük haklarının da kamudaki kadrolu işçilerinkine
benzer şekilde düzenlenmesi gerektiği ortadayken -biraz önce Sayın Baluken de
dile getirdi- Karayolları işçilerinin bu durumu yargı mercileri tarafından
onaylanmışken, aradan geçen uzun süreye rağmen bunun gereğinin Hükûmet
tarafından yapılmamış olması son derece ilginçtir, manidardır ve maalesef,
hukuk devleti adına kaygı vericidir. 
Değerli
milletvekilleri, bu işçilerle ilgili sıkıntıların neler olduğunu hepiniz çok
iyi biliyorsunuz. Herhangi bir ilde, herhangi bir kamu kurumu veya kuruluşuna
alt işveren aracılığıyla işe girmek isteyen bir işçinin başvuracağı ilk merci o
ildeki iktidar partisinin teşkilatlarıdır. İhaleyi alacak olan herhangi bir
firma, önce gidip orada bu işle ilgili ön anlaşmalar yaptıktan sonra,
kesinlikle iktidar partisi il ve ilçe teşkilatlarının verdiği listenin dışında
herhangi bir kişiyi işe almama garantisi verdikten sonra ihaleye belki giriyor
ve aldıktan sonra da maalesef, bu sözünün yerine getirilmesi için mecburen bu
işçileri mağdur etmek zorunda kalıyor. 
Şimdi, bunlarla
ilgili en önemli sorunlardan birisi, kıdem tazminatları konusudur. Bu konunun
çözümüyle ilgili olarak, ilgili bakanlığa verdiğimiz önergeler, maalesef, geç
de olsa cevaplanmamakta. Bir soruya karşılık, bütçe görüşmeleri sırasında Konya
Milletvekilimiz Sayın Mustafa Kalaycı’nın sorusuna karşılık Sayın Bakanın en
son, 2014 bütçesi üzerindeki görüşmelerde verdiği cevapları sizlerle
paylaşıyorum çünkü iki-üç yıl önce de bu cevapların aynısını vermişti: “Alt
işverenlikle ilgili çalışmalar, sosyal taraflarla olan görüşmelerle devam
etmektedir. Bu çalışmalarla, kamu ve özel sektörde gittikçe yaygınlaşan alt
işverenliğin tanım ve kapsam belirsizliğinin giderilmesi, kanuna aykırılık
hâlinde alt işveren işçisine emsal ücret ödenmesi, ücretlerin tam ve zamanında
ödenmesi, kamuda ücret skalası düzenlenmesi, yıllık ücretli izne hak
kazanılması, sendikal örgütlenme ve toplu iş sözleşmesi yapılması, iş sağlığı
ve güvenliği gözetim ve denetimi, kıdem tazminatına hak kazanılması sağlanarak
sorunların çözümlenmesi amaçlanmaktadır.”
İyi, güzel,
amaçlanmakta da, ne olacak, bu sorunu kim çözecek? Bu sorunu yıllarca kangren
hâline getiren anlayışın daha hâlâ bunu amaçlaması gerçekten kaygı vericidir,
üzüntü vericidir, Türkiye adına çok hoş bir gelişme değildir. Bu sorun, amaçtan
ziyade, artık çözüm bekleyen bir sorun hâline gelmiştir çünkü bu sorunun çözümü
bellidir: Bununla ilgili mutlaka bir yasal düzenlemeye ihtiyaç vardır ve
uygulamada haksızlığın giderilmesini sağlayacak ikincil mevzuatla bunun bir
standarda bağlanması gerekmektedir. 
Bu amaçla, yine grubumuz milletvekillerinden Sayın
Kalaycı’nın vermiş olduğu kanun teklifinin bir an önce gündeme alınarak bu yüce
Meclisten çıkartılması gerektiğini ve ayrıca diğer gruplarca benzer şekilde
verilen tüm tekliflerin bir araya getirilerek, Hükûmet de, eğer konuyu ciddi
görüyorsa tasarı hâlinde, değilse diğer arkadaşlarımızın verdiği teklifleri bir
araya getirerek, kendi görüşünü de üzerine koymak kaydıyla Meclis gündemine bir
an önce bu konuyu alıp çözmesi gerektiğini düşünüyoruz.
Değerli milletvekilleri, yine, Çalışma ve Sosyal
Güvenlik Bakanlığına “Karayolları işçilerinin durumunun çözümüne yönelik olarak
yaptığınız çalışmalar ne aşamadadır?” diye verdiğimiz önergeye bir yıl öncesi
verdiği cevabı sizlerle paylaşıyorum: “Bu itibarla söz konusu mahkeme
kararlarının mevzuat hükümleri çerçevesinde uygulanabilmesi için Ulaştırma,
Denizcilik ve Haberleşme Bakanlığı ile Devlet Personel Başkanlığı ve Maliye
Bakanlığınca yapılan çalışmalar hâlen devam etmektedir.” Ne büyük bir çalışma
ki bir gecede burada Türkiye’nin sistemini değiştirecek kanunu çıkaran Meclis
hâlen bu çalışmaları sonuçlandıramamış ve yargı kararlarına rağmen kararları
uygulamamakta ve işçilerin hakkını yemekte direnmeye devam etmektedir.
Değerli
milletvekilleri, gerçekten, bu sorunun Türkiye’de kangren hâline geldiğini,
birçok çalışanımızın mağdur olduğunu ve en son birçok firmanın özellikle kıdem
tazminatı konusuyla birlikte yüzde 3 diğer giderler payı içerisinde kıdem
tazminatı da yer alan ve girdikleri ihalelerde bu şartları sağlayanların ancak
ihaleyi aldığı gerçeğini dikkate aldığımızda, söz konusu işçilerin kıdem
tazminatlarının ödenmesi mümkün değildir. Bu konu, tarafımdan yine ilgili
bakanlara taşınmış ve Sayın Çalışma ve Sosyal Güvenlik Bakanı “Bu konuyla
ilgili çalışmaların sürdüğünü ama bir türlü süren çalışmaların
sonuçlanmadığını…” Biz de şahit olarak görmekteyiz. Söz konusu alt işveren
uygulaması gereği kamu kurum ve kuruluşlarıyla yapılacak olan hizmet alımı
ihalelerinde taşeron işçisi olarak çalışacak işçilerle ilgili tekliflerin
hazırlanmasında Kamu İhale Kurumunun İnternet sayfasındaki resmî modül
üzerinden hesaplamalar yapılıyor ve bu hesaplamalar üzerinde söz konusu yüzde
3’lük genel giderler payı içerisinde yer alan kıdem tazminatı payı, maalesef,
gerçekte yüzde 8,33’lere varan kıdem tazminatını karşılamadığı için her yıl bu
taşeron işçileri, kâğıt üzerinde de olsa, girdi-çıktı uygulamasıyla muhatap
olmakta. Yeniden bir işin devralınması hâlinde eski işçinin orada yeni veya
eski firma tarafından çalıştırılabilmesi için, arada mutlaka bir yıllık kıdem
tazminatına denk gelen paraya karşılık senet imzalattırılıyor, senedi veren
işine devam edebiliyor. Dolayısıyla, kendi adına gelen bu kıdem tazminatını
işçi öder ise işine devam etme hakkına sahip oluyor, ödemezse maalesef kıyım
yine devam ediyor. 
Bu sorunun
çözümü konusunda, maalesef, vermiş olduğumuz önergenin de hâlen cevapsız
olduğunu ama anlaşılan o ki ne söylersek söyleyelim, ne dersek diyelim, taşeron
işçilerle ilgili, mevsimlik işçilerle ilgili, diğer kurumlarda çalıştırılan
bazı işçilerle ilgili sorunların çözümüne yönelik olarak bu Meclis bu anlamda
bir çözüm üretemeyecek görünüyor. Bir gecede millî eğitimdeki binlerce -100
bini bulduğu söylenen- müdürü almayı göze alan bir Adalet ve Kalkınma Partisi
iktidarı, maalesef, bu işçilerin sorunlarını çözmeden yana duyarsız davranmaya
devam etmektedir. 
Her ne kadar
önergenin aleyhine konuşsam da önergenin içeriğine katıldığımızı, lehinde oy
vereceğimizi belirtiyor, tekrar saygılar sunuyorum. (MHP sıralarından alkışlar)
BAŞKAN –
Teşekkür ederiz Sayın Işık.
Önerinin
lehinde, İstanbul Milletvekili Süleyman Çelebi. (CHP sıralarından alkışlar)
Buyurunuz Sayın
Çelebi.
SÜLEYMAN ÇELEBİ
(İstanbul) – Çok teşekkür ederim.
Sayın Başkan,
değerli arkadaşlar; ben de hepinizi saygıyla sevgiyle selamlıyorum. 
Barış ve
Demokrasi Partisinin taşeron işçiler konusunda verdiği önergenin lehinde söz
almış bulunuyorum.
Gerçekten de
Türkiye’nin çok önemli bir gündem maddesini aslında buralarda konuşmamız
gerekirken başka şeyleri konuşuyoruz. Bugün, eğitim emekçileri “Bu ülkede
hırsız var, bu iş yerinde grev var!” sloganıyla Komisyondan geçen yeni millî
eğitim yasa tasarısına karşı grevde; emekçilerin grevini buradan selamlıyorum.
Ayrıca, ODTÜ’de geleceğine sahip çıkmak için direnen öğrencilere de buradan
selam gönderiyorum. 
Değerli
arkadaşlar, burada taşeron işçileri sorununu çeşitli defalarca buranın
gündemine getirdik ama bu gündem maddemize ilişkin buradan yine “yapıyoruz,
ediyoruz” geçiştirmesi dışında somut hiçbir şeyin olmadığını burada arkadaşlar
demin ifade ettiler; BDP Grup Başkan Vekilimiz de ifade etti, MHP sözcüsü de
ifade etti. Mahkeme kararlarının uygulanmadığı, yürütmenin yargı kararlarını
hiçe saydığı Karayolları örneğini defalarca bu kürsüden söylüyoruz. Peki,
gereği yapılıyor mu? Asla yapılmıyor. AKP iktidarı döneminde daha önce kamuda
yaklaşık 20 bin olan taşeron işçi sayısı hızla büyüyor ve 600-700 binlere kadar
bu sayı şu anda kölelik koşullarında bir çalışma ortamıyla, asgari ücret
düzeyinde bir maaşla, sefalet ücretiyle devam ediyor. Bununla ilgili önerileri
muhalefet olarak getirdiğimizde de “Siz bol keseden atıyorsunuz.” diyorlar.
Hayır, bol keseden atmıyoruz “Siz, müteahhide verdiğiniz o paraları,
müteahhitleri zengin ettiğiniz o kaynakları işçilerin cebine verin, o kaynakları
oradan alın işçilere dağıtın.” diyoruz. Yani, verdiğiniz bu parayı ama
müteahhitlere, yandaşlara verdiğiniz bu parayı artık işçilerin cebine indirmek
istiyoruz, bu kadar basit söylediğimiz. 
Değerli arkadaşlarım, yine bugün çok
önemli birkaç temel konu var, onları paylaşmak istiyorum bu vesileyle.
Şimdi, dün, DİSK’e bağlı Birleşik
Metal-İş Sendikası örgütlendi, yetkiyi aldı bir iş yerinde. İzmir’de Luna
Sayaç’ta 100 işçi işten atıldı. Yani sendika gidiyor, örgütlenmesini yapıyor
ama örgütlenme özgürlüğü bu ülkede yok. Daha yetki alınır alınmaz 100 işçi şu
anda sokakta. İşten atılan işçiler de İzmir’de fabrikanın önünde eylem yapıyor.

Yine, Greif Çuval’da işçi arkadaşlar
direniyor. Neye karşı direniyor? 1.500 tane işçi arkadaşımı şöyle değerlendiriyorum…
1.500 tane, Greif’teki işçi arkadaşımız bu süreçte fabrikanın önünde
direniyorlar. Nedeni ne? Taşeronluk konusunda örgütlendiler, DİSK’e bağlı
Tekstil Sendikasına üye oldular. Tekstil Sendikasına üye olduktan sonra hâlen
-işçilerle ilgili- işten atılanlar var ve bu taşeron uygulamasının ortadan
kaldırılması konusunda bir adım atılmıyor. 
Yine, HAK-İŞ’e bağlı Kumport liman
çalışanları direnişte. LİMAN-İŞ SENDİKASI örgütlendi ambarlarda ve 114 tane
işçi arkadaşımız sırf sendikalı oldukları için işten atıldılar ve direniş devam
ediyor.
Yine, iki yüz on bir gün Punto’da
deri işçileri, Zeytinburnu Kazlıçeşme’de iki yüz on bir gündür… Sırf sendikalı
oldukları için o iş yerinden 79 tane işçi atıldı. İki yüz on bir gündür orada
işçi arkadaşlar eylemde değerli arkadaşlar.
Yine, Adana Balcalı Hastanesinde
direniş devam ediyor. Orada da taşeronlaşmaya karşı DİSK’e bağlı Devrimci
Sağlık-İş Sendikası örgütlendi ve orada da işçi arkadaşlarımız taşeronlaşmaya
karşı direndikleri için direnme çadırlarında mücadelelerini sürdürüyorlar.
Yine, İzmir Gediz EDAŞ işletmesinde, özelleştirmeden,
Gediz Elektrik Dağıtımda farklı birimde taşeron olarak çalışan işçiler, kadrolu
olmak, sendikalı olmak istiyorlar, bu arkadaşlarımız direnişte.
FENİŞ direnişi,
FENİŞ Alüminyumda üç aylık maaşları, ihbar ve kıdem tazminatları ödenmeden
atılan 420 işçi 2014’e direnişle başladı.
Pakmaya
direnişi, TEKGIDA-İŞ Sendikamızın örgütlendiği bir işyeri TÜRK-İŞ’e bağlı.
Burada yine arkadaşlarımız, sırf sendikalı oldukları için işten atıldılar. 
Değerli
arkadaşlarım, Yatağan işçileri direniyor, Ankara’ya kadar yürüdüler, bu
özelleştirmeye karşı çıktılar. Bu karşı çıkış, Yatağan’da sendikalı olmanın
ötesinde özelleştirmeye gidiyorlar. İlk defa kâr eden önemli bir kurumda
kârlılık oranının en yüksek olduğu yeri bile özelleştirerek yine sermayeye,
yine yandaşlara peşkeş çekilmek isteniyor.
Dolayısıyla,
değerli arkadaşlarım, burada bu sorunları ciddi anlamda defalarca muhalefet
olarak dile getiriyoruz ama dinleyen yok. Duvara söylüyor gibi söylüyoruz, buza
yazar gibi yapıyoruz. Buralarda ifade edilenler, biraz sonra yine AKP sözcüsü
tarafından geçiştirilecek.
Emeklilikte yaşa
takılanlar, bakın -bugün aldığım bir haber, rica ettim, umarım Sağlık Bakanlığı
bu işi çözer- İstanbul’da bir kahve taranıyor ve kahvede kurşunlanan bir
arkadaşımız emeklilikte yaşa takılan arkadaşımız. İsmini de vereceğim “Selçuk
Yılmaz” diye, emeklilikte yaşa takılan. Burada, bu kürsüden söyledim,
emeklilikte yaşa takılanların bir güvencesi yok, sosyal güvencesi yok. Onlar
çalışırlarsa emekli olmaları hâlinde daha az ücret alacaklar. Birçoğu kayıt
dışı çalışıyor. Bunlarla ilgili önlemler alalım diye bu kürsüden ifade ettik.
Çözülmedi sorun. Şimdi yaralanan, felç geçiren bu arkadaş hastanede rehin
kalmış durumda. Sağlık Bakanlığından rica ettim, rehini kaldırabilirseniz iyi
olur diye ricada bulundum. İnşallah yerine gelir. Yani emeklilikte yaşa
takılanlar Adana’da bu pazar günü bir eylemde bulundular. Ne istiyorlar?
İnsanca bu sürecin tamamlanmasını istiyorlar. 7 bin, 8 bin, 9 bin, 10 bin gün
prim ödemiş arkadaşlarımız var ama emekli olamıyorlar, 50-55 yaşlarına
gelmişler, bir yerde de iş bulamıyorlar. Gelin, bu sorunu çözelim diyoruz, çok
basit temel sorunları burada ifade ediyoruz değerli arkadaşlarım. 
4/C’lilerle
ilgili bu kürsüde konuştuk, defalarca konuştuk. Güzel adımlar atıldı, atılan
adımlara hiçbir zaman, atıldığı zaman karşı çıkmadık, bu arkadaşlarımızla
ilgili yeniden onarılacak güzel yanları var. 4/C’liler için -bir kez daha-
birçok torba yasa buraya geliyor… Geçende de buraya torba yasa getirdiğimde
hepiniz isyan ettiniz. Oysa, o torba yasada işte o “4/C’lilerin sorununun
çözümü noktasında neler yapabiliriz?” vardı, sendikal örgütlenmeyle ilgili
engellerin kaldırılmasına ilişkin verdiğimiz yasa teklifi vardı. Yine, o torba
yasada taşeron uygulamasının kaldırılmasıyla ilgili düzenleme vardı. Gine, o
torba yasada emeklilikte yaşa takılanların sorununa çözüm üreten yasal
düzenleme vardı. Gine, o torba yasada bundan sonraki örgütlenme özgürlüğü
konusundaki engellerin kaldırılacağı bir düzenleme vardı.
Hâlen,
arkadaşlar, bakın, burada “reform” diye Sayın Bakan çıktı, şu anda TÜRK-İŞ’e
bağlı, HAK-İŞ’e bağlı, DİSK’e bağlı 7 tane sendika, daha önce barajı aşan 7
tane sendika baraj altında, yetki alamıyorlar. Daha önce yüzde 10 barajı varken
yetki alan o sendikalar şu anda yüzde 1’i aşamadıkları için… Bu kürsüden
söyledim, bu yüzde 1 yüzde 10’dan yüksek diye, burada anlatamadık size. Şu anda
7 tane sendika barajın altında ve toplu sözleşmesiz.
Şimdi, bütün
bunları söylüyoruz, bunlarla ilgili, gelin, bunları araştıralım ve bunlara bir
çözüm üretelim diye muhalefetteki arkadaşlar öneriler veriyorlar, bunların
hiçbirisi dikkate alınmıyor. 
O nedenle,
değerli arkadaşlar, işte burayla uğraşmak yerine esas gündemimize dönelim. Bu
ülkede yoksulluğa karşı, bu ülkede yolsuzluğa karşı, hırsızlığa karşı hep
birlikte bir mücadele verelim diyor, hepinizi saygıyla sevgiyle selamlıyorum.
(CHP sıralarından alkışlar)
BAŞKAN –
Teşekkür ederiz Sayın Çelebi.
AYTUĞ ATICI
(Mersin) – Sayın Başkan…
BAŞKAN – Buyurunuz
Sayın Atıcı.
VI.- AÇIKLAMALAR (Devam)
22.- Mersin Milletvekili Aytuğ Atıcı’nın, Meclis
TV’nin, CHP’li milletvekillerinin konuşmalarına sansür uyguladığına ilişkin
açıklaması 
AYTUĞ ATICI
(Mersin) – Gerek yerimizden bir dakika söz aldığımızda gerekse milletin
kürsüsünü kullandığımızda konuşmalarımızı çeşitli görsellerle süslemeye
çalışıyoruz, mesaj vermeye çalışıyoruz. Ancak, Meclis televizyonu bizim bu
görsellerimizi sürekli sansürlüyor. Ben bir babanın evladının cesedini taşıdığı
resmi buradan gösterdiğimde, beni göstermeyi bırakıp Meclis Başkan Vekilini
göstermeye başlamıştır. Sayın Süleyman Çelebi konuşmasını yaptığında, bütün
maharetlerini kullanarak yandan gösterip, arkadan gösterip, şu ibareyi, şu
pankartı, şu yazıyı yani “Gazi Mecliste hırsızlara yer yok!” yazısını
göstermemek için ellerinden geleni yapmışlardır. Orada konuşurken beni
dinleyenler bu görüntüleri izleyince anlayacaklardır. Efendim, “BDP grup
önerisi görüşülüyor.” bandını, BDP’yi de kullanarak hırsızların üzerini
örtmekte kullanmışlardır.
YILMAZ TUNÇ
(Bartın) – Boynuna tak, boynuna.
MAHİR ÜNAL
(Kahramanmaraş) – Sayın Başkan…
AYTUĞ ATICI
(Mersin) – Benim önerim şu: Sayın Başkan, kameramanların korkmasına gerek yok,
kameramanın korkmasına gerek yok. Meclis Başkanının da Meclis TV’yi bu şekilde
baskı ve tahakküm altına almasını kınıyorum.
BAŞKAN – Sayın
Atıcı…
MAHİR ÜNAL
(Kahramanmaraş) – Sayın Başkan, Meclis TV görüntü yönetmeni görsel mesajlara ve
üstelik korsan görsel mesajlara göre bunu ayarlayamaz ki efendim, böyle bir şey
olur mu?
YILMAZ TUNÇ
(Bartın) – Sayın Başkanım, boynuna taksın.
AYTUĞ ATICI
(Mersin) – Efendim, siz buna karşıysanız Sayın Başkan Vekili, buyurun söyleyin,
Sayın Ünal. Karşıysanız söyleyin, karşı değilseniz…
BAŞKAN – Sayın
Atıcı…
MAHİR ÜNAL
(Kahramanmaraş) – Evet, karşıyım.
AYTUĞ ATICI
(Mersin) – Buna karşı mısınız?
YILMAZ TUNÇ
(Bartın) – Boynuna tak onu, boynuna.
MAHİR ÜNAL
(Kahramanmaraş) – Kardeşim, göster, kim hırsız? Kim hırsız, göster?
AYTUĞ ATICI
(Mersin) – Sayın Başkan Vekili, buna karşı olduğunuzu kayıtlara geçirin.
BAŞKAN – Sayın
Atıcı…
MAHİR ÜNAL
(Kahramanmaraş) – Suçu kesinleşmemiş insanlara suç isnat edemezsiniz. Eğer
hukuka saygınız varsa suçu kesinleşmemiş insanlara suç isnat edemezsiniz. 
BAŞKAN – Lütfen,
karşılıklı konuşmayınız. Meclis adabına uygun davranınız. Sayın Atıcı, lütfen…
AYTUĞ ATICI
(Mersin) – Hep beraber hırsızları bulalım varsa. Yoksa aklanın efendim, bu
kadar basit.
MUHAMMET BİLAL
MACİT (İstanbul) – Sen aklan sen! Kimi suçlu ilan ediyorsun!
MAHİR ÜNAL
(Kahramanmaraş) – Meclis mahkeme değildir.
AYTUĞ ATICI
(Mersin) – Mahkemelerin de önünü tıkamayın beyefendi. 
MAHİR ÜNAL
(Kahramanmaraş) – O zaman, elinizde bilgi, belge varsa savcılığa gidersiniz.
BAŞKAN – Lütfen…
AYTUĞ ATICI
(Mersin) – Elimizdeki bilgi, belgelerin hepsi savcılıkta var.
MAHİR ÜNAL
(Kahramanmaraş) – Götürüp savcılığa verin.
BAŞKAN – Sayın
milletvekilleri, böyle bir usul yok.
AYTUĞ ATICI
(Mersin) – Elbette ki savcılıkta hem de sizin atadığınız savcıların elinde.
BAŞKAN – Genel
Kurulda bu şekilde davranmayınız lütfen, böyle bir usul yok. Karşılıklı
konuşamazsınız, bu bir.
YILMAZ TUNÇ
(Bartın) – Boynuna takarsa daha iyi görünür.
BAŞKAN – Meclis
televizyonunun bir milletvekilinin konuşması sırasında konuşmasını
yayınlamamasını kınıyorum. (CHP sıralarından alkışlar, AK PARTİ sıralarından
gürültüler) 
YILMAZ TUNÇ
(Bartın) – Neyi kınıyorsunuz?
NAMIK HAVUTÇA
(Balıkesir) – Sansür uygulama hakkı var mı?
BAŞKAN - Daha
önce de Cumhuriyet Halk Partisi Genel Başkanının konuşmasının yayınlanmamasını
da kınıyorum. 
MEHMET ŞÜKRÜ
ERDİNÇ (Adana) – Suç mu yayınlamamak?
BAŞKAN - Birkaç
kere dile getirdim, defaatle bu Meclis açıldığından beri dile getirdim. 
YILMAZ TUNÇ
(Bartın) – Ya, Meclis televizyonu sana bağlı değil mi?
BAŞKAN - Türkiye
Büyük Millet Meclisinin televizyonunun yayın yapmamasını da kınıyorum. Bunu
defaatle söyledim. 
YILMAZ TUNÇ
(Bartın) – Meclis televizyonu yasa dışı görüntüleri yayınlayacak yasa dışı bir
televizyon değildir.
MUHAMMET BİLAL
MACİT (İstanbul) – Yasa dışı yayın yapanları da kınıyor musunuz?
YILMAZ TUNÇ
(Bartın) – Kanunsuz yayınlar yapan televizyon değildir Meclis televizyonu. 
MAHİR ÜNAL
(Kahramanmaraş) – Sayın Başkan, şu anda siz Meclis Başkanını temsilen orada
oturuyorsunuz.
YILMAZ TUNÇ
(Bartın) – Bir Meclis Başkan Vekili olarak, Meclis televizyonunu nasıl yasa
dışılığa sevk edersiniz?
BAŞKAN – Genel
Kurul çalıştığı sürece daha önceki dönemlerde yayın yapılmıştı…
MUHAMMET BİLAL
MACİT (İstanbul) – Yasa dışı dinlemeleri yayınlamayı kınıyor musunuz?
BAŞKAN - …şimdi
yapılmamasını da çeşitli şekillerde hem Meclis Başkanı nezdinde hem genel
olarak dile getirdim. 
İLYAS ŞEKER
(Kocaeli) – Siz CHP’nin Başkan Vekili değilsiniz, Meclis Başkan Vekilisiniz.
YILMAZ TUNÇ
(Bartın) – Meclis televizyonu kanunsuz şeyler yayınlayacak televizyon değildir.
MEHMET MUŞ
(İstanbul) – Tarafsız ol, tarafsız! Tarafsız olun!
BAŞKAN – Meclis
çalıştığı sürece Meclis televizyonunun yayın yapması gerekir. 
MAHİR ÜNAL
(Kahramanmaraş) – Sayın Başkan…
BAŞKAN - Bunu
bir kere daha dile getiriyorum. (AK PARTİ sıralarından gürültüler)
MAHİR ÜNAL
(Kahramanmaraş) – Sayın Başkan, siz orada bir siyasi partinin sözcüsü olarak
oturmuyorsunuz, Meclis Başkanını temsilen oturuyorsunuz. Tabii ki Meclis
televizyonu hukuksuz görüntülerin yayın aracı değildir efendim. 
AYTUĞ ATICI
(Mersin) – Ne hukuksuzluğu Allah aşkına!
YILMAZ TUNÇ
(Bartın) – Tabii ki. Bunu nasıl savunursunuz!
MAHİR ÜNAL
(Kahramanmaraş) - Dolayısıyla, burada da Meclis TV herhangi bir milletvekilinin
konuşmasını yayınlamazlık etmemiştir. Elindeki korsan bir görüntüyü göstermek
için özel düzenleme mi yapacaktır? Doğal çekimini yapmıştır. Buradan yola
çıkarak siz Meclis Başkanını temsilen kendi siyasi görüşünüzü oradan Meclise
yansıtamazsınız. 
HALUK AHMET
GÜMÜŞ (Balıkesir) – Yargılama gelecek önünüze.
YILMAZ TUNÇ
(Bartın) – Tarafsızlığınızı yitirdiniz.
BAŞKAN – Ben
siyasi görüşümü Meclise yansıtmıyorum Sayın Grup Başkan Vekili…
MAHİR ÜNAL
(Kahramanmaraş) – Bu, sizin tarafsızlığınıza uygun değildir.
AYTUĞ ATICI
(Mersin) – Siyasi görüşle alakası yok.
BAŞKAN - …ben
olması gerekeni söylüyorum; Meclis televizyonunun Türkiye Büyük Millet Meclisi
çalıştığı sürece yayın yapması gerekliliğini söylüyorum, bunun da
kısıtlanmaması gerektiğini söylüyorum
YILMAZ TUNÇ
(Bartın) – Yapıyor zaten.
MAHİR ÜNAL
(Kahramanmaraş) – O anda Meclis televizyonu yayın yapıyor ama Meclis televizyonu
buradaki korsan gösterilere göre kendi yayınını ayarlayamaz…
AYTUĞ ATICI
(Mersin) – Bu korsan değil Sayın Başkan!
MAHİR ÜNAL
(Kahramanmaraş) – …her zamanki kendi rutin çekimini yapacaktır. Böyle bir şey
olur mu efendim?
AYTUĞ ATICI
(Mersin) – Bana değil hırsıza hesap soracaksınız.
İSMAİL AYDIN
(Bursa) – İlkokul çocukları gibisiniz.
VIII.- ÖNERİLER (Devam)
A) Siyasi Parti Grubu Önerileri (Devam)
1.- BDP Grubunun, BDP Grup Başkan Vekili Bingöl
Milletvekili İdris Baluken tarafından taşeron işçilerinin sorunlarının
araştırılması amacıyla 10/5/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 26
Şubat 2014 Çarşamba günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Barış ve Demokrasi Partisi Grubu
önerisinin aleyhinde Şanlıurfa Milletvekili Mahmut Kaçar. (AK PARTİ
sıralarından alkışlar) 
FERİT MEVLÜT
ASLANOĞLU (İstanbul) – Sayın Başkan, Sayın Grup Başkan Vekili, arkadaşlarımın
“Bu Mecliste hırsız yok.” demesini korsan gösteri olarak niteliyor. Biz asla…
Sadece Gazi Mecliste olmaması gerektiği…. Varsa diyoruz.
BAŞKAN – Sayın
Aslanoğlu, bu konu tartışıldı ve bitti; Sayın Kaçar, konuşacak. 
Buyurunuz Sayın
Kaçar. 
MAHMUT KAÇAR
(Şanlıurfa) – Sayın Başkan, saygıdeğer milletvekilleri; ben BDP grup önerisi
hakkında söz almış bulunuyorum. Bu vesileyle bu yüce Meclisi saygıyla
selamlıyorum. 
Değerli
arkadaşlar, son birkaç aydır çok yoğun bir şekilde, neredeyse her hafta, muhalefet
partisine mensup milletvekili arkadaşlarımızın taşeron çalışanlarla ilgili
vermiş olduğu araştırma önergelerini burada görüşüyoruz. (AK PARTİ ve CHP
sıralarından karşılıklı laf atmalar, gürültüler) 
Sayın Başkan,
müdahale edecek misiniz arkadaşlarımıza?
BAŞKAN –
Buyurunuz, devam ediniz siz, ne olduğunu anlamadım.
MAHMUT KAÇAR
(Devamla) – Değerli arkadaşlar…
BAŞKAN – Sayın
milletvekilleri, tartışmayı lütfen Genel Kurulun içinde yapmayınız, kuliste
konuşacaksanız konuşun. Sayın milletvekilini dinleyeceğiz. 
Sayın
milletvekilleri, lütfen burada tartışmayınız. 
YILMAZ TUNÇ
(Bartın) – Sayın Başkan, muhalefeti ikaz edin. Muhalefeti ikaz edin Sayın
Başkan.
BAŞKAN – İkaz
ediyorum efendim. 
Lütfen sayın
milletvekilleri, eğer tartışacaksanız lütfen kuliste tartışın, Genel Kurul, bu
tartışmayı bu şekilde yürütme yeri değildir. Lütfen!
Buyurunuz Sayın
Kaçar.
MAHMUT KAÇAR
(Devamla) – Sayın Başkan, saygıdeğer milletvekilleri; taşeron işçilerle ilgili
verilen araştırma önergesi hakkında söz almış bulunuyorum. Bu vesileyle yüce
Meclisi saygıyla selamlıyorum. 
Son bir aydır, neredeyse her hafta, bu konularla
ilgili verilen Meclis araştırma önergelerini görüşüyoruz ve taşeron işçiler
üzerinden AK PARTİ hükûmetlerinin çalışma hayatıyla ilgili yaptıklarına yönelik
olarak çok yoğun eleştiriler yapmayı, özellikle yerel seçim öncesinde bir
fırsat bilerek sahada karşılığı olduğu düşünülen konularla ilgili buradan
gündem oluşturulmaya çalışılmakta. Eğer çalışma hayatıyla ilgili, yerel
seçimler öncesi, kendimize bir alan açarız yaklaşımıyla bu önergeler gündeme
getiriliyorsa, buradan kimseye bir alan açılmayacağını, son on bir yıllık AK
PARTİ iktidarı döneminde çalışma hayatıyla ilgili yapılan, çalışanların insan
onuruna yaraşır bir ücret almaları, çağdaş çalışma koşullarına sahip olmaları
ve temel sorunları çözülmesi noktasında atılan adımları ve yasal düzenlemeleri
gördüğümüzde bu yaklaşımların doğru bir yaklaşım olmadığını görme imkânına
sahibiz. 
Değerli arkadaşlar, taşeron işçilerle ilgili,
burada verilen önergenin temel amacı bu çalışanlarımızla ilgili sorunların
tespiti ve bunlara yönelik çözüm önerilerinin yol haritasının belirlenmesi. Bu
kürsüden, taşeron işçilerin sorunlarıyla ilgili kurulan cümlelerin aksine bir
cümle kuruyor değiliz. Taşeron işçilerimizin sorunları var, taşeron
işçilerimizin kıdem tazminatıyla ilgili, çalışma koşullarıyla ilgili, almış
oldukları ücretlerin zamanında alınıp alınmamasıyla ilgili problem olduğu
noktasında farklı bir noktada değiliz. Ama bunun üzerinden kurulan cümlelerin,
bunun üzerinden Hükûmeti veya seçim öncesi muhalefetin kendine alan açma
noktasındaki yaklaşımlarını doğru bulmuyoruz. Bununla ilgili Sayın Çalışma
Bakanımızın Başkanlığında, taşeron işçi dernekleriyle, değişik dönemlerde
yapılan toplantılar var. Bu konuyla ilgili, gerek işçi dernekleri ve gerekse de
ilgili sendikaların üçlü danışma kurulunu temsil eden sivil toplum örgütleriyle
ilgili yapılan çalışmalar var. Buradaki sorunlar 14 temel başlık altında
toplanmış ve bunlarla ilgili yapılan yasal düzenleme hazırlıkları -geçen haftadaki
yaptığım konuşmada da ifade ettim- Bakanlar Kuruluna sevk edilmiş durumda. Son
yapılan Bakanlar Kurulu gündeminin önemli gündem maddelerinden biri de taşeron
çalışanlarımızın sorunlarına çare bulacak olan yasal düzenleme.
Değerli
arkadaşlar, önce şunu ifade edeyim: Taşeron işçilerle ilgili uygulama AK PARTİ
iktidarı döneminde başlayan bir uygulama değil. Taşeron işçilerle ilgili
uygulama 1936 yılında başlayan bir uygulama. Daha sonra 1971 yılında ve en son
2003 yılında 1475 sayılı İş Kanunu’yla da birlikte devam eden bir uygulama. 
Şimdi, burada
ben özellikle taşeron işçi kardeşlerimize Meclisin kürsüsünden seslenmek
istiyorum. Sorunlarınızı biliyoruz. Sorunlarınızla ilgili, gerek kıdem
tazminatıyla ilgili problemlerinizi, gerek çalışma koşullarıyla ilgili
problemlerinizi, gerekse de sözleşmelerin bir yıl daha olmasından dolayı
kaynaklanan ve yıl sonu yaşamış olduğunuz problemlerinizi ciddi anlamda masaya
yatırmış, bununla ilgili yasal düzenleme hazırlığını tamamlamış, bununla
ilgili, Bakanlar Kuruluna sevk etmiş ve son yapılan Bakanlar Kurulunda da yasal
düzenlemeyle ilgili gereken görüşmeleri yapmış bir iktidarın mensuplarıyız. 
Bugüne kadar
çalışma koşullarıyla ilgili, gündem konusu olan bütün hususlarla ilgili nasıl
AK PARTİ iktidarları olarak samimi bir irade ortaya koyduysak, nasıl bunlarla
ilgili gereken yasal düzenlemeleri yaptıysak, şundan hiç şüpheniz olmasın ki
taşeron işçi kardeşlerimizin problemlerini de çözecek olan iktidar AK PARTİ
iktidarıdır ve bunlarla ilgili yasal düzenlemeyi hayata geçirecek olan grup da
AK PARTİ Grubudur. 
Burada bizden
önceki konuşmacılar 4/C’lilerden bahsettiler, farklı istihdam modellerinden
bahsettiler. Evet, bu ülkede AK PARTİ’den önce farklı istihdam modelleriyle
ilgili problemler vardı. AK PARTİ iktidarından önce, aynı yerde çalışan, aynı
işi yapan, farklı statülere sahip olduklarından dolayı farklı ücretler alan
uygulamalar vardı ama AK PARTİ iktidarıyla birlikte vekil ebe-hemşire
uygulamalarına son verilen yasal düzenlemeye; 4924, sözleşmeli personel uygulamalarına
son verilmesi; 4/B çalışanlarının bizden önceki iktidarlar döneminde, bırakın
4/A’larla aynı haklara sahip olmalarını, en temel hakları olan bütün sosyal ve
özlük haklarından mahrum olan yaklaşımlarına son verilerek 4/B uygulamalarına
son verip 100 binlerce 4/B’liyi kadroya geçiren iktidar AK PARTİ iktidarları
olmuştur. 
4/C’lilerden
bahsetti. 4/C’lilerle ilgili, ekran başında izleyen milyonlarca çalışanımıza
özellikle şu hatırlatmayı yapmak istiyorum: 4/C uygulaması ne zaman başladı?
4/C uygulaması… 1994 yılındaki özelleştirmeden sonra, özelleştirilen çalışanlar
bizden önceki iktidarlarda iş akitleri feshedilerek kapının önüne konuyordu.
1994 ile 2004 yılları arasında özelleştirme sonucu, çalışan on binlerce işçi
kardeşimizin işine son verilmiştir. 2004 yılında, AK PARTİ iktidarı döneminde,
çalışanlarımızın bu özelleştirme neticesinde mağdur edilmemelerine yönelik
olarak, iş akitlerinin feshedilmeyip evlerine, çoluk çocuğuna ekmek götürmesi
için Bakanlar Kurulu kararıyla bir düzenleme yapılmış ve özelleştirmeden mağdur
olan işçi kardeşlerimizin kamu kuruluşlarında 4/C’li olarak istihdamlarının önü
açılmıştır. Bizden önceki on yıllık zaman zarfında on binlerce özelleştirme
mağdurunun maalesef iş akitleri feshedilirken 2004 yılından itibaren bu özelleştirme
mağduru kardeşlerimizin evlerine ekmek götürmesi sağlanmış ve kendilerinin
4/C’li olarak kamuda istihdamı sağlanmıştır.
Bizim, 2004
yılından bugüne kadar yapmış olduğumuz düzenlemelerle -az önce Sayın Çelebi de
kısmen ifade etti- 4/C’lilerin sendikal hakları yoktu bu ülkede, sendikaların
en temel hakları olan örgütlenme haklarından mahrumlardı. AK PARTİ iktidarı
dönemlerinde 4/C’lilere sendikalara üye olma ve örgütlenme hakkı tanınmıştır.
Daha önce on aylık çalışma süreleri varken şu anda 4/C’li kardeşlerimizin on
bir ay yirmi sekiz gün çalışma hakları var. Şu anda yıllık izinlerle ilgili
devlet memurlarına tanınan bütün izin süreleri 4/C’li kardeşlerimize de
tanınmakta. 
Bize yapılan
eleştirilerden biri… Memurlara toplu sözleşme hakkını verirken bize muhalefet
parti milletvekillerinin getirmiş olduğu en önemli eleştiri “Böyle toplu
sözleşme yasası olur mu?” yaklaşımıydı. Az önce muhalefet partisindeki
milletvekili arkadaşımız 4/A’lı kadrolu arkadaşlarımıza grev hakkından
bahsetti. Bu ülkede AK PARTİ iktidarlarına kadar devlet memurlarına toplu
sözleşme hakkından bahsettiği bütün dönemlerde, bütün iktidarlar kendilerine
“İş güvencesinden vazgeçin.” dayatmasında bulunmuştur. Ama AK PARTİ iktidarında
bir yandan devlet memurlarının iş güvencesine dokunulmamış, diğer yandan da
devlet memurlarına toplu sözleşme hakkı verilmiştir. 
Şu anda,
4/C’lilerle ilgili, son toplu sözleşmede yüzde 50’ye yakın olarak maaşlarında
ciddi anlamda bir iyileştirme yapıldı. 
Bakın, buradan
sizinle birkaç rakam paylaşayım: İlkokul mezunu 4/C’li kardeşimizin aralık
ayında almış olduğu ücret 1.030 lirayken, şu anda 1.520 lira ücret almakta.
Enflasyonun tek haneli olduğu bu ülkede 4/C’lilere yapılan iyileştirme yaklaşık
yüzde 50 civarında. Bütün bunları niçin söylüyorum? Gerek iş sağlığı ve
güvenliğiyle ilgili yapılan yasal düzenlemeler, gerek memurlarla ilgili toplu
sözleşme hakkı, gerek farklı istihdam modellerine son verilerek bu ülkede eşit
işe eşit ücret uygulamaları. Bu ülkede devlet memurları, iktidar olduğumuz ilk
günlerdeki yapılan ziyaretlerin önemli bir kısmı hepinize, memur bulunduğu
kurumlardan başka kurumlara geçmek isterdi. Niçin? Çünkü aynı unvana sahip
farklı kurumlarda farklı ücret politikaları vardı ama Allah’a hamdolsun, şu
anda bütün unvanlardaki bütün devlet kurumlarında almış oldukları ücretler
aynıdır. Bugün memurlar, DSİ’de de aynı ücreti almaktadır, tarım il
müdürlüğünde de aynı ücreti almaktadır, sağlıkta da aynı ücreti almaktadır.
Eşit işe eşit ücret uygulamasını yapan biziz. Farklı istihdam modellerine son verip
4/B’lilerle ilgili kadro uygulamasını yapan biziz. İş sağlığı ve güvenliğiyle
ilgili uluslararası normlarda iş sağlığı ve güvenliği yapan iktidar bizim
iktidarımız. 4/C’lilerle ilgili örgütlenme hakkının önünü açan iktidar bizim
iktidarımız. 
Allah’ın izniyle
çalışma hayatının demokratikleşmesiyle ilgili bu ülkede nasıl devrim
niteliğinde uygulamalar yapıldıysa, taşeron kardeşlerimizin de şu anda Bakanlar
Kurulunda olan görüşmeleri tamamlanan yasal düzenlemeler de –inşallah- en kısa
zamanda Meclis Genel Kurulunda yasalaştırılarak bu kardeşlerimizle sorunumuzu
çözeceğimizi ifade ediyor ve bu duygularla yüce Meclisi saygıyla selamlıyorum.
(AK PARTİ sıralarından alkışlar) 
BAŞKAN –
Teşekkür ederiz Sayın Kaçar. 
Barış ve
Demokrasi Partisi Grubu önerisini…
S. NEVZAT
KORKMAZ (Isparta) – Karar yeter sayısı istiyoruz.
BAŞKAN – Karar
yeter sayısı arayacağım.
Oylarınıza
sunuyorum: Kabul edenler... Kabul etmeyenler... Karar yeter sayısı yoktur.
On dakika ara
veriyorum.
Kapanma Saati : 16.02 

DÖRDÜNCÜ OTURUM
Açılma Saati: 16.16
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
-----0-----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşiminin Dördüncü
Oturumunu açıyorum. 
Barış ve Demokrasi
Partisi Grubunun önerisinin oylamasında karar yeter sayısı bulunamamıştı. 
Şimdi öneriyi
tekrar oylarınıza sunacağım ve karar yeter sayısı arayacağım, elektronik
cihazla bunu yapacağım. 
(Elektronik
cihazla oylama yapıldı) 
BAŞKAN – Barış
ve Demokrasi Partisi Grubunun İç Tüzük’ün 19’uncu maddesine göre verilmiş
önerisinin oylamasında öneri kabul edilmemiştir, karar yeter sayısı da vardır. 
Şimdi,
Milliyetçi Hareket Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve daha sonra oylarınıza sunacağım.
2.- MHP Grubunun, 26/2/2014 tarih ve 3698 sayı ile
İzmir Milletvekili Oktay Vural ve Kayseri Milletvekili Yusuf Halaçoğlu
tarafından Azerbaycan’ın Hocalı şehrinde 25-26 Şubat 1992 tarihinde Ermeni
silahlı güçleri tarafından planlı olarak yapılan katliam ve insanlık dışı
işkenceler sonucu 106’sı kadın, 63’ü çocuk olmak üzere 613 Azerbaycan Türkü’nün
katledildiği Hocalı katliamı hakkında Türkiye Büyük Millet Meclisi Başkanlığına
verilmiş olan genel görüşme önergesinin, Genel Kurulun 26 Şubat 2014 Çarşamba
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi

Türkiye Büyük Millet Meclisi Başkanlığına
Danışma
Kurulunun 26 Şubat 2014 Çarşamba günü (bugün) yaptığı toplantısında, siyasi
parti grupları arasında oybirliği sağlanamadığından grubumuzun aşağıdaki
önerisini İç Tüzük'ün 19'uncu maddesi gereğince Genel Kurulun onayına
sunulmasını arz ederim.
Saygılarımla.
Yusuf Halaçoğlu
Kayseri
MHP Grup Başkanvekili
Öneri:
26 Şubat 2014
tarih ve 3698 sayı ile TBMM Başkanlığına vermiş olduğu İzmir Milletvekili Oktay
Vural ve Kayseri Milletvekili Yusuf Halaçoğlu'nun "Azerbaycan'ın Hocalı
şehrinde 25-26 Şubat 1992 tarihinde Ermeni silahlı güçleri tarafından planlı olarak
yapılan katliam ve insanlık dışı işkenceler sonucu 106'sı kadın, 63'ü çocuk
olmak üzere 613 Azerbaycan Türkü'nün katledildiği Hocalı katliamı
hakkında" verdiğimiz genel görüşme açılması önergemizin 26 Şubat 2014
Çarşamba günü (bugün) Genel Kurulda okunarak görüşmelerinin bugünkü
birleşiminde yapılması önerilmiştir.
BAŞKAN –
Önerinin lehinde Iğdır Milletvekili Sinan Oğan. (MHP sıralarından alkışlar) 
Buyurunuz Sayın
Oğan.
SİNAN OĞAN
(Iğdır) – Teşekkür ediyorum Sayın Başkan.
Sayın Başkan,
değerli milletvekilleri; hepinizin de bildiği gibi bugün 26 Şubat ve bundan
yirmi iki sene önce Azerbaycan’ın Hocalı şehrinde yapılmış olan bir katliamın,
bir soykırımın 22’nci yıldönümü. 
Değerli
milletvekilleri, biz eğer bugün burada, Hocalı’ya yapılan haksızlığı, oradaki
tek suçu Türk ve Müslüman olmak olan kardeşlerimize yapılan haksızlığı burada
sadece konuşmalarla geçiştirirsek emin olunuz ki bundan sonra da benzer
soykırımlar, tek suçları Türk ve Müslüman olan dünyanın birçok yerindeki
kardeşlerimizin peşini bırakmayacaktır. Bugün Telafer’de aynı tehlike var.
Bugün iç karışıklıklarla çalkanan Ukrayna’nın Kırım Özerk Bölgesi’nde aynı
sorun, aynı sıkıntı ve aynı tehlike var. Bugün Doğu Türkistan’da, yine tek
suçları Türk ve Müslüman olan Doğu Türkistan Türkleri için de aynı sorun, aynı
sıkıntı var. Haddizatında, sadece Türk ve Müslüman olmaları değil, insan
olmaları münasebetiyle dünyanın neresinde olursa olsun bilinçli katliamlara,
bilinçli bir şekilde yapılan soykırımlara, daha doğrusu, yapılan bütün
soykırımlara dur diyebilmek için Hocalı soykırımının Türkiye Büyük Millet
Meclisinde görüşülmesi, konuşulması ve uygun bir hâl çaresinin burada yüce
Meclis tarafından verilmesi lazım.
Azerbaycan
sadece Hocalı soykırımıyla karşı karşıya kalmamış, 20 Ocak 1990’da yine Rus
tankları Bakü’ye girdiğinde de Azerbaycan Türkleri katledilmiş, 31 Martta
Ermenilerin Azerbaycan Türklerine karşı yapmış olduğu soykırımda da yine benzer
neticeler, benzer manzaralar gözükmüştür. Bu sebeple, Azerbaycan’da, değerli
arkadaşlar, karanfil çiçeği, insanların sevgililer gününde sevgilisine verdiği,
bir kutlamada, doğum günü kutlamasında insanların birbirini tebrik etmek için
vermiş oldukları çiçek, gül, karanfil ve özellikle de karanfil Azerbaycan’da
şehadetin bir sembolü hâline gelmiştir. Ben de Azerbaycan’daki bu şehadetin
sembolü olan karanfil çiçeğini yüce Meclisimizin, gazi Meclisimizin kürsüsüne
bırakıyorum ve bununla da gazi Meclisimizin bu konuya sessiz kalmaması
gereğinin altını bir kez daha çiziyorum.
Bugün teşekkür ediyorum grup başkan vekillerine ve
bütün partilerin milletvekillerine, bu konudaki duygu ve düşüncelerini buradan
paylaştılar. Ancak, bu yetmez. Biz başka soykırımlar, başka katliamlar olmaması
için bugün Hocalı soykırımının timsalinde insanlık adına, dünyanın neresinde olursa
olsun, hangi etnik kökenden, hangi inançtan gelmiş olursa olsun insanlığa karşı
işlenen suçlara burada Meclis olarak bir cevap vermemiz gerektiğine inanıyorum.

Elbette ki
Türkiye Cumhuriyeti devletinin dış politikasına karşı gelmeyecek, dış
politikamızla çelişmeyecek, bizim uluslararası alanda sürdürdüğümüz mücadeleyle
çelişmeyecek birçok şey yapılabilir değerli arkadaşlar. Klasik “Biz bu tür
konuları Mecliste görüşmüyoruz, bize karşı suçlamaları biz Mecliste
görüşmüyoruz.” bahanesiyle veyahut da “Öyle bir sebeple karşı tarafa
iletiyoruz.” gibi bir konuyu gerekçe göstererek bu konuda sessiz kalmamızı
kimse bizden beklemesin. Haddizatında, kimsenin de bu konuda bizim, Mecliste
neyi kabul edip etmediğimize bakamayarak, isteyen istediği kararı maalesef ki alıyor.
Genelde, bu anlamda parlamentolarda siyasi kararlar alınıyor. Yüz sene önce
arşivlere bakılmadan, tarihçiler dinlenilmeden parlamentolardan alınıyor bu
kararlar. Ancak bugün burada bizim konuştuğumuz konu, ne tarihçilere
bırakılacak kadar tarihî bir olay ne de daha arşivlere bakılacak kadar soğumuş,
acısı dinmiş bir olay değil. Yirmi iki sene öncesinde, bütün dünyanın gözü
önünde kamera kayıtlarıyla, filmlerle, fotoğraflarla ispatı ve delili sadece
bizim tarafımızdan değil veyahut da Azerbaycanlı kardeşlerimiz tarafından
değil, aynı zamanda Bulgar gazeteciler tarafından, Fransız gazeteciler
tarafından hatta ve hatta Rus gazeteciler tarafından, daha ötesini söylüyorum,
Ermenilerin o savaşta yer alan, o katliamda yer alan, o soykırımda yer alan
Ermenilerin yazmış olduğu kitaplarda, hatıratlarda insanların derisini nasıl
soyduklarının bütün detaylarıyla anlatıldığını görmekteyiz. Bütün detaylarıyla
Ermeni gazetecilerin, Ermeni yazarların ve hatta bu soykırıma iştirak edenlerin
yazmış oldukları şey ortada iken, bizim hâlâ bunu birtakım gerekçelerle
“tarihi, tarihçilere bırakalım, bu konular parlamentoların görevi değil” gibi
söylemlerle bu konuya sessiz kalmamız elbette ki beklenemez.
Değerli
milletvekilleri, eğer bu konuda bir kanun çıkaralım demiyorsanız, bir kanun
çıkarmaya bu konuda karşıysanız, o zaman gelin, Azerbaycan’da, Hocalı kentinde
katledilen kardeşlerimizin 26 Şubat günü Türkiye'nin bütün şehirlerinde
anılması için bir karar kabul edelim. Makulde bir araya gelelim. Hocalı
soykırım anıtının dikilmesi için bir karar kabul edelim. Dolayısıyla, siz, eğer
bu konuda bir şey yapma arzusunda iseniz, burada yapacağımız şey belki acıları
dindirmeyecektir ama en azından bir nebze olsun o acıları sadece söylemle
değil, eylemle de paylaştığımızı burada göstermemiz lazım ve bununla da biz,
yirmi iki sene önce Hocalı kentinde yapılan soykırımın altını çizerek ifade
ediyorum, Ermeniler tarafından, Azerbaycan’da tek suçları Müslüman olmak olan,
Türk milletinin bir parçası olmak olan, oradaki Kürt kökenli vatandaşlarımızın
da, Ahıska kökenli vatandaşlarımızın da ve Azerbaycan Türklerinin de
katledilmesine sessiz kalmak istemiyorsak ve bunu da bir kanunla düzenlemek
istemiyorsanız eğer, gelin, 26 Şubatı Hocalı’da yaşanan soykırımı veya
Hocalı’da yaşanan katliamı veya Hocalı’da yaşanan acıyı anma günü olarak,
Hocalı’da katledilenlere bir soykırım anıtı, bir katliam anıtı dikerek onlara
karşı olan kardeşlik borcumuzu, onlara karşı olan insanlık borcumuzu bu şekilde
yerine getirelim ve bunu da burada sadece Milliyetçi Hareket Partisi veya başka
bir parti tarafından değil yüce Meclisimizi oluşturan bütün partiler tarafından
ortak alınacak bir kararla yapalım. Emin olunuz ki Dışişleri Bakanlığımızın
düşünmüş olduğu o çekincelerin hiçbirisine bir halel getirmeyecektir bu. Yıllarca
bu konuları çalışmış bir arkadaşınız olarak ifade ediyorum, dış politikanın
inceliklerine az çok vâkıf olan bir arkadaşınız olarak ifade ediyorum. Biz bu
konuda makul bir netice çıkarabiliriz, biz bu konuda makul üzerinde anlaşabilir
ve bu konuda hem bir kardeşlik borcunu hem de insanlık borcumuzu yerine
getirmiş oluruz. Eğer Honduras bunu kabul ediyorsa, eğer Pakistan bunu kabul
ediyorsa, eğer başka ülkeler bunu kabul ediyorsa Türkiye’nin bu konuda sadece
birkaç beyanatla bunu geçiştirmesinin kabul edilemeyeceğini ifade etmek
istiyor, makulde buluşacağımız ümidiyle hepinize saygılar sunuyorum. (MHP
sıralarından alkışlar)
BAŞKAN –
Teşekkür ederiz Sayın Oğan. 
Aleyhinde Konya
Milletvekili Mustafa Kabakcı. (AK PARTİ sıralarından alkışlar)
Buyurunuz Sayın
Kabakcı.
MUSTAFA KABAKCI
(Konya) – Sayın Başkan, değerli milletvekilleri; grubum adına Hocalı
katliamının 22’nci yıl dönümünde duygularımı paylaşmak üzere söz almış
bulunuyorum. 
Sözlerimin
başında önce Hocalı’da bigünah olarak şehit edilmiş olan bütün şehitlerimize
Allah’tan rahmet diliyorum. Şahısların, kişilerin nasıl olaylar karşısında
kendilerine has davranışları varsa bizim milletimizin de tarih içinde edindiği
birtakım refleksler var. Biz başka milletler gibi olan olaylar karşısında çok
ağlamayı bilmeyen bir
milletiz. Maalesef, Anadolu’da bir söz var: “Biz acılarımızı hep içimize
gömmeye alışmış bir milletiz.” Ama dönem böyle bir dönem değil, dönem acıları
içimize gömme dönemi değil. Artık acıları duyan, duymayan, görmek isteyen,
görmek istemeyen herkese duyurmanın zamanıdır diye düşünüyorum. 
Yıl 1992, 25 Şubatı 26 Şubata
bağlayan gece saat 23.00 sıralarında Hocalı’da soydaşlarımız, aynı kültürü,
aynı inancı taşıdığımız insanlarımız bir saldırıyla karşı karşıya kaldılar.
Ermenilerin Türk topraklarını Türklerden arındırma faaliyetleri esasında
1800’lü yıllarda başlamış, 1920’de, 1945’te ve en son 1988 yılında da devam
etmişti. 1988’de Rusya’nın desteğiyle Erivan’ın Azerbaycan Türklerine
başlattığı etnik temizleme politikası sadece bu göçle sınırlı kalmamıştı.
Azerbaycan’ın tarihî toprakları, Dağlık Karabağ ve çevresindeki 7 rayon
Ermenistan tarafından işgal olundu. Bu işgal, Birleşmiş Milletler Güvenlik
Konseyi’nin 822, 853, 874, 884 sayılı kararları ve 14 Mart 2008’de Birleşmiş
Milletler Genel Kurulunda kabul olunan “İşgal olunmuş Azerbaycan topraklarında
son durum” başlığı altında da ispatlanmaktadır. 
Hocalı katliama dördüncü aşama içinde
gerçekleşmiş fakat 19’uncu yüzyıldan bu yana Ermenilerin Azerbaycan Türkü’ne
karşı süregelen siyasetinin devamı bir olaydır. Hocalı’da katledilen esasında
Hocalılılar değil, Türk milletinden intikam duygusuyla, intikam almak için
hareket eden Ermenilerin yaptığı bir katliamdır. Orada öldürülenler, şehit
edilenler Hocalı’da oldukları için değil, Türk milletinden hesap sormak için şehit
edilmişlerdir.
Sayın Başkan,
değerli milletvekili arkadaşlarım; Hocalı’nın Azerbaycan açısından stratejik
önemi büyüktü. Dağlık Karabağ’da bulunan tek havaalanı buradaydı. Hocalı
katliamı başladığı zaman orada uçuşlara hazırlanıyordu. Bu, Hocalı’da gerçeği
görmeyen dünyaya meydan okumaydı. Hocalı’da uluslararası hukuk bir kere daha
çiğnendi. 
Hocalı’nın 11
kilometre uzağında yerleşen ve Dağlık Karabağ’ın siyasi merkezi olan
Hankendi’nin elektrik hattı, Bakü-Hankendi demir yolu, Bakü-Şuşa kara yolu
Hocalı’dan geçiyordu. Hocalı’ya sahip olduktan sonra Şuşa’nın Ermeniler
üzerindeki etkisi de azalırdı. Hankendi ve Ermeni nüfusunun çoğunlukta
bulunduğu diğer yerlere rahat bir şekilde ulaşmak için Hocalı’yı ele geçirmek
Ermeniler açısından önemliydi.
1991 yılı Ekim
ayından itibaren Hocalı’ya tek ulaşım da havadan idi. Buraya son helikopter 13
Şubat 1992’de gelmişti. Yemek, yakıt, mermi stokları tükenmiş, şehir korumasız,
elektriksiz, yakıtsız kalmıştı. Şehri sadece koruyabilen 200-250 civarında insan
vardı ve derken -biraz önce de bahsettiğim gibi- 1992/25 Şubat akşamı saat
23.00’te Ermenistan ordusu askerleri ve Dağlık Karabağ’da bulunan Sovyet
Sosyalist Cumhuriyetler Birliği’nden kalma 366. Alaya bağlı Rus birlikleri
savunmasız Hocalı halkına saldırdı.
Önce 366. Alayın
top ateşleri ve tanklarının yardımıyla şehirdeki askerî mıntıkalar ve önemli
noktalar dağıtıldı. Şehri koruyan Hocalılılar son kurşunlarına kadar savaşmaya
devam etti. Onlarca insan akşamdan sabaha kadar savaşarak öldü. Şehrin giriş-çıkış
noktaları kapatıldı, sonra bir çıkış yolu bırakılmaya karar verildi. Canlarını
kurtarmaya çalışan insanlar bu yolla şehri terk etmek isterken Ermenilerin
tuzağına düşerek vahşice katledildiler. Kayıplar dehşet vericiydi. Resmî
rakamlara göre Hocalı’da sivil halktan 613 kişi öldürülmüştür. Bunlardan 63’ü
çocuk, 106’sı kadın, 70’i ihtiyar olmak üzere, 239 kişi özel işkence
yöntemleriyle, 487 kişi ise ağır beden hasarı verilerek katledilmiştir.
Çocuklar ve kadınlar işkencelere maruz kalmışlardır. Bu rehinelerden 1.165’i
sonradan Ermenilerin elinden kurtarılmış, geriye kalan 110 kişi -onlardan 68’i
kadın, 22’si çocuktur- bunlarla ilgili hiçbir haber bulunamamıştır. 
Hocalı katliamı
sırasında sadece öldürmekle kalmamıştır Ermeniler, öldürdükleri insanların
vücut azalarını kesme gibi, sırf korkunun yayılması, dehşetin bütün bölgeyi
kaplayarak orada bulunan Türk nüfusun orayı terk etmesi için ciddi manada
işkenceler yapılmıştır. 
Bununla ilgili o
bölgeye inen yabancılar var, o yabancıların söyledikleri şeyler var. Bunlardan,
gazetecilerden bir tanesi de şunları söylüyor: “Öldürülmüş insanların kafa
derilerinin yüzülmesi, dış organlarının kesilmesi, öldürülmüş bebek ve
çocukların gözlerinin tornavidayla, araçlarla oyulup çıkarılması, hamile
kadınların karnı yarılarak çocuklarının çıkarılması, insanların diri diri
toprağa gömülmesi Hocalı’da görülebilecek sahnelerden bazılarıdır.” Bununla
ilgili Batılı gazetecilerin son derece okumakta bile zorlandığımız yazdığı
yazılar var, çektiği resimler var, görüntüler var. Bütün dünya 1915’te olmamış
bir olaydan bahsederken o günkü konjonktürel şartlardan ortaya çıkmış bir
meseleyi soykırım olarak adlandırırken, gözlerinin önünde olan, fotoğrafları
çekilmiş, filmleri çekilmiş bu görüntülere rağmen kılını kıpırdatmamıştır. Bu,
dünyanın ikiyüzlülüğünün ayyuka çıktığı bir andır. 
Hocalı için ne
yapılmalıdır? Uluslararası hukuk açısından Hocalı’da yaşananlar için yapılacak
çok iş var. Kuşkusuz ki bunların en önemlisi, adaletin tescili ve hakkın yerini
bulmasıdır. Günümüze kadarki süreçte adaletin yerini bulması, suçluların
cezalandırılması, mağdurların mağduriyetlerini bir ölçüde de olsa giderecek
siyasal ve hukuksal nitelikli kararların alınması için çaba sarf edilmiştir.
Azerbaycan’da ve Türkiye’de, yurt dışında düzenlenen resmî etkinlikler,
Birleşmiş Milletlerin bazı ülkelerdeki temsilcilikleri önünde düzenlenen
gösteriler, çeşitli ülkelerdeki öğrenci derneklerince düzenlenen yabancı
ülkelerin kamuoylarını ve yetkililerini bilgilendirme girişimleri bunların
arasında yer almaktadır. Ayrıca, İslam Konferansı
Diyalogveİşbirliği Gençlik Forumu da çeşitli faaliyetlerde
bulunmuştur. Bize düşen, bu faaliyetleri artırarak devam ettirmek ve dökülen
kanın yerde kalmamasını temin etmek, bu katliamı yapanlardan bunun hesabını
sormaktır. 
Ben tekrar
Azerbaycan’da, Hocalı’da ölen kardeşlerimize Allah’tan rahmet diliyor, hepinizi
saygıyla, hürmetle selamlıyorum. (AK PARTİ ve MHP sıralarından alkışlar) 
BAŞKAN –
Teşekkür ediyoruz Sayın Kabakcı.
Lehinde,
İstanbul Milletvekili Ali Özgündüz. (CHP sıralarından alkışlar) 
Buyurunuz Sayın
Özgündüz.
ALİ ÖZGÜNDÜZ
(İstanbul) – Teşekkür ediyorum.
Sayın Başkan,
değerli milletvekilleri; tekrar Genel Kurulu saygıyla selamlıyorum.
Değerli arkadaşlar, sabahleyin de konuştuk, evet,
bugün Hocalı katliamının 22’nci yıl dönümü. Hocalı, hakikaten 20’nci yüzyılın
son çeyreğinde yaşanan en büyük insanlık dramı, insanlığa karşı işlenen bir
suç, “soykırım” tarifine uyan bir katliam ve ne yazık ki o katliamı yapanlardan
bir tanesi şu anda Ermenistan’ın
Devlet Başkanı.
Öncelikle bunu söyleyeyim ki: Biz Ermenilerin, Ermeni halkının bir
düşmanı değiliz.
(Iğdır Milletvekili Sinan Oğan tarafından hatip kürsüsüne karanfiller
bırakıldı) 
ALİ ÖZGÜNDÜZ (Devamla) – Teşekkürler Sayın Oğan. Hocalı
şehitlerini anmamız için, evet, kırmızı karanfiller güzel oldu. Teşekkür
ediyorum.
Biz Ermenilerle düşman falan değiliz. Ermeniler geçmişte de bu
topraklarda bizim sadık tebaamızdı. Emperyalistlerle iş birliği içinde, öyle
davranarak Birinci Dünya Savaşı’nda kendi devletlerine karşı düşmanla iş
birliği yaptıkları için, Taşnaklar özellikle, o zamanki Osmanlı Devleti de
bunun gereğini yapmıştır, daha güvenli alanlara, cephe gerisine, bugünkü Suriye
topraklarına naklederken bazı olaylar da yaşanmıştır. O zamanki devlet de bu
olayların gereğini yapmıştır. 
Dolayısıyla Ermeni halkıyla bir problemimiz yok ama Ermeni yöneticiler,
Ermenistan’ın yöneticileriyle problem var. Bugün Ermenistan hâlen bizim doğu
illerimizin bir kısmını batı Ermenistan olarak görüyor. Ermenistan
Cumhurbaşkanı Sarkisyan “Karabağ’ı biz aldık, inşallah Ağrı Dağı’nı da siz
alırsınız.” diyerek gençlere, haddini aşarak, hayal âlemindeki düşlerini hedef
olarak koymaktadır. Dolayısıyla onların bizimle problemi var. Bugün hâlen
1914’te, 1915’te yaşanan olayları bahane ederek soykırım hezeyanı içinde
bulunmaktadırlar.
Ermenistan yönetimi ve Ermenistan
diasporası bu 3 konuda geri adım atarsa yani soykırım hezeyanından vazgeçerse,
Türkiye üzerindeki hak iddiasından, bu cüretkâr tutumundan vazgeçerse ve işgal
edilen Azerbaycan’ın yüzde 20 toprağından geri çekilirse sorun yok, Ermenilerle
de dostuz biz, gelsinler, geçmişte oldukları gibi yine sadık tebaamız olarak
yolumuza devam edebiliriz; hiç sorun yok, hiç mahzuru yok. Fakat böyle değil;
ne yazık ki Batı dünyasında, özellikle Ermeni diasporasının daha iyi çalışması,
daha iyi lobi faaliyetleri sonucu, biz hak etmediğimiz hâlde, Türkiye aleyhine
bazı kararlar çıkmaktadır, bazı parlamentolar da bazı kararlar, bazı yasalar
kabul etmektedir. Bu yasaları kabul eden parlamentolardan bir tanesi de
Fransız Parlamentosudur. Ayrıca Fransa, Fransız Senatosu bir başka şeyi daha
kabul etmeye kalktı: Bu Ermeni soykırımı yalanı için “Efendim, böyle bir olay
yoktur.” demeyi suç sayan bir yasa getirdi, iki sene önce, biliyorsunuz. Yani
ifade özgürlüğüne aykırı biçimde bir yasa getirdi, daha önce İsviçre’nin
yaptığı gibi. Bu vesileyle İşçi Partisi Genel Başkanı Sayın Doğu Perinçek’i de
buradan tebrik ediyorum o mücadelesinden dolayı. Türkiye Cumhuriyeti’ne atılan
iftirayı Avrupa İnsan Hakları Mahkemesinde boşa çıkardığı için buradan
kendisine, Silivri’ye selamlarımı gönderiyorum, teşekkür ediyorum. 
Dolayısıyla biz,
Türkiye, hak etmediğimiz bir konuda şu anda savunma konumundayız. Ve 2015
geliyor. Ermenistan devleti ve diasporası 2015’le ilgili çok ciddi çalışmalar
yapmaktadır. Kendi halkını doyuramayan Ermenistan, 10 milyar dolar gibi bir
bütçe ayırmıştır 2015 için. Buradan özellikle Hükûmeti uyarıyorum. Tabii,
Hükûmetten kimse yok. Bu konu herhâlde ilgilerini çekmiyor, başka işlerle
ilgileniyorlar anlaşılan. Yani şimdi, bu kadar ciddi konuda… Yani demeyeyim, o
konuya daha sonra döneriz.
Şimdi, Hükûmeti
uyarıyorum yani Türkiye Cumhuriyeti’ni ilgilendiriyor bu konu daha çok. 2015
geliyor ey Hükûmet, sen ne yapıyorsun? 2015’le ilgili, bu Ermenistan’ın
soykırım yalanıyla ilgili ne tür çalışmalar yapıyorsun, ne tür tedbirler
alıyorsun? Dolayısıyla, uyarıyorum bir Türkiye Cumhuriyeti yurttaşı, bir
parlamenter olarak, bir Azerbaycan kökenli Türk vatandaşı olarak. Sorumluluğa,
görevini yapmaya da davet ediyorum. Kamuoyu da bunu bilsin. 
Dolayısıyla,
biz, 1915 olayını Ermeni Diasporası bu kadar getirip, ısıtıp ısıtıp önümüze
koyarken, 1992’de olan, yirmi iki sene önce olan ve dünyanın gözü önünde olan,
İnsan Hakları İzleme Örgütünün raporlarına göre en büyük sivil katliam,
insanlığa karşı suç olarak öngörülen bir olayla ilgili, Hocalı soykırımıyla
ilgili ne yazık ki Parlamento olarak bu konuda bugüne kadar bir karar almış
değiliz. Ben -yanlış anlaşılmasın- bu konunun Parlamento tarafından bir
soykırım olarak tanınmasını istemiyorum. Bu konu -soykırım meselesi- hukuksal
bir olaydır. Dolayısıyla, parlamentoların işi değildir. Daha çok hukuk
mercilerinin, mahkemelerin ve tarihçilerin karar vereceği bir konudur. Bu
konuda da biz yine komisyon kurulmasına karşı değiliz, bir komisyon da
kurulabilir sorun yok, ancak tabii bazı şartlar var. Ama bizim Parlamentomuz en
azından… Biraz önce grup önerisini konuştuğumuz Milliyetçi Hareket Partisinin
değerli milletvekili, Iğdır Milletvekili Sinan Oğan’ın dediği gibi en azından
Hocalı soykırımını, Hocalı katliamını, Hocalı’da insanlığa karşı işlenen suçu
sembolize eden bir heykel, bir anıt dikilebilir, bu konuda Parlamento bir karar
alabilir diye düşünüyorum. Yani sadece 26 şubatta her sene buraya çıkıp her
siyasi partiden birinin aynı konuda konuşması güzel aslında, ben bundan da
mutlu oldum. Bugün bütün partilerimiz, Parlamentoda olan bütün partilerimiz
Hocalı konusunda aynı tepkiyi gösterdiler. Evet, bize, Türkiye Cumhuriyeti
Parlamentosuna yakışan da budur. Aslında başka konularda da bu tutumu
göstermeliyiz. Dolayısıyla, buradan da bütün siyasi partilerin gruplarına
tekrar teşekkür ediyorum. Güzel bir örnekti yani millî meselelerde işte böyle
olmalı. Bütün partiler bu ülkenin partileridir, meşru partileridir.
Dolayısıyla, ülkemizi ilgilendiren konularda da bu şekilde bir tutum
sergilenmesi güzel bir örnektir. Bugünkünde olduğu gibi inşallah başka
meselelerde de aynı tutumu sergileriz. 
Yetmez ama, yani
bu yetmez, burada kalması yetmez gerçekten. Çünkü bu konu, özellikle 2015,
uyarıyorum tekrar, 2015 konusu hepimizi ilgilendiren bir konudur, Türkiye
Cumhuriyeti’ni ilgilendiren bir konudur, gelecek nesillerimizi ilgilendiren bir
konudur. Biz bunları, Hocalı konusunu savunurken değerli arkadaşlar, aslında
biz bir başka ülkenin haklarını savunuyor falan da değiliz. Yani Azerbaycan’ın
kurucusu, değerli devlet adamı rahmetli Haydar Aliyev’in dediği gibi, biz zaten
bir milletiz, iki farklı devletiz. Yine, cumhuriyetimizin kurucusu Gazi Mustafa
Kemal Atatürk’ün dediği gibi, Azerbaycan’ın sevinci bizim sevincimiz, kederi
bizim kederimizdir. 
Türkiye
Cumhuriyeti’nin kuruluşunda Azerbaycan en büyük katkıyı vermiştir, en büyük
katkıyı vermiştir. (CHP sıralarından alkışlar) Burada, o zamanki Azerbaycan
Halk Cumhuriyeti -biliyorsunuz, Neriman Nerimanov- Kurtuluş Savaşı’na katar
katar petrol göndermiştir, para göndermiştir. 
Atatürk
Başkomutanlık Meydan Muharebesi’ni başlatmadan bir gün önce bütün yabancı ülke
büyükelçilerini bir toplantı bahanesiyle bir araya getirmiş, Azerbaycan
Büyükelçiliği bu işe bir aracı olmuştur. Azerbaycan’ın büyükelçisinin bilgisi
dâhilinde, herkes oradayken cepheye gitmiş ve Büyük Taarruz’u başlatmıştır.
Dolayısıyla, Bakü’den, Gence’den Azerbaycanlı yurttaşlarımız şu anda
Çanakkale’de şehit olarak yatmaktadır. Nasıl ki Bakü’deki Türk Şehitliği’nde,
Şehitler Hıyabanı’nda, efendim Diyarbakır’dan, Mardin’den, Konya’dan,
Ereğli’den, Kars’tan, Edirne’den bizim şehitlerimiz -Nuri Paşa komutasında
Bakü’yü işgalden kurtarmaya gitti- bugün orada Azerbaycanlı kardeşleriyle koyun
koyuna yatıyorsa, yine Azerbaycan yurttaşları da bugün Çanakkale’de bizim
şehitlerimizle birlikte yatmaktadır. Dolayısıyla, biz gerçekten biriz; iki,
zorunlu olarak Türkiye'nin Kafkasya’daki çıkarı Azerbaycan’la eştir. 
Bugün,
Bakü-Tiflis-Ceyhan Boru Hattı, yine Hazar gazını Avrupa’ya taşıyacak Trans
Anadolu Doğal Gaz Boru Hattı, yine Bakü-Tiflis-Kars Demir Yolu, Türkiye ile
Azerbaycan’ı birbirine bağlayan önemli ekonomik projelerdir.
Sürem bitti. Bu
önergenin kabul edileceği yönünde oy kullanacağız, umarım siz de öyle
kullanırsınız.
Genel Kurulu
saygıyla selamlıyorum. Teşekkür ediyorum. (CHP ve MHP sıralarından alkışlar)
BAŞKAN –
Teşekkür ederiz Sayın Özgündüz.
Aleyhinde,
Elâzığ Milletvekili Şuay Alpay. (AK PARTİ sıralarından alkışlar)
Buyurunuz Sayın
Alpay.
ŞUAY ALPAY
(Elâzığ) – Sayın Başkan, değerli milletvekilleri; MHP’nin Hocalı katliamıyla
ilgili grup önerisi üzerinde ben de grubum adına düşüncelerimi ifade etmek için
söz almış bulunuyorum. Bu vesileyle yüce heyetinizi saygıyla selamlıyorum. 
1992 yılının 25
Şubatı 26 Şubata bağlayan gecesi, nefretin, hüznün, kederin, yalnızlığın ve
insanlık adına utanç verici her türlü tablonun hayata geçirildiği vahşet
gecesiydi. Yine bu gece, insanlıktan nasipsiz Ermeni çetelerinin Rusların da
yardımıyla, masum halkın üzerine insanlıktan nasipsiz şekilde haince,
ahlaksızca ve tüm zulüm mekanizmalarını kullanmak suretiyle çöktüğü, tarihin
karanlık sayfası olarak kaydettiği meşum bir geceydi ve o gece Hocalı’da
bebekler de katledildi. Şair, Hocalı için “Bebekler şehridir, melekler şehridir.”
diyor çünkü o gece henüz daha büyümeye vakit bulamadan hunharca katledilen
bebekler vardı ve onun için Hocalı bütün insanlık tarihine kara bir sayfa
olarak geçti ve yer aldı. İnsanlıktan nasipsiz yaklaşımların, kin ve nefret
duygularıyla beslenen tecrübelerin ve bu yaklaşımın sonuçta ne tür sonuçlar
ortaya çıkardığını görmek açısından da ibret verici bir tablodur. 
Evet, Ermeni güçleri Rusların da desteğiyle,
özellikle tarihe vesika adına not düşüldüğünden de bildiğimiz gibi, 366’ncı
Alayın da desteğiyle, öncelikle Hocalı kasabasının giriş ve çıkışlarını tutmak
şekliyle orada bulunan masumlar üzerine hayvanca ve zalimce çöktüler. Orada top
ateşiyle çok ağır tablolar oluşturmak suretiyle 83’ü çocuk, 106’sı kadın,
70’ten fazlası yaşlı olmak üzere 613 Azerbaycanlı vatandaşımızı hunharca ve
alçakça katlettiler ve şehit ettiler. 1.275 civarında esir alındığı, 150
civarında kayıp olduğu tarihin tozlu sayfaları arasında vesika olarak hâlen
durmaktadır. Toplamda 1 milyona yakın Azerbaycanlı vatandaşımızın bu hunharca
saldırı sonrasında nefes alıp verdikleri ve kendilerini var eden coğrafyadan
büyük bir hüzün içerisinde göç etmek suretiyle tehcire tabi tutulduklarını
biliyoruz. Yirmi iki yıla yakın süredir Azerbaycanlı vatandaşlarımız büyük bir
işkence altında, yurtlarından, evlerinden barklarından uzakta, büyük bir acı
altında hayatlarını sürdürmeye çalışmaktadırlar. 
Türkiye Azerbaycan’ın bir parçasıdır, Azerbaycan
Türkiye’nin bir parçasıdır. Türkiye’nin hüznü Azerbaycan’ın hüznü,
Azerbaycan’ın hüznü Türkiye’nin hüznüdür. Biz “Bir millet iki devlet”
sloganıyla yola çıkmış; ortak soy, ortak inanç, ortak tarih ve ortak kültürün
var ettiği iki büyük devletiz. Evet, Türkiye ve Azerbaycan tarihin akışına da
yön veren, tarihin akışına istikamet tayin eden ve bu konuda önemli misyon
üstlenmiş iki büyük devlettir ve Türkiye, Azerbaycan’ın yaşamış olduğu bu
acıları kendi acısı, bu hüznü kendi hüznü olarak bilmiştir. Biz, orada
katledilen vatandaşlarımızı kendi vatandaşımız olarak, kendi insanımız ve kendi
canlarımız olarak bildik ve hep böyle değerlendirdik. Türkiye bu hüznü hep
yaşadı ve Türkiye bu acıların unutulmasına asla izin vermedi. 
Özellikle, Meclis çalışmaları sırasında da zaman
zaman ifade ettik, demin diğer gruplardan konuşan arkadaşlarımız da ifade etti.
Gerçekten, muhalefetiyle iktidarıyla, bu mesele Türkiye’nin müşterek millî
meselesi olarak algılanmıştır. Evet, Hocalı katliamı, alçakça ve haince yapılan
bu katliam, sadece Azerbaycan’ın değil, Türkiye’nin de müşterek acısıdır ve
müşterek acı olarak tarihe dercedilmiştir.
Bununla ilgili olarak özellikle yapılan çalışmalar
var. 22 Şubat 2012 tarihinde Dışişleri Komisyonunda gündem maddesi oluşturuldu
ve bunun üzerinde görüşmeler yapıldı ve oy birliğiyle bir kararın bütün
kamuoyuna deklare edildiği herkesçe malumdur. Ve Türkiye, özellikle bu
meseleyle alakalı olarak ilk günden itibaren üstüne düşen yükümlülükleri yerine
getirmiş ve süreç içerisinde yurdun çeşitli noktalarında bunlarla ilgili anma
günleri tertip etmek suretiyle, bunu alçakça ve haince bir saldırı olarak kabul
edip insanlık tarihine utanç sayfası olarak geçecek bir kara leke olarak kabul
etmiş ve bununla ilgili siyasi çabalarını hep devam ettirmiştir. 
Bugün, bütün
kamuoyunun takip ettiği şekliyle, Türkiye Büyük Millet Meclisi Başkanımızın da
katılmasıyla Keçiören’de Hocalı katliamıyla ilgili bir katliam anıtı da açılmış
oldu. Bu, bizim bu meseleye ne kadar hassasiyetle ve duyarlılıkla
yaklaştığımızı çok açık olarak ortaya koymaktadır ve bunun açık, somut delili
olarak ortada durmaktadır.
Tabii, Hocalı
katliamıyla ilgili olarak özellikle İnsan Hakları İzleme Örgütünün katliam
sonrası yaptığı tespitler zihinlerde çok acı hatıralar bıraktı; cesetlerin
birçoğunun yakıldığı, bir kısmının uzuvlarının kesildiği ve cesetler üzerinde
çok zalimane işkencelerin yapıldığı ve bu işkencelere hamile kadınların ve
bebeklerin de maruz bırakıldığı bilinen gerçektir. 
Onun için,
Hocalı katliamının unutulması, unutturulması asla söz konusu olamaz. Türkiye bu
anlamda, bu bağlamda, Hocalı katliamını sonsuza kadar kin ve nefretin tarafı
olarak değil ancak acıların bir daha yaşatılmaması adına, acıların bir daha
yaşanmaması adına, bu katliamlara bir daha geçit verilmemesi adına bu meseleyi
kendi meselesi olarak kabul etmiştir, bu konuda üzerine düşen duyarlılıkla
elinden gelen bütün çabayı göstermeye devam edecektir.
Azerbaycan
tarihi, özgürlük ve bağımsızlık mücadelesiyle bütün dünyaya destan olan bir
tarihtir. 1918 yılında Azerbaycan ilk olarak bağımsızlığını ilan ettiğinde
orada benim dedem Mehmet Kasım Bey de vardı; Azerbaycan Cumhuriyeti’nin
kuruluşunda dedem Mehmet Kasım Bey de büyük yararlılıklar gösterdi. Ancak
bağımsızlığını ilan eden Azerbaycan üzerine yine Ruslar ve Ermeniler kâbus gibi
1920 yılında da çöktüler ve 1920 yılında Gence’nin işgalinde Gence destansı bir
mücadele verdi. O destansı mücadelede Gence doğumlu dedem Mehmet Kasım Bey de
yer aldı; sokak sokak, ev ev, cadde cadde çatışma sürdü ancak akıbet, sonuç
itibarıyla bilinen akıbet olarak ortaya çıktı ve Gence düştü. Bunun üzerine,
Mehmet Kasım Bey’le birlikte, Azerbaycan’ın bağımsızlığı için, Azerbaycan’ın
özgürlüğü için, iman ve vatan mücadelesi için yola çıkmış olan mücahitler
dağlara çıkıp yirmi yıla yakın bağımsızlık ve özgürlük mücadelesini vermeye
devam ettiler ve ben o dedenin torunuyum. (AK PARTİ sıralarından alkışlar)
Onun için,
Azerbaycan ile Türkiye arasında kadim, sonsuza kadar devam edecek tarihî, köklü
bir bağ vardır ve köprü vardır. Onun için Türkiye’nin, sadece Hocalı katliamına
değil, Azerbaycan’la ilgili her millî meseleye yaklaşımı Azerbaycan kadar
candandır, içtendir ve yakınlık da bu ölçüdedir. Onu da herkesin bir defa daha
görmesi ve bilmesi gerekiyor. 
Mehmet Kasım
Bey’le birlikte mücadele edenler, Azerbaycanlılara özgürlüğünün hediye edilmesi
için 1991’leri hazırladılar ve Azerbaycan hak ettiği bağımsızlığı 1991 yılında
kazandı. Bundan bütün herkesin emin olması lazım; Türkiye, attığı her adımda
Azerbaycan’ın meselelerini kendi meselesi gibi o hassasiyet içerisinde takip
edecektir ve bundan sonraki süreçlerde de aynı yaklaşımı ortaya koyacağız. 
Katliam, kimden
gelirse gelsin -Hocalı katliamında olduğu gibi- insanlık dışıdır, vahşetin
temsilidir, onun için bütün hepsine de karşı çıkmak ve karşı durmakla
mükellefiz. İnsanlık ve hukukun gereği olarak bunu ifade etmek durumundayız.
Biz yeni katliamlar olmasın, yeni Hocalılar yaşanmasın diyoruz. Ancak, Dağlık
Karabağ bölgesinde yirmi yılı aşkın süren esaretin de sonuçlanmasını ve Dağlık
Karabağ’ın hürriyetine kavuşmasını da, Azerbaycan’ın işgal altındaki
topraklarının da özgürlüğüne, bağımsızlığına kavuşmasını yürekten arzu
ediyoruz. 
 Ben bu duygu ve
düşüncelerle Hocalı katliamında hayatını kaybeden bütün şehitlerimize
Rabb’imden rahmet niyaz ediyorum ve bu acıyı Türkiye’nin ve Azerbaycan’ın
müşterek acısı olarak paylaştığımızı yeniden ifade ediyorum ve Türkiye’nin
Azerbaycan’la ilgili olarak Hocalı katliamı meselesini elinden geldiğince her
platformda hakkıyla temsil edeceğine olan inancımı bir defa daha ifade
ediyorum. Yüce heyeti sevgi, saygıyla, muhabbetle selamlıyorum. (AK PARTİ ve
MHP sıralarından alkışlar)
BAŞKAN –
Teşekkür ederiz Sayın Alpay.
Milliyetçi
Hareket Partisi Grubunun önerisini oylarınıza sunuyorum: Kabul edenler… Kabul
etmeyenler… Kabul edilmemiştir.
Şimdi,
Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım, daha sonra oylarınıza sunacağım. 
3.- CHP Grubunun, Manisa Milletvekili Hasan Ören ve 21
milletvekili tarafından yolsuzluk ve rüşvet olayları ile bu olayların ülkeye
verdiği zararların araştırılarak alınması gereken önlemlerin belirlenmesi
amacıyla 27/1/2014 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 26 Şubat 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi

Türkiye Büyük Millet Meclisi Başkanlığına
Danışma
Kurulunun, 26/2/2014 Çarşamba günü (Bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin İç
Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Mehmet Akif
Hamzaçebi
İstanbul
Grup Başkan
Vekili
Öneri:
Manisa
Milletvekili Hasan Ören ve 21 milletvekili tarafından, yolsuzluk ve rüşvet
olayları ile bu olayların ülkeye verdiği zararların araştırılarak alınması
gereken önlemlerin belirlenmesi amacıyla 27/1/2014 tarihinde Türkiye Büyük
Millet Meclisi Başkanlığına verilmiş olan Meclis Araştırma Önergesi’nin (1259
sıra no.lu) Genel Kurulun bilgisine sunulmak üzere bekleyen diğer önergelerin
önüne alınarak, 26/2/2014 Çarşamba günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN –
Önerinin lehinde, Manisa Milletvekili Hasan Ören. (CHP sıralarından alkışlar)
Buyurunuz Sayın
Ören. 
HASAN ÖREN
(Manisa) – Sayın Başkan, değerli milletvekilleri; Cumhuriyet Halk Partisinin
grup önerisi hakkında söz almış bulunuyorum. 
Gerçekten, 17 Aralıktan sonra Türkiye’de her şey
değişmeye başladı. Yürütmenin kontrolünü yasamanın sağlaması gerekli. Yasamaya
ciddi işler düşüyor ama ne yazık ki yürütmenin kontrolünü yasama istediği gibi
yapmıyor, yapamıyor veya yaptırılmıyor. Bu araştırma önergesini onun için çok
önemsiyorum. 17 Aralıktan bu yana Türkiye’de, haklı haksız, bir kesimin
inandığı, bir kesimin inanmadığı iddialar -yolsuzlukla ilgili, hırsızlıkla
ilgili- devam ediyor. Peki, Parlamentonun görevi nedir, Meclisin görevi nedir?
Meclisin görevi, yasamanın işini kolaylaştırmak, kanunları, yasaları çıkarmak;
yürütmeyle ilgili sorunlar var ise, halkın kafası karışık ise, yürütmede yanlış
giden bazı konular var ise bu konular üzerinde görev üstlenmek, araştırma
komisyonları kurarak bu konular üzerinde araştırma yapmak, tıpkı darbeler
komisyonu gibi veya ona benzer komisyonlar gibi. 17 Aralıktan bu yana, doğru
veya yanlış ama Türkiye’de ciddi iddialar var. Bu iddialarla ilgili de bu
Meclisin bir şey yapması gerekli. Birlikle, muhalefet size elini uzatıyor.
Muhalefetin söylediği açık ve net: “Gelin, 17 Aralıktan bu yana Türkiye’de konuşulan,
bakanların çocuklarından Başbakana kadar uzanan bu iddialarla ilgili bir
araştırma komisyonu kuralım. Gerçekten bunları araştıralım, eğer bu kasetlerle
ilgili veya buna benzer iddialarla ilgili yanlışlıklar varsa Türkiye’de yaşayan
yurttaşlarımıza bu konuda bilgi aktaralım. Yoksa, bu konu, devam edecek,
gidecek.”
Başbakanın devamlı dilinden düşürmediği ve
Başbakanın yanlış bilgileri devamlı topluma vermesi karşısında, tabii ki,
muhalefetin de bununla ilgili bu kürsüden söyleyecekleri devamlı olacaktır. Ama
muhalefet ne zaman hırsızlığı, yolsuzluğu, usulsüzlüğü bu kürsüye taşısa,
hepinizin sinirleri geriliyor, hepiniz belirli bir noktada hoşnutsuz
oluyorsunuz, Sayın Başbakanın söylediği yanlış bilgileri, yalan bilgileri asla
kabul etmiyorsunuz.
Bakınız, daha
dün sabah milletvekilleriyle yaptığı toplantıda, kahvaltıda, Halkbank Genel
Müdürünün kutularının içerisinde yakalanan veya bulanan 4,5 milyon doların
geriye iade edildiğini Başbakan bizzat kendisi söyledi, sizler de şahidisiniz,
ama aynı konuyla ilgili, Halkbankın, Süleyman Bey’in yani Genel Müdürün avukatı
Ersan Şen, kesinlikle böyle bir paranın geriye iade edilmediğini, avukatının
kendisi olduğunu, böyle bir paranın iadesi olsa ilk önce kendisinin haberinin
olacağını söyleyerek Başbakanın kahvaltıda siz milletvekillerine söylediğinin,
söylenenin yalan olduğunu ortaya çıkardı. Alınmıyorsunuz, bunlardan da
alınmıyorsunuz. Yani, bile bile, görüyorsunuz yanlışı, bilgilerin yanlış
olduğunu görüyorsunuz, alınmıyorsunuz. Bu avukat arkadaşımız neydi? Deniz
Feneri’nin de avukatıydı. O zaman, bu sıralarda, neler söylemediniz o
savcılarla ilgili. “Tutanaklarda tahribat yapıldı, bütün tutanaklarla oynandı,
bu savcıların hepsi yargılanmalı.” dediniz ve o savcılar yargılandılar, dün
itibarıyla da beraat ettiler yani Deniz Feneri’nin üzerini örtmeye çalıştınız,
örtebilmek için savcıların hepsini suçladınız, “Evraklarda tahrifat var.”
dediniz ve buna yargı baktı, savcıların beraatine karar verdi. O Deniz
Feneri’yle ilgili suçladığınız savcılara bir özür borcunuz yok mu? Bence var.
Peki, değerli
arkadaşlarım, Başbakan bu konularla ilgili, en son kaset İnternet’e düştüğünde,
bunun montaj olduğuyla ilgili, bütün hepiniz koro hâlinde söylüyorsunuz… Bundan
önce neler çıktı? Ben bu kürsüden söylemiştim, dedim ki: İçişleri Bakanının
oğlunun konuşmasına montaj demediniz. İçişleri Bakanının oğluyla –birlikte- bir
konuşması gerçekleşiyor, “tape”ler ele geçiyor ve bununla ilgili -bütün
arkadaşlarımız burada dile getirmesine rağmen- hiçbiriniz montaj demediniz.
Oğlunun evinde yedi çelik para kasası bulunmasına, fotoğraflara montaj
demediniz. Urla’da 1’inci derecedeki sit alanının 3’üncü dereceye
düşürülmesiyle ilgili Başbakanın telefon konuşmalarına itiraz etmediniz.
Başbakanın iş adamlarıyla yaptığı konuşma, kurduğu havuz, ATV ve Sabah
gazetesiyle ilgili toplanan paralar ile bu paraların toplanış şekliyle ilgili
hiç fikir beyan etmediniz, montaj demediniz. Şimdi, en son, “Yedirmeyiz.”
dediğiniz Başbakana dayandı. Başbakana dayandığı anda, hepiniz beraber, yine
“Yedirmeyiz, bunlar yalan.” diyorsunuz. Bunun neresi yalan? Nasıl bir yalan?
Eğer siz, bununla ilgili “yalan” diyor iseniz, bu raporlar, yirmi dört saatte
-Amerika’yla aramızda on iki saat fark olmasına rağmen- bu CD Amerika’ya
gidiyor, orada montaj olup olmadığı kontrol ediliyor ve jet hızıyla Türkiye’ye
geliyor. Peki, bu hassasiyetinizi gencecik teğmenlerin sehven telefon
konuşmalarında gösterseydiniz, ıslak imzalar için gösterseydiniz. Generallerin
konuşmaları için ABD’den yardım istemeyi hiç düşünmediniz mi? Yani Türk Silahlı
Kuvvetlerinde bu kadar haksızlıklar yaşanır iken, bu kadar iddialar ortalıkta
dolaşır iken Adalet ve Kalkınma Partisi bu hassasiyeti göstermedi de şimdi
“Oğlum, evdeki paralar ne oldu?”, “Babacığım, hangi paraları soruyorsun?” 
RECEP ÖZEL
(Isparta) – Yalan onlar. Montaj olduğu söyleniyor, hâlâ onun üzerine siyaset
yapıyorsunuz bir de. 
HASAN ÖREN
(Devamla) - “Canım, senin paralarını soruyorum.”
RECEP ÖZEL
(Isparta) – Ayıp ya!
HASAN ÖREN
(Devamla) - “30 milyon euroyu ne yapalım? Elimizde kalan bu.” denen iddialara
niye ayıp diyorsunuz? 
RECEP ÖZEL
(Isparta) – Ayıp tabii. 
HASAN ÖREN
(Devamla) – Dün siz bu iddialarla ilgili söylerken ayıp olmuyor da…
RECEP ÖZEL
(Isparta) – Onca konuşmada montaj olduğu söylendi. Montaj üzerine siyaset
yapıyorsun ya!
HASAN ÖREN
(Devamla) - …şimdi Başbakanla ilgili bu iddialar neden ayıp oluyor? 
RECEP ÖZEL
(Isparta)– Sizin hafızanızda başka bir şey yok mu ya!
HASAN ÖREN
(Devamla) - Niye canınız sıkılıyor? Hani Başbakan ne söylemişti?
RECEP ÖZEL
(Isparta) – Bizim canımız sıkılmıyor, sizin yalanlarınız üzerine canımız
sıkılıyor. 
HASAN ÖREN
(Devamla) - “Hırsızlık oğuldan babaya geçmez, hırsızlık babadan oğula geçer.”
demişti. Başbakan yıllar öncesinden bunu biliyormuş demek ki! 
Şimdi,
isterseniz, bir karşılaştırma yapalım. 
RECEP ÖZEL
(Isparta) – Hasan Ören, çok ayıp ediyorsun, biliyor musun. 
HASAN ÖREN
(Devamla) – Sayın Başbakanın oğluyla olan ilişkileri, telefon konuşmalarıyla
ilgili saatleri TİB’den isteyebilirsiniz, çok uzağa gitmeye gerek yok.
İstersiniz -sabahın sekizi, 11.37, 12.58- aramaların hepsi orada vardır. İtiraz
etmenize gerek yok. Niye itiraz ediyorsunuz? Niye sinirleniyorsunuz? 
RAMAZAN CAN
(Kırıkkale) – Yalan söylüyorsun!
HASAN ÖREN
(Devamla) - O gencecik teğmenler on sekiz ay yatarken, 350 tane numara telefonuna
sehven yazılırken, bu tepkileri niye göstermediniz? Onlar bu memleketin ana
kuzuları değil miydi? Onlar bu memlekette yaşayan, sizin de onlar üzerinde
sorumluluğunuz olan insanlar değil miydi? Oraya geldiği zaman bir şey yok, iğne
size battığı zaman bağırıyorsunuz, haykırıyorsunuz. Bağırmayın. Bağırmaya
hakkınız yok.
RECEP ÖZEL
(Isparta) – Sen yalan konuşuyorsun, doğru konuşmuyorsun. 
HASAN ÖREN (Devamla) - İşte, ortada. Bu iddiaları
açığa çıkarmaya var mısın?
RECEP ÖZEL (Isparta) – Doğru konuşmuyorsun ki.
HASAN ÖREN (Devamla) – Hadi gelin, araştırma
önergesine oy kullanın. Araştırma önergesinde temsil oranında komisyona bütün
partilerden kişiler, milletvekilleri seçiliyor. Hadi gidelim, TİB’e soralım,
milletvekili olarak, komisyon olarak bunları sorma hakkımız var.
Değerli arkadaşlarım, Recep Tayyip Erdoğan, Bilal
Erdoğan; Kemal Kılıçdaroğlu, Kerem Kılıçdaroğlu… Bir tarafta iddia, bu halkın
emeğini ve alın terini çalan Recep Tayyip Erdoğan ve Bilal Erdoğan iddiası, bir
tarafta da Kemal Kılıçdaroğlu ve Kerem Kılıçdaroğlu… Kerem Kılıçdaroğlu da
çalıyor ama o bateri çalıyor arkadaşlar.
Hepinize saygılar sunarım. (CHP sıralarından
alkışlar)
RECEP ÖZEL (Isparta) – Ne kadar komiksin! Bunun
altında ezileceksiniz Sayın Hasan Ören, bunun altında ezileceksiniz, ezileceksiniz.
BAŞKAN - Teşekkür ederiz Sayın Ören.
Aleyhinde, Ankara milletvekili Fatih Şahin… (AK
PARTİ sıralarından alkışlar) 
RECEP ÖZEL (Isparta) – Çıkamayacaksın Manisa
sokaklarına, Manisa sokaklarında gezemeyeceksin. 
HASAN ÖREN (Devamla) – En iyi bildiğiniz şey tehdit
etmek.
BAŞKAN - Sayın Ören…
HASAN ÖREN (Devamla) – En iyi bildiğiniz iş tehdit
etmek, başka bir şeyiniz yok. 
YILMAZ TUNÇ (Bartın) – Geç artık yerine be, geç!
Bağırma!
BAŞKAN - Sayın Ören, teşekkür ediyoruz.
HASAN ÖREN (Devamla) – Memuru tehdit edersiniz,
işçiyi tehdit edersiniz, başka bir şey bilmezsiniz.
RECEP ÖZEL (Isparta) – Kimseyi tehdit etmiyorum
ben. Yalanından dolayı söylüyorum. 
BAŞKAN - Sayın Ören, teşekkür ediyoruz, lütfen
yerinize geçiniz.
YILMAZ TUNÇ (Bartın) – Geç yerine artık yeter be!
Seni mi dinleyeceğiz ya! Abuk subuk konuşmalar! Montajlar üzerinden siyaset
yapıyorsunuz.
MEHMET MUŞ (İstanbul) – İşiniz kasetlere kalmış
sizin de!
BAŞKAN - Buyurun Sayın Şahin. (AK PARTİ
sıralarından alkışlar)
FATİH ŞAHİN (Ankara) – Sayın Başkan, değerli
milletvekilleri; Cumhuriyet Halk Partisi grup önerisi aleyhinde söz almış
bulunmaktayım, hepinizi saygıyla selamlıyorum.
Cumhuriyet Halk Partisi grup önerisi, 17 Aralık
2013 tarihinde başlatılan operasyonların araştırılmasını teklif etmektedir.
Öncelikle, 17 Aralık 2013’te ne oldu?
TUFAN KÖSE (Çorum) – Darbe oldu, kumpas kurdular
size!
FATİH ŞAHİN (Devamla) – 17 Aralık 2013’ten bu yana
bu ülkede neler yaşanmakta, bunları çok açık ve net bir şekilde ortaya koymamız
gerekmekte. 
TUFAN KÖSE (Çorum) – Kumpas kurdular size!
FATİH ŞAHİN (Devamla) – 17 Aralık 2013’te devlet
içerisinde gizlenemeyen –aslında, artık gizlenme ihtiyacı da hissetmeyen- kayıt
dışı neovesayet odaklarının hukuki bir soruşturma kisvesi altında bir darbe
girişiminde bulunduğunu görmekteyiz. (CHP sıralarından gürültüler) 
Türkiye'nin
sorunlarını çözmesinden, Türkiye'nin yüklerinden, prangalarından
kurtulmasından, Türkiye'nin bölgesel ve küresel anlamda iddia sahibi olmasından
rahatsız olanların hizmetkârlığını ve taşeronluğunu yapanların… 
KAMER GENÇ
(Tunceli) – Yani hırsızları yakalama darbe midir?
FATİH ŞAHİN
(Devamla) – …yargı ve emniyet bürokrasisi içerisinde çöreklenmiş bu cuntanın
Türkiye'ye…
VELİ AĞBABA
(Malatya) – Vay, vay, kim getirdi? Onları da mı CHP getirdi? Kim yaptı müdür
onları?
FATİH ŞAHİN
(Devamla) – …Türkiye Cumhuriyeti devletine ve milletimize alçakça bir tuzak
kurmuş olduğunu görmekteyiz. 
VELİ AĞBABA
(Malatya) – Hanefi Avcı’ya o alçakça tuzağı kim kurdu? İlker Başbuğ’a alçakça
tuzağı kim kurdu?
FATİH ŞAHİN (Devamla)
– Türkiye'yi çıkmış olduğu bu kutlu yolculuktan döndürmeyi hedefleyen bu tuzak,
kendi müstakil gündem ve hedefleri olan otonom bir yapı, bir çete tarafından
tertiplenmiştir.
VELİ AĞBABA
(Malatya) – Doğu Perinçek’e alçakça tuzağı kim kurdu? Mustafa Balbay’a alçakça
tuzağı kim kurdu? 
FATİH ŞAHİN
(Devamla) – Sayın Başkan, değerli milletvekilleri…
VELİ AĞBABA
(Malatya) – Tuncay Özkan’a alçakça tuzağı kim kurdu? Mehmet Ali Çelebi’ye
alçakça tuzağı kim kurdu? 
TUFAN KÖSE
(Çorum) – Paraları çete mi koydu oraya?
BAŞKAN – Sayın
milletvekilleri, lütfen dinleyiniz.
FATİH ŞAHİN
(Devamla) – …AK PARTİ iktidarları döneminde kazanan her zaman milletimiz
olmuştur. Bu ülkenin beşerî kaynaklarını, tabii kaynaklarını, on iki yıllık
iktidarımız döneminde her zaman milletimizin hizmeti için kullandık. 
VELİ AĞBABA
(Malatya) – İlker Başbuğ’a o alçakça tezgâhı kim kurdu? Mustafa Balbay’a o
alçakça tezgâhı kim kurdu? 
FATİH ŞAHİN
(Devamla) – Bu kaynaklara el uzatanlara asla izin vermedik, prim vermedik,
müsamaha göstermedik. (AK PARTİ sıralarından alkışlar)
MEHMET GÜNAL
(Antalya) – Sizden olmayanlara!
FATİH ŞAHİN
(Devamla) – Tabii, bu on iki yıllık iktidarımızın bir de kaybedenleri var,
bunları sizlere izah etmeye çalışacağım. 
VELİ AĞBABA
(Malatya) – Pensilvanya’dan randevu alanlar kimlerdi? 
FATİH ŞAHİN
(Devamla) – AK PARTİ iktidarının kaybedenleri kimlerdir? AK PARTİ iktidarının
kaybedenleri, AK PARTİ iktidarından önce vahşice faiz gelirine sahip olan
odaklardır…
VELİ AĞBABA
(Malatya) – Faiz lobisi, faiz lobisi! Porno lobisi!
FATİH ŞAHİN
(Devamla) – …terörden nemalanan şer odaklarıdır. Terörden, kandan ve
gözyaşından beslenen bu şer odakları, AK PARTİ iktidarı döneminin
kaybedenleridir. 
VELİ AĞBABA
(Malatya) – Ne faiz lobisi, esas hayırsız evlat lobisi!
MEHMET MUŞ
(İstanbul) – Sen bütçeden anlamazsın Veli Ağbaba, dinle öğren! 
FATİH ŞAHİN
(Devamla) – Tekel oluşturan sermaye grupları, ülkenin kaynaklarının kendilerine
peşkeş çekilmesine, kendilerine aktarılmasına, kendilerine hortumlanmasına
alışmış olan çıkar gruplarıdır AK PARTİ döneminin kaybedenleri. 
TUFAN KÖSE
(Çorum) – Ayakkabı kutularını kim koydu oraya?
FATİH ŞAHİN
(Devamla) – 2002 öncesinde topluma, siyasete manşetleriyle, dezenformatik
haberleriyle yön veren medya gruplarıdır AK PARTİ iktidarlarının kaybedenleri.
Medeniyet köklerimize, tarihimize, kültürümüze vurgu yapmamızdan, tarihimizden,
yaşadığımız bu topraklardan, Anadolu’dan, Trakya’dan aldığımız güçle siyaset
üretmemizden rahatsız olanlardır AK PARTİ iktidarının kaybedenleri. 
VELİ AĞBABA
(Malatya) – Tarihimizde yolsuzluk, hırsızlık yok, tarihimizi karıştırma!
Tarihimizde ayakkabı kutusu yok, yapma bunu!
FATİH ŞAHİN
(Devamla) - Dünya coğrafyasının çok farklı yerlerinde mağdur, mazlum halkların
ümidi olmamızdan, “Suriye” dememizden, “Filistin” dememizden, “Myanmar”
dememizden rahatsız olanlardır AK PARTİ döneminin kaybedenleri. Ve bu dönemin
bir kaybedeni daha var, burası çok önemli: Devlet içerisinde istediği gibi
örgütlenemeyen, devleti ele geçirme sevdasını…
KAMER GENÇ
(Tunceli) – Sana yanlış anlatmışlar, yanlış!
FATİH ŞAHİN
(Devamla) - …gerçekleştiremeyen çetelerdir AK PARTİ iktidarının kaybedenleri.
(AK PARTİ sıralarından alkışlar) 
Kendi şahsi
menfaatlerini, kendi ailesinin, kendi sermaye grubunun…
VELİ AĞBABA
(Malatya) – Aman, alınırlar, söyleme öyle! AKP alınır, söyleme öyle!
MEHMET MUŞ
(İstanbul) – Veli, dinle, dinle, dinle de öğren. Anlamazsın sen bunlardan!
FATİH ŞAHİN
(Devamla) - …kendi oligarkının çıkarlarını milletin menfaatinin üstünde
görenler ile kendi cemaatinin, kendi camiasının çıkarlarını milletin
menfaatlerinin üzerinde görenler…
VELİ AĞBABA
(Malatya) – Vallahi işiniz zor, Allah size yardım etsin! Zor, işiniz zor, Allah
yardımcınız olsun!
FATİH ŞAHİN
(Devamla) - …17 Aralıktan itibaren ve onun öncesindeki dönemde bir iş birliği
içerisine girmişlerdir. Bu iş birliğini biz 7 Şubatta gördük, bu iş birliğini
Gezi olaylarında, ODTÜ olaylarında gördük…
VELİ AĞBABA
(Malatya) – Ne zor işleri var be, ne zor be!
FATİH ŞAHİN
(Devamla) - …ve en son olarak da somut ve müşahhas olarak, net olarak 17 Aralık
olaylarında gördük. 
Demokratik
yollar ile AK PARTİ iktidarını engelleyemeyenlerin, siyasetten, dolayısıyla
milletten ümidini kesenlerin yargı-emniyet darbesi ile AK PARTİ iktidarını,
millet tarafından seçilmiş meşru hükûmeti alaşağı etmeye niyetlendiklerini görmekteyiz.

AHMET TOPTAŞ
(Afyonkarahisar) - Ayakkabı kutularıyla mı?
TUFAN KÖSE
(Çorum) – Yahu millet “Soyun.” mu dedi size?
FATİH ŞAHİN
(Devamla) - Kaybedenler kulübünün devlet içine çöreklenmiş çeteyi tetikçi
olarak kullanmak olduğunu görmekteyiz. Bu tetikçilere odaklanarak bu
tetikçilerin arkasındaki iradeyi, güç odaklarını, güç merkezlerini asla ve asla
gözden kaçırmamalıyız. 
Bu kirli
ittifakın ortaklarının gözü kendi menfaatleri için Türkiye’yi gözden çıkaracak
kadar dönmüştür, gözlerini bu derecede kan bürümüştür bu ortakların. Bu kirli
ittifakın ortakları hiçbir hukuki, hiçbir ahlaki, hiçbir insani sınır
tanımamaktadırlar. 
KAMER GENÇ
(Tunceli) – Yahu müteahhitler “Bir milyon dolar verdim.” diyorlar ya. 
FATİH ŞAHİN
(Devamla) - Bu ittifakın son müsameresi geçtiğimiz günlerde ahlaksızca
montajlanmış, tamamen gerçek dışı bir ses kaydıdır. Başbakanımız ile oğlu
arasında geçtiği iddia edilen bu konuşma kaydının ucuz ve ilk dinlemede dahi
anlaşılabilecek basitlikte bir montaj olduğu aşikârdır, tartışmasızdır. Bu
konuşma kaydı kendi içerisinde çelişkilerle doludur. Konuşmaların geçtiği
tarihin, konuşmaların geçtiği saatlerin Sayın Başbakanımızın o tarihteki
çalışma programıyla hiç de örtüşmediği çok net bir şekilde, verilerle rasyonel
bir şekilde ispatlanmış, ortaya konmuştur. Belli ki gündem değiştirmek amacıyla
bu kaset, alelacele bir yerlerde, bir masa başında, bir stüdyoda üretilmiştir.
(CHP sıralarından gürültüler)
ALİ ÖZGÜNDÜZ
(İstanbul) – Değil, değil. Gelin, araştıralım. Samimiyseniz gelin soruşturma
komisyonu kuralım.
FATİH ŞAHİN
(Devamla) – Örneğin, ilk konuşma kaydının olduğu söylenen saat -burayı lütfen
dinleyin, çok rasyonel, çok gerçek bir şey söylüyorum- Başbakanımızın Şebiarus
törenlerinde yapmış olduğu açılış konuşmasına tekabül etmektedir. Bir diğer
konuşması salon konuşmasına denk gelmektedir ki bu konuşmalar birçok televizyon
tarafından kamuoyuna canlı bir şekilde aktarılmıştır. 
ALİ ÖZGÜNDÜZ
(İstanbul) – Sabah 8’de konuşuyor, 8’de Şebiarus yok.
FATİH ŞAHİN
(Devamla) – Başbakanımızın bu montajdaki konuşmalarının neredeyse tamamı kesik
kesik cümlelerden ve kelimelerden ibarettir. 
VELİ AĞBABA
(Malatya) – Şebiarus’u boş ver, sabah konuşmasını ver, 08.02!
FATİH ŞAHİN
(Devamla) – Bu konuşmada arka arkaya birkaç cümle kuruluyor değildir. 
SAKİNE ÖZ
(Manisa) – Siz neyi kamufle etmeye çalışıyorsunuz?
VELİ AĞBABA
(Malatya) – Yandaş medya onu da canlı verir hemen.
MEHMET MUŞ
(İstanbul) – Veli, öğren öğren, dinle, öğren bunları.
FATİH ŞAHİN
(Devamla) – Bu da şunu çok net bir şekilde ortaya koymaktadır ki bu konuşma ses
parçalarının eklenmesi suretiyle oluşturulmuştur ve çok acemice yapıldığı için
bazı ses parçaları bu konuşmanın içerisinde yer almıştır. 
VELİ AĞBABA
(Malatya) – İyi ki ayıkmışlar da canlı vermemişler; sabah 08.02!
FATİH ŞAHİN
(Devamla) – Ses kaydı Başbakanımızın farklı tarihlerde yaptığı konuşmaların
birleştirilmesi suretiyle üretilmiştir. Konunun uzmanlarının görüşü budur. 
ALİ ÖZGÜNDÜZ
(İstanbul) – Nereden aldınız bu raporu? Uzman görüşü mü var? Bize de gönderin
bu raporu.
FATİH ŞAHİN
(Devamla) – Hatta, uzman olmaya gerek yok, bu kayıtları dinleyen hemen herkesin
ilk intibaı, ilk izlenimi bu olmuştur. Bu kaset komplosu tutmamıştır, bundan
sonra da tutması asla mümkün değildir. 
MEHMET MUŞ
(İstanbul) – Anayasa Mahkemesi gibi oldu. Kanun yayımlanmadan Anayasa
Mahkemesine gitti birileri! Buna da hemen atladılar.
FATİH ŞAHİN
(Devamla) – Dinleme skandalını gündemden düşürmek için sergilenen bu tiyatro
fiyaskoyla sonuçlanmıştır. 
Sayın Başkan,
değerli milletvekilleri; son dönemde yaşanan olayların hedefinde yalnızca AK
PARTİ, yalnızca AK PARTİ Hükûmeti yoktur, bu operasyonların hedefinde Türkiye
Cumhuriyeti devleti vardır, aziz milletimiz vardır, topyekûn siyaset kurumu
vardır. Burada siyaset kurumuna çok önemli bir vazife, çok önemli bir görev
düşmektedir. Ancak, bazı siyasetçilerin, bazı siyaset gruplarının bu tuzağa
düştüğünü görmekteyiz.
VELİ AĞBABA
(Malatya) – İşiniz zor, zor! Vallahi, dünyanın en zor işi; yolsuzluk,
hırsızlık. Zor, zor, işiniz zor, kolay değil vallahi, çok zor!
FATİH ŞAHİN
(Devamla) – Ara rejim sevdalarınızın depreştiğinin farkındayız. “Acaba bir
karambol oluşur, acaba bir kaos oluşur, kaotik ortam oluşur da bize de bir
koltuk düşer mi?” sevdasıyla bu açıklamaların üzerine Hükûmetin meşruiyetini
kaybettiğini ifade etme durumuna, çukuruna düşmüş bulunmaktasınız. İşte, sizin
demokratlığınız budur, işte sizin vatanperverliğiniz budur.
SÜLEYMAN ÇELEBİ
(İstanbul) – Allah ıslah etsin!
FATİH ŞAHİN
(Devamla) – Önümüzdeki on altı aylık süreç içerisinde milletimizin önüne 3 kez
sandık koyacağız.
VELİ AĞBABA
(Malatya) – Allah ıslah etsin, Allah ıslah etsin hakikaten!
FATİH ŞAHİN
(Devamla) – Gelin, kozumuzu sandıkta paylaşalım.
MEHMET MUŞ
(İstanbul) – Hadi, hadi Veli, hadi!
FATİH ŞAHİN
(Devamla) – Bir ihtilafımız, bir sorunumuz varsa gelin, milletimizin
hakemliğinde çözelim sorunlarımızı. (AK PARTİ sıralarından alkışlar)
Çok önemli bir
soru var: Türkiye’yi nüfuz edilemeyen, kontrol edilemeyen, kapalı, karanlık,
hiyerarşik vesayet odakları mı yönetecektir, yoksa milletin seçtiği siyasetçiler
mi yönetecektir? Hiç şüphesiz ki siyasetçiler yönetmelidir.
İZZET ÇETİN
(Ankara) – Hep ağlayın, hep ağlayın!
GÖKCEN ÖZDOĞAN
ENÇ (Antalya) – Ağlayan sizsiniz, biz mi ağlıyoruz? Siz ağlıyorsunuz.
FATİH ŞAHİN
(Devamla) – Biz Türkiye’yi yönetme iradesini…
(Mikrofon
otomatik cihaz tarafından kapatıldı)
FATİH ŞAHİN
(Devamla) – …bugüne kadar hiçbir sermaye grubuyla, hiçbir medya grubuyla,
hiçbir çeteyle, örgütle paylaşmadık, bundan sonra da paylaşmayacağımızı ifade
ediyoruz. (AK PARTİ sıralarından alkışlar)
BAŞKAN –
Teşekkür ederiz Sayın Şahin.
FATİH ŞAHİN
(Devamla) – Hiçbir kuru gürültüye pabuç bırakmayacağımızı bir kez daha altını
çizerek ifade ediyor, bu Meclis araştırma önergesinin aleyhinde oy
kullanacağımızı ifade ediyor, saygılar sunuyorum. (AK PARTİ sıralarından
alkışlar)
VELİ AĞBABA
(Malatya) – Bravo, bravo!
BAŞKAN –
Teşekkür ediyoruz Sayın Şahin.
MEHMET AKİF
HAMZAÇEBİ (İstanbul) – Sayın Başkan…
BAŞKAN –
Buyurunuz Sayın Hamzaçebi.
HAMZA DAĞ
(İzmir) – Daha süre bitmeden zıpladınız ya! Ne kadar zorunuza gitti!
GÖKCEN ÖZDOĞAN
ENÇ (Antalya) – Sandık, bunun şeyi sandık! Sandık gelecek, dertler bitecek!
MEHMET AKİF
HAMZAÇEBİ (İstanbul) – Efendim, sayın konuşmacı konuşmasında Sayın Başbakanın
meşruiyetinin yitirildiği konusundaki iddiayı ortaya koyan Cumhuriyet Halk
Partisi Grubunu kaos yaratmayı istemekle ve bu yaratılacak olan kaosla bir
koltuk kapmayı düşünmekle itham etmiştir. Gerçeğe aykırı bu itham nedeniyle,
69’uncu maddeye göre söz istiyorum efendim.
BAŞKAN –
Buyurunuz efendim. (CHP sıralarından alkışlar)
YILMAZ TUNÇ
(Bartın) – Gerçeğe aykırı değil Sayın Başkanım.
IX.- SATAŞMALARA İLİŞKİN KONUŞMALAR
1.- İstanbul Milletvekili Mehmet Akif Hamzaçebi’nin,
Ankara Milletvekili Fatih Şahin’in CHP grup önerisi üzerinde yaptığı konuşması
sırasında CHP Grubuna sataşması nedeniyle konuşması

MEHMET AKİF
HAMZAÇEBİ (İstanbul) – Sayın Başkan, değerli milletvekilleri; biz Sayın
Başbakanın, oğluyla arasında geçtiği iddia edilen… “İddia edilen” diyorum,
hukuken böyle konuşmak zorundayım.
HAMZA DAĞ
(İzmir) – Niye yayınladınız o zaman grupta? 
RECEP ÖZEL
(Isparta) – Niye yayınladınız?
MEHMET AKİF
HAMZAÇEBİ (Devamla) – Saygısızlık yapmazsan…
HAMZA DAĞ
(İzmir) – Saygısızlıkla ilgisi yok.
MEHMET AKİF
HAMZAÇEBİ (Devamla) – Beni dinle. (Gürültüler)
HAMZA DAĞ
(İzmir) – Onu yayınlaman en büyük saygısızlık, en büyük saygısızlık senin
yayınlaman!
MEHMET AKİF
HAMZAÇEBİ (Devamla) – Saygısızlık yapma, saygısızlık yapma! (Gürültüler)
MEHMET MUŞ
(İstanbul) – Başka kasetler var, onları da yayınlayın!
BAŞKAN – Devam
ediniz Sayın Hamzaçebi.
MEHMET AKİF
HAMZAÇEBİ (Devamla) – Şimdi…
HAMZA DAĞ
(İzmir) - Genel Başkanına söyleseydin “Bunlar iddiadır.” diye,
“Yayınlamayalım.” deseydin. 
MEHMET AKİF
HAMZAÇEBİ (Devamla) – Siz istediğiniz kadar laf atın.
Şimdi, buraya
çıkan…
HAMZA DAĞ
(İzmir) – Diyemezsin! Diyemezsin! “Diktatör” diyorsunuz…
MEHMET AKİF
HAMZAÇEBİ (Devamla) – …konuşmacılar, Sayın Başbakanla oğlu arasında geçen
konuşmanın, doğal olarak, Sayın Başbakan tarafından “montaj” olarak
nitelendirilmiş olması nedeniyle “montaj” olduğunu söyleyecekler. 
ALİ AYDINLIOĞLU
(Balıkesir) - Değil mi montaj?
MEHMET AKİF
HAMZAÇEBİ (Devamla) – Ama insan Başbakanı savunmaya çalışırken biraz dersini
çalışır, ona göre çıkar. “17 Aralıkta Sayın Başbakan Şebiarus törenlerindeymiş.
Dolayısıyla, Şebiarus törenlerinde olan Başbakanın bu konuşmayı yapması mümkün
değil.”
YILMAZ TUNÇ
(Bartın) - 17 Aralıkta demedi ya, o iddia edilen montajla ilgili…
Çarpıtıyorsun.
MEHMET AKİF
HAMZAÇEBİ (Devamla) – Şimdi, bu konuşmayı yapan kişi İnternet’e girse,
Başbakanlığın sitesine girse Başbakanın Şebiarus’daki konuşmasının saat kaçta
olduğunu görebilir.
MEHMET GÜNAL
(Antalya) – 13.48’de. 
MEHMET AKİF
HAMZAÇEBİ (Devamla) – Evet, çok güzel, çok güzel.
Sabah, ne zaman
arıyor Sayın Başbakan oğlunu? Sabah sekizde. İkinci arama ne zaman? Saat on
biri geçe. Başbakan Ankara’da daha, Şebiarus’a gitmemiş. Üçüncü konuşmayı ne
zaman yapıyor? Gece, Şebiarus saatinde değil. 
Bakın, Başbakanı
savunayım derken Başbakanın bu konuşmaları yaptığını teyit etmiş oldunuz.
RECEP ÖZEL
(Isparta) – Hiçbir teyit eden yok. Ne biçim çarpıtıyorsunuz ya, bravo size!
MEHMET AKİF
HAMZAÇEBİ (Devamla) – Doğruyu söylemiyorsunuz. Biraz önce bir çukura düşmekten
bahsediyordunuz, o sözünü ettiğiniz çukura siz düştünüz. (Gürültüler) 
RECEP ÖZEL
(Isparta) - Hadi oradan be!
MEHMET AKİF
HAMZAÇEBİ (Devamla) – Sayın Başbakan zaten o çukurda, çıkmak için çabalıyor.
Çıkmasını arzu ederim ama çıkmasını mümkün görmüyorum. 
Teşekkür ederim.
(CHP sıralarından alkışlar) 
RECEP ÖZEL
(Isparta) – Allah, Allah!
BAŞKAN –
Teşekkür ederiz Sayın Hamzaçebi.
HASAN ÖREN
(Manisa) – Sayın Başkan…
BAŞKAN –
Buyurunuz Sayın Ören. 
HASAN ÖREN (Manisa) – Çıkan hatip yaptığım
konuşmayla ilgili yalan ve yanlış bilgi aktardığımı söyledi… 
RECEP ÖZEL (Isparta) – Evet.
HASAN ÖREN (Manisa) – …şahsımla ilgili. İç Tüzük’ün
69’uncu maddesine göre söz istiyorum.
FATİH ŞAHİN (Ankara) – Ben hatiple ilgili hiçbir
şey söylemedim Sayın Başkan. 
HAMZA DAĞ (İzmir) – Sayın Başkan, hiçbir şey
konuşulmadı ki.
MEHMET MUŞ (İstanbul) – Sataşma yok ki.
HAMZA DAĞ (İzmir) – Vallahi helal olsun, çok
tarafsız yönetiyorsunuz!
BAŞKAN – Buyurunuz Sayın Ören.
2.- Manisa Milletvekili Hasan Ören’in, Ankara
Milletvekili Fatih Şahin’in CHP grup önerisi üzerinde yaptığı konuşması
sırasında şahsına sataşması nedeniyle konuşması

HASAN ÖREN (Manisa) – Sayın milletvekilleri,
tahmin ediyorum, çıkan arkadaşımız, Erdoğan Bayraktar’ın eline verilen o istifa
dilekçesinin Başbakanı korumayla ilgili gerekçesini okur gibi -kendisinin eline
verilmiş- geldi burada bunu okudu. 
FATİH ŞAHİN (Ankara) – “İşsizliği” ne yapıyorsun,
sizin elinize mi veriyorlar öyle! Sizin demek ki elinize veriyorlar. 
HASAN ÖREN (Devamla) - Vekil olarak bunun dışında
yapacağınız bir şey yok. (AK PARTİ sıralarından gürültüler)
Peki, siz bu “paralel devlet” dediğiniz, siz bu
“cemaat” dediğiniz, siz bu örgütle iç içe değil miydiniz? Bu kasetler dün sizin
işinize yarar iken Gaziantep mitinglerinde Başbakan bunları anlatır iken
problem yoktu. O zaman cemaatle hizmet alışverişinde bulunuyordunuz. Şimdi,
cemaat bu usulsüzlükleri, bu yolsuzlukları, bu hırsızlıkları iddia üzerine
ortaya çıkardığından dolayı kızıyorsunuz. Niye kızıyorsunuz? İstediğini siz
verdiniz. Siz demediniz mi, siz söylemediniz mi “Ey Hoca Efendi, Türkiye’deki
topraklar seni bekliyor, Türkiye sana hasret, gel.” diyen siz değil misiniz?
GÖKCEN ÖZDOĞAN ENÇ (Antalya) – Hâlâ bekliyoruz.
RECEP ÖZEL (Isparta) – Hâlâ bekliyoruz ya, hâlâ
gelsin diyoruz.
HASAN ÖREN (Devamla) – O söylediğiniz cemaat şimdi
örgüt mü oldu? Kendi kendinize çelişkiye düşmeyin. Bu hırsızlıkla ilgili, bu yolsuzlukla
ilgili…
MUHAMMET BİLAL MACİT (İstanbul) – Siz ne diyordunuz
dün onlarla ilgili peki?
HASAN ÖREN (Devamla) – …30 Mart sandıklarında bunun
hesabını vereceksiniz. Başbakan da Bilal Erdoğan da hakkındaki iddialarla
ilgili konuları… Bu araştırma komisyonuna verin oylarınızı, kuralım bu
araştırma komisyonunu gerçekleri hep beraber görelim. Arzu ediyor iseniz
paralel devletle ilgili de ayrıca bir araştırma komisyonu kuralım, sizi
düştüğünüz bu batağın içerisinden çıkarma görevini de…
RECEP ÖZEL (Isparta) – Hadi oradan be, kim batağın
içerisinde!
HASAN ÖREN (Devamla) – …bu muhalefet üstlensin ve
yerine getirsin.
Teşekkür ederim. (CHP sıralarından alkışlar)
FATİH ŞAHİN (Ankara) – Sayın Başkan…
BAŞKAN – Lehinde Antalya Milletvekili Mehmet Günal.

Bir dakika Sayın
Günal.
FATİH ŞAHİN
(Ankara) – Sayın Başkan, özür dilerim, herhâlde ifade etmeme gerek yok. Elime
bir metnin tutuşturulduğunu ifade etti. Bu, açık bir sataşmadır, cevap vermek
istiyorum.
BAŞKAN - Bir
dakika Sayın Günal, görmedim Sayın Şahin’i.
Bir dakikanızı
rica edebilir miyim Sayın Günal.
RECEP ÖZEL
(Isparta) – Mehmet Bey, sizinle alakalı değil.
MEHMET GÜNAL
(Antalya) – Yani güzel de Sayın Başkanım, metnin tutuşturulması sataşma mı, ben
onu anlamadım da onu dinliyorum.
RECEP ÖZEL
(Isparta) – Sataşma, sataşma…
BAŞKAN – Şimdi,
ne dediğini tam ben duyamadım Sayın Günal, onun için kusura bakmayın.
Ne dediğinizi
ben anlayamadım Sayın Şahin.
FATİH ŞAHİN
(Ankara) – Sayın Başkan, elime bir metin tutuşturulduğunu ve bunu burada
okuduğumu ifade etti. Bu açıkça bir sataşmadır, 69’uncu maddeye göre söz
istiyorum.
BAŞKAN –
Buyurunuz Sayın Şahin. (AK PARTİ sıralarından alkışlar)
FATİH ŞAHİN
(Ankara) – Teşekkür ederim.
3.- Ankara Milletvekili Fatih Şahin’in, Manisa
Milletvekili Hasan Ören’in sataşma nedeniyle yaptığı konuşması sırasında
şahsına sataşması nedeniyle konuşması

FATİH ŞAHİN
(Ankara) – Biz, on iki yıl boyunca, bu kürsüde her zaman milletimizin sesi
olduk, her zaman milletimizin menfaatlerinin takipçisi olduk. Dönün, kendi
siyasi geçmişinize, tarihinize bakın. 

AHMET TOPTAŞ
(Afyonkarahisar) – Önce kendi menfaatinizin… 
FATİH ŞAHİN
(Devamla) – 1960 darbesini gerçekleştirenlerin peşinden nasıl koştuysanız,
nasıl dezenformasyonla, yalanla, karalamayla 1960 darbesini
gerçekleştirdiyseniz… (CHP sıralarından gürültüler)
AHMET TOPTAŞ
(Afyonkarahisar) – 1960 darbesinde de…
MEHMET MUŞ
(İstanbul) - Kâğıttan kaplana sorun, kâğıttan kaplana!
FATİH ŞAHİN
(Devamla) – …bugün de aynı şekilde… 
MEHMET MUŞ
(İstanbul) - İçinizdeki kâğıttan kaplanlara sorun! 
FATİH ŞAHİN
(Devamla) – …bileğimizi bükememenin kırıklığı… 
MEHMET MUŞ
(İstanbul) - İçinizdeki kâğıttan kaplanlara sorun!
AHMET TOPTAŞ
(Afyonkarahisar) – Para kasalarını söyle!
FATİH ŞAHİN
(Devamla) – …ezikliği içerisinde gelip burada bize ve milletimize hakaret
ediyorsunuz. 
AHMET TOPTAŞ
(Afyonkarahisar) – Para kasalarını söyle!
FATİH ŞAHİN
(Devamla) – Biz, milletimizin menfaatlerinin koruyucusu, kollayıcısıyız. (CHP
sıralarından gürültüler)
BAŞKAN – Lütfen,
sessiz dinleyiniz.
AHMET TOPTAŞ
(Afyonkarahisar) – Hamam keselerindeki paraları söyle, bırak öbür şeyi!
FATİH ŞAHİN
(Devamla) – Saygıdeğer milletvekilleri, bu devlet içerisinde çöreklenmiş, bu
asalak, bu taşeron örgütü deşifre etmek, etkisiz hâle getirmek, tasfiye etmek;
millet önünde, devlet önünde, hukuk önünde, tarih önünde bunlardan hesap
sormak, bizim en büyük sorumluluğumuzdur. 
HASAN ÖREN
(Manisa) – Cemaatin ne ilgisi var?
FATİH ŞAHİN
(Devamla) – Bu sorumluluğumuzu da yerine getireceğiz. Daha tarih olmamış, çok
yakın geçmişteki birçok karanlık olayın nasıl aydınlatıldığını, önümüzdeki
günlerde hep beraber göreceğiz. Gelin, hep beraber siyaset kurumuna sahip
çıkalım… 
ALİ ÖZGÜNDÜZ
(İstanbul) – Gelin, soruşturma komisyonu kuralım, soruşturalım!
FATİH ŞAHİN
(Devamla) – …bu ülkenin menfaatlerini koruyalım diyorum, teşekkür ediyor,
saygılar sunuyorum. (AK PARTİ sıralarından alkışlar)
BAŞKAN –
Teşekkür ediyoruz Sayın Şahin.
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Manisa Milletvekili Hasan Ören ve 21
milletvekili tarafından yolsuzluk ve rüşvet olayları ile bu olayların ülkeye
verdiği zararların araştırılarak alınması gereken önlemlerin belirlenmesi
amacıyla 27/1/2014 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 26 Şubat 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)

BAŞKAN –
Buyurunuz Sayın Günal.
VELİ AĞBABA
(Malatya) – Sayın Başkan, Dombra’yı bile çalmışlar.
MEHMET GÜNAL
(Antalya) – Geçeyim mi Başkanım, var mı başka bir şey?
BAŞKAN –
Buyurunuz efendim, buyurunuz.
Buyurunuz Sayın
Günal.
MEHMET GÜNAL
(Antalya) – Teşekkür ederim Sayın Başkan.
Değerli
milletvekilleri, hepinizi saygıyla selamlıyorum.
Değerli
arkadaşlar, önemli bir konu konuşuyoruz ama işi böyle, bir karşılıklı sataşma,
savunma, açıklama modundan ziyade işin ne olduğuna bakarak karar vermemiz
lazım. Bir araştırma önergesi açılması demek, doğrudan isnat edilen şeyi kabul
etmek demek değildir; tam tersine, o konuda eğer bir sıkıntı yoksa araştırılır
-daha önce onlarca defa yapılmıştır- raporu hazırlanır, konulur, bir kere ona
önce hepimizin bir kanaat getirmesi lazım. Burada söylenen şey: “Bir grup
önerisi gelmiş, bu konu önemlidir, araştıralım.” deniliyor.
Şimdi, tabii ki
17 Aralıktan bu tarafa olan şeyler hiçbirimizin tasvip edeceği ya da kolayca
kabulleneceği şeyler değil, sizler için de aynısı geçerli. Ben, şimdi size
teknik şeyler soracağım yani işin içeriğine -herkes dinlediği için- oralara
girmiyorum, anlamadığım noktaları soracağım; arkadaşlarım da söylerse sataşmak
yerine, bildikleri varsa, bana bilgi verirlerse -buradan veya özel olarak-
memnun olurum, dün akşam bir kısmını değerli bakanlarımıza da sordum. Aslında,
en son okuyacağım bir şey vardı ama baştan size bir pasaj okuyacağım, sonra
kimin söylediğini söyleyeceğim; benim sözüm değil, kayda geçmesi için
söylüyorum, diyor ki: “Tarih, 17 Aralık 2013 tarihini paralel devletin
tasfiyesinin başladığı süreç veya Tayip Erdoğan’ın kendisine karşı darbeyi
önleme tarihi olarak kaydetmekten ziyade, Tayip Erdoğan’ın sivil darbesi olarak
kayda geçirecektir.” Bunun arkasından da bu olanları sıralayıp HSYK, İnternet
ve MİT Yasası’nın Türkiye’yi bir muhaberat devletine dönüştürerek her türlü
kurumu ve bireyi MİT’e “online” olarak bağımlı hâle getireceğini içeren bir
tasarı olarak bunların sivil darbenin istinat duvarları olduğunu söylüyor. Kim
söylüyor? Şimdi “paralel devlet” diye kavga ettiğiniz cemaat gibi, geçmişte
beraber olduğunuz Cengiz Çandar söylüyor. Şimdi, işin özeti, karşı savunma ve
saldırı silahlarının donanımı olarak burada bir sürü kanunu çıkarıyoruz.
Değerli
arkadaşlar, onun için, Sayın Şahin “Konya’daymış.” dedi. Ben hemen tıkladım,
baktım; 17 Aralık tarihi, Başbakan canlı yayında, Kanal 24 ve TGRT’nin yayına baktım, ikisi de
13.48’de başlıyor; 13.48, öğlen. Şimdi, bunlarla şeyi anlatamayız, onu
konuşmayın, içeriğini konuşun. Konya’dan da konuşulur telefonla, Ankara’dan da
konuşulur. “Bunun içeriği doğru değildir, zinhar böyle hiçbir konuşma
geçmemiştir. Sayın Başbakan ne o gün oğluyla konuşmuştur ne başkasıyla
konuşmuştur.” deyin. Yani Konya’daydı, şuradaydı buradaydı demenin bir
açıklaması yok, onu tartışmayalım. Yani teknoloji var, dünyanın öbür tarafından
da olsa arayabiliriz. 
Bakın, şimdi ben size teknik soru
soracağım, onun için diyorum işin tekniğine bakalım diye. Açınca görünüyor,
bütün arkadaşlarımız uzman oldular maşallah! “Bu montaj.” Montaj nedir? Dün
gece sordum, Sayın Bakandan cevap alamadım, her şeye cevap veriyordular.
Televizyon kapalı olduğu için, sizler de bir kısmınız olmadığı için buradan
göremediniz. Montaj nedir? Diyor ki: “Ayrı ayrı parça, kayıt ve görüntüleri
birleştirerek kullanılacak işe uygun hâle getirme veya “assembly” etme,
parçaları birleştirme, montaj sanayisi.” gibi şeyler söylüyor. Bakıyorum,
sinemada var, fotoğrafta var, görüntüde var ama “seste montaj” diye bir şey
duymadım yani montaj demek başka bir şey. Şunu diyeceksiniz: “Kardeşim, bunun
içeriği yanlıştır, yalandır, iftiradır.” 
ŞUAY ALPAY (Elâzığ) – Yalandır,
yanlıştır!
MEHMET GÜNAL (Devamla) - “Bu bir
montajdır.” Olabilir.
Konuşmanın bir kısmını kesmiş
olabilir, bir kısmını, işine gelen kısmını koymuştur, o başka bir şey. Bir şey
söylüyorum, teknik olarak tartışmamız gereken konuyu söylüyorum. 
İkincisi, dünden beri konuşuyoruz.
Burada ne diyoruz: “Yolsuzluk ve rüşvet operasyonu.” Şimdi, Sayın Başbakan…
Tanımla ilgili soracağım dedim ya, benimkiler teknik, siyasi kısmını
konuşmuyorum, herkes konuşuyor. “Yolsuzluk” tanımı yapmış Sayın Başbakan: “Ben
yolsuzluk deyince şunu anlarım: Devletin kasası soyuluyor mu, soyulmuyor mu?”
Yani “Devletin kasasından çıkmayıp… Biz özel sektöre kolaylaştırma yaptığımız
takdirde, bazı işleri kolay yoldan yapıverirsek, usulsüzlük yaparsak bu
yolsuzluk olmaz.” diyor. Peki, elinde kullandığın… Sen Başbakan olmasan, sen
bakan olmasan o işleri kolaylaştırma şansın var mı, yok. Kolaylaştırdığın
insana kolaylık sağlarken karşılığını alıyor musun? O zaman “usulsüzlük”
diyelim, “rüşvet” demeyelim. O yolsuzluk olmaz mı usulsüzlük olduğu zaman?
KAMER GENÇ (Tunceli) – Gayrimeşru
kazanç.
MEHMET GÜNAL (Devamla) - Yapmamanız
gereken bir şeyi hatıra binaen bile yapsanız bu bir yolsuzluk mudur, illa ki
para mı olması gerekiyor? Kardeşiniz için yaptınız, usulen mümkün değil, hukuken
mümkün değil; bu yolsuzluk değil midir?
Üçüncü bir soru:
Arkadaşlarımızın hepsi dünden beri konuşuyor, teknik tanım, kriptolu
telefonlar… Bugün de TÜBİTAK açıklama yapmış. “Kriptolu telefon” ne demek?
Başbakan açıklayınca dün grup konuşmasında, siz de oradaydınız galiba, dedi ki:
“Kriptolu telefonlarımızı bile dinlemişler. Bunlar bu kadar alçak.” E, şimdi,
ben bakıyorum o zaman, Sayın Başbakan -soruyorum kendisine, size, bilenlere;
hepiniz biliyorsunuz- kriptolu telefonlarla mı konuşmuş, onları mı dinlemişler
-ki kendisi söylüyor- bu yapılan montajlar o dinlemelerin içinden mi alınmış,
onun için mi kızıyor; TÜBİTAK’taki BİLGEM’in Başkanını bundan dolayı mı almış?
Yoksa açıklandığı gibi, daha önceden gelen “Böceklerle ilgili rapora ben
müdahale etmedim.” diyor. Peki “Kriptolu telefonlarım dinlendi.” diye dün ayağa
kaldırmak, herkesi töhmet altında bırakıp, buradaki insanları… 
Bugün sabah
Sayın Bakanın açıklaması var burada, Sayın Işık açıklama yapmış: 5 kişi
hakkında soruşturma, şunlar alındı, bunlar yapıldı… Ne zaman? “Önceden bir
talimat vermiştim ama onun devamı.” diyor. 
Şimdi, tersinden
baktığınız zaman “Benim kriptolu telefonlarımı dinlemişler.” demek bu
dinlemenin kısmen doğru olduğunu gösteriyor mu? İçeriğini tartışmıyorum bakın,
ben teknik konuşuyorum hâlâ. Bunun üstünden de TÜBİTAK’takileri, MAM’ın
başındaki insanı alıyorsanız… Ha, bu, şu demektir: “Bize güvenilir telefon
vermişlerdi, konuşuyorduk; bu da güvenilir değilmiş.” sonucu çıkıyor buradan. 
Hayır, soruyorum
şimdi, anlatın burada, benim anladığımı söylüyorum: Neden o zaman bugün
TÜBİTAK’ta birkaç kişi birden görevden alınıyor, bu kriptolu telefon işi nedir,
herkese kaç tane verilir, Başbakana kaç tane vermişlerdir, oğlunda da var mıdır
diye ben merak ediyorum; ben orasına bakarım. İçeriğini yine teknik olarak
mahkemeler inceler, montaj olup olmadığına… Teknik konular, bilirkişi… Nasıl ki
hani incelemişlerdi, hatırlarsınız CD’nin içerisinde çıkmıştı, TÜBİTAK’ın da
raporu vardı ama hani mahkeme bunu dikkate almamıştı; geçmiş tarihli
programlara gelecek tarihli yüklemeler yapıldığı zaman da bilirkişi incelemişti
hatırlarsanız. Dolayısıyla, burada mahkemelerde bilirkişi süreci vardır.
Bunları gidip inceletmek lazım. Peşinen kabul etmek de doğru değildir. Bakın,
ben içeriğini hâlâ söylemiyorum, orası ayrı bir şeydir; mahkemeye intikal eder,
bakar arkadaşlarımız, teknik kurul da kararını verir. 
Şimdi, burada
yapılan çalışmalara bakıyoruz, arkasından aynı gün dinlemelerle ilgili de
manşetler var “7 bin kişi dinlenmiş.” Ya, günaydın! Yani siz hakikaten hangi
devleti yönetiyorsunuz, hangi hükûmetin bakanlarısınız, hangi hükûmetin
Başbakanısınız? Bu kadar süredir bunlar oluyor da hakikaten bilmiyorduysanız
zaten hemen tası tarağı alıp gitmeniz lazım. E, biliyor da eğer ortak
olduysanız, siz de suça ortaksınız. Bir taraftan “paralel devlet” diye şimdi
bunlara bakıp, onun arkasından böyle bir şeye girmek hakikaten çok enteresan
geliyor. Yani paralel devlet diye söylüyorsunuz. Az önce “bölücü örgüt, paralel
örgüt” dedi Sayın Şahin. E, gerçek paralel devlet güneydoğuda kurulmuş, rest
çekiyorlar “Biz özerkliğimizi ilan ettik.” diyorlar. Onunla niye mücadele
etmiyorsunuz da kaç senedir müzakereye başladınız? Şimdi, paralel devlet var
orada zaten, onunla niye mücadele etmiyorsunuz? Bütün topuyla, tüfeğiyle, MİT
Yasası, HSYK’sı, İnternet yasası diye buraya çıkardınız.
Onun için,
lütfen, her seferinde bir paralel devlet, bir faiz lobisi, bir günah keçisi
aramayın. Varsa bir sorun, gelin, hep beraber çözmemiz gerekiyorsa, araştırma
komisyonu kuracaksak, herhangi bir düzenleme yapacaksak yapalım bunları. Bundan
yana bir sıkıntı yok. 
“Faiz lobisi”
diyorsunuz, sonra kalkıyor Sayın Başbakan bir daha suçluyor. Bu taraftan
bakıyoruz Merkez Bankası Başkanı, tam tersine 4-5 puan birden artırıyor. O
zaman ben de soruyorum doğal olarak: Faiz lobisi içeride mi, dışarda mı, kim?
Bankalara
söylüyorsunuz; kaç senedir bankalar en fazla kârı eden değil mi? İlk 10 vergi
veren kurumun 8 tanesi banka. E, şimdi kimi kime... Sonra da kalkıyor diyor ki:
“Bunlara yatırmayın, bunlar bizi sıkıntıya düşürüyor, kamu bankalarına yatırın.”
Günaydın Sayın Başbakan! Kamu bankaları da o ilk 8 bankanın içerisinde. 
Şimdi, bunları
doğru söylemezseniz, kalkıp burada sadece karşılıklı sataşmayla, atışmayla
olmaz. Bir sorun varsa bunun müsebbibi sizsiniz. Paralel devlet orada oluşmuşsa
onun müsebbibi sizsiniz, dinlemeleri yapıyorsa... Nereden biliyorsun? Şimdi,
TÜBİTAK’taki gibi... MİT’e yetki verdik, her şeyi MİT izliyor. MİT’in içinde
olmadıklarından emin misiniz? Acaba yerleşememişler midir, yoksa orada da
adamları var mıdır? Yarın oradan da çıkarsa MİT’in de tamamını kapatıp onları
da mı görevden alacaksınız? Onun için, lütfen gelin bu yolsuzlukların üzerine
gidelim, peşinen tavırlı olmuyoruz ama bunların da açıklanması için bir
komisyon kurulup incelenmesi gerekir diyor, lehinde olduğumuz söylüyor,
saygılar sunuyorum. (MHP sıralarından alkışlar) 
BAŞKAN –
Teşekkür ediyoruz Sayın Günal. 
Aleyhinde,
İstanbul Milletvekili Metin Külünk. 
Buyurunuz Sayın
Külünk. (AK PARTİ sıralarından alkışlar)
METİN KÜLÜNK
(İstanbul) – Sayın Başkan, değerli milletvekilleri; sizleri kalbî duygularla
selamlıyorum.
Siyaset sandık
ve millet üzerinden şekillenecek bu ülkede, muhalefete kasetlerden de iktidar
çıkmayacak, hiç boşuna uğraşmayın. Bu milletin siyasi basireti ve siyasi
feraseti bu ülke üzerindeki operasyonları algılamaya ve bu operasyonların
sandık üzerinden bozulmasına yetecek kadar güçlüdür. Bu millet koyun sürüsü
değildir, akıl merkezidir. Yükselen Türkiye'nin akıl merkezi sandıktır,
millettir. (AK PARTİ sıralarından alkışlar)
17 Aralıktan bu
yana, siz, geçmişte en ağır mağduriyetlerini yaşadığınız kasetler üzerinden
iktidar devşirmeye kalkıyorsunuz. Siz, 17 Aralıktan bu yana…
MEHMET GÜNAL
(Antalya) – Ne tarafı işaret ediyorsun Sayın Külünk? Ne tarafı işaret ediyorsan
tam göster!
METİN KÜLÜNK
(Devamla) - …Gezi üzerinden başarılamayanı 17 Aralıkta kasetler üzerinden bir
darbe girişimiyle başarıp iktidar olmaya çalışıyorsunuz. Bu size yakışmıyor ya!
Benim bildiğim, Cumhuriyet Halk Partisi söz sırası geldi mi devletin kurucu
aklı olarak kendini ifade eder. 
Arkadaşlar,
devlet, tarihinin en önemli virajlarından birini dönüyor. Bu ülkeyi birileri
küresel bir aklın emrinde teslim almak istiyor; bunu dün sokak üzerinden
denediler, bugün kaset üzerinden deniyorlar. Siz bu oyunu anlamayacak mısınız?
SELAHATTİN KARAAHMETOĞLU
(Giresun) – Sizi küresel güç iktidar yaptı.
METİN KÜLÜNK
(Devamla) – Siz, siz bu tezgâhı bozmak için Parlamentonun iradesinin ardında
dimdik durmayacak mısınız? Devleti teslim almak istiyorlar. (AK PARTİ
sıralarından alkışlar) 
HASAN ÖREN
(Manisa) – O kim, almak isteyen kim? 
METİN KÜLÜNK
(Devamla) – Milletin 1071’de kurduğu bu devleti teslim almak istiyorlar, siz de
bu oyunun parçasısınız.
HASAN ÖREN
(Manisa) – Almak isteyen kim? Yol arkadaşlarınız mı?
MEHMET GÜNAL
(Antalya) – Sizi getirenler onlar zaten.
METİN KÜLÜNK
(Devamla) – Efendim, paralel örgüt sizinle kol kolaydı.
HASAN ÖREN
(Manisa) – Yol arkadaşlarınız mı?
SAKİNE ÖZ
(Manisa) – Bizimle değil, sizinle kol kolaydı.
METİN KÜLÜNK
(Devamla) – Peki, siz, 12 Mart darbesini eğer cuntacılar başarsaydı ardında
durmayacak mıydınız? Siz 27 Mayısın ardında durmadınız mı? Siz 28 Şubatçı
generallerle kol kola girmediniz mi? (CHP sıralarından gürültüler) Şimdi de
aynı aklınız “...”(x) diyen Türkiye’ye tahammül
edemeyenlerin, Türkiye'nin uçak gemisi yapmasına tahammül edemeyenlerin,
Türkiye'nin küresel ilişkilerde insani tutumu merkeze koymasını
hazmedemeyenlerin, Türkiye’yi belli bir merkezden dünyayı dizayn ettikleri gibi
tarif edenlerin oyuncağından başka hiçbir şey değilsiniz. (AK PARTİ
sıralarından alkışlar, CHP sıralarından gürültüler)
HASAN ÖREN
(Manisa) – Sen kime söylüyorsun anladım. Sen Hakan Şükür’e söylüyorsun bu
lafları, anladım.
METİN KÜLÜNK
(Devamla) – Üzülüyorum, sizin adınıza üzülüyorum. Gelin, bizimle hesaplaşmak
istiyorsanız… 
HASAN ÖREN
(Manisa) – Hakan Şükür bunun cevabını verir sana.
METİN KÜLÜNK
(Devamla) – …bak, bizimle hesaplaşmak istiyorsanız, hodri meydan, hodri meydan,
sandığa! 
Size tarihinizi
hatırlatırım. 
KEMAL EKİNCİ
(Bursa) – Bırak şu tarihi artık hatırlatmayı, güne gel, güne. Hâlâ tarihten
konuşuyorsun!
METİN KÜLÜNK
(Devamla) – Hareket Ordusunun İstanbul’u işgal ettiğindeki talanlarını
hatırlatırım. Bugün Kemal Derviş’le kol kola girerek yaptıklarınızı… 
SAKİNE ÖZ
(Manisa) – Kemal Derviş sayesinde ayakta kaldık.
METİN KÜLÜNK
(Devamla) – …2001 krizinde Türkiye’yi IMF memurlarının kapısında köle edişinizi
hatırlatırım. Size, Türkiye’yi 1947’den bu yana teslim ettiğiniz IMF’e bu
milletin trilyonlarca dolar alın terinin peşkeş çekilmesini hatırlatırım. Size,
tarihinizdeki, milletin değerlerini nasıl çaldığınızı hatırlatırım. Sizin tarih
düşmanlığınızı, Osmanlı düşmanlığınızı, Genç Osman düşmanlığınızı hatırlatırım.
MEHMET GÜNAL
(Antalya) – Size de Türk düşmanlığınızı hatırlatırız, Türk düşmanlığınızı.
METİN KÜLÜNK
(Devamla) – Bizimle sakın ha, yolsuzluklar üzerinden hesaplaşmaya kalkmayın. 
FATMA NUR SERTER
(İstanbul) – Ne haddimize ya, ne haddimize! 
KAMER GENÇ
(Tunceli) – Hesap ver, hesap! Hesap versin Tayyip, hesap!
METİN KÜLÜNK
(Devamla) – Sayın Başbakanımızla ilgili yayınlanan kaset de açık açık
söylüyorum: Çakma ve beceriksiz bir kaset, çakma olduğu her hâlinden belli olan
bir kaset. (AK PARTİ sıralarından alkışlar)
KAMER GENÇ
(Tunceli) – Hesap, hesap…
SAKİNE ÖZ
(Manisa) – Başbakan öyle demiyor, sizi kandırıyorlar.
METİN KÜLÜNK
(Devamla) - İki gündür bu kürsüden bu devletin Başkanına etmediğiniz hakaret
kalmadı. Siz büyük oyunun parçası olduğunuzu unutuyorsunuz. Bu milletin bu
oyunları bozmaya gücü yeter ama üzülerek ifade ediyorum ki, ana muhalefet
partisine siyasi akıl vermeye… Maalesef, ana muhalefet partisinin siyasi aklı
bütün kapılarını, toplumun dipten gelen dalgasını algılamaya müsait olmadığı
için, üzülerek ifade ediyorum, millet size bunu kazandıramıyor. 
Kasetin arkasına
düştünüz. Arkadaşlar, elinizde patlayacak, patladı da. 
MEHMET MUŞ
(İstanbul) – Patladı ya!
SAKİNE ÖZ
(Manisa) – Sen merak etme! Sen üzülme!
METİN KÜLÜNK
(Devamla) – Bak, söylüyorum buradan: Ses uzmanları kaseti aldılar, teknik
olarak incelediler ve üzerinde…
HASAN ÖREN
(Manisa) – Ne zaman? 24 saatte.
METİN KÜLÜNK
(Devamla) - …vardıkları nokta, çakma bir kaset olduğudur. 
NAMIK HAVUTÇA
(Balıkesir) – Paralar nerede, paralar!
METİN KÜLÜNK
(Devamla) - Size tavsiye ediyorum: Ne kaset üzerinden bir iktidar devşirmeye
çalışın ne de 17 Aralık darbe girişiminin arkasında durarak bir iktidar
devşirmeye çalışın.
HAYDAR AKAR
(Kocaeli) – Metin, şirketlerinin Rıza Sarraf’la ilişkisini anlatır mısın.
METİN KÜLÜNK
(Devamla) - Eğer, bugün, bu ülkenin on yılda geldiği nokta küresel ölçekte bir
karşılık bulmasaydı siz mutlu olurdunuz. Biliyorum ki dolar 3 bin lira olsa siz
mutlu olacaksınız çünkü döneceksiniz, doların 3 bin lira oluşu üzerinden
iktidar devşirmeye çalışacaksınız. Oysa, siyaset milletle yapılır, siyaset
sokaktan yapılmaz. 
MEHMET GÜNAL
(Antalya) – Onu yapan sizsiniz; krizden devşiren, kriz siyaseti yapan sizsiniz.
ALİ ÖZGÜNDÜZ
(İstanbul) – Siyaset devletin paralarını çalmak değildir.
METİN KÜLÜNK
(Devamla) - Sokağı tahrik ediyorsunuz. Ukrayna’yı çağrıştırıyorsunuz. Altında
kalacaksınız, altında! Ukrayna rüyalarınız boşa çıkacak, Ukrayna hayalleriniz
boşa çıkacak. 
SAKİNE ÖZ
(Manisa) – Biz rüya görmüyoruz, gerçekleri görüyoruz.
METİN KÜLÜNK
(Devamla) - Hani “Pravda”lar var ya, hani o merkez medyanın “Pravda”ları var
ya, sürekli Ukrayna’yla özdeştirdikleri. 
ALİ ÖZGÜNDÜZ
(İstanbul) – Kaçacaksınız, kaçacaksınız…
METİN KÜLÜNK
(Devamla) - Boşuna uğraşıyorsunuz; aç tavuk kendini darı ambarında görür,
boşuna uğraşıyorsunuz. Eğer, bizle hesaplaşacaksınız… 
ALİ ÖZGÜNDÜZ
(İstanbul) – Abbas yolcu!
METİN KÜLÜNK
(Devamla) - Bak, bizi buradan ikide bir tehdit etmeye kalkmayın. Hodri meydan
diyoruz size! Aha sandık! Aha 30 Mart! Gelirsiniz sandığa…
ALİ ÖZGÜNDÜZ
(İstanbul) – Göreceksiniz 30 Martta, göreceksiniz!
METİN KÜLÜNK
(Devamla) - Biz, ya Allah’ın önünde boyun eğeriz ya da sandıkta milletin
iradesinin önünde. 
KAMER GENÇ
(Tunceli) – Dürüst olmak lazım.
METİN KÜLÜNK
(Devamla) - Üzülerek ifade ediyorum ki, paralel örgütten iktidar umuyorsunuz.
(CHP sıralarından gürültüler) Sizin, daha üç yıl evvel, iki yıl evvel, grup
başkan vekiliniz böyle bir ağır travmayı yaşamadı mı? Sizin arkadaşlarınız
yaşamadı mı? Şimdi, yapılması gereken… 
ALİ ÖZGÜNDÜZ
(İstanbul) – Rıza Sarraf’la irtibatını anlat. 
METİN KÜLÜNK
(Devamla) – Eğer siz devleti önceleyen bir siyasi hareketseniz… 
ALİ ÖZGÜNDÜZ
(İstanbul) – Bırak bu hikâyeleri, Rıza Sarraf kim? Anlat, anlat.
METİN KÜLÜNK
(Devamla) - …siz, bu topraklarda bu milletin kurduğu -devletin bekasını
savunduğunuzu iddia ediyorsanız- Türkiye’yi çeteler üzerinden -hangi noktada
olursa olsun, dün bizim yanımızda olsun ya da olmasın- küresel finans
oligarklarının emrine vermek isteyen ve millî devleti yok etmek isteyen, bu
topraklardaki Türklerle Kürtlerin ittifakını bozmak isteyen bu operasyonun
karşısında, siyasetin yanında dururdunuz. (CHP sıralarından gürültüler) Ama
sizde bu basiret de yok, bu feraset de yok, üzülerek ifade ediyorum ki.
YUSUF HALAÇOĞLU
(Kayseri) – Yarın da başka şeyden şikâyet edersiniz ha. 
ALİ ÖZGÜNDÜZ
(İstanbul) – Bırak o hikâyeleri. 
METİN KÜLÜNK
(Devamla) – Onun için, saygıdeğer milletvekilleri, çok şükür Allah’a, bu
operasyon da, bu darbe girişimi de savuşturulmuştur. Bu millet bireylerin
yolsuzluğunun arkasında hiçbir zaman durmamıştır. 
Bir kez daha
söylüyoruz: Bizi bu kürsüden iki de bir itham etmekten, hakaret etmekten vazgeçin.

İZZET ÇETİN
(Ankara) – Paralar nerede?
METİN KÜLÜNK
(Devamla) - Unutmayın ki, AK PARTİ Grubu bütün bireyleriyle, Genel Başkanı ve
Başbakanı, tüm teşkilatlarıyla bu ülkenin yükselen Türkiye olma yolunda
kararlılıkla yürüyen, millet sevdalısı olan bu kadroları itham etmekten
vazgeçin. 
ALİ ÖZGÜNDÜZ
(İstanbul) – Hırsızları mı koruyacaksınız, hırsızları mı? Fezlekeler niye
gelmiyor Meclise, onu anlatın.
METİN KÜLÜNK
(Devamla) – Bizimle bu anlamda hesaplaşma duygunuzu terk edin. 
ALİ ÖZGÜNDÜZ
(İstanbul) – Meclis soruşturması açılması önergesini verdik, hadi bakalım.
METİN KÜLÜNK
(Devamla) – Bizimle hesaplaşacaksanız sandıkta… İkide bir bu kürsü üzerinden
bizi itham edecek alışkanlıklarınızdan vazgeçin. 
Hepinizi
saygıyla, sevgiyle selamlıyorum. (AK PARTİ sıralarından “Bravo” sesleri,
alkışlar)
BAŞKAN – Teşekkür ederiz Sayın Külünk.
MEHMET AKİF HAMZAÇEBİ (İstanbul) – Sayın Başkan…
BAŞKAN – Buyurunuz Sayın Hamzaçebi.
MEHMET AKİF HAMZAÇEBİ (İstanbul) – Sayın Başkan,
sayın konuşmacı konuşmasında Cumhuriyet Halk Partisi Grubunu doğrudan itham
eden değerlendirmeler yapmıştır. Söz istiyorum efendim.
BAŞKAN – Buyurunuz Sayın Hamzaçebi.(CHP
sıralarından alkışlar)
IX.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mehmet Akif Hamzaçebi’nin,
İstanbul Milletvekili Metin Külünk’ün CHP grup önerisi üzerinde yaptığı
konuşması sırasında CHP Grubuna sataşması nedeniyle konuşması

MEHMET AKİF HAMZAÇEBİ (İstanbul) – Değerli
milletvekilleri, Türkiye 17 Aralıkta bir rüşvet ve yolsuzluk operasyonuyla
uyandı, o tarihten bu yana da Türkiye'nin gündemi değişti. Hükûmetteki 4 bakan
istifa etmek zorunda kaldı. İstifa eden bakanlardan birisi “Ben istifa
etmeyeceğim, asıl Sayın Başbakan istifa etmelidir.” açıklamasında bulundu,
“Çünkü benim bütün yaptıklarım Sayın Başbakanın talimatıyla olmuştur.” dedi. 
ZÜLFÜ DEMİRBAĞ (Elâzığ) – “Hukukidir.” dedi.
MEHMET AKİF HAMZAÇEBİ (Devamla) – “Sayın Başbakanın
talimatıyla olmuştur.” dedi. Siz onlara bakın…
FARUK IŞIK (Muş) – Kendi kasetinizden de bahsedin
isterseniz.
ZÜLFÜ DEMİRBAĞ (Elâzığ) – Başka ne dedi?
MEHMET AKİF HAMZAÇEBİ (Devamla) – Hayır, “Sayın
Başbakanın talimatıyla, kanunun bana verdiği yetkileri kullanarak yaptım.” 
FARUK IŞIK (Muş) – Kendi kasetinizden de bahsedin,
kendi kasetinizden.
MEHMET AKİF HAMZAÇEBİ (Devamla) – Yani sayın bakan
şunu demek istiyor: “Sayın Başbakan bu talimatı ne için verdi, kimin için
verdi; o talimatı bana vermesi için ona kimler gitti, onunla Başbakan arasında
ne oldu ben bunu bilemem.” anlamında bir değerlendirme yaptı.
ZÜLFÜ DEMİRBAĞ (Elâzığ) – “Talimat” demedi,
“onayladı” dedi.
MEHMET AKİF HAMZAÇEBİ (Devamla) – Aynen, talimatı
açın, okuyun. Başbakanınızı savunacaksanız onun demeçlerini, bakanın
demeçlerini okuyun.
Değerli milletvekilleri, konu budur. Bakın, biz
Adalet ve Kalkınma Partisi Grubunu, Hükûmetteki bu yolsuzluk iddialarına
bulaşmış kimselerden ayırıyoruz. Hükûmetin diğer mensuplarını yine, o yolsuzluk
iddiasına bulaşmış bakanlardan ayırıyoruz. İnanın, Cumhuriyet Halk Partisi
iktidar olsa, bakanları böyle bir işe bulaşsa biz o bakanları partimizden ihraç
ederiz ve yargının önüne çıkarırız. (CHP sıralarından alkışlar)
MEHMET MUŞ (İstanbul) – Sarıgül’ü ne yaptınız,
Sarıgül’ü?
MEHMET AKİF HAMZAÇEBİ (Devamla) – Benim, Adalet ve
Kalkınma Partisi Grubuna tavsiyem şudur…
MEHMET MUŞ (İstanbul) – Sarıgül’ü niye aldınız?
MEHMET AKİF HAMZAÇEBİ (Devamla) – Kimse
Türkiye'nin Ukrayna olmasını istemiyor ama sizin içinizden birileri Marcos olma
yolunda, Marcos. (AK PARTİ sırlarından gürültüler)
MEHMET MUŞ (İstanbul) – Ya, ihracı bırak. Sarıgül’ü
niye aldınız? Yapacağını bırak, yaptığına bak, yaptığına!
BAŞKAN – Lütfen, sessizce dinleyiniz.
MEHMET AKİF
HAMZAÇEBİ (Devamla) – Marcoslara destek vermeyin. Bir gün sokağa
çıkamayacaksınız korkarım. (CHP sıralarından alkışlar)
FARUK IŞIK (Muş)
– Sizin kendi kasetinizden de bahsedin biraz! Sizin de bir kasetiniz vardı,
ondan da biraz bahsedin!
MAHİR ÜNAL
(Kahramanmaraş) – Faruk Bey, Faruk Bey…
MEHMET AKİF
HAMZAÇEBİ (İstanbul) – Bana terbiyesizlik yapıyor.
BAŞKAN –
Teşekkür ediyoruz Sayın Hamzaçebi. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Manisa Milletvekili Hasan Ören ve 21
milletvekili tarafından yolsuzluk ve rüşvet olayları ile bu olayların ülkeye
verdiği zararların araştırılarak alınması gereken önlemlerin belirlenmesi amacıyla
27/1/2014 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 26 Şubat 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)

BAŞKAN –
Cumhuriyet Halk Partisi önerisini oylarınıza sunuyorum: Kabul edenler… Kabul
etmeyenler… Kabul edilmemiştir. 
On dakika ara
veriyorum. 
Kapanma Saati: 17.55
BEŞİNCİ OTURUM
Açılma Saati: 18.08
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
-----0-----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşiminin Beşinci
Oturumu açıyorum. 
Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır. Okutup işleme alacağım ve daha sonra oylarınıza sunacağım:
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 562 sıra sayılı Kanun
Tasarısı’nın bu kısmın 3’üncü sırasına alınmasına ve diğer işlerin sırasının
buna göre teselsül ettirilmesine; 562 sıra sayılı Kanun Tasarısı’nın İç
Tüzük’ün 91’inci maddesine göre temel kanun olarak bölümler hâlinde
görüşülmesine ilişkin önerisi 

Türkiye Büyük Millet Meclisi Başkanlığına
Danışma
Kurulunun 26/02/2014 çarşamba günü (bugün) yaptığı toplantıda siyasi parti
grupları arasında oy birliği sağlanamadığından, İç Tüzük’ün 19’uncu maddesi
gereğince, grubumuzun aşağıdaki önerisinin Genel Kurulun onayına sunulmasını
arz ederim.
Mahir Ünal
Kahramanmaraş
AK PARTİ Grup Başkan Vekili
Öneri :
Gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında bulunan 562 sıra sayılı Kanun Tasarısı’nın bu kısmın 3’üncü sırasına
alınması ve diğer işlerin sırasının buna göre teselsül ettirilmesi,
Genel Kurulun;
Haftalık çalışma
günlerinin dışında 28 Şubat, 1, 2 ve 3 Mart 2014 cuma, cumartesi, pazar ve
pazartesi günleri saat 14.00'te toplanarak, bu birleşimlerinde gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesi;
26  Şubat 2014
Çarşamba günkü (bugün) birleşiminde 562 sıra sayılı Kanun Tasarısı’nın
görüşmelerinin tamamlanmasına kadar;
27  Şubat 2014
Perşembe günkü birleşiminde 455 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
28  Şubat 2014
Cuma günkü birleşiminde 377 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
1  Mart 2014
Cumartesi günkü birleşiminde 538 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
2  Mart 2014
Pazar günkü birleşiminde 471 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
3  Mart 2014
Pazartesi günkü birleşiminde 462 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
Yukarıda
belirtilen birleşimlerde gece 24.00'te günlük programın tamamlanamaması hâlinde
günlük programın tamamlanmasına kadar;
çalışmalarını
sürdürmesi;
562 sıra sayılı
Kanun Tasarısı’nın İç Tüzük’ün 91’inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması,
Önerilmiştir.



562 sıra sayılı Millî Eğitim Temel Kanunu ile Bazı
  Kanun ve Kanun Hükmünde Kararnamelerde Değişiklik Yapılmasına Dair Kanun
  Tasarısı (1/884)




BÖLÜMLER


BÖLÜM MADDELERİ


BÖLÜMDEKİ MADDE SAYISI




1. BÖLÜM


1 ila 15’inci maddeler


15




2. BÖLÜM


16 ila 29’uncu maddeler (Çerçeve
  16’ncı madde ile ihdas olunan 15/A ve 15/B maddeleri çerçeve 27’nci
maddeye bağlı (1), (2), (3) ve (4)
  numaralı fıkraları, (5)
numaralı fıkranın (a), (b) ve ( c)
  bentleri, (6) numaralı fıkrası ile ( 7 ve 8) numaralı fıkraları dâhil)


23




TOPLAM MADDE SAYISI


38




BAŞKAN –
Lehinde, İstanbul Milletvekili Bülent Turan. (AK PARTİ sıralarından alkışlar) 
Buyurunuz Sayın
Turan. 
BÜLENT TURAN
(İstanbul) – Sayın Başkan, değerli milletvekilleri; görüşülmekte olan AK PARTİ
grup önerimiz lehinde partimiz adına söz aldım. Öncelikle hepinizi saygıyla
selamlıyorum.
Değerli
milletvekilleri, sabahtan beri, hatta dünden beri hepinizin şahit olduğu, zaman
zaman Meclisin gerildiği, zaman zaman birbirimizi daha iyi anladığımız, zaman
zaman üst perdeden, zaman zaman daha makul bir tarzda konuşmalarla özellikle 17
Aralık sonrası operasyonları ve daha da özelde Sayın Başbakana ithaf edilen,
dün basında çıkan malum kasetle ilgili âdeta yargılamanın yapıldığı, savunmanın
alındığı, hatta hâkim ve savcı olmaktan öte infaz memurluğuna başlandığı,
infazın başladığı bir süreci yaşıyoruz. Keşke hukuk herkes için eşit olabilse,
keşke herkes kendi fikrinde olmayan insanlarla ilgili daha makul davranabilse,
keşke daha prensipli olabilsek. 
ALİ ÖZGÜNDÜZ
(İstanbul) – Bunu şimdi mi anladınız? Ergenekon’da, Balyoz’da bize “darbeci”
diyordunuz. 
BÜLENT TURAN
(Devamla) – Ben hiç germeyeceğim, Sevgili Vekilim, ben hiç germeyeceğim. 
Biliyorsunuz,
hurdacı bağırır, sarraf susar. Ben sakin konuşacağım. sözümüz var,
konuşacağımız var. İzin verin, konuşayım. 
ALİ ÖZGÜNDÜZ
(İstanbul) – Ergenekon’da çıkıp paralel yapının televizyonlarda konuşuyordun. 
BÜLENT TURAN
(Devamla) – Bak, sabahtan beri siz konuşuyorsunuz, izin verin, konuşacağım.
Yine buradayız, konuşuruz. 
ALİ ÖZGÜNDÜZ
(İstanbul) – Ne oldu?
BÜLENT TURAN
(Devamla) – Değerli arkadaşlar, benim üzüldüğüm şu -madem öyle bir giriş
yapmamı talep ettiniz- 17 Aralıktan bugüne olan süreçlere baktığımızda artık 75
milyonun anladığı, Türkiye’de çöreklenmiş bir yapının, Türkiye’de devlete
rağmen iş yapmak iddiası olan bir yapının nasıl partilere yön verdiği, nasıl
siyaseti şekillendirdiği herkesçe malum hâle geldi. 
Gönlüm isterdi
ki doksan yıllık, bu ülkenin en kadim partilerinden CHP’li arkadaşlar da çıkıp
“Bu, devlete karşı bir komplodur. AK PARTİ dün kuruldu, belki yarın
olmayacaktır ama Türkiye dün de vardı, yarın da olacaktır. Bu operasyon Recep
Tayyip Erdoğan’a olmaktan başka, bir devletin başkanına, bir devletin
Başbakanına yöneltilen bir ithamdır, bir politikadır. Buna karşı durmak
boynumuzun borcudur.” deselerdi. 
YUSUF HALAÇOĞLU
(Kayseri) – On bir yıldır siz niye görmediniz de bizim bir ayda görmemizi
istiyorsunuz?
ALİ ÖZGÜNDÜZ
(İstanbul) – Öyle değil ama, öyle değil. Yargının önünü açın, soruşturma
komisyonu kuralım. 
BÜLENT TURAN
(Devamla) – Bu, siyasetin kalitesini yükseltirdi, bu sizi de yüceltirdi. Ama
maalesef daha dün Genel Başkanınız, birkaç sene önce sahte kasetlerden şikâyet
ederken, montajdan şikâyet ederken gecenin bir yarısında gündeme gelen kasetle
ilgili hiçbir mahkeme kararı yokken, hiçbir inceleme yokken âdeta…
ALİ ÖZGÜNDÜZ
(İstanbul) – Mahkeme kararı verdirmiyorsunuz ki, nasıl olsun? Hâkimleri,
savcıları görevden alıyorsunuz. 
BÜLENT TURAN
(Devamla) - …o kaset sizin tarafınızdan incelenmiş, mahkeme bunu doğru kabul
etmiş, infaza başlamış gibi bir tablo yaratmanız Millet Meclisini küçük duruma
düşürüyor. 
Bakınız,
istikrarda, oy istikrarında en sağlam parti sizlersiniz. Neden bu kadar
sıkıntıya rağmen -tırnak içerisinde- millet size bu konuda “Yürüyün
arkanızdayız.” demiyor?
Bakınız, dün bu
kürsülerden siz kasete karşıydınız. Kasetin mağduru sizdiniz, mahcup olan
sizdiniz. 
SÜLEYMAN ÇELEBİ
(İstanbul) – O zaman elinizi açıp oynuyordunuz. 
BÜLENT TURAN
(Devamla) – Ama bugün buraya çıkıyorsunuz, kaset mağdurları olarak “Hayır, bu
yapılan yanlıştır.” demeniz gerekirken…
SÜLEYMAN ÇELEBİ
(İstanbul) – Hiç dediniz mi? Üç yıldır dediniz mi? Kaset çıktığında dediniz mi?
BÜLENT TURAN
(Devamla) – …çetecilerle beraber, sözüm ona cemaatçilerle beraber oluyorsunuz.
Milletimiz ariftir, izan sahibidir; bunları görüyor. O yüzden bir daha
söylüyorum: AK PARTİ’nin on iki yıldan beri başarılı olmasının tek sebebi AK
PARTİ’nin başarısı değil, keşke daha prensipli olabilsek. 
Bakınız, kabul
edin veya etmeyin, dün Genel Başkanınızın, grup toplantısında o kasetin
tapelerini yayınlıyor olmasından bir hukukçu olarak, bir genç olarak -AK
PARTİ’yi bir yana bırakın- bu ülkenin bir evladı olarak ben mahcup oldum.
Geceleyin yayınlanmış, sabahleyin Mecliste bunlar doğruymuş gibi yargılanmaya
başlandı. 
Arkadaşlar,
yarın sizin Genel Başkanınızın karşısında kongrede bir aday çıksa Genel
Başkanınızla beraber bazı kasetleri ortaya koysa ne diyeceksiniz? 
KAMER GENÇ
(Tunceli) – Bizim partimiz o olayların içinde değil. 
BÜLENT TURAN
(Devamla) – Daha öte söylüyorum: Eski Genel Başkanınız bir daha aday olsa, şu
anki Genel Başkanınız eski Genel Başkanınızın kasetlerini yayınlamaya devam mı
edecek? Böyle bir siyasi ahlak olabilir mi? TCK 134 şunu demiş, 136’da bunu
demiş, cezaymış; hiç bunlar beni ilgilendirmiyor; o, savcıların işi.
TANJU ÖZCAN
(Bolu) – Başkanım, önergeyle ilgili konuşmuyor.
BÜLENT TURAN
(Devamla) – Bir daha diyorum: Yayınlamak suçtur, TCK bağlamında iki yıldan beş
yıla kadar suç işlenmiştir. Ama konu bu değil. Suç olsun olmasın, siyaset
ahlakı bunu gerektirir.
TANJU ÖZCAN
(Bolu) – Önergeyle ilgili konuş Bülent.
KAMER GENÇ
(Tunceli) – TÜRGEV’e sen ortak değil misin, TÜRGEV’e, TÜRGEV’e? Sen, TÜRGEV’in
yönetiminde değil misin?
BÜLENT TURAN
(Devamla) – Kaldı ki, Kamer Genç bağırsa bile, içinizdeki bazı insaflı, hukuka
saygılı milletvekili arkadaşlarımız dediler ki arkadaşlar: “Dünkü tablo
yanlıştır. Doksan yıllık bir partiye yakışmaz.” Sizler bunu söylediniz.
TANJU ÖZCAN
(Bolu) – Önergeyle ilgili konuş, önergeyle ilgili. 
BÜLENT TURAN
(Devamla) – Bakın, bir şeyi tespit etmek lazım: Ankara’da düne kadar size
hakaret eden, küfreden, sembol isimlerinizi aşağılayan eski ülkücü birisini
aday yaptınız. 
TANJU ÖZCAN
(Bolu) – Sana ne ya, sana ne!
BÜLENT TURAN
(Devamla) – İstanbul’da düne kadar hırsızlıktan attığınızı iddia ettiğiniz,
klasörlerle poz verdiğiniz birisini İstanbul’a aday yaptınız. Bunlarla mutlaka
hesaplaşması olacak kendi aranızda. Fakat bir şey daha söylüyorum: Bu
hesaplaşma bununla bitmeyecek, artık bu saatten sonra, Atatürk’ün “İki
eserimden biri CHP’dir.” dediği doksan yıllık CHP’nin daha makul, daha
hakkaniyete uygun olan milletvekilleri o dünkü kötü tablonun, hukuka aykırı
tablonun hesabını mutlaka onlardan soracaktır. İnsanlar utandılar o
kasetlerden. 
ALİ ÖZGÜNDÜZ
(İstanbul) – Akşama Haramzadelerin İnternet sitesini takip edin. Twitter’dan
yeni yeni şeyler öğreneceksiniz, mahcup olursunuz. 
BÜLENT TURAN
(Devamla) - Bakınız, bir daha söylüyorum, 7 bin kişilik kaset yayınlandı; genel
merkezinizin dinlendiği ortaya çıktı, toplanmadınız; kendi arkadaşlarınızla
ilgili kasetler yayınlandı, toplanmadınız ama montaj olduğu, sahte olduğu her
türlü hâliyle belli olan bir kasetten dolayı tuttunuz olağanüstü bir toplantı
yaptınız.
TANJU ÖZCAN
(Bolu) – Sen sadece paralardan bahset.
ALİ ÖZGÜNDÜZ
(İstanbul) – Meclis soruşturması açalım, sahte mi, gerçek mi araştıralım. Böyle
atıp tutmakla olmaz. 
BÜLENT TURAN
(Devamla) - Ama, bir daha diyorum: Milletimiz irfan sahibidir, Tayyip Erdoğan’ı
da tanır, Kemal Kılıçdaroğlu’nu da tanır. 
SAKİNE ÖZ
(Manisa) – Hiç merak etmeyin, kaygı duymayın. 
BÜLENT TURAN
(Devamla) - Değerli arkadaşlar, bir daha, bir daha söylüyorum: “Bu kavganın
kaybedeni önce CHP olacaktır.” Bu kaybedenin kim olduğunu çok kısa süre
içerisinde, bir ay sonraki seçimlerde hep beraber göreceğiz. 
ALİ ÖZGÜNDÜZ
(İstanbul) – Abbas yolcu, bir ay sonra gider.
TANJU ÖZCAN
(Bolu) – Paralar, paralar… Paralar neredeyse onu söyle. 
BÜLENT TURAN
(Devamla) - Milletimiz sahte kasetlere itibar etmiyor, etmeyecek. TRT
yalanladı, bu konuyla ilgili bilirkişiler yalanladı, Bakanlık yalanladı,
Başbakanlık yalanladı, illa gerçek diyorsunuz, gerçekse mahkeme hesabını sorar,
bir daha söylüyorum. Ama, doğru veya gerçek olacağının kanaatini sizler
yapmayacaksınız değerli arkadaşlarım. 
ALİ ÖZGÜNDÜZ
(İstanbul) – Kim soracak? Siz Yüce Divana gönderecek misiniz? Milletin vekili
mi olacaksın, hırsızların mı onu söyle. Gerçekse Yüce Divana gönderecek misin,
bu adamı gönderecek misiniz?
BÜLENT TURAN
(Devamla) - Ali Bey, “Söyleyecek sözü olan söyler ya da susar.” diyor Hazreti
Ebubekir. 
BAŞKAN – Lütfen,
karşılıklı konuşmayınız. 
ALİ ÖZGÜNDÜZ
(İstanbul) – Gerçekse Yüce Divan için parmak kaldıracak mısın, onu söyle bana. 
BÜLENT TURAN
(Devamla) – Söz söylerseniz dinleriz ama bağırarak olmaz diye her zaman
söylüyorum değerli arkadaşlar. 
ALİ ÖZGÜNDÜZ
(İstanbul) – Bir şey soruyorum, bir şey soruyorum. 
BÜLENT TURAN
(Devamla) - İnsan ne kadar az konuşursa o kadar çok düşündüğü ortaya çıkar; ne
kadar çok bağırıyorsa o kadar az düşündüğü ortaya çıkar. (AK PARTİ sıralarından
alkışlar) Sakin olacaksınız, düşüneceksiniz, konuşacaksınız; bu ülkenin
parametreleri eskisi gibi değil. 
ALİ ÖZGÜNDÜZ
(İstanbul) – Bir şey soruyorum sana: Sen milletin vekili mi olacaksın,
hırsızların mı vekili? Gerçek çıkarsa Yüce Divana gönderecek misin? Onu söyle
bana, burası hikâye anlatma yeri değil!
BÜLENT TURAN
(Devamla) - Eski vesayetçilerle -sizlerle- yeni vesayetçilerin -kim olduğunu
biliyorsunuz- evlenmesinden, beraber olmasından ortaya çıkacak bu ülkenin
lehine bir tablo yoktur. Bir daha diyorum: Aranızdaki insaflı vekillerle
tartışın; bu tabloya, bu darbecilere karşı beraber savaşalım diyorum. 
ALİ ÖZGÜNDÜZ
(İstanbul) – Savaşalım, hırsızlarla savaşalım. 
BÜLENT TURAN
(Devamla) - Tayyip Erdoğan bugün var, yarın yok ama bir daha söylüyorum: Bu
ülkenin Başbakanına karşı yapılan operasyon, bu ülkede Hükûmete karşı yapılan
operasyon sözüm ona iktidara en yakın muhalefet partisine de yakışır diye
düşünüyorum arkadaşlar, kötü bir şey söylemiyorum. 
ALİ ÖZGÜNDÜZ
(İstanbul) – Ben hırsızlarla ilgileniyorum. 
BÜLENT TURAN
(Devamla) - Bakınız, bir daha söylüyorum, üç yıl önce tutup da “Sahte bunlar.”
diyeceksiniz, “Montaj olabilir.” diyeceksiniz, 7 bin kişilik kaset dinlemesini
hiç gündeme getirmeyeceksiniz, CHP Genel Merkezinin dinlenmesi iddiasını hiç
gündeme taşımayacaksınız, mal bulmuş mağribi gibi, sözüm ona bir kasetten yola
çıkarak her şeyi söyleyeceksiniz. 
Bakın, bir sürü
belge var elimde, o kasetin montaj olduğunu gösteren dünya kadar belge çıktı.
Hangi sahnede ne girmiş, kimin sesi değişmiş, hepsi var ama arkadaşlar, konu bu
değil. Doğru da olsa diyorum, yalan da olsa diyorum, bu ülkenin ana muhalefet
partisinin tavrı, çetecilerin karşısında, cemaatçilerin karşısında bu ülkeye
siyasi şantaj yapanların karşısındaki tavrı bu olmamalı diye söylüyorum.
ALİ ÖZGÜNDÜZ
(İstanbul) – Allah’tan kork ya, daha düne kadar cemaati…
BÜLENT TURAN
(Devamla) - Değerli arkadaşlarım, bakınız, biz bunlara tarihten şahidiz, ne
olduğunu biliyoruz. Bakınız “Polatkan’ın zimmetinde 4 milyon para.” diyorlar.
Siz bunun ne olduğunu bilirsiniz. “Polatkan’ın zimmetinde 4 milyon para.”
diyorlar. Hepsinin bunların yalan olduğu sonra ortaya çıktı. “12 uçak dolusu
altın.” diyorlar Menderes’le ilgili, 12 uçak dolusu altın. Bu iddianın sizin
kasetinizden farkı yok. O kaseti dinlerseniz ne kadar komik olduğu ortaya
çıkar. Sayın Başbakan güya diyor ki: “Oğlum, dinleniyoruz.” Arkadan “Şu para ne
oldu?” diyor. Buna kargalar güler be, kargalar güler buna! (AK PARTİ
sıralarından alkışlar) Hâlâ bunu söylüyorsunuz. Adam gibi bir daha okuyun, bir
daha dinleyin, mahcup olacaksınız. 
Değerli
arkadaşlarım, ne yaparsanız yapın, bununla ilgili örnekler çok. “Menderes’in
kasasında şu kadar para çıktı.” Bırakın bunları. Menderes dönemi geçti,
darbeciler dönemi geçti, kasetçiler dönemi de geçecek. Bu ülkenin kodları eski
kodlar değil, bu ülkenin parametreleri eski parametreler değil. Yeni Türkiye
için uyanın artık, ayağa kalkın artık, yakalayın artık bu milletin yürüyüşünü.
TANJU ÖZCAN
(Bolu) – Önerge neydi?
BÜLENT TURAN
(Devamla) - Biz, değerli arkadaşlar, kasetle gelmedik, kasetle gitmeyeceğiz.
(AK PARTİ sıralarından alkışlar) Biz, kasetle sevmedik Genel Başkanımızı,
kasetle nefret etmeyeceğiz. 
YUSUF HALAÇOĞLU
(Kayseri) – Cemaatle geldiniz, cemaatle mi gideceksiniz?
BÜLENT TURAN
(Devamla) - Biz, bu ülkeye ne yaptığını biliyoruz, bu milletin onurlu duruşuyla
beraber nasıl yol yürüdüğünü biliyoruz, yetim hakkına olan hassasiyetini
biliyoruz. Sonuna kadar çatlasanız da patlasanız da arkasındayız. Millet
getirdi, millet “Yeter.” dediği zamana kadar da milletimizle beraber yürümeye
söz verdik. 
Hepinizi
saygıyla selamlıyorum. 
Sağ olun, var
olun. (AK PARTİ  sıralarından alkışlar) 
BAŞKAN –
Teşekkür ederiz Sayın Turan. 
MEHMET AKİF
HAMZAÇEBİ (İstanbul) – Sayın Başkan…
BAŞKAN –
Buyurunuz Sayın Hamzaçebi. 
MEHMET AKİF
HAMZAÇEBİ (İstanbul) – Sayın konuşmacı konuşmasında baştan sona kadar
Cumhuriyet Halk Partisini hedef alarak sataşmada bulunmuştur efendim. Söz
istiyorum.
BAŞKAN –
Buyurunuz Sayın Hamzaçebi.
MEHMET AKİF
HAMZAÇEBİ (İstanbul) – Grubumuz adına Sayın Sezgin Tanrıkulu İstanbul
Milletvekili.
BAŞKAN –
Buyurunuz Sayın Tanrıkulu. (CHP sıralarından alkışlar)
IX.- SATAŞMALARA İLİŞKİN KONUŞMALAR (Devam)
5.- İstanbul Milletvekili Mustafa Sezgin Tanrıkulu’nun,
İstanbul Milletvekili Bülent Turan’ın AK PARTİ grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması

MUSTAFA SEZGİN
TANRIKULU (İstanbul) – Değerli arkadaşlar, biraz önceki hatip haddini aşarak
partimize ve Genel Başkanımıza sözler söylemiştir.
Önce şunu ifade
edeyim değerli arkadaşlar: Bu grubun hiçbir tanesinin cemaatle, çetelerle falan
ilgili bir söz söyleme hakkı yoktur. İki buçuk yıllık pratiğiniz ortadadır, iki
buçuk yıllık. Hiçbirinizin bir hakkı yoktur değerli arkadaşlar. Bakın, dün onu
dinlettik, yarın başkasına dinletiriz. Bunlar dava dosyalarında olan tapeler.
Hepsi bir mahkeme kararıyla alınmışlar, hepsi yasal olarak alınmışlar. Ama siz
ne yaptınız? Savcıları görevden aldınız, hâkimlerin yerini değiştirdiniz ve
soruşturma dosyalarını gizli hâle getirdiniz yani halkın bilgi alma hakkının
önüne geçtiniz. Biz şu anda aynen yapacağız, yapmaya devam edeceğiz. Halkın
bilgi alma hakkı önündeki bütün engelleri bu kürsü önünden kaldıracağız, tümünü
kaldıracağız. (CHP sıralarından alkışlar) Orada da dinleteceğiz, burada da
dinleteceğiz, seçim meydanlarında da dinleteceğiz. O zaman ne yapacaksınız, ne
yapacaksınız size soruyorum. (AK PARTİ sıralarından gürültüler) Gelin, bakın,
beraber adil yargılama hakkı dâhil olmak üzere bütün güvenceleri sağlayalım,
basın ve medya önündeki engelleri kaldıralım, hiç bu “tape”leri burada
göstermeyelim. Ama ne yapıyorsunuz? Yolsuzluğun, rüşvetin, ahlaksızlığın önüne
geçmek için ilk önce gizlilik kararı alıyorsunuz, HSYK Yasası’nı yapıyorsunuz,
MİT Yasası’nı yapıyorsunuz, İnternet Yasası’nı yapıyorsunuz, panik atak
yasaları çıkartıyorsunuz, sonra ana muhalefet partisi burada yolsuzluğu,
rüşveti saklayacak, yok öyle yağma. Her tarafta göstereceğiz, her tarafta
bunları da açığa çıkartmaya devam edeceğiz. (AK PARTİ sıralarından gürültüler) 
Değerli
arkadaşlar, bakın, bu hesabı gidin Genel Başkanınıza sorun. Bu hesabı gidin, 30
milyon avroyu saklayamayan arkadaşlarınıza sorun. Gidin bunları yapmaya çalışın
değerli arkadaşlar. Bakın, sizin burada bu masaların altına girmeniz lazım,
masaların altına girmeniz lazım. (AK PARTİ sıralarından gürültüler) Sizi bütün
Türkiye izliyor. Gerçekten de, arkadaşlar size söylüyorum, masaların altına
girmeniz lazım. (CHP sıralarından alkışlar, AK PARTİ sıralarından gürültüler) 
BAŞKAN –
Teşekkür ederiz Sayın Tanrıkulu
YUSUF HALAÇOĞLU
(Kayseri) – Sayın Başkan…
BAŞKAN –
Buyurunuz Sayın Halaçoğlu.
YUSUF HALAÇOĞLU
(Kayseri) – Demin hatip kasetlerle ilgili birtakım partimizi de doğrudan hedef
alan konuşmalar yaptı.
BÜLENT TURAN
(İstanbul) – Asla Sayın Başkan, lütfen tarafsız olun, asla böyle bir şey
demedim. Sadece CHP’ye konuştum.
AHMET AYDIN (Adıyaman)
– Asla söylemedi efendim MHP’yle ilgili.
BAŞKAN – Lütfen
sessiz olunuz.
YUSUF HALAÇOĞLU
(Kayseri) – Sataşmadan dolayı söz istiyorum.
BAŞKAN –
Partiyle ilgili…
BÜLENT TURAN
(İstanbul) – Asla söylemedim Sayın Başkan.
YUSUF HALAÇOĞLU
(Kayseri) – Hayır, “Sizin kasetlerinizi gündeme…” diyor, hâlbuki kasetlerle
ilgili biz bazı kendilerine bilgiler verdik. Bu konuda…
AHMET AYDIN
(Adıyaman) – Hocam, yanlış anlamışsın Hocam, öyle bir şey yok.
BÜLENT TURAN
(İstanbul) – Sevgili Hocam, öyle değil.
AHMET YENİ (Samsun)
– Hocam, üzerine alma sen. Bir şey yoktu.
AHMET AYDIN
(Adıyaman) – Konuşmak istiyorsa konuşsun da…
BÜLENT TURAN
(İstanbul) – Sayın Hocam, öyle bir şey demedim, söylesem “Söyledim.” derim.
AHMET YENİ
(Samsun) – Hiçbir şey yoktu sizinle ilgili. Hiç şık olmadı.
YUSUF HALAÇOĞLU
(Kayseri) – Şimdi çok şık olacağını göreceksiniz.
BAŞKAN – Tamam,
buyurunuz Sayın Halaçoğlu.
6.- Kayseri Milletvekili Yusuf Halaçoğlu’nun, İstanbul
Milletvekili Bülent Turan’ın AK PARTİ grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması

YUSUF HALAÇOĞLU
(Kayseri) – Sayın Başkan, değerli milletvekilleri; hukuka saygılı olunmasını
söyleyenlerin önce kendilerinin hukuka saygılı olmaları gerekir. Üç yıl önce
çıkan kasetlerle ilgili biz size, Hükûmete suç duyurusunda bulunduk, isim
verdik, kredi kartı numarası verdik ama hiçbir şey yapmadınız.
BÜLENT TURAN
(İstanbul) – Kim yapmadı?
YUSUF HALAÇOĞLU
(Devamla) – Yine, genel merkezde…
İHSAN ŞENER
(Ordu) – Kim yapacak, parti mi yapacak? Olur mu öyle şey!
YUSUF HALAÇOĞLU
(Devamla) – Bakın, siz Hükûmet olarak üzerine düşmek zorundaydınız.
AHMET AYDIN
(Adıyaman) – Yargı bağımsızlığı var.
YUSUF HALAÇOĞLU
(Devamla) – Bize diyorsunuz ki: “Niye bunları konuşuyorsunuz?”
İHSAN ŞENER
(Ordu) – Ondan sonra “Yargıya müdahale.” diyorsunuz.
AHMET AYDIN
(Adıyaman) – Yargı bağımsızlığı… Yargıya müdahale mi edelim!
YUSUF HALAÇOĞLU
(Devamla) – Aynı şekilde, siyah bir minibüsten bahsettik genel merkezimizin
etrafında dolaşan ve bunun açıktan istihbarat ve dinleme yaptığını söyledik,
size plaka numarası verdik, yine ilgilenmediniz.
Şimdi,
diyorsunuz ki: “Bu çıkan ‘tape’lerle ilgili karşı çıkın.” 
İHSAN ŞENER
(Ordu) – Çıkmayın, çıkmayın!
YUSUF HALAÇOĞLU
(Devamla) – Şimdi ben size şunu sormak istiyorum: On bir yıl önce başlayan ve
cemaatle geldiniz, cemaatle gideceksiniz demek ki. Hani “Kasetle gelmedik,
kasetle gitmeyeceğiz." diyorsunuz ya…
İSMAİL GÜNEŞ
(Uşak) – Cemaatle gelmedik, halkla geldik.
YUSUF HALAÇOĞLU
(Devamla) – …demek ki cemaatle geldiniz, cemaatle birlikteydiniz, her şeyiniz
cemaatle iç içeydi ama cemaat bugün tu kaka oldu. Ancak on bir yıl sonra mı
anladınız? Bize diyorsunuz ki: “Bir ayda anlayın siz bunları.” Siz on bir yılda
ancak anladınız. “7 bin kişi dinleniyor.” diyorsunuz. Peki siz neredesiniz, ne
iş yapıyorsunuz? Hükûmet değil misiniz? Uzayda mı yaşıyorsunuz? Ayrıca,
mahkemeye giderseniz -Allah aşkına- bir şeyler ortaya çıkar diye korkuyor
musunuz? Madem paralel yapılanma var, kim olduğunu biliyorsunuz, versenize
mahkemeye.
İHSAN ŞENER
(Ordu) – Sakin olun, o da olacak o da. Sakin olun.
YUSUF HALAÇOĞLU (Devamla) – Çıkarın şunları, herkes
kurtulsun, siz de kurtulun biz de kurtulalım.
RECEP ÖZEL (Isparta) – Sabır, kardeşim, sabır,
sabır. 
YUSUF HALAÇOĞLU
(Devamla) – Ama…
Yok, sabır
meselesi değil, aradan kaç zaman geçti. 
RECEP ÖZEL
(Isparta) – Sabır, sabır. 
YUSUF HALAÇOĞLU
(Devamla) – Bunlarla ilgili gerekli çalışmayı yapın, ortaya koyun ama bir türlü
bunu yapamıyorsunuz. 
Bunun tek bir
yolu vardır, bu iddiaların ortadan kaldırılmasının, “Efendim montajdı.” falan
demek yerine doğrudan doğruya bunun üzerine gidilmesi ve bunun çözümlenmesi
için mahkemeye başvurmaktır, araştırma komisyonu oluşturmaktır. 
Hepinize
saygılar. (MHP sıralarından alkışlar) 
BAŞKAN –
Teşekkür ediyoruz Sayın Halaçoğlu. 
KAMER GENÇ
(Tunceli) – Sayın Başkan, biraz önceki konuşmacı benim ismimden bahsederek
“Kamer Genç de iftira atıyor.” dedi. Sataşmadan söz istiyorum. 
RECEP ÖZEL
(Isparta) – Demedi efendim. 
AHMET AYDIN
(Adıyaman) – Hiç ağzına almadı efendim. 
KAMER GENÇ (Tunceli)
– Sataşmadan söz istiyorum. 
BAŞKAN – Şimdi,
size yönelik tam bir şey söylemedi, “Siz oradan konuşun.” dedi, o kadar. 
KAMER GENÇ
(Tunceli) – Hayır efendim, ben dinledim. İsmimden bahsederek “Kamer Genç de
iftira atıyor.” dedi. 
AHMET AYDIN
(Adıyaman) – Yanlış duymuş efendim, böyle bir şey yok.
MİHRİMAH BELMA
SATIR (İstanbul) – Böyle bir şey yok. Zabıtlara bakın Sayın Başkan. 
KAMER GENÇ
(Tunceli) – Hayır efendim, ismimden bahsetti. Hayır efendim, hayır. 
AHMET AYDIN
(Adıyaman) – Tutanaklara bakın, yok öyle bir şey.
BAŞKAN – Hayır
“Siz oradan istediğinizi söyleyebilirsiniz.” gibi bir şey dedi.
KAMER GENÇ
(Tunceli) – Sayın Başkan, siz orayı dinlememişsiniz. Dedi ki: “Kamer Genç de
iftira atıyor.” dedi. O konuşmasında öyle dedi. 
MİHRİMAH BELMA
SATIR (İstanbul) – Hayır, öyle demedi.
AHMET AYDIN
(Adıyaman) – Öyle bir şey demedi. 
BAŞKAN –
Tutanaklara bakayım efendim, ben öyle duymadım ama bakayım efendim. 
BÜLENT TURAN
(İstanbul) – Ben de duymadım Sayın Başkan! 
KAMER GENÇ
(Tunceli) – Hayır, o zaman şimdi ispat edeyim… 
BAŞKAN –
İsteyeyim de bakayım. 
KAMER GENÇ
(Tunceli) – Televizyonların yayın saatinde söyledi, ben de iftira atmadığımı
izah etmek istiyorum. 
BAŞKAN – Ama
tutanaklara bakayım, “İftira attı.” deyip demediğini tespit edeyim. 
KAMER GENÇ (Tunceli)
– Ama duymadıysanız yani… İsmimden bahsederek “Kamer Genç de iftira attı.”
dedi. 
AHMET AYDIN
(Adıyaman) – Başkanım, yok öyle bir şey. 
BAŞKAN – Bakayım
efendim. 
KAMER GENÇ
(Tunceli) – Ya, siz duymamışsınız. 
BÜLENT TURAN
(İstanbul) – Hayır efendim…
KAMER GENÇ
(Tunceli) – Ya sen demedin mi “Kamer Genç?” “Kamer Genç” dedin mi demedin mi? 
BAŞKAN – Sayın
Genç, “İftira atıyor.” deyip demediğine bakacağım. 
KAMER GENÇ
(Tunceli) – Efendim, “Kamer Genç iftira atıyor.” dedi. Siz nasıl duymadınız?
BAŞKAN – “Kamer
Genç” dedi ama “İftira atıyor.” dediğini duymadım. 
KAMER GENÇ
(Tunceli) – Hayır efendim, yani olur mu? 
BAŞKAN – Siz
oradan… 
KAMER GENÇ
(Tunceli) – Yani, ismimi zaten ağzına almakla sataştı bana. 
BAŞKAN – Sayın
Genç, lütfen, çok rica ediyorum! 
Tutanaklara
bakacağım, böyle bir söz varsa size söz vereceğimi biliyorsunuz. 
KAMER GENÇ
(Tunceli) – Ama Sayın Başkan, yani bana da iki dakika söz verseniz ne olur ya!
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 562 sıra sayılı Kanun
Tasarısı’nın bu kısmın 3’üncü sırasına alınmasına ve diğer işlerin sırasının buna
göre teselsül ettirilmesine; 562 sıra sayılı Kanun Tasarısı’nın İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi (Devam)

BAŞKAN –
Aleyhinde Muş Milletvekili Sırrı Sakık. 
Buyurunuz Sayın
Sakık. (BDP sıralarından alkışlar) 
SIRRI SAKIK
(Muş) – Sayın Başkan, değerli arkadaşlar; ben de AK PARTİ Grubunun önerisiyle
ilgili aleyhte söz almış bulunmaktayım. Hepinizi saygıyla selamlıyorum. 
Sevgili
arkadaşlar, hepimiz bu mevcut sistemden ciddi şekilde rahatsızız. Yani, buraya
çıkıyoruz, konuşuyoruz ama çözümle ilgili bir ortak noktada buluşmuyoruz. Yani,
dinlemelerden tutun, montaja, bilmem neye kadar bir bütün, herkes bu sistemde,
bu ülkede mağdur. Peki, bu mağduriyeti ortadan kaldıracak görev kime düşüyor? Türkiye
Büyük Millet Meclisine düşmüyor mu? Niye yapmıyorsunuz? İlk günden beri biz
söylediğimizde “Bakın, bunlar, şu kasetlerden dolayı binlerce insan içeride.”
dediğimizde kılınız kıpırdamıyordu. Yani ne iktidarın ne muhalefetin kılı
kıpırdamıyordu ve gerçekten bugün, bu ülkede binlerce insan bu şekilde mağdur
edilmiştir. Şimdi, eğer bunu ortadan kaldıracaksanız, eğer, gerçekten hepimizin
sığınabileceği bir yargı sistemini inşa edeceksek, buyurun, buradan bir arınma
yaşayabiliriz, hep birlikte bağımsız bir yargıyı oluşturabiliriz ama sizin
böyle bir derdiniz yok. 
Bakın, geçen
gece burada gündeme getirdiğim, Muş E Tipi Cezaevi’nde Hasan Alavi diye biri,
1930 doğumlu. Yani bu, 84 yaşında bir vatandaşımız, Bingöllü bir amca. 84
yaşında örgüt üyeliğinden dolayı ceza almış, Muş Cezaevi’nde, şu anda hasta ve
perişan bir hâlde. Şimdi, 84 yaşında bir örgüt üyesi varsa bu ülkede, o zaman
bu ülke bitmiştir ama sizin hukukunuzda çifte standart var. Yani, darbeyi
gerçekleştiren Kenan Evren ve arkadaşları GATA’da, orada keyif çatıyorlar ve bu
ülkede kimi canı istiyorsa yargıçların, Anayasa Mahkemesinin, özel yetkili
mahkemelerin derhâl tahliyelerini gerçekleştiriyor. Darbeci Kenan Evren GATA’da
ama 84 yaşındaki Hasan Amca, Muş Cezaevi’nde; işte, hukuk sisteminiz bu. 
Onun dışında,
bakın, dün Avrupa İnsan Hakları Mahkemesi bir mahkûmiyet kararı daha verdi.
Yani, Uğur Kaymaz, Mardin’de babasıyla birlikte bir saldırıya maruz kaldı. Uğur
Kaymaz, 13 kurşunla Kızıltepe’nin göbeğinde katledildi. Ne yaptınız? Sizin
mahkemeleriniz, özel yetkili mahkemeleriniz ne yaptı? Davayı Eskişehir’e aldı.
Eskişehir zaten bu tür cinayetlerin aklanma yeridir. Uğur Kaymaz’ın failleri
beraat etti. Uğur Kaymaz’ın ailesi ve avukatlar, Avrupa İnsan Hakları
Mahkemesine başvuruda bulundular ve dün, AİHM, yaşam hakkını ihlalden, 140 bin
euro, Türkiye’yi mahkûm etti. 
Benim elimdeki
verilere göre, 2012’de tam 16.700 dava açılıyor AİHM’de ve toplam 23 milyon 424
bin 794 euro bir mahkûmiyet kararı var. Ben de onlarca kez bir mağdur olarak
Avrupa İnsan Hakları Mahkemesine gitmişim, onlarca kez Türkiye’yi mahkûm
etmişim ve Türkiye bu konuda sürekli mahkûmiyet ve son dönemlerde yapılan…
Hocam da burada, tabii, bağışlasın beni, bu konunun uzmanı ama… Bakın sizin
yargınız, burada Uğur Kaymaz’ın katillerini kolluyor, koruyor ama Uğur
Kaymaz’ın ailesi, Avrupa İnsan Hakları Mahkemesinde bunları götürüp, mahkûm
ediyor. Şimdi, gelin, hep birlikte bu süreçten bir şeyler çıkaralım. 
Bakın, biraz
sonra, bir saat sonra yeni kasetlerin yeniden yayınlanacağına dair sosyal medyada
haberler var. Peki, bu kadar korkunun kuşattığı bir ülkede, Parlamentonun bu
kadar baskı altında olduğu bir ülkede, siyasetin bu kadar baskı altında olduğu
bir ülkede biz siyaseti nasıl dizayn edeceğiz? Yani bırakın, korkudan insanlar
siyaset üretemez, nefes bile alamazlar. Onun için burada iktidarı ve
muhalefetiyle bir bütünlük içerisinde biz yeni bir süreci başlatabiliriz.
Bakın, bizim konumumuzda olan ülkeler vardı. Yani Franko döneminde İspanya’da,
o dönem Franko sonrası gelenler de dönüp bir yüzleşmeyle “Acaba bir sorunu
çözebilir miyiz?” diye… Ama dönüp baktılar ki herkesin eli kanlı, herkes o
süreçte kirlenmiş ve paslanmış ve emin olun, ülkemiz de böyle; otuz yıllık bir
savaşta ve doksan yıllık ret ve inkâr politikalarında herkes kirlenmiş ve paslanmıştır.
Onun için Türkiye’nin,
bir helalleşme dönemi yaşaması gerekir ve onun için bir toplumsal uzlaşıya
ihtiyaç vardır. Bunu acilen Parlamento hayata geçirebilir. Bunu geçirebilirse,
Türkiye, evet, bu konudaki sıkıntılarını da bir tarafa bırakarak yoluna devam
edebilir. 
Bizim acılarımız var. Bakın, ben bu
acılarda sadece Uğur Kaymaz’ı değil, Ali İsmail’in… Bakın, ne günahı vardı Ali
İsmail’in? Aldılar, katlettiler ve o katliamcıları oradaki Vali, aklamak için
elinden ne geldiyse yaptı. Sonra ne yaptı? Mahkemeyi alıp bu sefer Kayseri’ye
gönderdi. Kayseri’de katilleri aklamak için ara formüller aranıyor. Şimdi,
ülkemizde Ali İsmaillerin durumu bu, Uğur Kaymazların durumu bu, Eren
Şahinlerin durumu bu. 
Yani biz, acılar arasına ayrım
koymadan bütün acıları ortaklaşarak, ortaklaştırabilirsek sorunlarımızı
birlikte çözebiliriz. Buna inanıyoruz ve biz hayata bu pencereden bakıyoruz ve
bunun böyle olması gerektiğine inanıyoruz. Eğer varsanız, buradan, işte, bir
arınma böyle çıkabilir. Yoksa gerisi, buraya çıkar herkesin kendisine göre
söyleyebileceği o kadar çok sözü var ki ama sözün para etmediği bir süreci hep
birlikte yaşıyoruz.
Evet, sevgili arkadaşlar, biz diyoruz
ki, bakın, gelin, yeni bir süreç var, yeni bir sürecin ruhuna uygun bir
demokratikleşme sürecini hayata geçirelim. İşte size, AK PARTİ’ye önemli
görevler düşüyor. “Bu hafta, iki gün içerisinde yeniden bir demokratikleşme
paketi.” diyorsunuz. Bu demokratikleşme paketi bir güven paketi de olabilir.
Yani seçimlerden önce, eğer siz bir süreci götürüyorsanız, bir süreçle ilgili
-yani uzun süredir hep söylüyoruz- müzakereleri başlatan… Ama biz sadece
diyalogların olduğunu, hâlâ müzakere noktasında olmadığımızı söylüyoruz. Onun
hayat bulabilmesi için bu önümüzdeki son iki üç gün içerisindeki demokratikleşme
paketiyle, biz, bu Hasan Amca gibi, hasta tutsaklar gibi ve buna benzer, yirmi
iki yıldır içeride, haksız bir şekilde özel yetkili mahkemelerde ve devlet güvenlik
mahkemelerinin mahkûmiyetiyle içeride olan insanlarla -içinde Balyoz’undan
Ergenekon’una, bu ülkede kim ki mağdur olmuşsa- ilgili bir adım atabiliriz.
Ancak toplumsal uzlaşı bu şekilde sağlanabilir. Ama biz birbirimize, yani
gardımızı alarak birbirimizi… Efendim, sadece kendimizi kurtarmak adına yasal
düzenleme yaparsak, bu yasal düzenlemelerin hiç kimseye fayda getirmediğini bu
tarihî süreç hepimize gösterdi. Biz onun için diyoruz ki, ortaklaşarak bunları
hayata geçirebiliriz. 
Ya, hâlâ, bu
ülkenin ayıbı değil mi? Bakın kaçıncı çağdayız, hâlâ, cezaevlerinde açlık grevi
varsa, hâlâ, insanlar cezaevinde kanser hastası, tedavisini ve oradaki
ihtiyaçlarını arkadaşlarının vasıtasıyla sağlayabiliyorsa -ve biz buna
seyirciysek, bu Parlamento- yani eğer Anayasa Mahkemesinde tanıdığı hâkimler
yoksa veyahut da diğer mahkemelerde, bu insanların özgürleşmesi bizim görevimiz
değil mi? Hâlâ cezaevlerinde işkence varsa ve insanlar bu işkenceyi, bu
insanlık onurunu rencide eden işkenceyi, hâlâ aramayı protesto için eğer
cezaevlerinde açlık grevi yapıyorsa, gerçekten bu da bu Parlamentonun ayıbıdır.
Gelin birlikte
bu yasal düzenlemeyi yapın. Hep birlikte bunları yapalım, yoksa bu dinlemeler,
yoksa bu kasetler, bilmem neler valla her gün çıkar. Ama önemli olan hepimizin
buna karşı birlik oluşturması lazım, bu birliğin ruhuna uygun bir yasal
düzenleme yapmalıyız ve dediğim gibi –yani İspanya’daki o süreci Türkiye de
yaşayabilir- karşılıklı bir helalleşme dönemi kaçınılmazdır. Türkiye'nin
ihtiyacı olan tek şey de bir helalleşme sürecidir. 
Teşekkür
ediyorum. (BDP sıralarından alkışlar)
BAŞKAN –
Teşekkür ediyoruz Sayın Sakık.
Lehinde,
İstanbul Milletvekili Mehmet Doğan Kubat. 
Buyurunuz Sayın
Kubat. (AK PARTİ sıralarından alkışlar)
MEHMET DOĞAN
KUBAT (İstanbul) – Sayın Başkanım, çok değerli milletvekili arkadaşlarım;
grubumuzun vermiş olduğu önerinin lehinde görüşlerimi ifade etmek üzere söz
almış bulunuyorum; bu vesileyle yüce heyetinizi saygılarımla selamlarım.
Değerli
arkadaşlar, grup önerimizde, Meclisimizin bu hafta yapacağı çalışmalara ilişkin
gün ve saatlere dair öneriler yer almaktadır. Ayrıca, bir kısım kanunların ön
sıralara çekilmesini önermekteyiz. Bunlardan 562 sıra sayılı Kanun Teklifi’nin
-ki Millî Eğitim Temel Kanunu bu kanun- gündemin 4’üncü sırasına alınmasını ve
görüşmelerine bugün, inşallah, grup önerilerinden sonra başlanması
önerilmektedir. Bu kanun, temel kanun olarak görüşülecektir. 38 maddedir.
27’nci maddedeki teknik bir düzeltmeden sonra oradaki fıkralar da madde
şeklinde görüşüleceği için sayı artmıştır. 
İnşallah,
pazartesi gününe kadar Meclisimizin çalışmasını öneriyoruz. Gündemdeki bazı
kanunlar da şu anda komisyondan çıktı. Tüzük gereği bekleme süresini
doldurmasını beklediğimiz kanunlar da var. Bugün itibarıyla Millî Eğitim
Kanunu’na başlayıp, ümit ediyorum, huzurlu ve verimli bir çalışmayla o kanun
görüşmelerini de tamamlayacağız. 
Önerimize
desteklerinizi bekliyor, yüce heyetinizi saygılarımla selamlıyorum. (AK PARTİ
sıralarından alkışlar)
BAŞKAN –
Teşekkür ederiz Sayın Kubat.
Aleyhinde,
Ankara Milletvekili Levent Gök… 
Buyurunuz Sayın
Gök. (CHP sıralarından alkışlar)
LEVENT GÖK
(Ankara) – Sayın Başkan, değerli milletvekilleri; bugün Adalet ve Kalkınma
Partisinin getirmiş olduğu grup önerisi üzerinde Cumhuriyet Halk Partisi adına
söz aldım. Hepinizi sevgiyle, saygıyla selamlıyorum.
Adalet ve
Kalkınma Partisinin önerisinde bugünle birlikte önümüzdeki 3 Mart Pazartesi
gününü de dâhil eden bir çalışma düzeni öngörülüyor. Aslında, seçim sürecine
girdiğimiz ve herkesin tatile girip bir an önce seçim çevrelerine gitmesi
gereken bir dönemde 17 Aralık rüşvet ve yolsuzluk operasyonundan başlayan
süreçte, bugüne değin ve bugünden sonra da süreceği anlaşılan süreçte AKP’nin
sürekli olarak getirdiği yasalarla rüşvet ve yolsuzluk operasyonlarını
engelleme, örtme, karartma faaliyetlerinin ardı arkası kesilmiyor. 
Demokratik bir
ülkede iktidarlar, halkın özgürlük alanını genişletirken iktidarın gücünü
sınırlar, iktidarın hesap verme olanaklarını artırır ve saydamlığı
geliştirirken Türkiye’de tam tersi uygulamalar gerçekleşiyor. Değerli
milletvekilleri, 4 bakan hakkında fezleke geldi bu Meclise. Cumhuriyet
tarihinde ilk defa bir Adalet Bakanı hakkında iki tane fezleke geldi. Nerede bu
fezlekeler, nerede? İktidarın hesap verebilirliği ortada mı kalmıştır, yoksa
iktidar hesap vermekten mi kaçmaktadır? 
İktidar
sözcüleri burada konuşuyorlar. İktidarın her türlü sözü, Başbakanın her türlü
konuşması, attığı her adım birçok televizyondan canlı yayınlanırken, siz ta
Fas’tan, MHP Genel Başkanının bir altyazısına dahi tahammül mü ettiniz de
bunları söylüyorsunuz? Bir ana muhalefet partisinin liderinin, demokrasilerin
vazgeçilmez unsuru olan bir siyasi partinin genel başkanının söylediklerini
kesmek, Meclis TV’yi kesmek kimin haddinedir? Burada konuşan bir
milletvekilimizin sözlerini kesmek, onu ekranda karartmak kimin haddinedir?
Neden korkuyorsunuz? Niçin korkuyorsunuz? 
İnternet’e düşen
ses kayıtlarından bizler aylar öncesinden, yıllar öncesinden rahatsız olduk,
bunu ifade ettik ama o zaman siz çok memnundunuz. Bırakın sorgulamaları,
insanları bu görüntülerle mahkûm ettiniz, hayatlarını çaldınız. İnsanlarımızın
hepsini hapishanelerde çürür hâle getirdiniz ama o zaman Başbakan hâlinden
memnundu. Çünkü muhalefet hapse girince Başbakan memnundu ve İnternet’ten çıkan
sesleri, görüntüleri görünce miting meydanlarından şunu söylüyordu: “Neler
neler ortaya çıkıyor, görüyorsunuz. Her şey ortaya saçılıyor, pislikler ortaya
çıkıyor. Daha neler ortaya çıkacak, göreceksiniz. Çeteler, mafyalar, karanlık
güçlerin faaliyetleri bir bir ortaya saçılıyor.” Bunu diyen ben miyim? Bu
ülkenin Başbakanı söylemiştir bunları. O zaman aklınız neredeydi? O zaman
-şimdi şikâyet ediyorsunuz paralel devletten- sizler, Başbakan miting
meydanlarında “Beraber yürüdük biz bu yollarda.” derken bizimle mi beraber
yürüdünüz? 
RECEP ÖZEL
(Isparta) – Milletle beraber yürüdük.
LEVENT GÖK
(Devamla) - Yağan yağmurda bizimle mi beraber ıslandınız? Kiminle
ıslandıysanız, kiminle yürüdüyseniz onlardan hesap sorun. (CHP sıralarından
alkışlar)
Benim özgürlük
alanıma girmeyin, ben yurttaşım, ben talep ederim, ben hükûmeti şikâyet ederim,
hükûmet, şikâyet etme makamı değildir. Eğer siz on iki yıldır, iktidarda
olduğunuzu farz edip de bu paralel devleti keşfedemediyseniz zaten sizlere
geçmiş olsun değerli milletvekilleri. Kaldı ki eğer korkacak bir şeyiniz yoksa,
Binali Yıldırım ne demişti zamanında: “Yanlış işiniz, yasal olmayan işiniz
yoksa dinlenmekten korkmayın, istediğiniz kadar konuşun.” Konuşun değerli
arkadaşlarım, biz de çetelerle, her türlü yasa dışı işle mücadeleye varız ama
siz bu işi çözmekle mükellefsiniz. Biz mağdur olduk, mağdur olduğumuz zaman
söylediklerimizi dinlemediniz, yerine getirmediniz. O nedenle, şikâyet etmeye
hakkınız yok. 
Bakın, ortaya
çıkan iddialar vahim. Ortaya çıkan iddialar konusunda soruşturma komisyonu
kuralım diyoruz, reddediyorsunuz. Gelin araştıralım hepsini bunların, işin
içine siz de girin biz de girelim. Neden korkuyorsunuz? Her şeyi karartarak,
ekranları kapatarak, milletvekillerini susturarak, medyayı susturarak, Meclis
TV’yi susturarak bunları kapatamazsınız. Bakın, bunları yaptığınız zaman neler
oluyor değerli arkadaşlarım? Bunları yaptığınız zaman Avrupa’da yolsuzluk
sıralamasında sonuncu sırada yer alıyorsunuz. Demokrasi sıralamasında sonuncu
sırada yer alıyorsunuz. Ne yapmanız lazım? 
Bakın, ne yapmanız lazım: Şimdi, geçtiğimiz
aylarda, Fransa Maliye Bakanı, İsviçre’deki banka hesaplarında normal olmayan
hareketleri açıklayamamaktan dolayı istifa etti değerli arkadaşlarım. Demokrasi
mi? Alın size demokrasi. Peki, 2007 yılında Japonya Tarım Bakanı ne yaptı? Kira
vermeden kullandığı ofisinde su, elektrik gibi bedava hizmetler için devlete
236 bin dolar fatura ettiği için, seçim öncesinde kampanyasına bağış yapan iş
adamlarına ihaleler verdiği için suçlandı, soruşturma aşamasında bunlara
dayanamadı ve intihar etti. Aralık 2013’te Tokyo Valisi, 5 bin dolar rüşvet
aldığı iddia edilince halk arasındaki şüpheyi gideremediğini belirterek çıktı
televizyonların karşısına özür diledi ve istifa etti. 
BÜLENT TURAN
(İstanbul) – Sarıgül, kendini astı mı?
LEVENT GÖK
(Devamla) – Demokrasi mi istiyorsunuz? İşte size demokrasi. İnsan hakları mı
istiyorsunuz? İşte, size insan hakları. Bunları yaparsak demokrasi olur. 
Bakın, her türlü
iddiayı gidermek hepimizin görevi. Gelin, burada soruşturma komisyonları
kuralım, fezlekeleri getirelim; onlar hakkında da hepimiz bir komisyon kuralım.
Bizim hakkımızda da varsa bizim hakkımızda da getirin; onları da koyalım
buraya, birbiri ardına koyalım. (CHP sıralarından alkışlar) Yolsuzlukların
üzerine, AKP’li demeden, MHP’li demeden, CHP’li demeden birer birer gidelim.
Meydan okuma böyle olur. Meydan okuma, muhalefetin iddiaları gündeme geldiği
zaman onu örtmekle olmaz; tam tersine, hesap verilebilir olacaksınız.
Bütçe
görüşüyoruz, Sayıştay raporları gelmiyor. Nerede bu Sayıştay raporları,
fezlekeler nerede? Bu fezlekelerin peşindeyiz biz değerli arkadaşlarım. Bunları
yapmadan hiçbir zaman aklanamazsınız. 
Bakınız,
geçtiğimiz günlerde burada konuştum, pek çok arkadaşınız şikâyet etti.
“Ankara’da tam 4 milyon insanı ilgilendiren bir arama kararı verildi.” dedim,
ayağa kalktınız; “Ankara’da olağanüstü hâl ilan edildi.” dedim, ayağa
kalktınız. Bunu takip ettim, ısrarla takip ettim; nitekim, mahkeme, çok güzel
bir kararla, hakikaten hukuk tarihine geçecek bir kararla bu kararı kaldırdı.
Fena mı oldu şimdi? Muhalefetin gücünü gördünüz mü? Muhalefet lazımdır değerli
arkadaşlar. Muhalefet hesap soracaktır, iktidar hesap verecektir; bu işin
kuralı bu. Yarın biz de iktidar olduğumuz zaman, siz de bizden hesap
soracaksınız, siz de bizden soracaksınız. 
RECEP ÖZEL
(Isparta) – Ne zaman?
ÜLKER CAN
(Eskişehir) – Ne zaman?
RECEP ÖZEL
(Isparta) – Levent Bey, ne zaman olacak o iş? Vakti saatini bir söylesene.
LEVENT GÖK
(Devamla) – Hesap sormak sizin hakkınızdır, hesap vermek de bizim hakkımızdır.
Biz hesap vermeye açığız ama siz hesap vermiyorsunuz. 
Bakın, değerli
milletvekilleri, siyaset, bir zenginleşme aracı değildir. Bakanlar,
milletvekilleri, Başbakan, hepimiz her zaman malımızın mülkümüzün değerini,
bedelini ve nereden aldığımızı kanıtlamak durumundayız. Siyasetçiler, bu
dünyadan Harun gelip Karun gitmeyecektir değerli arkadaşlarım, gitmeyecektir.
Benim de bir yolsuzluğum varsa ortaya koymak sizin görevinizdir. 
Bakın, bugün
İnternet’e resimler düştü. İslam âlimleri, hadislerden yola çıkarak Hazreti
Muhammed’in evinin temsilî bir resmini yapmışlar. Bakın şu sadeliğe; bir tek
yatak, üç dört tane çanak çömlek ve Hazreti Muhammed’in zenginlikten son derece
ari, son derece gönül içerisinde…
RECEP ÖZEL
(Isparta) – Çok iyi ilerleme var sizde, maşallah, maşallah!
LEVENT GÖK
(Devamla) – …son derece insanlarla barışık ve hiçbir zenginliğe tevessül
etmeyen şu fotoğrafı bugün ibret verici bir şekilde İnternet’te yayınlandı.
Bakın, bize yol gösteren, hepimizi aydınlatan, dürüstlüğüyle, hesap
verebilirliğiyle hepimize örnek olmuş Hazreti Muhammed’in…
RECEP ÖZEL
(Isparta) – Çok iyi gelişme var vallaha. 
LEVENT GÖK
(Devamla) – …yaşam tarzının ne kadar mütevazı olduğunu hepimiz bir kez daha
ibretle gördük. 
RECEP ÖZEL
(Isparta) – Çok iyi gelişme var Levent Bey sizde.
LEVENT GÖK
(Devamla) – Din adına söz edenler, eğer zenginseniz, Harun gelmiş Karun
çıkıyorsanız, Hazreti Muhammed sizin yolunuzdan değildir. Bizler, her zaman
siyasette geldiğimiz gibi gitmenin yollarını aramalıyız. Siyaset, zenginleşme
aracı değildir, siyaset, tam tersine, topluma hizmet aracıdır. Bu nedenle, bugün
getirdiğiniz bu teklif, sizlerin bugünlerde iddialarla gündeme gelen rüşvet,
yolsuzluk ve tüm iddiaları aklamak, karartmak ve üstünü örtmek için
gösterdiğiniz çabalardan başka bir şey değildir. Elbette bunun hesabını
halkımıza vereceksiniz, halkımız hesabını sizlerle paylaşacak ve 30 Martta
mutlaka ama mutlaka gereğini yapacaktır. 
RECEP ÖZEL
(Isparta) – İnşallah, inşallah. 
LEVENT GÖK
(Devamla) – Çünkü, biliniz ki Türk halkındaki namuslular, namussuzlardan daha
cesaretlidir. (CHP sıralarından alkışlar) 
RECEP ÖZEL
(Isparta) – Vay be, İnönü’nün sözünü söyledin sonunda.
BAŞKAN –
Teşekkür ediyoruz Sayın Gök. 
Adalet ve
Kalkınma Parti Grubu önerisini oylarınıza sunuyorum: Kabul edenler… Kabul
etmeyenler… Kabul edilmiştir. 
Sayın
milletvekilleri…
KAMER GENÇ (Tunceli)
– Sayın Başkan, orada gelen şeyi okudum ben. Diyor ki: “Kamer Genç bağırsa
bile, içinizdeki insafa ve hukuka saygılı kişiler, bizim düşündüğümüz gibi
düşünüyorlar.” Yani, benim insafımın olmadığını, saygısız olduğumu her…
AHMET AYDIN
(Adıyaman) – Sataşma yok. 
BAŞKAN – Şimdi,
bunda bir sataşma görmüyorum Sayın Genç, “bağırsa bile” deyince bunda bir
sataşma yok. 
KAMER GENÇ
(Tunceli) – Anlamadım Sayın Başkan, arkadaş söz attı, anlamadım. 
BAŞKAN –
Arkadaşlarınızla ikili konuşacaksanız kuliste konuşunuz. 
KAMER GENÇ
(Tunceli) – Hayır, hayır yani arkadaş bana müdahale etti de… Yani, burada
sataşma var. 
BAŞKAN – Ben
sataşma görmüyorum efendim.
KAMER GENÇ
(Tunceli) – O zaman oylayın, oylayın, hayır, ısrar ediyorum. İç Tüzük böyle
canım, ben ısrar edersem oylamak zorundasınız.
BÜLENT TURAN
(İstanbul) – Sayın Başkan, bana laf atmış, ben de sus demişim. Ne var bunda? 
BAŞKAN – Şimdi,
Sayın Genç, diyor ki…
KAMER GENÇ
(Tunceli) – Hanımefendi, bakın, İç Tüzük’te diyor ki: “Eğer sataşma…”
BAŞKAN – Şimdi,
diyor ki… Bir dakika, müsaade ederseniz ben bir izah edeyim. Bir dakika müsaade
ediniz. 
KAMER GENÇ
(Tunceli) – Evet, tamam. 
BAŞKAN – Kaldı
ki “Kamer Genç bağırsa bile…” diyor, “…içinizden bazı insaflı, hukuka saygılı…”
diye devam ediyor. 
BÜLENT TURAN
(İstanbul) – Bağırmasaymış ben konuşurken Sayın Başkan.
BAŞKAN – Şimdi,
sizin orada ne söylediğinizi bilmiyoruz, o, tutanaklara geçmemiş. “Bağırsa
bile” diyor. Bunda bir sataşma görmüyoruz.
BÜLENT TURAN
(İstanbul) – Bağırmamaya davet ediyorum.
KAMER GENÇ
(Tunceli) – Sayın Başkan, ben burada sataşma var diyorum. İç Tüzük’e göre, siz,
eğer bana “sataşma yok” diyorsanız, Genel Kurulun oyuna sunmak zorundasınız.
BAŞKAN – Tamam,
o zaman Genel Kurulun oyuna sunacağım. Burada sataşma…
KAMER GENÇ
(Tunceli) – Ben ısrar ediyorum, bana sataşma var burada. 
BAŞKAN – Evet,
Sayın Kamer Genç’e sataşmadan dolayı söz verilmesini kabul ediyor musunuz…
KAMER GENÇ
(Tunceli) – Karar yeter sayısını arayın, karar yeter sayısını da istiyorum.
BAŞKAN - …kabul
etmiyor musunuz diye soruyorum: Söz verilmesini kabul edenler… 
KAMER GENÇ
(Tunceli) – Karar yeter sayısı da diyorum, karar yeter sayısı. 
BAŞKAN – Kabul
etmeyenler… 
BÜLENT TURAN
(İstanbul) – Ben oy vermiyorum.
BAŞKAN – Karar
yeter sayısı vardır. (Gürültüler) 
O zaman, sayın
milletvekilleri, İç Tüzük’te ne yazıyorsa onu uyguluyorum, çok rica ediyorum. 
MAHMUT TANAL
(İstanbul) – Sayın Başkan, demokratik temel hak ve özgürlükler oylamaya
sunulamaz. Kamer Bey’in sözünü kesmek... 
BAŞKAN – İç
Tüzük’ü değiştirin o zaman Sayın Tanal. İç Tüzük böyle söylüyor, Sayın Genç de
bunu talep etti. 
Alınan karar
gereğince, sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu’nun görüşmelerine kaldığımız yerden
devam edeceğiz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)

BAŞKAN – Komisyon? Yok. 
Ertelenmiştir.
2’nci sırada yer alan Devlet
Sırrı Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)

BAŞKAN – Komisyon? Yok. 
Ertelenmiştir. 
3’üncü sıraya alınan
Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Milli Eğitim, Kültür, Gençlik ve
Spor Komisyonu Raporu’nun görüşmelerine başlayacağız.
3.- Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ve Milli
Eğitim, Kültür, Gençlik ve Spor Komisyonu Raporu (1/884) (S. Sayısı: 562) (x)

BAŞKAN - Komisyon ve
Hükûmet? Yerinde. 
Komisyon Raporu, 562 sıra
sayısıyla bastırılıp dağıtılmıştır. 
Sayın milletvekilleri, alınan karar
gereğince, bu tasarı, İç Tüzük’ün 91’inci maddesi kapsamında temel kanun olarak
görüşülecektir. Bu nedenle, tasarının tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır. 
Tasarının tümü
üzerinde Cumhuriyet Halk Partisi Grubu adına İstanbul Milletvekili Fatma Nur
Serter konuşacaktır.
Buyurunuz Sayın
Serter... (CHP sıralarından alkışlar)
KAMER GENÇ
(Tunceli) – Sayın Başkan, aslında, bu kanunun görüşülmemesi lazım çünkü burada
Türkiye Büyük Millet Meclisine getirilen kanunla Millî Eğitimdeki bütün
personelin görevine son veriliyor. Son vermek idari bir işlemdir, kanunla,
yasama faaliyetiyle kamu personelinin görevine son verilemez. Dolayısıyla,
getirilen kanun görüşülemez, Anayasa’ya aykırı efendim. Bu konuda usul tartışması
istiyorum.
AHMET AYDIN
(Adıyaman) – Konuşmacı, kürsüye geçti efendim.
KAMER GENÇ
(Tunceli) – Ama yok yani söz vermeden önce… Bu kanun görüşülemez. 
BAŞKAN – Sayın
Serter’i kürsüye davet ettim efendim. 
KAMER GENÇ
(Tunceli) – Ama yani siz bir dinleyin milletvekilini, ondan sonra davet edin.
Yani, bu kanun görüşülemez çünkü burada…
BAŞKAN – Ben onu
davet ettikten sonra siz konuştunuz efendim.
Buyurunuz Sayın
Serter.
CHP GRUBU ADINA
FATMA NUR SERTER (İstanbul) – Teşekkür ediyorum.
Sayın Başkan,
değerli milletvekilleri; 562 sıra sayılı Tasarı’yla, yine ülkemizde bütün
paydaşlarının karşı olduğu yeni bir yasal düzenleme daha yapılmaktadır. Eğitim
sendikaları bu düzenlemeye karşıdır, öğretmenler bu düzenlemeye karşıdır,
dershaneler bu düzenlemeye karşıdır ve bildiğim kadarıyla, en az iki muhalefet
partisi -sanıyorum- BDP de dâhil bu düzenlemeye karşıdır. 
PERVİN BULDAN
(Iğdır) – Kesinlikle karşıdır, “sanıyorum” değil.
FATMA NUR SERTER
(Devamla) - Yine her zamanki gibi ne yazık ki bu karşı görüşler dikkate alınmaksızın
bu yasa tasarısı Meclise sunulmuştur. 
Neden karşı
olduğumuzu Cumhuriyet Halk Partisi Grubu adına kısaca özetlemek istiyorum: Bir
kere, AKP iktidar olduğundan bu yana eğitimle ilgili yapılan bütün düzenlemeler
temelinde siyasi amaçlıdır. Eğitimin niteliğini artırmaya, sorunlarını çözmeye
dönük, eğitimle ilgili ciddi hiçbir uygulama şu Meclisten geçirilmemiştir.
Bugün görüşülecek olan, görüşmekte olduğumuz tasarı ise AKP’nin cemaatle
hesaplaşmasının ve tasfiye ve kadrolaşma amacının ürünü olarak hazırlanmış bir
tasarıdır.
Yasa, iki temel
alanda düzenleme getiriyor. Birincisi, dershaneleri kaldırıyor, tasfiye ediyor;
ikincisi, Millî Eğitim Bakanlığının Müsteşar ve Talim ve Terbiye Kurulu Başkanı
dışındaki tüm yönetici kadrolarını, okul müdürleri ve müdür yardımcıları dâhil
olmak üzere, tasfiye ediyor, görevden alıyor. Niye tasfiye edersiniz? Yerine
yenilerini atamak için. Dolayısıyla, önce tasfiye, sonradan da kadrolaşmayı
hedefleyen bir tasarı var karşımızda. 
Şimdi, önce
dershanelere gelelim. Başbakan şöyle açıklamalar yaptı, dedi ki: “Biz iktidara
geldiğimizden beri, biz 2007’den beri sürekli olarak zaten dershaneleri
kaldırmayı düşünüyorduk ama ben bundan önceki bakanlara –ismini de vererek ve
sayarak- Hüseyin Çelik’e söyledim, yapmadı; Nimet Çubukçu’ya söyledim -pardon,
Baş’a söyledim, o zamanki adıyla- yapmadı; Ömer Dinçer’e söyledim, yapmadı ama
şimdi Nabi Bey yapacak.” diye açıklama yaptı. 
Şimdi, acaba, bu bakanlar, bu dershanelerin
kaldırılmasıyla ilgili, gerçekten var idiyse, Başbakanın istediklerini niye
yapmadılar? Vallahi, niye yapmadıklarını açıklayan bir önceki Sayın Millî
Eğitim Bakanı var, Sayın Nimet Baş. 2 Kasım 2013’te bir dergiyle röportaj
yapıyor ve diyor ki: “Merkezî sınavla yükseköğretime geçiş olduğu sürece,
dershane, işlevini sürdürmelidir.” Şimdi, buradan ne anlıyorum? Şunu anlıyorum:
Demek ki Adalet ve Kalkınma Partisinde bakanlık yapmış, Millî Eğitim Bakanlığı
yapmış olanlar da aslında buradaki mantıksızlığın farkındalar.
Şimdi, dershanelerden madem ki Başbakan kurtulmak
istiyordu, şunu sormamız lazım: O zaman ne yapması gerekirdi? Dershanelerin
sayısını en azından öncelikle sabitlemesi gerekirdi. Peki, ne yapılmış? AKP
iktidara geldiğinden bu yana dershane sayısı yüzde 100 artmıştır değerli
milletvekilleri. 2.100’ken 4.200’e biz mi çıkardık? Hayır, siz çıkardınız. Siz,
AKP olarak, dershane sayısını, hani, kimi zaman “Ne istediler de vermedik?”
dedikleriniz için, kimi zaman cemaat dışı dershanelerin talepleri üzerine ama
Türkiye’deki talebi dikkate alarak arttırdınız. Demek ki, gerçekten
“Dershaneler kapansın.” zihniyetinde bir siyasi parti dershane sayısını 2
katına çıkarmazdı. O zaman, Başbakan ne kadar doğru söylüyor, takdirlerinize
bırakırım.
İkincisi, Başbakan bir açıklama yaptı ve dedi ki:
“Canım, Türkiye’de dershanelere gidenler zaten öğrencilerin çok küçük bir
kısmı, yüzde 15’i falan.” Bakınız, 12’nci sınıftaki öğrencilerin yüzde 61’i
dershaneye gidiyor; 8’inci sınıftaki öğrencilerin yüzde 44’ü dershaneye
gidiyor, ki ara sınıflarda gidenler de var. Demek ki, gidiyorlarsa, herhâlde
“Spor olsun, eğlenelim, canım, hafta sonu bir de dershaneye gidelim.” falan
diye, bir de üstüne dünya kadar para ödeyerek gitmiyorlar. Bu dershaneye
gidişin bir nedeni var.
Şimdi bu nedene
bakıyoruz, acaba, hani, gereklilik ortadan kalktı mı diye: Merkezî sınavlar.
Duruyor mu sayın milletvekilleri? Yerli yerinde duruyor. Bunlar bir yarışma
sınavı mı? Bir yarışma sınavı. Yani, 1 puan üstüne çıktığın anda bir yerlere
kapağı atıp bir üniversiteye ya da bir Anadolu lisesine gidebiliyorsun. Peki,
buna kim hazırlıyor, okul mu? Hayır. Niye okul hazırlamıyor? İki nedeni var:
1) Okulların eğitim sistemiyle
dershanelerin, daha doğrusu sınavların talep ettiği sistem birbiriyle
örtüşmüyor; bu bir.
2) Değerli milletvekilleri,
Türkiye’de bütün okullar aynı seviyede mi? Bütün okulların eğitim kalitesi aynı
mı? Hayır. 
Türkiye'nin belli yerlerinde çok iyi eğitim veren
okullar var, hatta aynı kentin bir okuluyla diğer okulu arasında büyük bir
uçurum var. Peki, bu farkı, merkezî sınavların olduğu bir sistemde bu farkı kim
kapayacak? Okullar arasındaki farkı kim kapayacak? İşte, bu farkı kapamak için
aileler özveride bulunuyor, cebinden kıt kanaat biriktirdiklerini çocuğu için
harcıyor, dershaneye veriyor ve böylece, çocuğunun geleceğini güvence altına
almaya çalışıyor. 
Şimdi, siz ne yapıyorsunuz? Sırf cemaatle
hesaplaşmak için dershaneleri kapatıyorsunuz. Cemaat kısmına ayrıca geleceğim.
Bunu yaparken göz ardı ettiğiniz çok önemli bir konu var. Siz dershaneleri
kapatsanız da bu dershaneler merdiven altına inecek, kayıt dışı olarak
çalışacak, devlet vergi kaybına uğrayacak ama daha da önemlisi, zengin aileler,
varlıklı aileler para ödeyerek öğretmen tutacak, evine getirecek, çocuklar özel
öğretmenlerle bu sınavlara hazırlanacak –çünkü, bir sürü dershane öğretmeni
açığa çıkıyor şimdi- buna karşılık, orta gelirli ve düşük gelirli ailelerin
çocukları bu imkândan tamamen yoksun kalacak. Yani, siz, zengine hizmet eden de
bir düzenleme getiriyorsunuz; yoksulu dışlayan, yoksulun eğitim görme şansını
ortadan kaldıran, geleceğini güvence altına alma fırsatını engelleyen de bir
düzenleme getiriyorsunuz. 
Öte yandan,
hani, cemaatle hesaplaşıyorsunuz dedik ya, acaba şunu hiç düşündünüz mü? Bu
cemaatin ışık evlerinin her birinin ayrı bir üniversite hazırlık kursu hâline
dönüşüp dönüşmeyeceğinden emin misiniz? Bunu engelleyebilir misiniz? Bunu
engelleyemezsiniz. Her ev bir dershane olacak, 10 çocuk birleşecek, bir evde
özel öğretmen tutup bu dersi alacak, ama devlet vergi kaybedecek. Yoksul, orta
gelirli aile bu imkândan yoksun kalacak, varlıklı ailelerin çocukları da
yaşamlarını bundan sonra güvence altına alacak. Sosyal adaleti sıfırlayan bir
yasa getirmektesiniz. 
Şimdi, gelelim
cemaatle hesaplaşmaya. Bazı arkadaşlar, AKP milletvekilleri diyorlar ki “Canım,
ne alakası var, bu yasanın cemaatle hiçbir alakası yok.” Bu yasa tamamıyla
cemaatle ilgili bir yasadır. 
Bakın,
Başbakanın bu konuda çok açık olarak söyledikleri var. Başbakan diyor ki: “Biz,
kalkıp da bütün eğitimi sadece cemaatin dernek ve kurumlarına teslim edemeyiz.”
Dershanelerle ilgili konuşurken açıkça cemaati hedef aldığını, dershaneler
aracılığıyla ve okullar aracılığıyla tabii, cemaate teslim edemeyeceğini
eğitimi açıkça söylüyor. 
Şimdi, cemaatle
bu kavga başlamadan önce hepiniz çok cemaat severdiniz değerli arkadaşlar. Yani
burada, bu kürsüde cemaatle ilgili iki cümle eden insanları neredeyse linç
ederdiniz. 
Ben çok iyi
hatırlıyorum, ben burada konuşma yaparken 2007 yılında, bir konuşmamda, o
zamanın Millî Eğitim Bakanı Hüseyin Çelik’in cemaatle ilgili yazdığı şu
satırları okumuştum, o satırları şimdi tekrar hatırlatmak istiyorum. Bir makale
yazmıştı Hüseyin Çelik ve cemaat için şunları söylüyordu: “Fethullah Hoca
-Fethullah Hocaya hitap ediyor- devrimci, yıkan, döken, elinde bıçak, belinde
silah bir nesildense, tamir eden, elinde kalem, kalbinde iman, vatanperver bir
gençlikten söz ediyorsun. ‘Allah’ diyorsun, ‘peygamber’ diyorsun, ‘Ebubekir’,
‘Ömer Sahabe’ diyorsun Muhterem Hoca Efendi, okullar açmak, dershaneler açmakla
katkıda bulunuyorsun.” Bunu biz demedik, hiçbir zaman demedik. (CHP
sıralarından alkışlar) Bunu şu anda Başbakan Yardımcısı olan, AKP Hükûmetinin
Başbakan Yardımcısı Hüseyin Çelik söyledi.
MEHMET AKİF
HAMZAÇEBİ (İstanbul) – Genel Başkan Yardımcısı…
FATMA NUR SERTER
(Devamla) – Genel Başkan Yardımcısı…
Ben, bunu burada
okuduğum zaman Hüseyin Çelik buraya çıktı, bana şu sözlerle cevap verdi: “Siz
eleştirdiniz. Sizin gibi düşünmediğim için şükrediyorum.” demişti o tarihte.
Bilmiyorum hâlâ aynı şükür içinde midir?
KADİR GÖKMEN
ÖĞÜT (İstanbul) – Fark etmez!
FATMA NUR SERTER
(Devamla) – Şimdi, gelelim tarihe bir not düşmek gibi olan, o gün benim
cemaatle ilgili söylediklerime. Çünkü, bazılarınız cemaatle CHP’yi
ilişkilendirmeye pek bir meraklısınız da! 
Şimdi, ben ne
demişim? Demişim ki… Fethullah Gülen ışık evlerini açarken, Allah’ın kendisine
bu konuda verdiği izinle giderek büyüyüp yayılacağını ve bir gün yer yüzünün
bir mescit olacağını söylüyor. Fethullah Gülen’in televizyon konuşması bu.
“Gençlerimizin beyni yıkanmakta ve gizli bir örgüt gibi cemaat faaliyet
göstermektedir.” demiş. Ne oldu biliyor musunuz? Böyle, üstüme yürüdünüz
burada, buralardan, bu sıralardan, dövmek için üstüme yürüdünüz. Ne oldu?
Cemaatle sarmaş dolaştınız, kol kolaydınız, el eleydiniz. Ne zaman düşman
oldunuz da şimdi “çete” diyorsunuz, “Haşhaşi” diyorsunuz. Hepsini bir yana
bırakın, cemaatle hesaplaşmak ve cemaatten intikam almak için çocuklarımızı
kurban ediyorsunuz, gençlerimizi kurban ediyorsunuz, bütün dershaneler sanki
cemaatin dershanesiymiş gibi insanların ekmeğiyle oynuyorsunuz, orada çalışan
öğretmenlerin geleceğiyle oynuyorsunuz. (CHP sıralarından alkışlar) Ne için?
Hesaplaşmak için. Kim için? Öç almak duygularıyla.
VAHAP SEÇER
(Mersin) – Pire için yorgan yakıyorlar.
FATMA NUR SERTER
(Devamla) – Bu da yetmedi, bu da size yetmedi, siz bununla yetinmediniz. Hani,
cemaat dershaneleri kapanıyor ama Millî Eğitimde de birtakım kadrolar var,
onları ne yapacaksınız? O zaman Millî Eğitimde bugüne kadar tarihin yazmadığı
bir yasa çıkardınız. Bütün yöneticiler -Müsteşar, Talim ve Terbiye Kurulu
Başkanı hariç olmak üzere- çıkan yasayla görevden alınıyorlar, görevleri sona
eriyor. Ne yapacaksınız? İşte, öğretmen olarak onları kullanacaksınız, başka
amaçlarla kullanacaksınız. Onun yerine tabii ki birilerini atayacaksınız. 
Şimdi, tabii,
insanlar bazı soruları soruyorlar, diyorlar ki: “Acaba cemaatler mi yer
değiştiriyor yani bir cemaat giderken başka bir cemaate mi yer açılıyor?” Bu
sorular gündemdeki sorulardır, bunları da biliniz.
Bu görevden
alınan, görevleri sona eren insanlar yaklaşık 100 bin kişi. Neden 100 bin kişi?
Çünkü 55 bin okul var. 55 bin okulun müdürü ve müdür yardımcıları dâhil. Bunlar
kimdir biliyor musunuz? Bunlar geçmişte yazılı sınavdan geçerek alınan ekiptir.
Şimdi, Millî
Eğitim Bakanlığı… Bakana teşekkür etmek istiyorum bu arada; bu düzenlemede,
göreve almalarda, özellikle öğretmen atamalarında “sözlü veya yazılı sınav”
diye bir madde vardı, bizim de talebimiz üzerine bunu “sözlü ve yazılı sınav”
olarak değiştirmiş. Yazılı sınavın önemini orada koruyacak bir düzenlemeye kendisinin
gücünü, ağırlığını koymasıyla ciddi bir düzeltme gerçekleşmiştir ama -aması
var- daha ağırlık belli değil yani sözlü sınavın ağırlığı belli değil. Sözlü
sınavın ağırlığı yüzde 40 ya da yüzde 50 olursa sözlü ve yazılı olmasının
pratikte hiçbir anlamı kalmayacaktır. 
Şimdi, yeni
yasayla, değerli milletvekilleri, valiler okul müdürlerini atıyor.
Düşünebiliyor musunuz? Okul müdürü eskiden sınava girerdi, sınav kalkıyor
-hatta Sayın Bakan bile zannediyorum tam farkında değildi, umarım bir önergeyle
şimdi düzeltme yaparlar- okul müdürü vali tarafından atanıyor. Vali okul
müdürünü atıyor, okul müdürü müdür yardımcılarını belirliyor ve millî eğitimde
eğitimin niteliğini ölçmek açısından çok önem taşıyan teftiş müessesesi,
müfettişlik sistemi, maalesef, il eğitim müdürlerinin emrine veriliyor. Yani il
eğitim müdürünün boyunduruğu altında bir teftiş mekanizması sergilenecek. Yani
isteyen öğretmen başarılı, isteyen öğretmen başarısız bulunabilecektir. Bu
nedir biliyor musunuz? Bu, köşeleri tutma ve köşelerden köşe vuruşu yapma
hazırlığıdır. Valinin okul müdürünü atadığı bir sistem emsali görülmemiş bir
sistemdir.
Gelelim yasadaki
fırsat eşitsizliklerine. Bakınız, aday öğretmen olan bir kişinin başarısız
olması hâlinde geçmişte başka yöntem uygulanıyordu, şimdi memuriyetle ilişiği
kesiliyor, yasa bunu getiriyor. Yani başarısız. Şimdi, bu çocuk kim? Bu, eğitim
fakültesini bitirmiş -hani 300 bin tane var ya çocuklarımız, gençlerimiz,
öğretmen olmak için bekliyor- sınavlara girmiş, KPSS’ye girmiş filan, bir yere
aday öğretmen yapılmış. Başarısız olduğu takdirde memuriyetle ilişkisi kesilip
kapının önüne konuyor. Ama dershane öğretmeni -dershaneler kapandığında- KPSS
sınavına sokulmadan, sadece sözlü sınavla öğretmen olarak atanabiliyor,
öğretmen kadrosuna atanabiliyor. Bu nasıl bir çifte standarttır. KPSS’ye
girmiş, bütün koşulları yerine getirmiş olan bir çırpıda kapının önüne
konurken, KPSS’ye girme zorunluluğu olmaksızın, sözlü sınavla, dershane
öğretmeni öğretmen atanıyor, dört yıl da oradan kıpırdamıyor, atandığı yerde de
kalıyor. Bu bir.
İki: Talim
Terbiye Kurulunun varlığını, yasa, eğitimde bir karar organı olarak, çift
başlılık olarak değerlendiriyor. Sayın Bakan, gerekçeden çıkarmadınız, duruyor
gerekçede. “Çıkaracağım.” demiştiniz. 
Şimdi,
Talim-Terbiye Kurulu karar organı, müsteşar da karar mercisi. İktidar çatışması
varmış, gerekçede başka üslupla bu anlatılıyor.
Peki, o zaman
soruyorum: Müsteşar var, Bakan Yardımcısı var. Bu çift başlılık olmuyor da,
Talim-Terbiye gibi eğitimle simgeleşmiş, Türk millî eğitimiyle simgeleşmiş bir
kurumun istişari bir organ şekline dönüştürülmesi mi çift başlılık oluyor? 
Şimdi, değerli
arkadaşlar, dönüşüm, dershanelerin dönüşümüyle ilgili yasada söylenenler -hani
bunun reklamı yapıldı, “Biz dershanelere arazi vereceğiz, bina vereceğiz,
öğrenci başına yardım yapacağız.”, bu bir masaldır. Fiiliyatta dershanelere
verilmiş hiçbir artı avantaj yoktur. Bütün özel okullar kurulurken ne
veriliyorsa, ne alınıyorsa aynı şey dershanelere de veriliyor. Bir fark var,
önemli bir fark: “Millî Eğitim Bakanlığı hakkında davan varsa geri çekip bütün
mahkeme giderlerini ödersen veririm.” diyorlar, “Sen benim toprağımı, arazimi
aldın, üstüne okul yaptın, dava açarsan geri alırım.” Sopanın ucu, dönüşecek
olan dershanelerin üzerinden eksik edilmiyor. 
(Mikrofon
otomatik cihaz tarafından kapatıldı)
FATMA NUR SERTER
(Devamla) – Her yönüyle adaletsiz, eşitsiz ve siyasi amaçlı bir yasayla karşı
karşıyayız diyorum, saygılar sunuyorum. (CHP sıralarından alkışlar) 
BAŞKAN –
Teşekkür ederiz Sayın Serter.
Sayın
milletvekilleri, bir saat ara veriyorum. 
Kapanma Saati: 19.16
ALTINCI OTURUM
Açılma Saati: 20.18
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
-----0-----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşiminin Altıncı
Oturumu açıyorum. 
562 sıra sayılı
Kanun Tasarısı’nın görüşmelerine kaldığımız yerden devam edeceğiz. 
Komisyon ve
Hükûmet yerinde. 
Tasarının tümü
üzerinde söz sırası Milliyetçi Hareket Partisi Grubuna gelmişti. Ankara
Milletvekili Zühal Topcu konuşacak.
Buyurunuz Sayın
Topcu. (MHP sıralarından alkışlar) 
MHP GRUBU ADINA
ZÜHAL TOPCU (Ankara) – Teşekkür ediyorum Sayın Başkan. 
Değerli
milletvekilleri, Millî Eğitim Temel Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın tümü üzerinde
Milliyetçi Hareket Partisi adına söz almış bulunuyorum. Hepinizi saygıyla
selamlıyorum. 
Bu kadar önemli
bir kanunda ve Türkiye’nin gerçekten en önemli alanlarından bir tanesi olan
eğitimde ve eğitim sisteminde yapılacak değişikliklerin böyle bir sıkışmaya
getirilmesini ve burada bulanan birkaç kişiyle çalışılmasını gerçekten Türkiye
açısından kara bir gün olarak alıyorum, onu özellikle belirtmek istiyorum.
Seçim döneminde, böyle sıkışık bir ortamda, bir gün gibi, üzerinde
düşünülmeden, tartışılmadan böyle bir tasarının getirilmesi gerçekten bizi
üzmüştür. Şu anda da aynı şekilde ben bunun özellikle öğretmenler, eğitim
camiası personeli ve öğrenciler üzerinde de hiç olumlu etki yaratacağını
düşünmüyorum; bunu da belirtmek istiyorum.
Bugün özellikle
önemli bir gündü biliyorsunuz. 6.613 soydaşımızın katledildiği Hocalı
katliamında ölenleri rahmetle anıyoruz, yapanları nefretle kınıyoruz ve hiçbir
zaman da unutmayacağımızı ve bu acıyı yüreğimizde saklayacağımızı da belirtmek
istiyoruz. 
Şimdi, millî
eğitim üzerinde özellikle baktığımızda, millî eğitimde Ömer Dinçer zamanında,
2011 yılında yapılan 652 sayılı Millî Eğitim Bakanlığının Teşkilat ve Görevleri
Hakkında Kanun Hükmünde Kararname’yle önemli değişiklikler yapılmıştır.
Özellikle AKP İktidarının on bir yılda millî eğitim üzerinde yaptığı tahribatı
artık saymaktan biz yorulduk ama bu tahribatı yapmaktan AKP İktidarı hiçbir
zaman yorulmamıştır; bunu paylaşmak istiyoruz. Şimdi, tekrar madde
değişikliğine gidilerek millî eğitimde büyük bir değişiklik yapılmak isteniyor.
Bu kararnameyle beraber teşkilat yapısı tamamen değiştirilmiş ve Millî Eğitim
Bakanlığının yetkileri, görevleri değiştirilmiştir. Özellikle Ömer Dinçer, bir
önceki Millî Eğitim Bakanlığının atadığı yöneticileri bir kenara elinin
tersiyle itmiş, eğitimden anlayan anlamayan herkesi yönetici olarak atamıştır.
Eğitime en büyük darbeyi de o zaman kendisi vurmuştur çünkü özellikle
öğretmenlerin şikâyet edilmesi üzerine bir şikâyet hattı kurulmuştur. Forma
veya serbest kıyafet tartışmasını getirmiş, ondan sonra geri adım atılmıştır ve
özellikle öğretmenlerin itibarının düşürülmesinde gerçekten çok önemli adımlar
atmıştır ve bu itibarın düşürülmesinde de kendisinin bizzat katkıları olmuştur.
Öğretmenleri, yem bekleyen güvercinlere benzetmiş, aynı zamanda, yine yalnızca
maaşlarını düşünen, maaş artışını düşünen bir grup olarak telakki etmişti.
Aradan iki yıl geçmesine rağmen bir bakıyoruz ki aynı hataların Sayın Nabi
Avcı tarafından ve ekibi tarafından da yapıldığına hepimiz şahitlik ediyoruz
aslında. Yine, bu dönemde de yapılan hatalardan “pardon” diyerek geri adım
atıldığına da hep birlikte şahit oluyoruz ve işte, bugün burada tartıştığımız
tasarıya baktığımızda da yine Millî Eğitim Bakanlığının merkez teşkilatı ve il
teşkilatını tamamen değiştirecek yeni bir taslak getirilmiştir. Bunlar aynı
zamanda çok büyük haksızlıkları da beraberinde getirecektir, bunları hep
birlikte göreceğiz zaten. Böyle giderse Millî Eğitim Bakanlığı sürekli acemiler
birliği tarafından yönetilen bir kurum hâline getirilecektir. Çünkü, tecrübe
çok önemlidir, her zaman diyoruz. Burada insana hizmet veriyoruz, insana
hizmetin de en önemli adımını tecrübe oluşturmaktadır, liyakat oluşturmaktadır.
Fakat, AKP iktidarıyla beraber partizanlığın ve yandaşlığın önemli mesafeler
katettiği ve liyakatin, tecrübenin hiçbir zaman dikkate alınmadığına hep
birlikte şahit olduk. 
Şimdi,
baktığımızda biz hâlâ soruyoruz Sayın Bakana ama biz bunun gerekçesini
anlayamadık: Buna neden ihtiyaç duyuldu? Özellikle seçimlere çok az bir süre
kala insana yapılan bir yatırımda öğretmenlere sormadınız, velilere sormadınız,
bu vatandaşa sormadınız, bizlere bile sormadınız, akademisyenlere sormadınız ve
görüş almadan böyle bir değişikliğe gittiniz hâlâ bizim mantığımız bunu
anlamadı ve Bakandan da hâlâ izahat istiyoruz ama kendisi de bu konuda izahat
vermemekte galiba kararlı. Yani neden ısrarla bu değişiklik gündeme
gelmektedir, neden ihtiyaç duyuldu? Acaba bu değişikliklerle yöneticilikten
alacağınız insanlar kimler, tekrar onların yerine atayacağınız insanlar kimler,
bunları çok iyi tespit ettiniz mi, özellikleri nedir bunların; bu alanda
yapılan bölmenin, kutuplaştırmanın, ötekileştirmenin anlamı var mı? Özellikle
yoğun tartışmaların yaşandığı ve ayrışmanın yapıldığı bugünlerde millî
eğitimden de gelen böyle bir yapılanma inanın herkesi çok rahatsız etti. Şu
anda buraya gelmeden önce, Türkiye’nin her bir tarafından o kadar çok telefon,
mail, faks aldık ki inanın haddi hesabı yok; herkes kalplerinin kırıldığını,
kendilerinin de bunu anlamadığını ve bu kadar birikimin, bu kadar tecrübenin
kendilerini çok üzdüğünü de özellikle burada herkesin huzurunda, Bakanın ve
yönetimin huzurunda belirtmemizi de istediler. Liyakattan ve tecrübeden çok,
özellikle AKP iktidarının referansıyla iş yapılır hâle gelmeye başladı. Sadece
müsteşar kalıyor, diğer herkes değiştiriliyor ama Talim ve Terbiye Kurulu
Başkanının üzerinde de değişlik yapıldığını Komisyondan biliyoruz. 
Şimdi sormak
istiyoruz: Acaba bu değişiklikte etkili olan kritik bir dönüm noktası var
mıydı? Biz, evet, düşünüyoruz, kritik bir dönem noktası olduğunu düşünüyoruz.
Acaba Oslo’da verilen sözler burada etkili oldu mu? Bu kanunda “Okul ve kurum
müdürlerinin vali tarafından dört yıl süreyle görevlendirileceği” ifadesi
bulunmaktadır. Bu değişiklik acaba Oslo görüşmesinde kayda geçen ve İnternet’e
düşen “Millî eğitim, şunlar bunlar bakanlıklarını kaldırıyoruz, valiliklere ve
belediyelere veriyoruz.” ifadesinin temel alınma şekli midir acaba, bunu sormak
istiyoruz. Özellikle AKP iktidarı döneminde valilerin önemli bir bölümünün
artık devletin valisi vasfının ortadan kalktığını ve âdeta AKP’li il
başkanlarının bürokrasiden sorumlu yardımcısı gibi hareket ettiğini paylaşmak
istiyoruz. O zaman söz konusu görevlendirmelerin ne ölçüde adaletsiz olacağını
da sizlerin vicdanına bırakıyoruz. 
SEYFETTİN YILMAZ
(Adana) – Adalet arama onlarda Hocam, adalet… 
ZÜHAL TOPCU
(Devamla) – Yani, evet, onlar artık tartışılır hâle geldi. Özellikle
demokrasinin şu gece vakti bir parmak kaldırma olayına indirgendiği bir durumda
hakikaten birçok kavramın içinin boşaltıldığını da paylaşmak istiyoruz. 
Bu süreçte
örneğin valilerin paşa gönlüne göre görevlendirilecek olanların en belirleyici
kıstaslarından birkaçı “malum-sen”e üyelik olacaktır -bu “malum-sen”i, herkes
biliyor aslında- veya vali beyle hemşehrilik ya da her türlü takas alışverişi
burada temel olacaktır. 
Tasarının önemli
boyutlarından birini de millî güvenlik boyutu oluşturmaktadır. Çözüm süreci
olarak yutturulmaya çalışılan çözülme ve ihanet süreci içerisindeki
tartışmalardan hatırlanacağı üzere, valilerin merkezî idare tarafından
atanması, yerel halk tarafından seçilmesi pazarlık konusu olarak gizli
ajandalarındaki yerini hâlâ korumaktadır. Hâl böyle iken söz konusu hain
pazarlığın hayata geçmesi ihtimalinde Millî Eğitim teşkilat yapısına ilişkin
söz konusu kanun tasarısı daha bir anlam kazanmaya başlayacaktır. Daha açık bir
ifadeyle, böyle bir durumda müdür ve müdür yardımcıları seçilmiş vali
tarafından görevlendirilecektir. Dolayısıyla, söz konusu kanun tasarısı için
üniter devletin tasfiyesi ve özerk devlet yapılanmasının ön hazırlığı
olabileceği de söylenebilir. 
Burada, yine,
kanunda verilen şeylerden bir tanesi de: İnanın oradan oraya vurulmuş, oradan
oraya geçilmiş, başlıkların birbirleri içerisinde hiçbir tutarlığının da
olmadığını görmekteyiz. Şimdi, Bakan onayıyla açılan proje okullarından veya
teşkilata bağlı, Millî Eğitim Bakanlığı merkez teşkilata bağlı kurumlarda
yapılacak öğretmen atamalarının bizzat Bakanlık tarafından yapılacağı, Bakan
tarafından yapılacağı da veriliyor. Burada keyfiyetin alabildiğince had safhaya
vardığını da paylaşmak istiyoruz. 
Evet, değerli
milletvekilleri, yani siz her ne kadar Teşkilat Kanunu’nu değiştirseniz de
motoru eski bir arabanın kilometre göstergesinin sıfırlanması hiçbir zaman yeni
bir durum ortaya çıkarmayacaktır. Önemli olan ortaya koyduğunuz vizyondur,
önemli olan hedeflediğiniz gerçeklerdir, nereye varmak istediğinizdir, insanı
algılama tarzınızdır, insana biçtiğiniz değerdir. Ama biz burada görüyoruz ki
insan unsurunu bir kenara bırakarak “Acaba daha uzun süre nasıl bu iktidarda
kalıp kendi menfaatlerimiz doğrultusunda nasıl bir eylem sunabiliriz...”
Bunların çok daha fazla önem arz ettiğini görebiliyoruz. Millî Eğitim
Bakanlığının hâlihazırdaki personelini elinin tersiyle bir gecede görevden
alacak olması ve kendi yandaş ekibini buralara getirecek olması kendine başarı
sağlamayacaktır, onu paylaşmak istiyoruz ve burada artık had safhaya çıkan
partizanlıkta fişlemelerin de bu çalışanları üzdüğünü de belirtmek istiyoruz.
Basına düşen haberlere göre burada yapılan fişlemeler gerçekten ne liyakatle ne
tecrübeyle ne de objektiflikle ifade edilmemektedir ve bunu da yapılan bir ayıp
olarak paylaşmak istiyoruz. 
Millî Eğitim
Bakanlığında başarı liyakat ve kalite tutarlılığıyla ancak sağlanabilmektedir.
Eski, hantal, vizyonsuz ve eğitim sorunlarını bilmeyen bir ekip tarafından
yapılan bu düzenlemenin biz hiçbir işe yaramayacağını söylemek istiyoruz. Dün
yapılan altmış yetmiş iki aylıklardan geri vazgeçilme sürecindeki “pardon”
ifadesinin bunlarda da kullanılabileceğini biz baştan belirtmek istiyoruz çünkü
yaptığınız bu değişikliklerle görevden aldığınız yöneticilerle, il millî eğitim
müdürlerinden tutun, okul müdürleri, müdür muavinleri veya merkez teşkilatı
çalışanlarının ailelerini düşünün, kendi yerleştikleri ortamı düşünün,
kendilerine uzun yıllardan beri hazırladıkları geleceği düşündüğünüzde nasıl
bir hareketlenmeye ve mutsuzluğa yol açacağınızı da hatırlatmak istiyoruz. Ama
artık bu milletin gerçekten tahammülü kalmadı, yıprandı, yoruldu, artık inanın
mecali kalmadı, mücadele etmeye mecali kalmadı artık, onu belirtmek istiyoruz.
Tasarının
yasalaşması hâlinde hâlen görevde bulunan 100 binden fazla müdür, müdür
yardımcısı görevi kendiliğinden sonra erecektir. Böylelikle ömrünü eğitime ve
idareciliğe adamış olan gerçekten 100 binden fazla idarecimiz bir anda
görevlerinden olacaklar. Buna gerek var mıydı? Ama buradaki kadrolar kime
verilecek gerçekten çok iyi tahlil edildi mi? Eğer bir başarısızlık var ise bu
başarısızlık nereden kaynaklanıyordu? Keşke bundan önce bir değerlendirme veya
bir fizibilite çalışması yapılsaydı da ondan sonra böyle, şurada birkaç tane
milletvekilinin katılımıyla yapılan bu çalışma olmasaydı. Bütün partilerin
ortak çalışması sonucunda ve etkilenenlerin de katıldığı bir çalışmayla belki
çok daha güzel bir tasarı ortaya çıkabilecekti. Bu durum, yıllardır vefakârca
ve cefakârca hizmet etmiş idarecilerimize karşı büyük bir vefasızlık ve
adaletsizliktir. Bunların ötesinde de gerçekten zulümdür.
110 bin yöneticiyi değiştirmenin sebebi başarısız
okul yöneticilerini değiştirmek için midir? Eğitim sorunlarımız okul
yöneticilerini görevlendirerek ve bunları alarak mı çözülecektir? Millî Eğitim
Bakanlığının denetim sistemi çalışmadığı için böyle bir çözüm mü üretildi?
Görevlendirilmesi yeniden yapılmayan yöneticiler acaba başarısız mı
görülmektedir? Acaba, bu tasarı Millî Eğitim Bakanlığında kimler tarafından
hazırlandı? Bunların da paylaşılmasını istiyoruz. 
Yine, Talim ve Terbiye Kuruluna geldiğimizde, bu,
gerçekten Millî Eğitim Bakanlığının beyni olarak kabul edilen ve uzun yıllar da
bu görevleri yerine getirecek şekilde çalışmış olan bu kurulun böyle pasifize
edilmesi ve bu görevleri yapmaktan alıkonar hâle getirilmesi de bu Millî Eğitim
Bakanlığının daha şimdiden yenik başlamasını da gündeme getirmektedir. Çünkü,
Millî Eğitimdeki temel politikaların belirlenmesinde gerçekten önemli işlere
imza attığını da paylaşmak istiyoruz Talim Terbiye Kurulunun. 
Evet, özellikle “maarif müfettişliği” adı altında
müfettişlerin toparlanması önemli bir adım olarak görülmelidir. Denetim
mekanizmasının işletilmesi Millî Eğitim Bakanlığına önemli kazanımlar
sağlayacaktır ama atanacak müfettişlerin ve bunların çalışma alanlarının ne
kadar açılacağı da tartışma konusudur. 
Özellikle, bu
tasarıda önemli adımlardan bir tanesi ve ana nedenlerden bir tanesi olarak
dershaneler konusuna geldiğimizde çok daha vahim tablo karşımıza çıkıyor. Evet,
bu dershaneler konusu özellikle birileriyle hesaplaşma için gündeme getirilen,
çözümü uzun soluklu çalışmalarla, bunu hazırlayan nedenlerin ortadan
kaldırılmasıyla çözüm üretilebilecek bir konuyken, bıçak gibi keserek veya
gerçekten hiç mantıklı olmayan alternatifler üreterek çözüm yolu aranmak istenmiştir
ki bunu da görebiliyoruz. Burada, dershaneler konusuna çözüm getirilmek
istenirken bir gördük ki “açık lise kapanıyor, bu yılın sonunda kapanıyor.”
denildi ve aceleyle getirilen, çalışılan bir konu olduğu için ben hâlâ
netleştiğini de söyleyemeyeceğim bu durumda. 
Şimdi,
baktığımızda ortaöğretim kurumlarına geçişte, bu dershanelerin
dönüştürülmesinde inanın o kadar çok tutarsız şeyler var ki neredeyse özel
okulların yarı kontenjanları boş dururken, hâlâ bu dershanelerin özel okullara
dönüştürülmesi gibi bir gerekçe, ön teklif sunulmaktadır. Bunun nasıl
yapılacağı hâlâ tartışma konusudur. Özellikle buralara gidecek öğrencilere para
desteği yapılacağı, ücret ödemesi yapılacağı konusu gerçekten çok komik bir
durum olarak karşımızda bulunmaktadır. Çünkü şu andaki okullara baktığımızda
Millî Eğitim Bakanlığı okullara destek çıkamamaktadır. Kırık camlarını bile
okul yöneticileri, okul müdürleri kendi kurdukları kişisel iletişimleriyle
sağlamaktadırlar. Özellikle Ankara’da su ve doğal gaz paraları kartlı geldiği
için, bunlar bittiğinde tekrar vakit dolana kadar dolum yapılmamaktadır. Yani
bunları bile bile hâlâ bu şekilde özel okula gönderilecek, dönüşecek okullara
gönderilecek çocukların paralarının devlet tarafından ödenmesinin yapılması
gerçekten bir komedi olarak karşımızda durmaktadır. 
Özellikle bu
dershaneleri, hem üniversite hazırlık hem de lise hazırlık dershanelerini
kapatırken, bu kursları kapatırken sosyal, sanatsal, sportif, kültürel ve
mesleki alanlardakileri açık tutuyorsunuz. O zaman soruyoruz: Acaba bu kurslara
gidecek çocukların paralarını verecek misiniz, bu kurslar bedava mı yapılacak
yoksa? Bunu eğer netleştirirseniz çok daha iyi olacak. 
Şunu belirtmek
istiyoruz ki: Sistemde sınav olduğu müddetçe, yarışma olduğu müddetçe
dershaneler devam edecektir. Bunlar merdiven altına inecektir. Adı şu olur, bu
olur; evlerde olur, özel dersler şeklinde ve hem de fiyatları artarak devam
edecektir. Eğer siz dershaneleri hazırlayan gerekçeleri… Bu sınav sisteminin
ortadan kaldırılması olur, ki uzun soluklu çalışmalardır, o zaman bu
dershaneleri ortadan kaldırabilmeniz çok daha kolay olabilecektir. 
Özellikle
dershane öğretmenlerinin atamasına geldiğimizde, zaten atanamayan 300 binden
fazla öğretmen dururken dershane öğretmenlerinin özellikle belirli kriterler
çerçevesinde sözlü sınavla atanması soru işaretlerini gündeme getirmektedir.
Sözlü sınavda acaba kriter ne olacaktır? Getirilen referans mektupları mı,
referans kartları mı veya birileriyle yapılacak pazarlıklar mı önemli
olacaktır? “Öğretmen sözlü sınavlarının kriterleri ne? Gereken ihtiyaç alanları
nasıl belirlenecek? Ne kadar öğretmen alınacak? Sözlü sınavı geçemezse bu
öğretmenler alınamayacak mı?” gibi daha birçok sorular var aslında ve böyle
çift başlı seçme sistemi Türkiye’yi kaosa sürükleyecektir, bunları belirtmek
istiyoruz. 
Hele hele
öğretmenlerin stajyerlikten, KPSS puanıyla alınan öğretmenlerin
stajyerliklerinin kaldırılmasında performans değerlendirmesinin gündeme
getirilmesi, gerçekten hani önemli bir hap gibi sunulan performans değerlendirme
sistemini yeniden gündeme getiriyor ama daha sonra sözlü veya yazılı sınav
olayı iyice burada şüpheleri artırmaktadır. Eğitim sistemine uzattığınız eli
lütfen çekin. KPSS’yle almak istiyorsanız öğretmenlerimizi alın. Bir yıl -en
azından- bunları mahrum etme yerine tecrübeli öğretmenlerle eğiterek
eğitimlerine devam etme yolunu seçmenizde fayda var. Sözlü veya yazılı
sınavlardaki subjektiflik her zaman gündemde olduğu için, lütfen öğretmenlerin
cebinden elinizi çekin.
Teşekkür
ediyoruz. (MHP sıralarından alkışlar)
BAŞKAN –
Teşekkür ederiz Sayın Topcu.
MAHMUT TANAL
(İstanbul) – Sayın Başkan…
BAŞKAN –
Buyurunuz Sayın Tanal. 
MAHMUT TANAL
(İstanbul) – Ben sizden özür dilerim. Şimdi, bu yasayı biz görüşüyoruz ancak
mevcut olan bu düzenleme bizim Anayasa’mızın 48’inci maddesindeki müteşebbis
özgürlüğüne aykırı olan bir hüküm. Aynı zamanda buradaki öğretmenlerin,
müdürlerin görevlerinin sona ermesi hukuki güvenlik ilkesi dediğimiz ölçülülük
ilkesine, yine Anayasa’ya aykırılık teşkil ediyor. Dershanelerin kalkması,
komple, mevcut olan Anayasa’mızdaki fırsat eşitliğini sağlama açısından -sosyal
adaleti düzenliyor çünkü fırsat eşitliği- sosyal eşitlik ve sosyal adalet
ilkelerine de aykırı. Yani bu açıdan şahsi düşünceme göre Anayasa’ya aykırı
olan bu düzenlemenin Sayın Başkan görüşülmemesi lazım. Bu konuda yetkinizi
kullanmanızı istirham ediyorum. 
Saygılarımı
sunuyorum. 
BAŞKAN – Teşekkür ederiz Sayın Tanal.
Ama sanıyorum ki, Komisyonda,
Komisyon Başkanı bunun Anayasa’ya aykırı olup olmadığı konusunda inceleme yapıp
bir karara varmışlardır.
MAHMUT TANAL (İstanbul) – Yok
efendim.
BAŞKAN – Onun bir raporu olması
gerek. Eğer böyle…
MAHMUT TANAL (İstanbul) – Böyle bir
tartışma, Anayasa’ya aykırılık tartışması Komisyonda yaşanmamış ve böyle bir
rapor da yok. Eğer varsa sizden istirham ediyorum, aracılığınızla bize tebliğ
etmelerini istirham ediyorum. Yani Sayın Bakan da burada, onların da
görüşlerini almak isteriz. Yani böyle bir rapor yok.
BAŞKAN – Biliyorsunuz, komisyonlar
bunu tartışmasalar bile teklifler ve tasarılar Anayasa’ya uygunluk ilkesi
açısından incelenirler. Bunun incelenmiş olduğunu varsayıyoruz ve bunun
incelendiğine dair de Komisyonun kendisinin bir bilgisi olması gerekir. 
MAHMUT TANAL (İstanbul) – O zaman
bize bilgi versinler, yani böyle bir rapor bize sunulmadı. Raporlarda yok.
S. NEVZAT KORKMAZ (Isparta) – Sayın
Başkanım, Kanunlar Kararların bir inceleme raporu olması lazım. 
BAŞKAN – Evet.
S. NEVZAT KORKMAZ (Isparta) –
Anayasa’yla ilgili olarak, bu gelen kanunu öncelikli olarak bir gözden
geçirdiğine dair bir raporu olması lazım. Öyle değil mi?
MAHMUT TANAL (İstanbul) – Yok, öyle
bir rapor yok.
MEHMET DOĞAN KUBAT (İstanbul) –
Efendim, gerek yok, zımni olarak kabul etmiş demektir Sayın Başkan. Olur mu
böyle şey ya? 
MAHMUT TANAL (İstanbul) – Efendim,
yasama organının zımnen kabulü olmaz.
MEHMET DOĞAN KUBAT (İstanbul) – Ya
üstat, her raporda elli kere tartıştık burada ya. 
S. NEVZAT KORKMAZ (Isparta) –
Efendim, bakın, resen oradaki bürokrat arkadaşların bu ön incelemeyi yapması
lazım. İddiaya gerek yok.
MEHMET DOĞAN KUBAT (İstanbul) – Böyle
bir şey varsa rapora bağlar, iade eder, yoksa zımni olarak kabul etmiş
demektir. 
S. NEVZAT KORKMAZ (Isparta) – Bakın,
Hocam, resen oradaki bürokrat arkadaşların bunu incelemesi lazım. İddiaya,
talebe gerek yok.
MEHMET DOĞAN KUBAT (İstanbul) – Ya
Nevzat Başkan, elli kere görüştük bunu ya, bunu tekrar gündeme getirmenin
hiçbir gereği yok. Lüzumsuz bir tartışma ya.
S. NEVZAT KORKMAZ (Isparta) –
Efendim, bu konuyu isterseniz bir inceleyin.
BAŞKAN – Evet, on dakika ara veriyorum.
Bir bakacağım efendim.
Kapanma
Saati: 20.41
YEDİNCİ OTURUM
Açılma Saati:
21.13
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşiminin Yedinci
Oturumunu açıyorum.
462 sıra sayılı
Kanun Tasarısı’nın görüşmelerine devam edeceğiz.
Komisyon ve
Hükûmet yerinde.
Şimdi, Sayın
Tanal…
MAHMUT TANAL
(İstanbul) – Değerli Başkanım, mevcut olarak bu görüşülen teklifle ilgili
Anayasa’mızın 48’inci maddesinde “Özel teşebbüsleri kurmak serbesttir.” diyor.
Anayasa’nın 48’inci maddesinin gerekçesini aynen okuyorum: “Özel teşebbüsleri
ortadan kaldırıcı düzenlemeler yapılamaz.” Ancak bununla birlikte, yine
Anayasa’mızın 13’üncü maddesi de der ki: “Demokratik hak ve özgürlüklerin özüne
dokunucu, ortadan kaldırıcı şekilde düzenlemeler de yapılamaz.” Yani bu açıdan,
bir de Anayasa’mızın yine 5’inci maddesi “Devlet, kişilerin gelişimi için
önündeki tüm tedbirleri kaldırmakla yükümlüdür.” diyor. 
Bu bakmış
olduğunuz düzenleme, tabii, bu şekliyle açıkça Anayasa’ya aykırı çünkü
dershaneleri ortadan kaldırıyor, bir de müdürlerin hepsinin görevlerine son
veriyor. Bu da hukukta bilmiş olduğumuz “hukuki güvenlik” ilkesine, “hukuk
devleti” ilkesine aykırı. 
Bu anlamda,
Sayın Başkanlığınızın bu kanun teklifinin görüşülmemesini, eğer Komisyonda
Anayasa’ya aykırılıkla ilgili veya Kanun Kararlarda Anayasa’ya aykırılıkla
ilgili rapor varsa, bu raporları bize versinler. Biz de bu görüşlerimizi tekrar
yine gözden geçirelim. Ama bu rapor bu saate kadar bize tebliğ edilmedi.
Bu açıdan, bu
belirtmiş olduğumuz itirazlar nedeniyle Başkanlığınızın gözden geçirmesini arz
ediyorum. Ama eğer usul tartışması da açılacaksa, Sayın Grup Başkan Vekilimiz
tutumunuzun aleyhine söz almış olacak. Ben de aleyhte almış olacağım. Artık
lehte de kim alacaksa bilemiyorum.
AHMET AYDIN
(Adıyaman) – Lehte Sayın Başkan.
MEHMET DOĞAN
KUBAT (İstanbul) – Lehinde…
S. NEVZAT
KORKMAZ (Isparta) – Şimdi mi? Özür diliyorum Sayın Başkan…
BAŞKAN – Şimdi,
bir dakika…
İç Tüzük 63’e
göre ben bu konuda usul tartışması açacağım. 
S. NEVZAT
KORKMAZ (Isparta) – Şimdi mi efendim, yoksa konuşmalardan sonra mı?
BAŞKAN – Şimdi
yapacağım efendim.
AHMET AYDIN
(Adıyaman) – Lehte...
MEHMET DOĞAN
KUBAT (İstanbul) – Lehinde…
S. NEVZAT
KORKMAZ (Isparta) – Bir dakika arkadaşlar… Orada bir centilmenlik anlaşması…
Her gruba birer tane söz verilecek, öyle anlaşıldı.
BAŞKAN – Evet,
tamam.
YUSUF HALAÇOĞLU
(Kayseri) – Aleyhte Özcan Yeniçeri konuşacak.
BAŞKAN - Aleyhte
Sayın Yeniçeri.
Siz? 
MEHMET AKİF
HAMZAÇEBİ (İstanbul) – Ben aleyhte…
BAŞKAN -
Aleyhte…
AHMET AYDIN
(Adıyaman) – Lehte Başkanım.
BAŞKAN - Siz
lehte…
PERVİN BULDAN
(Iğdır) – Usulen lehte…
Sayın Baluken,
siz mi konuşacaksınız? Tamam.
MAHMUT TANAL
(İstanbul) – Yani ben açtım. Beni hesaba katmayacak mısınız Sayın Başkan?
BAŞKAN - Siz
açtınız ama söz hakkını diğerleri aldı.
Şimdi, lehte
Adıyaman Milletvekili Ahmet Aydın, buyurunuz.
Beş dakika süre
vereceğim. “Anayasa’ya uygundur.” diye düşünüyorsunuz.
Buyurunuz. (AK
PARTİ sıralarından alkışlar)
XI.- USUL HAKKINDA GÖRÜŞMELER
1.- 562 sıra sayılı Kanun Tasarısı’nın Anayasa’ya
aykırı olduğu gerekçesiyle Genel Kurulda görüşülüp görüşülemeyeceği hakkında

AHMET AYDIN
(Adıyaman) – Teşekkür ediyorum Sayın Başkanım.
Değerli
milletvekilleri, değerli arkadaşlar; tabii, aslında Anayasa’ya aykırılık
iddialarıyla ilgili teklif ve tasarının tümüne ilişkin bu tür iddialar bugüne
kadar usul tartışmasının da konusu olmadı aslında. Bu iddialara karşı zaman
zaman muhalefet partilerinden yerli yersiz, toplantının, Genel Kurulun açış
durumlarında grup önerileri görüşülürken ya da ilgili tasarı, teklif metninin
geneli üzerindeki görüşmelere başlarken bu iddialarda bulunuldu. Bu iddialar
Başkanlık Divanı tarafından bugüne kadar haklı bir şekilde, eğer varsa böyle
bir iddianız İç Tüzük gereği ilgili madde geldiğinde o madde üzerinde bu
aykırılık iddiasında bulunursunuz ve bu aykırılık iddiaları öncelikle o zaman
görüşülür. Dolayısıyla aslında tasarı ve teklifin tümü üzerindeki Anayasa’ya aykırılık
iddiaları buranın konusu değil, burada görüşülmemesi lazım şu aşamada. Geneli
üzerindeki görüşmeler yapılırken burada tartışmalar yapılır, konuşmalar
yapılır. Daha sonra ne yapılır? Tümü üzerindeki görüşmeler bittikten sonra,
zaten maddelere geçilmesi Genel Kurulun onayına sunulur. Genel Kurul böyle bir
iddianın varit olmadığı gerekçesiyle maddelere geçilmesini kabul eder ya da
böyle bir iddiayı eğer gerçek görürse Genel Kurul maddelere geçilmesini
oylamayabilir. 
Dolayısıyla
bugün burada bu tartışmanın usul tartışması konusu olması bile çok doğru bir
konu değil diye düşünüyorum. Zira, değerli arkadaşlar, bakın, İç Tüzük’ün
38’inci maddesi çok açık. Açın, bakın, burada ne diyor? “Anayasa’ya uygunluğun
incelenmesi” diyor başlığı. “Komisyonlar, kendilerine havale edilen tasarı veya
tekliflerin ilk önce Anayasanın metin ve ruhuna aykırı olup olmadığını tetkik
etmekle yükümlüdürler.” Yani her komisyon –hangi komisyon olursa olsun- önüne
gelen bu teklifi Anayasa’ya aykırılık yönünden incelemek zorundadır.
KAMER GENÇ
(Tunceli) – Komisyon ön inceleme yapmamış.
AHMET AYDIN
(Devamla) – Dolayısıyla, Millî Eğitim Komisyonu da bunu incelemiştir. Devamında
ne diyor? “Bir komisyon, bir tasarı veya teklifin Anayasaya aykırı olduğunu
gördüğü takdirde gerekçesini belirterek maddelerin müzakeresine geçmeden
reddeder.” Yani ne diyor? “Eğer Anayasa’ya aykırı ise o teklif, gerekçesini
yazarak zaten maddelerin müzakeresine geçilmez.” diyor. Bizim ilgili komisyon,
Millî Eğitim Komisyonumuz bu konuda inceleme yapmış, Anayasa’ya aykırı görmeden
maddelere de geçilerek görüşülmüş ve Komisyon raporunu tamamlamıştır, şu anda
önümüzdedir. Dolayısıyla, bunun burada müzakere edilmesi de çok doğru değildir
şu aşamada. 
Yine, İç
Tüzük’ümüzün 84’üncü maddesi çok açıktır yani yoruma mahal vermiyor. Bakın,
“Anayasaya aykırılık önergeleri” madde 84: “Bir kanun tasarı veya teklifinin
Genel Kuruldaki görüşülmesi sırasında tasarı veya teklifin belli bir maddesinin
Anayasaya aykırı olduğu gerekçesiyle reddini isteyen önergeler, diğer önergelerden
önce oylanır.” Ne diyor burada? “Tasarı ve teklifin tümü değil, tasarı veya
teklifin belli bir maddesinin Anayasa’ya aykırı olduğu gerekçesiyle reddini
isteyen önergeler diğer önergelerden önce oylanır.” Dolayısıyla, görüşmelerin
tümü üzerindeki görüşmeler biter, bu görüşmeler bittikten sonra maddelere
geçilmesi oylanır. Maddelere geçildikten sonra tek tek maddeler müzakere
edildiğinde, bu maddelerden hangisinin Anayasa’ya aykırı olduğunu görürseniz o
maddeye ilişkin Anayasa’ya aykırılık önergesini verirsiniz ve o önerge diğer
önergelerden önce görüşülür. 
Yani burada İç
Tüzük’ün gerek 38’inci gerekse de 84’üncü maddesi çok açık bir şekilde, yoruma
meydan vermeden, teamüllere bile girmeden burada konuyu düzenliyor. Böyle tümü
üzerindeki Anayasa’ya aykırılık iddialarının bir şekilde tümü üzerindeki
görüşmeler sırasında görüşülemeyeceğini ifade ediyor. Böyle bir şey mümkün
değil. Meclis Başkanlık Divanı bu konuda karar vermek durumunda değil hatta.
Bakın, biz bu konuyu görüşeceğimizi bugünkü grup önerisinde de oyladık, öyle
değil mi? Bu, dershanelerle ilgili Millî Eğitimden geçen komisyon raporunun,
ilgili tasarının burada görüşüleceğini biz zaten grup önerisiyle Genel Kurulun
huzuruna getirdik, orada da böyle bir tartışma yok. Genel Kurul, oylamasıyla bu
kanunun görüşülebileceğine karar verdi. 
Dolayısıyla,
hiçbir hâlde, hiçbir şekilde tümü üzerindeki görüşmeler esnasında, değerli
arkadaşlar, Anayasa’ya aykırılık iddiası ne Meclis Başkanlık Divanı tarafından
değerlendirilebilecek bir konudur ne de gündeme gelebilecek bir konudur.
Tartışırsınız, konuşursunuz ama ilgili maddeler geçtiğinde önergeler
verirsiniz. Hâl bu iken, zaten ilgili kanun tasarısında da Anayasa’ya
aykırılıkla ilgili de en ufak bir şey yok. O maddelere geçildikten sonra da
zaten bu görüşmeler yapılacaktır. 
Gerek grup
önerisinin Genel Kurulun oyuyla kabul edilmesi gerek İç Tüzük’ümüzün 38’inci ve
ilgili yine 83, 84’üncü maddelerine baktığımızda, değerli arkadaşlar,
Anayasa’ya aykırılık iddialarının ne şekilde değerlendirildiğini çok açık bir şekilde
ifade etmiştir diyorum, hepinize saygılar sunuyorum. (AK PARTİ sıralarından
alkışlar) 
BAŞKAN –
Teşekkür ediyoruz Sayın Aydın.
Aleyhte,
İstanbul Milletvekili Mehmet Akif Hamzaçebi. (CHP sıralarından alkışlar)
Buyurunuz
efendim.
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; şimdi, ihtilaf
konusu olan husus, görüştüğümüz dershanelerle ilgili yasa tasarısının bazı
maddelerinin Anayasa’ya aykırılığı nedeniyle bu tasarının Genel Kurulda
görüşülüp görüşülemeyeceği. Arkadaşlarımız İç Tüzük maddelerinden örnekler
verdiler. Evet, doğru, İç Tüzük’ün 38’inci maddesine göre komisyonlar
kendilerine gelen bir tasarı veya teklifi öncelikle Anayasa’ya uygunluk
yönünden denetime tabi tutarlar, eğer Anayasa’ya aykırılık yönünde bir tespitte
bulunurlarsa maddelere geçilmeksizin o teklifin görüşülmesini reddederler. Bu
teklifte, bu tasarıda, böyle bir değerlendirmenin komisyon tarafından
yapılmadığı anlaşılıyor.
İç Tüzük’ün yine
84’üncü maddesine göre Genel Kurul, maddelerle ilgili bir değerlendirme
yapabilir, daha doğrusu Anayasa’ya aykırılıkla ilgili önergeler maddelerde
verilir ve o önergeler sırasında görüşler ifade edilir ve Genel Kurul, yine,
Anayasa'ya aykırılık değerlendirip değerlendirmediğini, o önergeleri kabul veya
reddetmek suretiyle belli eder. Yine, tümüne ilişkin görüşmeler yapıldıktan
sonra eğer Genel Kurul Anayasa'ya aykırılık yönünde bir kanaate ulaşırsa, yine
maddelere geçilmesini reddedebilir. Bunlar, bugüne kadar hem İç Tüzük’te yer
almış hem de gelenekselleşmiş olan kurallar. 
“Ancak” deyip
bir parantez açmak istiyorum: Genel Kurulda, zaman zaman, gerek Başkanlık
Divanının uygulamasıyla gerekse Genel Kurulun almış olduğu kararlar sonucunda
bu uygulamalar değiştirilebilmektedir; bunun örneklerini geçmişte gördük.
Örneğin, bir tasarının burada görüşülmesi sırasında, daha doğrusu görüşülmesine
başlamadan, bir siyasi partinin karşı oyundaki bir kelimenin, bir cümlenin
Anayasa'ya aykırı olduğu değerlendirilerek görüşmelere geçilmedi. O cümle
gerekçeden çıkarıldı, sıra sayısı yeniden basıldı, görüşmeye ondan sonra
başlandı; bu da Parlamento tarihinde bir ilkti ama ilk kez oldu. Muhtemelen,
bundan sonra benzeri bir talep olursa “Geçmişte böyle bir örnek yapılmıştır.”
diyerek Başkanlık makamı, Kanunlar Kararlar Başkanlığı bunu emsal alıp
uygulamayı ona göre yönlendirecek.
Şimdi ben bir
örnek vermek istiyorum. Varsayalım ki bu teklifte, bu tasarıda bir madde yer
almış olsun, madde de şöyle olsun: “Türkiye devleti bir şeriat devletidir.” Biz
bunu görüşecek miyiz arkadaşlar? Bu tasarının görüşülmesine geçebilir miyiz,
mümkün müdür? Bu kadar açık bir şekilde Anayasa'ya aykırılığı sabit olan bir
maddeyi içeren bir teklifi, bir tasarıyı görüşemeyiz.
Bu tasarıda,
Anayasa'nın 2’nci maddesinde yer alan “hukuk devleti” ilkesini ilga eden,
kaldıran bir düzenleme var. Tasarının 25’inci maddesinin (3) ve (8) numaralı
fıkraları, çok açık bir şekilde hukuk devletini ortadan kaldırmaktadır. Kanunun
yürürlüğe girmesiyle birlikte, Millî Eğitim Bakanlığında, Müsteşar ve Talim
Terbiye Kurulu Başkanı dışında müsteşar yardımcıları, genel müdürler, Strateji
Daire Başkanı, yine taşrada okul müdürleri, il millî eğitim müdürleri, okul
müdürlerinin başyardımcıları, belki belli bir süre sonra ama görevleri sona
erecek. Bu ne demektir? Muhtemel bir yargı denetimini ortadan kaldırmak
amacıyla kanun zoruyla insanlar görevden alınıyor. Hukuk devleti, idarenin
işlem ve eylemlerinin yargı tarafından denetlendiği devlettir; hukuk devleti,
vatandaşlarına hukuk güvenliği sağlayan devlettir. Çok açık bir şekilde
Anayasa’ya aykırı bu madde nedeniyle şimdi Parlamento burada kendi hukukunu
yaratabilir, bir uygulamayı başlatabiliriz, bu da bundan sonra emsal olur,
gelenek olur, bundan sonra da iktidarlar Anayasa’ya aykırı kanun çıkarma
geleneğinden vazgeçerler. Görüşüm budur, bu yolu deneyebiliriz. 
Görüşümü bu
şekilde ifade ettikten sonra Sayın Başkanı ve Genel Kurulu saygıyla
selamlıyorum, iyi akşamlar diliyorum. (CHP sıralarından alkışlar) 
BAŞKAN –
Teşekkür ederiz Sayın Hamzaçebi.
Lehte Bingöl
Milletvekili İdris Baluken. 
Buyurunuz Sayın
Baluken. 
İDRİS BALUKEN
(Bingöl) – Teşekkür ediyorum Sayın Başkan. 
Sayın Başkan,
değerli milletvekilleri; hepinizi sevgiyle saygıyla selamlıyorum. 
Aslında, burada tartışılması gereken konu samimiyet
olayı. Elimizde bir İç Tüzük var, bu İç Tüzük her tarafa doğru esnetilebilir,
yoruma açık bir İç Tüzük ve yine bu İç Tüzük’ün de dayandığı bir darbe
Anayasa’sı var. İşimize geldiği zaman kendi görüşümüz doğrultusunda İç Tüzük’ü
yorumluyoruz, işimize gelmediği zaman da bu İç Tüzük’ü örnek göstererek burada
belli şeyleri savunuyoruz, bütün sıkıntı oradan kaynaklanıyor. Aslında, bugün
bu gelen tasarı ya da teklifin burada görüşülmesinde bir sakınca yok çünkü İç
Tüzük’ün 38’inci maddesinde, zaten Anayasa’ya aykırılık açısından komisyon
gündemine gelmeden önce bir durum varsa komisyon bunu tespit eder ve reddeder
diyor. Dolayısıyla, komisyon bunu eğer reddetmemişse ve görüşmelerden sonra
Genel Kurula göndermişse bunda herhangi bir sıkıntı yok. Ama, burada sıkıntı
şuradadır: Özellikle, Sayın Akif Hamzaçebi Bey’in de belirttiği gibi, AKP
Grubunun buradaki daha önceki uygulamalarında buna tam tezat uygulamalar
yapıldı. Plan ve Bütçe görüşmeleri sırasında, bizim muhalefet şerhimize Plan ve
Bütçe görüşmelerine başlamadan önce, gündemde olmadan önce, bir gün önce,
CHP’yle, MHP’yle ortaklaşarak ve ortak oy kullanarak o muhalefet şerhinde
“Kürdistan” sözcüğü geçtiği için müdahale edildi. 
Şimdi, Ahmet Bey diyor ki: “Anayasa’ya aykırılık
durumu burada görüşülemez, usul tartışmasının yeri burası değildir.” E, doğru.
O zaman niye peki bizim muhalefet şerhimizi, üstelik gündemde olmadan bir gün
önce burada diğer partilerle ortaklaşarak görüştünüz ve Parlamento
tarihlerinde, dünya Parlamento tarihinde olmayan bir utancın altına imza
attınız? Bir partinin muhalefet şerhinde ne yazıp yazılmamasına siz karar
verdiniz, muhalefet şerhimizi çıkardınız. 
Burada, bu muhalefet şerhinin çıkarılmasına dayanak
yaptığınız Anayasa’yı savunacak tek bir milletvekili yoktur. Militarist, faşist
bir darbe Anayasa’sından bahsediyoruz. Biz, bu durumla ilgili konuyu Avrupa
İnsan Hakları Mahkemesine de götürdük. Bununla ilgili hukuki süreci tamamen
takip edeceğiz ve Parlamento tarihindeki bu utanç sayfasını 82 Anayasa’sına
değil, uluslararası Avrupa İnsan Hakları Mahkemesinin standartlarına göre ortadan
kaldıracağız. 
Anayasa’ya
aykırılık durumuyla ilgili şeyler varsa, zaten burada, İç Tüzük 84’te
belirtiliyor: “İlgili madde sırasında Anayasa’ya aykırılık önergesi verilir, bu
önerge diğer önergelerin önüne alınır ve Genel Kurul tarafından da bu oylanır.”
deniyor. Dolayısıyla, aslında bu tasarı ve komisyon raporunun Genel Kurula
gelmiş olması zaten Anayasa’ya aykırılık açısından gerekli tetkik, denetim
mekanizmasından geçtiğini gösterir ve burada, Genel Kurulda görüşmelere
geçilmesi gerekir. Ama tekrar ediyorum: Her üç siyasi partinin de, özellikle
Plan Bütçe görüşmesi sırasında bizim muhalefet şerhimize yapmış oldukları
müdahale böylesi bir tartışmayı da beraberinde getiriyor. 
Bu İç Tüzük’ü de
bir an önce değiştirmek gerekiyor; bu 3 siyasi parti, 4 siyasi parti hâlâ bir
İç Tüzük’ü değiştiremiyorlar, bir darbe Anayasası’nı değiştiremiyorlar. Bu İç
Tüzük’ün aynı maddesini okuyan iki kişi farklı yorumlar ve kendisine göre onu
uygulamaya koyar. Sıkıntı ve sorun da biraz oradadır. 
O nedenle, ben,
diğer bütün siyasi partilerin hem İç Tüzük’le ilgili tartışmalarında hem de
Anayasa’ya uygunluk tartışmalarında daha samimi ve ciddi olmalarını temenni
ediyorum, bu çağrıyı yapıyorum.
Teşekkür
ediyorum. (BDP sıralarından alkışlar)
BAŞKAN –
Teşekkür ederiz Sayın Baluken.
Aleyhte…
MAHMUT TANAL
(İstanbul) – Sayın Başkan, ben özür dilerim. Yani belki Genel Kurulun en
azından fikrini değiştirme açısından veya sizin fikirlerinizi değiştirme
açısından… Benim buradaki talebim, bir maddenin veya bir teklifin, bir kanun maddesinin,
tasarı maddesinin Anayasa’ya aykırı olduğunu söylemiyorum, toptan, komple
Anayasa’ya aykırıdır. Örnek, mesela dershanelerdeki öğretmenler sınava tabi
tutulmadan öğretmen olarak atanacak. Anayasa’nın eşitlik ilkesine aykırıdır. O
açıdan açtık.
BAŞKAN – Sayın
Tanal, zaten biz de sizin bu talebiniz üzerine tümü üstüne açtık; zaten onun
için açtık.
Aleyhinde, Özcan
Yeniçeri.
Buyurunuz Sayın
Yeniçeri. (MHP sıralarından alkışlar)
ÖZCAN YENİÇERİ
(Ankara) – Sayın Başkan, değerli milletvekilleri; şimdi görüştüğümüz yasa,
gerçekten Millî Eğitim Bakanlığının teşkilatında çok ciddi ve köklü bir
değişimi öngörüyor. Yani görüştüğümüz yasa bir teşkilat yasası. Teşkilat yasası
olunca bu yasanın Anayasa’ya aykırı olup olmadığının her şeyden önce tali
komisyon olan Plan ve Bütçe Komisyonundan geçmesi gerekirdi. Eğer bu
komisyonlar önemli değilse, asli komisyon, tali komisyon ayrımı neden
yapılmıştır, bunu bir sorgulamak lazım.
Şimdi, herhangi
bir tasarı ya da teklif, 38’inci maddeye göre Anayasa’ya uygunluk bakımından
incelenir. Ne diyor bu madde? “Komisyonlar, kendilerine havale edilen tasarı
veya tekliflerin ilk önce Anayasanın metin ve ruhuna aykırı olup olmadığını
tetkik etmekle yükümlüdürler.” Peki bu tetkik nasıl yapılacak? Ya Anayasa’ya
uygun olmadığı iddiası orada ortaya çıkacak, onun üzerine yapılacak ya da buna
hiç gerek olmadan, aslında görüşülen yasanın Anayasa’ya uygun olup olmadığını
komisyon başkanının resen irdelemesi, irdeletmesi, inceletmesi ve bunu bir
rapora bağlayarak komisyona göndertmesi gerekiyor. Bu inceleme raporunda
incelemenin yapıldığına dair herhangi bir cümle yoktur. Demek ki Anayasa’ya
uygunluk bakımından Anayasa Komisyonundan giden ya da gelen herhangi bir bilgi
söz konusu değildir. 
AHMET AYDIN
(Adıyaman) – Hocam, “Aykırı görürse gerekçesini yazar.” diyor, 38’in ikinci
paragrafını oku.
ÖZCAN YENİÇERİ
(Devamla) – Ama gitmedi ki aykırı olup olmadığını görsün, hayalen karar verecek
durumda değil ki. 
AHMET AYDIN
(Adıyaman) – Aykırı gördüğü takdirde… Aykırı görmezse problem yok zaten, maddelere
geçilir. Çok açık.
ÖZCAN YENİÇERİ
(Devamla) – Şimdi, bakın, ikincisi, komisyona gelince, komisyon başkanı bunu
yine resen Anayasa’ya uygunluk bakımından gözden geçirir. Bununla ilgili uygun
olduğuna ya da tartışıldığına dair de bir ibare Genel Kurula gönderilen raporda
da yoktur. Usul olarak Anayasa’ya uygunluk denetiminin yapılmadığı açıktır.
Peki, acaba bu metinde Anayasa’ya uygunluk bakımından bizim ifade ettiğimiz
bir…
AHMET YENİ
(Samsun) – Hocam, CHP’nin peşine takıldınız gidiyorsunuz.
ÖZCAN YENİÇERİ
(Devamla) – Dinlerseniz ne söylediğimi anlayacaksınız.
Biz, şimdi,
buraya muhalefet şerhi yazdık. Bu muhalefet şerhinde bakın aynen şu cümle var:
Kaldı ki hür teşebbüse dayalı piyasa ekonomisi modelinin uygulandığı bir ülkede
dershane kuran bir şahsa “Kuramazsın.” demek mümkün değildir. Nitekim Türkiye
Cumhuriyeti Anayasası’nın 48’inci maddesi şöyledir: “Herkes, dilediği alanda
çalışma ve sözleşme hürriyetlerine sahiptir. Özel teşebbüsler kurmak
serbesttir.” “Hürriyet temeline dayalı bir toplumda irade serbestliği
çerçevesinde ferdin sözleşme yapma, meslek seçme ve çalışma hürriyetinin
garanti olması tabiidir.” diyor ve bunu biz yazmışız muhalefet şerhinde. Bunun
da Anayasa’nın özellikle hür teşebbüs ve aynı zamanda hak arama hürriyetine
aykırı bir nitelik taşıdığı ifade edilmesine karşın, yine, Anayasa’ya uygunluk
bakımından bir denetim yapılmamıştır. 
Şimdi, siz öyle
bir yasa getiriyorsunuz ki bu yasayla bütün Millî Eğitim Bakanlığında yönetim
kadrosunu Mao’nun kültür devrimi gibi bir anda düşürüyorsunuz. Bütün millî
eğitim müdürleri düştü, müdür yardımcıları düştü, okul müdürleri düştü. E,
düşecek bir şey kalmadı ki. Şimdi bir de çıkalım, şey yapalım, Tarım Bakanı da
çıksın, desin ki: “Bu yasa yürürlüğe girdiği andan itibaren Türkiye’deki bütün
tarım il müdürlerinin görevi düşer, tarım kadastro müdürlerinin görevi düşer,
bütün teşkilatın görevi düşer.” Arkadaşlar, bu bir aşiret işidir. Bunda, hukuk
içerisinde olabilecek bir şey yoktur. Biraz sonra açıklayacağız onları ama bir
şey söyleyeyim: Burada, bunların önünün bir de kesilmesi var, kişilerin hak
arama hürriyetinin de önlerini kesen hükümler var bu tasarıda. Ne diyor? Hak
arama hürriyeti de Anayasa’nın 36’ncı maddesinde: “Herkes, meşrû vasıta ve
yollardan faydalanmak suretiyle yargı mercileri önünde davacı veya davalı
olarak iddia ve savunma ile adil yargılanma hakkına sahiptir.” Bunun da önünü
kesiyor. 
(Mikrofon
otomatik cihaz tarafından kapatıldı) 
ÖZCAN YENİÇERİ
(Devamla) – Dolayısıyla, kökten Anayasa’ya aykırıdır bu. Bu nedenle burada bu
görüşülemez. 
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ederiz Sayın Yeniçeri. 
Şimdi, sayın
milletvekilleri, bu yapılan görüşmeler sonucunda, tasarının Anayasa’ya aykırı
olduğu iddiasından dolayı görüşülemeyeceğine ilişkin olarak yapılan bu usul
tartışmasının ardından, İç Tüzük’ün 63’üncü maddesinin son fıkrasında yer alan
“Bu görüşme sonucunda oya başvurmak gerekirse, oylama işaretle yapılır.”
hükmüne dayanarak tasarının görüşmelerine devam edilip edilmemesi hususunu
oylarınıza sunuyorum. 
S. NEVZAT
KORKMAZ (Isparta) – Karar yeter sayısı…
MEHMET DOĞAN
KUBAT (İstanbul) – Efendim, devam edilmesini mi sunuyorsunuz Başkanım?
BAŞKAN – Karar
yeter sayısı arayacağım. 
Kabul edenler…
Kabul etmeyenler… 
ÖZCAN YENİÇERİ (Ankara) – “Kabul edenler… Kabul
etmeyenler…” Anayasa’ya aykırı olduğu kabul edildi.
S. NEVZAT KORKMAZ (Isparta) – Sayın Başkanım,
Anayasa’ya aykırı olduğu kabul edilmiş oldu.
BAŞKAN – Karar yeter sayısı… Bir dakika…
ÖZCAN YENİÇERİ (Ankara) – Zaten düştü Başkanım.
S. NEVZAT KORKMAZ (Isparta) – Sayın Başkanım, Genel
Kurula neyi sordunuz?
ÖZCAN YENİÇERİ (Ankara) – Sayın Başkan, düştü
zaten, Anayasa’ya aykırılığını kabul ettiler.
S. NEVZAT KORKMAZ (Isparta) – Kabul etmiş oldular
Anayasa’ya aykırı olduğunu.
YILMAZ TUNÇ (Bartın) – Kâtip üyelerin 2’si de
“Var.” diyor.
ÖZCAN YENİÇERİ (Ankara) – Yahu, Anayasa’ya
aykırılığı kabul edildi efendim.
BAŞKAN – Tasarının görüşmelerine devam edilip
edilmemesi hususunu oyladık.
S. NEVZAT KORKMAZ (Isparta) – Peki efendim.
BAŞKAN - Anayasa’ya aykırı olup olmadığı konusunda
fikirleri oldu. Aykırı olsa da görüşmek isteniyor.
AHMET AYDIN (Adıyaman) – Sayın Başkan, böyle bir
şey olur mu aykırı olsa!
KAMER GENÇ (Tunceli) – Siz “Anayasa’ya aykırı
mıdır, değil midir?” diye oyladınız, Anayasa’ya aykırı olduğunu kabul ettiler.
HAKAN ÇAVUŞOĞLU (Bursa) - Sayın Başkan, size göre
Anayasa’ya aykırı mı, onu mu ifade ettiniz?
KAMER GENÇ (Tunceli) – Efendim, tutanaklara bakın,
tutanaklara bakın.
HAKAN ÇAVUŞOĞLU (Bursa) - Sayın Başkan, tarafsız
değilsiniz.
İDRİS BALUKEN (Bingöl) – Sayın Başkan, siz doğru
söylediniz.
BAŞKAN – Ben, İç Tüzük’e göre işlemi yaptım.
ŞUAY ALPAY (Elâzığ) – Fikrinizi beyan edemezsiniz
“Anayasa’ya aykırıdır.” diye.
BAŞKAN – Ben, beyan etmedim; ben, buradaki metni
okudum.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
3.- Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ve Milli
Eğitim, Kültür, Gençlik ve Spor Komisyonu Raporu (1/884) (S. Sayısı: 562)
(Devam)

BAŞKAN – Evet, şimdi, Barış ve Demokrasi Partisi
Grubu adına Ağrı Milletvekili Halil Aksoy.
Buyurunuz efendim. (BDP sıralarından alkışlar)
BDP GRUBU ADINA HALİL AKSOY (Ağrı) – Sayın Başkan,
değerli milletvekilleri; görüşülmekte olan 562 sıra sayılı Kanun Tasarısı
üzerine söz aldım. Genel Kurulu saygıyla selamlıyorum.
Türkiye’de eğitim sistemi, cumhuriyet tarihi
boyunca, Türklüğün ve asimilasyon politikalarının aracı olarak kullanılmıştır.
İDRİS BALUKEN (Bingöl) – Sayın Başkan, önemli bir
konu görüşülüyor, çok yüksek bir uğultu var, duyamıyoruz.
BAŞKAN – Lütfen sakin olalım.
Buyurunuz Sayın Aksoy.
HALİL AKSOY
(Devamla) – Değerli milletvekilleri, Türkiye’de eğitim sistemi, cumhuriyet
tarihi boyunca, Türklüğün ve asimilasyon politikalarının aracı olarak
kullanılmıştır. Özellikle, 80 askerî darbesi sonrası benimsenen neoliberal
politikalarla da eğitim sistemi küresel kapitalizmin ihtiyaçlarına uyarlanarak
piyasacı bir doğrultu almıştır. Son otuz yıllık süreçte de, piyasa koşullarına
göre, eğitimin finansmanı ve müfredatı sürekli değişmiştir. Bu değişiklikler
özellikle AKP iktidarıyla birlikte hız kazanmış ve bu politikalar sonucunda
eğitim ticarileşmiştir. Kamu okulları güçsüzleştirilmiş, eğitim eşitsizliği
gittikçe artmıştır. AKP iktidar olduğu 2002 yılından bugüne, eğitim biliminin
en temel ilkeleri ve sistemin acil ihtiyaçları göz ardı edilerek eğitimin
sorunları çözülmek bir yana, daha da ağırlaştırılmıştır. Bunun yanında AKP, on
iki yıllık iktidarı boyunca eğitimi hem işlevsel hem de örgütsel açıdan piyasa
merkezli bir işletmecilik mantığıyla sürekli olarak dönüşüme tabi tutmuştur.
Geldiğimiz noktada, AKP Hükûmeti, görüştüğümüz yasa tasarısıyla birlikte,
dershanelerin özel okullara dönüştürülmesi ve kamu kaynaklarının özel okullara
aktarılması tartışmasını bahane ederek eğitimde tarihinin en büyük ve en
kapsamlı tasfiye operasyonunu da başlatmıştır. 
Değerli
milletvekilleri, Türkiye, dil ve kültürün çeşitliliği açısından oldukça zengin
bir ülkedir. Kürtçe, Gürcüce, Hemşince, Lazca, Çerkezce, Pontusça, Süryanice,
Abazaca, Ermenice, Rumca, Arapça, Çeçence, Acemce, Mıhallemice ve Pomakça
bunlardan yalnızca bir kaçıdır. Anadolu ve Mezopotamya’nın biokültürel
çeşitliliğinin ve zenginliğinin göstergesi olan kültür ve dillere yönelik
anayasal ve yasal engeller çıkarılmıştır. Bölünme paranoyasıyla bu zenginlik
yok edilmek istenmiştir. Bugün, bu kültür ve diller, Anayasa güvencesi altına
hâlâ alınamamıştır. Bu temelde hak talep eden kişi, kurum ve kuruluşlar hedef
hâline getirilmiştir. Tüm bu politikalara karşı en fazla direnen halk, dün
olduğu gibi bugün de Kürtler olmuştur. Gerek nüfuslarının büyüklüğü gerekse
belli bir coğrafi bölgede yaşıyor olmaları ve siyasal bir bilince sahip
olmaları dillerine sahip çıkmalarına neden olmuş ve asimilasyon politikaları büyük
ölçüde boşa çıkarılmıştır.
Türkiye’de
Kürtler ve Kürtçe uzun yıllar inkâr edilmiştir. Kürtlerden ve Kürtçeden söz
etmek bazen vatan hainliğiyle eş değer kabul edilmiştir. 2000’li yıllarda bir
bakan “Kürtçe eğitim istemek vatan hainliğidir.” derken, Kürtçenin bir
medeniyet dili olmadığı zaman zaman bu yakın tarihlerde de ifada edilmiştir.
EĞİTİM-SEN hakkında, tüzüğünde ana dili destekleyen bir hüküm olduğu için,
kapatma davası açılmıştır. Tüm bunlara rağmen Kürtlerin ana dillerinde eğitime
ilişkin talepleri artarak devam etmiştir. Bugün Kürtlerin yürüttükleri ana
dilde eğitim hakkı mücadelesi, Türkiye’deki diğer halkları ve demokratik
kamuoyunu da içine alarak genişlemekte ve büyümektedir. Resmî ideolojinin bu
ülkedeki farklı dilleri yok etme politikaları nasıl iflas etmişse, günümüzde de
Hükûmetin; özel kurslar, haftada bir iki saat seçmeli ders ya da özel okullarda
ana dilde eğitim öngören palyatif, günü kurtarmaya dönük yaklaşımları da iflas
etmeye mahkûmdur. Ana dilde eğitim hakkı, bugün bütün gelişmiş demokratik
ülkelerin üzerinde ortaklaştığı, tartışmasız, pazarlıksız, temel bir insan
hakkı olmaya devam ediyor. Bugün Türkiye’de de, Kürtler başta olmak üzere, ana
dili resmî dil dışında olan tüm halklar, ana dillerinde kamusal eğitimin bir an
önce hayata geçirilmesini talep etmektedirler. Bu konuda Hükûmet, acilen ana
dilinde kamusal parasız eğitim ve öğretimin önünü açacak yasal ve anayasal
düzenlemeler hayata geçirmek zorundadır. Bu hizmetin Türkiye Cumhuriyeti
yurttaşlarının hepsi için bir devlet görevi olduğu gereği göz önüne alınarak
sayıya bakılmaksızın talep eden, farklı dil konuşan her yurttaş için
kullanılabilir bir hak olarak tanzim edilmelidir. Bu temelde, talepler dikkate
alınarak üniversitelerde ilgili dillerde kürsüler açarak gerekli eğitim
personelinin hızla yetiştirilmesine olanak sağlanmalıdır. Söz verildiği hâlde
atanamayan Kürtçe öğretmenleri bir an önce göreve başlamalıdırlar.
Değerli
milletvekilleri, görüştüğümüz bu yasa tasarısı “dershanelerin kapatılması” adı
altında kamu kaynaklarını özel okullara peşkeş çeken, sayılar 100 bini bulan
bütün eğitim yöneticilerine yönelik tarihin en kapsamlı tasfiye planı ve yine
en büyük kadrolaşma
hamlesini içeriyor. Bu tasarı, yıllardır uygulanan piyasa merkezli politikaların
ve siyasal kadrolaşma hamlelerinin çok daha ilerisini ifade etmektedir.
Yasa
tasarısından anlaşıldığı üzere, AKP iktidarı, kendi döneminde dershane
sayısının yüzde 200 artışla 4.262'ye kadar yükseldiğini görmezden gelmektedir.
Yıllardır cemaate alan açmak için yaptığı dershaneleri teşvik edici
politikalarını yok saymaktadır.
Ayrıca, eğitim
kurumları arasındaki nitelik farklılıklarını, öğrenciler arasındaki sınıfsal,
cinsel, bölgesel, etnik ve inançsal eşitsizlikleri görmezden gelmektedir.
Mevcut merkezî sınavlar olduğu gibi ortada dururken, bu nitelik farklılıklarını
ve eşitsizlikleri hangi politikalar ve uygulamalarla kapatacağı açıkça
belirsizdir.
Dershanelerin
kapatılması olumlu bir düzenleme olmakla birlikte, eğitim kurumları arasındaki
sınıfsal ve bölgesel eşitsizlikler bir realite olarak karşımızda durmaktadır.
Türkiye'nin son
yıllarda katıldığı uluslararası karşılaştırma çalışmalarında, PISA’nın
çalışmalarında, özellikle aynı tür ve düzeydeki okullar arasındaki bölgesel
eşitsizlikler açıkça görülmektedir. Okulların ortalama başarı puanları
açısından değerlendirildiği zaman, bölgesel eşitsizliğin iki yılı bulduğu da
görülmektedir.
Bu duruma ek
olarak, özellikle Kürtlerin yoğun yaşadığı bölgelerde ve illerde, bir devlet
politikası olarak yıllardır düşük nitelikli eğitimin sürdürüldüğü, önceliğin
öğrencinin akademik başarısına değil asimile süreçlerine verildiği, ana
dillerinin yok sayıldığı, ağırlıklı olarak deneyimsiz eğitim emekçilerin
gönderildiği bilinmektedir.
Bu politikalarla
bölge okullarında eğitimin niteliği düşürülerek, Kürt öğrencilerin bir üst
eğitim düzeyine geçmeleri, daha nitelikli eğitim alabilmeleri önüne engeller
çıkarılmaktadır. Bu durum, uluslararası karşılaştırma çalışmalarından da açıkça
anlaşıldığı üzere, bölgeler arası derin eşitsizliklerin doğmasına neden
olmuştur. Bu nitelik farklılıkları ve eşitsizliklerin etkisini azaltmak için
özellikle sosyoekonomik açıdan az gelişmiş bölgelerde yaşayan öğrenciler
destekleyici eğitime ihtiyaç duymaktadırlar. Yani, şimdi, Ankara Çankaya’da
eğitim gören bir çocuk ile Ağrı’da, Hakkâri’de, Şırnak’ta bir okulda eğitim
gören çocukların eşit koşullarda eğitim aldıklarını kim öne sürebilir? Keza,
bırakın Ağrı’yı, Hakkâri’yi, Şırnak’ı, o kadar uzağa gitmeye de gerek yok,
zaten onlar üvey evlat kabul ediliyor, Ankara’nın varoş semtlerine gidin bakın,
Mamak’a gidin, Türközü’ne gidin, Şentepe’ye gidin, Şentepe Mahallesi’ne gidin,
oradaki farklılıkları göreceksiniz. Arada çok fark var şüphesiz. Peki, tüm bu
eşitsizliklere rağmen, sınav sistemli eğitim sistemini de kaldıramıyorsunuz, o
hâlde bu çocuklar arasındaki farkı siz nasıl kapatacaksınız? Bu konuda bir
düşünceniz var mı? Bu anlamda dershanelerin kapatılması desteklenmekle birlikte
aynı tür ve düzeydeki eğitim kurumları arasındaki nitelik farklılığından dolayı
sadece yerel yönetimlere kamu hizmeti niteliğinde okulu destekleyici
eğitim-öğretim amaçlayan belediye kursları açma yetkisi belediyelere
verilmelidir. 
Sayın Başkan,
değerli milletvekilleri; görüştüğümüz bu yasa tasarısı her anlamda büyük mağduriyetler
yaratacaktır. AKP iktidarı kendi döneminde ataması yapılmayan öğretmen
sayısının 60 binden 400 bine tırmandığını görmezden gelemez. Başbakan, iktidar
koltuğuna oturmadan önce meydanlarda verdiği vaatlerde ataması yapılmayan
öğretmenleri âdeta ülkenin kanayan yarası olarak niteleyip göreve geldiklerinde
ilk işlerinin tüm öğretmenleri göreve başlatacaklarını belirtmişti. Oysa bugün
resim ortadadır. Sadece çok az sayıda dershane öğretmeninin kadroya alınmasının
bu gerçeği kapatamayacağı da açıktır. 
Ataması
yapılmayan öğretmenler ortada dururken, AKP, ayrıca ataması yapılmış aday
öğretmenleri görevden el çektirilmesini kolaylaştıran düzenlemeleri hayata
geçirmek istemektedir. AKP iktidarı, bu tasarıyla kamu kaynaklarını da ayrıca
sermayeye peşkeş çekmektedir. Hazine arazileri yirmi beş yıllığına, Millî
Eğitim Bakanlığına tahsisli taşınmazlar üzerindeki okul binalarının tamamı veya
bir kısmı ile bu binaların eklenti ve bütünleyici parçaları eğitim ve öğretim
faaliyetlerinde kullanılmak üzere on yıla kadar sermayenin hizmetine
sunulacaktır. Bunlar yetmiyormuş gibi, kamu kaynaklarını “özel okullara eğitim
öğretim desteği” adı altında aktaracaklardır. Bu durum, kamusal eğitime
yönelik, iktidarın en büyük darbesi anlamını da taşımaktadır. Yapılması
gereken, halkın ödediği vergilerden oluşan kamu kaynaklarının kamusal eğitim
için kullanılmasıdır.
Kamu kaynakları
özel çıkarlar için değil halkın yararı gözetilerek değerlendirilmeli ve sadece
eğitimde değil bütün hizmet alanlarında kamu harcamaları artırılmalıdır.
Halktan toplanan vergilerin içler acısı durumda olan on binlerce kamu okulları
için harcanmayıp çeşitli yöntemlerle özel okullara aktarılmak istenmesi kabul
edilemez ve karşısında durulması gereken bir durumdur. 
Dershaneleri
kaldırmanın bahane olduğu, asıl meselenin sağlıkta olduğu gibi eğitimde de
neoliberal politikalar temelinde özelleştirme politikalarının hayata geçirilmek
olduğu da anlaşılmaktadır.
Kamu
kaynaklarının özele aktarılmasıyla kamusal eğitimin niteliği daha da
düşürülecek, aileler özel okullara mahkûm edilecektir. Bugün Türkiye’de
2013-2014 Eğitim Öğretim Yılı özel okul ücretleri ilkokullarda ortalama 16 bin,
ortaokullarda 18 bin ve liselerde ise 20 bin liradır. Türkiye’de kaç milyon
aile bu şartlarda çocuğunu özel okula gönderebilecektir? Bu uygulama
beraberinde derin ve telafisi imkânsız sınıfsal ve bölgesel eşitsizlikler
doğuracaktır. 
Değerli milletvekilleri, AKP iktidarı bu tasarıyla
Millî Eğitim Bakanlığında müsteşar yardımcısından müdür yardımcısına kadar tüm
yöneticileri görevden el çektirecek, tarihin en büyük tasfiye ve kadrolaşma
operasyonuna imza atacaktır. Eğitim emekçilerinin kazanılmış tüm hakları yok
sayılacak, yönetici atamalarına ilişkin tüm yetkiler Hükûmetin il başkanları
gibi çalışan valilere ve Bakanın kendisine verilecektir.
Kısa bir süre
önce, Millî Eğitim Bakanı Müsteşarının tüm Millî Eğitim Bakanlığı personelini
fişlediği haberleri basına yansımıştı, hatırlıyorsunuz. Anlaşılan, Hükûmet,
güvenebileceği tek bir müdür yardımcısı dahi bulamadığı için tamamına görevden
el çektiriyor. AKP'nin, valiler ve Bakan eliyle, yeni yönetim kadrolarını
partizanca bir yaklaşımla hiyerarşik olarak inşa edeceği de artık gün gibi
ortadadır. Bugüne kadar cemaat ve yandaş sendikaların kadrolaştığı alanı, bugün
doğrudan doğruya Başbakan dolduracaktır.
AKP, bu tasarı
ile, Millî Eğitim Bakanlığına doğrudan ya da özerk bir şekilde bağlı olan kurum
ve kuruluşlardaki kurulların görevlerini de tırpanlamaktadır. Bu kurulları daha
demokratik, çoğulcu ve katılımcı hâle getirecek uygulamalar yerine, yetkilerinin
doğrudan Bakana devredilmesi öngörülmektedir. Merkezîleşme tavan yapmış
durumdadır. Süper bakan dönemi başlatılmıştır. Bakana verilen yetkiler sadece
bunlarla da sınırlı değildir. 
Yurtdışında
görevlendirilecek tüm personeli doğrudan belirleme, görevden alma yetkisi de
Bakana verilmektedir. Ayrıca, yurt dışına lisansüstü eğitim için gönderilecek
öğrencilerin belirlenmesinde hiçbir kaydın yapılamayacağı sözlü sınavlar ile
Bakana istediği kişiyi hesap verme kaygısı duymadan kayırma yetkisi de tanımıştır.
Tasarıda yer
alan düzenlemeyle, Bakanlık, “Ben yurtdışına gidecek kişileri seçerken
istediğim gibi sınav yaparım, istediğim sınav sonucunu hesaba katarım, sözlü
sınav komisyonunu istediğim gibi belirleyebilirim, komisyona istediğim adayı
seçtirebilirim, bu konuda da hiçbir kimseye de hesap vermem.” demektedir.
Maddede yer alan “Sözlü sınav ile ilgili herhangi bir kayıt sistemi
kullanılamaz.” ibaresi, Anayasa’nın 125'inci maddesinde belirlenen “İdarenin
her türlü eylem ve işlemlerine karşı yargı yolu açıktır.” hükmüne açıkça
aykırıdır. Yurtdışına gidecek kişilerin belirlenmesinde uygulanacak sınavlar
net bir şekilde belirlenmeli, kayıt altına alınmalı ve itirazlarda da yargı
yolu açık olmalıdır.
Sözlü sınavlarda
hiçbir ahlaki, bilimsel ve etik ilke hesaba katılmamakta, tam bir keyfiyet
oluşturulmaktadır. Bu tasarıdan da anlaşılacağı üzere, AKP, kendi adamlarını
göreve getirmek için herkesin her işi yapabileceği şiarıyla hareket etmektedir.
Yani bir mühendisin açık kalp ameliyatı yapabileceği, bir avukatın bir yolcu
uçağını kaldırabileceği düşünülmektedir. Eğer öyle olmasa işletme mezunlarının,
fen-edebiyat mezunlarının, hukuk mezunlarının eğitim denetmeni olarak
görevlendirilmesini teklif etmezdi. Keza Talim-Terbiye Kurulunda eğitim ile
ilgili alanlar dışında tüm öğretim üyelerinin görevlendirilebileceği bir
düzenlemeyi önümüze de koymaktadır.
Değerli
milletvekilleri, yine, tasarının 5’inci maddesiyle öğretmenlerin bir yıl fiilen
çalıştıktan sonra -performans değerlendirmesinde başarılı olmak ve disiplin
cezası almamak koşuluyla tabii- asaleten atanmaları için yazılı veya sözlü
sınava girme zorunluluğu getirilmektedir. İlk sınavda başarılı olamayan aday
öğretmenler başka bir ile ya da ilçeye sürgün edilecekler ve ikinci sınavda da
başarılı olamazlarsa memuriyetten ilişikleri kesilecektir. 
İlk bakışta, bu
düzenlemenin sadece aday öğretmenlere özgü olduğu düşünülse de, düzenlemenin
Millî Eğitim Bakanlığının Ulusal Öğretmen Stratejisi Belgesi'ne uygun bir
şekilde yapıldığı anlaşılmaktadır. Millî Eğitim Bakanlığı, Ulusal Öğretmen
Strateji Belgesi ile öğretmen yetiştirme sistemi ve öğretmen istihdamını
günümüzün piyasa değerleri olan “rekabet”, “verimlilik”, “kariyer”,
“performans”, “stratejik hedefler” vb. gibi kavramlar üzerinden şekillendirmek
istemektedir; ilk adımı, aday öğretmenlerin asli kadrolara atanması aşamasında
uygulamak istemektedir. Bu uygulamanın bir sonraki adımı, önce eğitim
yöneticilerinin, ardından tüm eğitim emekçilerinin iş güvencelerinin
kaldırılması ve eğitimde sözleşmeli istihdamın hızla yaygınlaştırılmasıdır.
Aday
öğretmenlerin daha nitelikli bir hâle getirileceği gerekçesiyle yapılan bu
düzenleme ile öğretmenlikte niteliğin sadece sınav başarısına indirgenmesi de
bir haksızlıktır. 
Mevcut
uygulamada KPSS, KPSS Eğitim Bilimleri ve KPSS Alan sınavı olmak üzere üç
sınavı geçmek zorunda olan öğretmen adaylarının atandıktan sonraki ilk yıl asli
kadroya geçiş yapabilmeleri için bir sınav zorunluluğunun daha getirilmesi
doğru değildir.
Öğretmenlikte
niteliği artırmak eleme sınavlarıyla değil, daha bütüncül politikalarla
mümkündür. Öğretmenlik mesleği AKP iktidarı tarafından tamamen sınava dayalı
teknik bir meslek hâline dönüştürülmektedir. Adaylıktan asil kadroya geçiş
koşulu sınav odaklı değil, uygulama ve süreç odaklı olmak zorundadır. Eğitimde
her türlü güvencesiz istihdam uygulamasına derhâl son verilmelidir, bu, ücretli
öğretmen, vekil öğretmen, taşeron öğretmen vesaire. 
AKP, eğitime
yönelik piyasacı ve hegemonik müdahalelerden bir an önce vazgeçip eğitimin
kamusal niteliğini öne çıkaran uygulama ve düzenlemeleri hayata geçirmelidir.
Bu temelde
herkesin ana dilinde, bilimsel, demokratik, laik, kamusal, parasız eğitim
hakkını gözeten, düzenleyen ve sağlayan politikalar geliştirmelidir.
Bu duygu ve
düşüncelerle hepinizi saygıyla selamlıyorum. (BDP sıralarından alkışlar) 
BAŞKAN –
Teşekkür ediyoruz Sayın Aksoy. 
Adalet ve
Kalkınma Partisi Grubu adına Amasya Milletvekili Mehmet Naci Bostancı… 
Buyurunuz Sayın
Bostancı. (AK PARTİ sıralarından alkışlar) 
AK PARTİ GRUBU
ADINA MEHMET NACİ BOSTANCI (Amasya) – Sayın Başkan, çok teşekkür ediyorum. 
Değerli
arkadaşlar, hepinizi saygıyla selamlıyorum. 
Dershanelerin ve
Millî Eğitim Bakanlığının yapılanmasına ilişkin bu tasarıyı iki gün boyunca
konuştuk, tartıştık, cuma ve cumartesi günleri enine boyuna tartıştık. Bu
tartışmalara katılan bütün arkadaşlara öncelikle teşekkür ediyorum. CHP’den,
MHP’den, BDP’den ve AK PARTİ’den katılan arkadaşlarla birlikte, Komisyona ilgi
gösteren vekillere, bürokratlara ve basına teşekkürlerimi bir kez daha buradan
ifade ediyorum. 
Doğrusu
muhalefet orada son derece ayrıntılı itirazlar getirdi, bu “enine boyuna
tartışmak” dediğim konuya çok önemli katkılar sundu. Kendilerine muhalefet
olarak bir kez daha teşekkür ederken, bu kadar ayrıntılı itirazlar ve
izahatların içinde Anayasa’ya aykırılık olmadığını, böyle bir tartışma
yapmadığımızı bir kez daha buradan beyan edeyim. 
Böylesine önemli
bir konunun tabii ki orada gündeme gelmesi gerekirdi, gündeme gelmediğini ifade
etmek için söylüyorum ama Genel Kurulda gündeme geldi ve bunun üzerinde de
konuşuldu.
Öncelikle
dershaneler konusuna ilişkin, onların dönüştürülmesine ilişkin bir
değerlendirmede bulunacağım: İlk gün görüşmelere başlarken değerli bir
muhalefet vekilimiz “Çocuğunu dershaneye göndermeyen vekil arıyorum.” diye
pankart asmıştı. Ben de Komisyon Başkanı olarak bir gün sonra beyanda
bulundum, dedim ki: Çoğunu göndermeyen bir vekilim. Benim oğlum dershanelere
gitmedi, dershanelere gitmemesine rağmen ODTÜ elektroniği kazandı ve orayı
bitirdi. Zannediyorum tek vekil ben değilim. Benim zamanımda da dershaneler
vardı, ben de dershanelere gitmemiştim ama Mülkiyeye girdik ve orayı okuduk.
Sanıyorum burada dershanelere gitmeyen başka vekil arkadaşlar, çocuklarını
göndermeyenler de vardır. 
Dershaneler
niçin ortaya çıktı? İşin piyasaya tekabül eden bir yanı var mı? Var. Sınav
sistemi, yarışma, test biçiminde yapılması; bütün bunlar dershaneleri ortaya
çıkarttı ve geliştirdi, doğru. Dershanelerin bir eğitim kurumu olmadığını
hepimiz biliyoruz. Eğitimden kastettiğimiz öğrencinin bilgilendirilmesidir yani
hayata ilişkin, yaşadığı ortama, kültüre ilişkin, insanlığın ortak kültürel
birikimine ilişkin bilgilendirilmesidir ki, dershaneler böyle bir fonksiyonu
yerine getirmiyorlar. Dershanelerin yaptığı bilgi değildir yöntem öğretmektir yani
test sınavlarında nasıl başarılı olacaklarına ilişkin bir yöntem. Bildiğim
kadarıyla buradaki bütün siyasi partiler de devletin eğitim kurumunun yanı sıra
ikinci bir böylesine kurumun oluşmasından rahatsızlar ve öteden beri buna
ilişkin itirazlarını ortaya koyuyorlar. Gerekçeleri farklı olabilir, çözümleri
farklı olabilir ama dershanelerin varlığından rahatsızlık ve bunların eğitime
bir katkı yapmadığına ilişkin itirazda herhâlde bir ortak anlayışımız var.
Sonuçta, bu işlerin nasıl çözüleceği muallak bırakılmaz, zamanı geldiğinde veya
zamanı geldiğini düşünen iktidar bir çözüm yolu ortaya koyar, müzakere edilir,
bir sonuca bağlanır; beğenilmezse daha sonra, şartlar değiştiğinde başka bir
irade çıkarsa o başka bir yöntemle başka bir gelişme sağlayabilir. Mesele,
dershanelere ilişkin işin piyasa tarafına dair indirgeme ve bütünüyle piyasanın
çıkardığı bir kurum olma iddiası yanıltıcı yanlar da taşıyor, şu bakımdan:
Dershanelerin öğrenci talep etmek için, öğrencileri kendi kadrolarına katmak
için nasıl bir reklam ve propaganda sürecinden geçtiklerini biliyoruz. Kocaman
afişlerle, 1’inci, 2’nci, 3’üncü olarak nerelere girdiklerine dair öğrencileri
oraya asıp “Başkaları için de teşvik edici olsun.” diye ayartıcı ve baştan
çıkarıcı bir dille bu işi propaganda ettiklerini biliyoruz. 
Yine aynı
şekilde, on ikiden iki türlü vurulur bilirsiniz. Bir: Atarsınız, tam on ikiden
vurursunuz. İki: Atarsınız, kurşun nereye düşerse oraya 12 yazarsınız on ikiden
vurmuş olursunuz. Dershaneler biraz da ikinci türden çalışıyor, şöyle ki:
Ortaokullarda ve liselerde başarılı olan, kazanacağı önceden görülen,
performans sahibi çocukları kendi kadrolarına katmak için özel bir çaba
gösteriyorlar. Böylelikle daha sonra dışarıya astıkları afişlerde kimin
başarılı olacağına ilişkin kendi performanslarının ötesinde o çocukların
dehalarını ve çalışkanlığını da kendi piyasa ilişkilerinin bir parçasına
dönüştürüyorlar. Zaten bu reklam ve propaganda meselesi malum 20 ve 21’inci
yüzyılda çok değişti, “ayartıcı ve baştan çıkarıcı” diyorum ya reklam böyle bir
anlam kazandı. Dershaneler de benzeri modda reklamcılıkla piyasa ilişkilerini
manipüle ediyorlar ve esasen “Ceketimi satarım, çocuğumu okuturum.” diye bir
anlayış vardır ya, dershanelerin bu rekabetçi stratejileri, reklam ve
propaganda yoluyla piyasayı inşa etme çabaları karşısında veliler olarak
kendilerini çaresiz gördükleri için, o yatırım yaptıkları çocuklarının daha
başarılı olabilmesi için hakikaten kimileri ceketlerini ve pantolonlarını satıp
çocuklarını o dershanelere gönderme lüzumunu hissediyorlar. 
Dershanelerin
hiç mi faydası olmadı? Bu sosyal mobilite için, fakir fukara çocuklarının orta
ve üst sınıflara eğitim yoluyla çıkması için bir faydası olduğu söylenebilir,
böyle bir yorum yapılabilir ama eminim ki Türkiye’de bu fakir fukara çocuklarının
sosyal mobilizasyonunda en büyük pay cumhuriyetin ve demokrasinindir. Bu
Mecliste bulunan insanlar da öyle zannediyorum ki bir araştırma yapılsa hepsi
sıradan işçi, memur çocukları olarak buradadırlar. Benim babam da bir
postacıydı, annem de ümmi idi. Okuduk, uğraştık, cumhuriyet ve demokrasi
sayesindedir ki üniversitede hoca olduk, sonra da bugün buraya geldik.
Türkiye’de asıl sosyal mobilizasyonun kaynağı cumhuriyet ve demokrasidir. Bunun
altını çizmek için söylüyorum.
Dershaneler özel
okullara dönüştürülüyor. Buna şöyle bir itiraz yapılıyor: Türkiye’de özel
okulların kapasiteleri zaten yarım kapasite çalışıyor. Dolayısıyla böyle bir
dönüşüm neticesinde dershaneler kimi bulacak? 
Değerli
arkadaşlar, istatistiklere baktığımızda, Avrupa Birliğinde özel okullaşma oranı
ortalaması yüzde 11, kimi ülkelerde yüzde 25, yüzde 30’a kadar çıkıyor,
Türkiye’de yüzde 2,6. Özel okullar konusunda son derece düşük bir oran söz
konusu ve öyle anlaşılıyor ki “Avrupa Avrupa” diyoruz, Avrupa Birliğine ilişkin
çeşitli parametreleri esas alıyoruz ya, bu okullaşma meselesinde de kamunun
okulları, özel okullar çerçevesinde bir muhakeme yaptığımızda buradaki
referansların bize bir şey söylemesi lazım. Devlet otoritesi ne yapıyor?
Dershaneleri dönüştürürken aynı zamanda çocukların bu özel okullara gidebilmesi
için kimi teşviklerde bulunuyor. Bu teşvikler de son derece normal yani niçin
özel okullara gidilmesine ilişkin teşvik veriliyor, kamu kaynakları niçin böyle
harcanıyor -daha pejoratif bir kelime seçilirse- kamu kaynakları peşkeş
çekiliyor diye konuşulabilir, söylenebilir ama eğitimin önemi ve kalitesi için
kamu-özel arasındaki rekabetin -özelin kendi içindeki rekabetin, kamunun da
aynı şekilde- ne kadar önemli olduğunu bir kere daha burada ifade etmek
istiyorum, sizler de katılırsınız. İkincisi: Zaten siyasal iktisat diye bir şey
vardır malum. Siyasi otorite kamu kaynaklarını kendi anlayışı, yaklaşımı,
toplumla kurmuş olduğu sosyal sözleşme çerçevesinde gerçekleştirir. Zaten bu
kamu kaynakları, piyasa ilişkilerine göre değil, iktisadın o homoekonomikus,
kâr-zarar eğrileri çerçevesinde değil siyasal anlayışı istikametinde bu
harcamaları yapar. Eğer kamuoyu, halk seçime gittiğinde siyasal iradelerin bu
tür teşviklerini ve desteklerini uygun görmezse onu cezalandırır, uygun görürse
de yüceltir. Herhâlde AK PARTİ’nin siyasal iktisada tekabül eden bu tür
harcamaları, teşvikleri, destekleri uygun görüldüğü içindir ki siyasetin de
stratejik yeri burasıdır, on iki yıllık bir iktidarla karşı karşıyayız. Yarın
başka bir parti iktidar olduğunda yahut da geçmişte iktidar olan başka
partilerin yaptığı da budur. Siyasal iktisat çerçevesinde karar vermek ve
harcamaları belirlemek. 
Öğretmenlere
ilişkin tartışma yapılıyor. Deniliyor ki: “Yasa tasarısına göre altı yılı
tamamlayan ve 40 yaşın altında olan, dershanelerde çalışan öğretmenler bir
sınav neticesinde -sınavsız değil- Millî Eğitim Bakanlığına alınacaklar.”
Burada itiraz eden arkadaşlar şunu diyorlar: “Atanamayan öğretmenler varken
niçin dershanedeki bu öğretmenleri siz bu kadrolara alıyorsunuz?”
FATMA NUR SERTER
(İstanbul) - Sözlü sınav, sözlü.
MEHMET NACİ
BOSTANCI (Devamla) - Emin olun, biz “Ne hâliniz varsa görün kardeşim,
dershaneler dönüşüyor, kendi istihdamınızı da kendiniz yapın.” desek, değerli
muhalefetimiz bu defa “Niçin o öğretmenleri sokağa bırakıyorsunuz, onlara karşı
hiç mi kamusal bir sorumluluğunuz yok, vicdanınız yok?” diye benzer bir
eleştiriyi dile getirecekti. Bir tane fıkra vardır, bilirsiniz, hoca ile çocuğu
eşeğin yularından tutmuş götürüyor, ne yapsalar muhakkak birisine kendilerini
beğendiremiyorlar. Siyasal tercihlere itiraz etmek ve sürekli o işin
yanlışlığına dair birtakım iddialar ortaya koymak mümkündür. Mukabil iddialar
da mümkündür. Bu sonsuza kadar gidebilir, birbirine bakan aynalar gibi. Ama bir
yerde noktayı koymak, kararı vermek, bir tercihte bulunmak gerekir. İktidarın
yapmış olduğu da budur.
KEMALETTİN
YILMAZ (Afyonkarahisar) – Seni bakan yapmayacaklar Naci!
MEHMET NACİ
BOSTANCI (Devamla) – Öğretmenler meselesinde öteden beri söylendi, bir sınav çerçevesinde
öğretmenler de Millî Eğitim Bakanlığının kadrolarına alınıyorlar. En çok
öğretmen de bu dönemde alınmış. Üniversite eğitim sistemine tamamen istihdam
odaklı bakmak ve bu işten de sorumlu olarak sadece siyasi otoriteyi görmek
yanlıştır, yanıltıcıdır.
BÜLENT BELEN
(Tekirdağ) – Muhalefetteyken böyle konuşmuyordunuz ama!
MEHMET NACİ
BOSTANCI (Devamla) – Tabii, bu bakış Türkiye'nin iktisadi gücü, siyasi
otoritenin çok geniş bir kamu kaynağına sahip olduğu gibi varsayımlara yaslansa
anlarım ama öyle bir şey söz konusu değil, sadece...
BÜLENT BELEN
(Tekirdağ) – O kaynaklar boşa gidiyor. Ayakkabı kutularına gidiyor o kaynaklar.
KEMALETTİN
YILMAZ (Afyonkarahisar) – Ne değişti?
MEHMET NACİ BOSTANCI (Devamla) – Şöyle bir anlayış
var tabii. Muhalefet elbette görüşlerini ortaya koyacak ama her tür mağduriyet
iddiasında bulunan, kendini bu şekilde ortaya koyan, kendi aralarında da
rekabet bulunan, öbekleri itibarıyla ihtilafları bulunan çevrelere karşı,
tabiri caizse, halk deyimiyle, hepsini gönülleyen ve sanki hepsinin
temsilcisiymiş gibi davranarak buradan bir netice çıkarmak isteyen akılla karşı
karşıyayız. Mesela felsefe öğretmenleri “Bizleri atayın." diyor, sosyoloji
öğretmenleri “Bizleri atayın." diyor, matematikçiler “Bizleri
atayın." diyor. Tabii, talep edecekler ama Bakanlık da ihtiyaçları ve
maliyenin imkânları çerçevesinde bir atama yapacak, bunu da normal karşılamak
lazım. Eğer “Atanamayan” diye başlarsak bütün üniversitede okuyan çeşitli
bölümlere ilişkin öğrencilerin de atanmalarını siyasi otoriteden bekleriz ki
herhâlde siyasete böyle bir yük yüklemek hani o hep itiraz edilen otoriter
anlayış var ya “Her şeyden siz sorumlusunuz, her şeyi siz yapmalısınız, kim
üniversiteden mezun olursa onu hemen kolundan tutup bir işe
yerleştirmelisiniz.” siyasi otoriteye bir tür kadiri mutlaklık atfetmek
anlamına gelir ki bu mümkün değil. Siyasi otorite elbette elindeki imkânlar ve
güç nispetinde bunu yapacak. 
Bakanlık dönüşümüne gelince. Evet, Bakanlık klasik
Türk idari sistemine uygun bir dönüşüm gerçekleştirmek istiyor. Grup
başkanlıkları daire başkanlığı oluyor, yurt dışı eğitimine ilişkin bir genel
müdürlük kuruluyor, ölçme ve değerlendirme genel müdürlüğü kuruluyor. Talim
Terbiye Kurulu dün ne yaptıysa, merak etmeyin, yarın da onu yapacak. Yani,
istişare edecek, bilgi toparlayacak, sonuçta, bürokratik hiyerarşi çerçevesinde
bunlar pratiğe yansıyacak. 
Bu, Bakanlık dönüşümüne ilişkin görevleri süreli
hâle getirmek, müdür, müdür yardımcılığı gibi görevleri süreli hâle getirmek
itiraz edilen konulardan birisi. Son derece uygun, yerinde ve kesinlikle
oturulan koltuk ile insanın özdeşleşmesine mani olucu, Millî Eğitimde de bu işe
ilişkin asıl vurguyu öğretmene yapıcı bir yaklaşım olarak görmek gerekir bunu.
“Siz bu insanları alıyorsunuz, Bakanlıktakileri değiştiriyorsunuz, yerine
yandaşlarınızı getireceksiniz.” diyorlar. Ben, bu mantığın kendi içinde
çelişkili olduğu kanaatindeyim. Eğer AK PARTİ iktidara yeni gelmiş olsa
diyebilirsiniz ki: “Siz bu işi kendi yandaşlarınızı getirmek için
yapıyorsunuz.” On iki yıllık bir iktidara bunu söylediğinizde bu mantıklı bir
değerlendirme olmaz. Zaten, dediğiniz gibi davranıyorsa bu iktidar, yandaşlar
gitti, yandaşlar geldi! Sizin söyleyeceğiniz bir şey olmaz yandaş anlayışı
çerçevesinde konuşuyorsanız. Eğer bunu diyorsanız demek ki AK PARTİ iktidarı
adil davranıyor, yandaşlık anlayışıyla hareket etmiyor. Bugün, siz hukukunu
korumak için “Yandaşları getiriyorsunuz.” diye itiraz ederken hakikaten o
insanların hukukunu koruyan bir siyaseti on iki yıldır zaten uyguluyor. O
yüzden bu yandaşlık meselesini çok politik, spekülatif bir laf olarak
görüyorum. 
Sözlü sınavlar
meselesine gelince. Yazılı sınavlar yapılacak, sözlü sınavların da yapılmasında
ne tür bir beis var? Bugün biz yaparız, buradaki bürokrasi yapar, yarın belki
siz yaparsınız. İnsanlar makine değil, insanların da alınlarında partileri
yazmıyor. Öğretmenlik gibi bir meslekten bahsediyoruz. Nasıl konuşuyor,
kendisini nasıl anlatıyor. Üstelik Komisyonda da konuştuk, buna ilişkin
birtakım somut kategoriler de ortaya konuldu. Yani bu güvensizlik… Bu
güvensizlik iyi bir şey değil, size söyleyeyim. Maalesef, bence Türkiye'nin
temel meselelerinden birisi de bu güvensizlik işi. Aslında kısmen şu
konuştuğumuz, tartıştığımız…Daha önceki meseleye de değineceğim bu vesileyle.
“Güvensizlik” diye başlarsak arkadaşlar, bu güvensizliğin sonu gelmez. Şöyle
ki: Benim adım Naci Bostancı, değil mi, AK PARTİ adına çıktım buraya,
konuşuyorum. Hiçbiriniz benden kimlik sordunuz mu “Gerçekten Naci Bostancı
mısın?” diye.
BÜLENT BELEN
(Tekirdağ) – O konuda gerçekten şüphemiz var!
MEHMET NACİ
BOSTANCI (Devamla) – “Gerçekten AK PARTİ adına konuşuyor musun?” diye.
Sormadınız, sormaya gerek görmediniz. Ama diyelim ki güvensizlik oldu,
birbirimizi sürekli kolluyoruz. Belki de Bostancı’nın dublörüyüm. Kimliğimi
sordunuz, kimlik gösterdim. Dediniz ki: “Kimliğin sahte, ona da güvenmiyoruz.”
Şahit getirdim. “Şahitleri ayarladınız.” dediniz. Toplumsal hayat birtakım
güvenler üzerine kuruludur. Sürekli güvensizliğe dayalı bir şekilde davranırsak
bu güvensizliğin ucu bucu bulunmaz, toplumsal hayatı da tahrip etmiş oluruz. O
yüzden, evet, makul ölçüde bir güvensizliği anlarım, o güvensizliği giderici
tarzda nesnel kriterlerin ortaya konmasını anlarım ama insana dayalı her tür
sınav sistemini “Siz yandaşları getireceksiniz.” şeklinde bir güvensizliğe
bağlamayı anlamam.
Şu tapeler
mapeler meselesine ilişkin aslında biraz daha geniş konuşacaktım ama üç beş
cümle de izniniz olursa ona dair konuşmak istiyorum.
ALİM IŞIK
(Kütahya) – Yeniler geldi yeniler, haberin yok!
MEHMET NACİ
BOSTANCI (Devamla) – O konuda da söyleyeceğim şu arkadaşlar: Birileri
karanlıkta bir iş çeviriyor, açıkta değiller. Kim yapıyor?
KEMALETTİN
YILMAZ (Afyonkarahisar) – Seni bakan yapmazlar, o kadar yağ çekme kardeşim.
MEHMET NACİ
BOSTANCI (Devamla) – Benim bakanlıkta filan gözüm yok. Hiç merak etme.
KEMALETTİN
YILMAZ (Afyonkarahisar) – Bakan yapmazlar.
MEHMET NACİ
BOSTANCI (Devamla) – Hiç gözüm yok.
MUHYETTİN AKSAK
(Erzurum) – Yakışır yakışır, siz niye rahatsız oluyorsunuz!
MEHMET NACİ
BOSTANCI (Devamla) – Karanlıkta birileri ateş ediyor. Kim ateş ediyor, niçin
ateş ediyor? Bunları sormanız gerekir. Sadece bizim değil, sizin de sormanız
gerekir.
ALİM IŞIK
(Kütahya) – Yağlamana gerek yok.
KEMALETTİN
YILMAZ (Afyonkarahisar) – Bakanlık yok.
MEHMET NACİ
BOSTANCI (Devamla) – Çünkü adresi belli değil, yapanın kim olduğu belli değil.
Bir gazete yazdığında ondan sorarsınız, bir siyasi konuştuğunda ondan
sorarsınız ama karanlıkta ateş açarak siyasi manipülasyon yapmak her şeyden
önce şaibeli bir iştir, ahlaksızca bir iştir, ne olursa olsun. (AK PARTİ
sıralarından alkışlar) 
Churchill
1896’da Küba’ya gidiyor, İspanyollar davet ediyor. Kübalılar ile İspanyollar
çatışıyor o sırada. “Beni İspanyollar çağırdı ama kalbim Kübalılardan yanaydı.”
diyor Churchill. Genç bir teğmen. Oradaki olayları izliyor. Hatıralarında şöyle
diyor: “Evet, İspanyolların biraz zalim bir tarafı var, Kübalılar da onlara
direniyor. Kübalı direnişçiler bazen çalıların arkasında, gecenin karanlığında
ortaya çıkıp askerî birliklere saldırı düzenliyorlar; vurup kaçıyorlar,
yöntemleri biraz haydutça. Ama şunu söyleyeyim: ‘Karanlığın içinde böyle pusu
kurarak, haydutluk ederek, eşkıyaca yöntemlerle onurlu bir devlet
kuramazsınız.’” Bunu Kübalılara söylüyor. 
Ben de diyorum
ki eşkıyalıkla, karanlıkta, adresi belli olmayan ateşlerle, kimin neyi niye
yaptığına ilişkin analizlerin ortaya konmadığı, sadece ortadaki resme bakıldığı
bir muhakemeyle biz Türkiye’ye ve demokrasiye kesinlikle destek vermeyiz.
Mesele bugünün meselesi değil, mesele hepimizin meselesi. Türkiye demokrasisi
zaten naif bir demokrasi. Biz zengin bir ülke değiliz. Biliyorsunuz, yüzyılın
başında demokrasi zenginlerin işi görülürdü. Bu demokrasi konusunda hepimizin
ihtimam göstermesi lazım. Sadece güncel tartışmalara boğulmak ve bazen kimi sembolleri
-ayakkabı kutusu gibi- başımıza geçirmek bizi körleştirebilir.
Saygılar
sunuyorum. (AK PARTİ sıralarından alkışlar) 
BAŞKAN –
Teşekkür ediyoruz Sayın Bostancı.
ÖZCAN YENİÇERİ
(Ankara) – Sayın Başkan…
BAŞKAN –
Buyurunuz Sayın Yeniçeri.
ÖZCAN YENİÇERİ
(Ankara) – Sayın Başkan, sayın hatip konuşmasında…
MUHYETTİN AKSAK
(Erzurum) – Bu konuşmaya daha ne denilir ya? Ders verdi, ders. 
AHMET YENİ
(Samsun) – Ya, bunun üzerine bir şey denir mi?
BAŞKAN – Bir
dakika… Ne olduğunu bir öğreneyim efendim.
ÖZCAN YENİÇERİ
(Ankara) – …Komisyonda ifade ettiğimiz hususlar konusunda yanıltıcı bilgi
verdi. 
BAŞKAN –
Efendim?
ÖZCAN YENİÇERİ
(Ankara) – Yanıltıcı bilgi verdi, bunları düzeltmek istiyorum. 
BAŞKAN – Hangi
konuda? 
ÖZCAN YENİÇERİ
(Ankara) – “Muhalefet” dedi…
AHMET AYDIN
(Adıyaman) – Böyle bir yöntem var mı Başkanım “yanıltıcı bilgi” diye?
ÖZCAN YENİÇERİ
(Ankara) – Ya, nesi yok? Adam… 
BAŞKAN – Ya, bir dakika müsaade eder
misiniz sayın milletvekilleri.
ÖZCAN YENİÇERİ (Ankara) – “Muhalefet
dershanedeki öğretmenlerin Millî Eğitime aktarılması konusunda bu konuya karşı
çıktılar, işte atanamayan öğretmenler var diyerek onların hukuklarını
çiğniyorlar.” şeklinde ifadede bulundu. Bu doğru değildir. Biz dedik ki…
AHMET AYDIN (Adıyaman) – Tamam, ne
alakası var Özcan Bey’le bu konunun?
ÖZCAN YENİÇERİ (Ankara) – Ben orada
söyledim bunları Beyefendi. Açar tutanaklara bakarsanız onu görürsünüz. 
BAŞKAN – Siz komisyon üyesi olarak
yanıltıcı bilgi verdiğini söylüyorsunuz. 
ÖZCAN YENİÇERİ (Ankara) – Bunu
düzeltmek istiyorum.
BAŞKAN – Buyurun, düzeltin.
AHMET AYDIN (Adıyaman) – Komisyon
Başkanı burada Başkanım. Ama böyle bir sataşma yok ki. 
BAŞKAN – Ama ona atfen söylemiş. Çok
rica ederim, düzeltsin, bir zararı yok.
Buyurunuz.
IX.- SATAŞMALARA İLİŞKİN KONUŞMALAR (Devam)
7.- Ankara Milletvekili Özcan Yeniçeri’nin, Amasya
Milletvekili Mehmet Naci Bostancı’nın 562 sıra sayılı Kanun Tasarısı’nın tümü
üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması

ÖZCAN YENİÇERİ (Ankara) – Ölmezsin,
iki dakika anlatayım ne demek istediğimizi. Canınız çıkmasın. 
AHMET AYDIN (Adıyaman) – Tamam Hocam.
Sen de biraz sabret ya.
ÖZCAN YENİÇERİ (Devamla) – Yirmi
dakika burada yanılttı, iki dakika düzelteceğiz, diyorsunuz ki şudur budur. 
MEHMET NACİ BOSTANCI (Amasya) –
Özcancığım, konuş, konuş. Konuş Özcancığım.
BAŞKAN – Devam ediniz lütfen.
ÖZCAN YENİÇERİ (Devamla) – Bakın
şimdi, aynen ifadelerim şudur. Sayın Bakan da burada, Sayın Komisyon Başkanı da
burada. Aynen şu cümleleri kullandık: “Dershanelerdeki birikimin, deneyimin ve
değerlerin millî eğitim sisteminin içerisine dâhil edilmesi millî eğitimin bir
kazancıdır.” dedik, nokta.
AHMET YENİ (Samsun) – Caymak yok.
ÖZCAN YENİÇERİ (Devamla) – “Bu
dershanedeki öğretmenlerin tamamını alamayacağınıza göre burada bir kısmı da
alınamayacak. Bunların arasında da bir huzursuzluk çıkacak. Bunu da dikkate
almak gerekir.” dedik, iki.
“Bunları, yani dershanedekileri
sınavsız bir biçimde yalnız bir mülakatla aldığımızda bir izafi durum ortaya
çıkacak, bir indilik ortaya çıkacak, buna dikkat etmek gerekir.” dedik, üç. 
Sonra da arkasından “Bunları
aldığınızda diğer taraftan Millî Eğitime atanamayan olarak bekleyen binlerce,
300 bin civarındaki öğretmenin de bu konuda itirazları olacak ve bu konuda
hareketlenmeler olabilir. Bunu da dikkate almak gerekir.” dedik. Fakat siz
diyorsunuz ki bize burada: “İşte muhalefet dershanelerdeki öğretmenlerin
alınmasına karşı çıkıyor, buna şu veya bu biçimde direniş gösteriyor sırf
muhalefet yapmak için.” Böyle bir şey yok. Muhalefet sağduyuyu davet etmiştir, aklıselimi davet
etmiştir. Aynı şekilde hata yapmayalım, bütünsel olarak bakalım, herkesin ortak
çıkarları doğrultusunda haksızlık olmasın diye katkı vermeye çalıştık fakat
saptırdın. Bunu düzeltmek istedim.
Teşekkür
ediyorum. (MHP sıralarından alkışlar) 
BAŞKAN –
Teşekkür ederiz Sayın Yeniçeri.
Konu
anlaşılmıştır.
Buyurun Sayın
Bostancı, siz?
MEHMET NACİ
BOSTANCI (Amasya) – Efendim, hangi sebepten söz isteyeceğimi düşünüyordum,
Özcan Bey “Saptırdın.” dedi. “Saptırdın.”dan söz istiyorum.
AHMET AYDIN
(Adıyaman) – Saptırmadığını ifade edecek.
BAŞKAN – Şimdi,
sayın milletvekilleri, siz söylediniz, Sayın Yeniçeri de bu konuya açıklık
getirdi. Ama siz neyi daha saptırmadığınızı söyleyeceksiniz?
MEHMET NACİ
BOSTANCI (Amasya) – Saptırmadığımı anlatacağım.
BAŞKAN - Peki,
buyurun siz de saptırmadığınızı söyleyin. (AK PARTİ sıralarından alkışlar) 
8.- Amasya Milletvekili Mehmet Naci Bostancı’nın,
Ankara Milletvekili Özcan Yeniçeri’nin sataşma nedeniyle yaptığı konuşması
sırasında şahsına sataşması nedeniyle konuşması

MEHMET NACİ
BOSTANCI (Amasya) – Teşekkürler.
Hakikaten
düşünüyordum Özcan Bey’in bu kıymetli konuşmasından ne tür bir sataşma
çıkarabilirim diye. Teşekkür ediyorum, sonunda “Saptırdın.” dedi, böylelikle
bana da vesile çıktı. Ben de saptırmadığımı söyleyeceğim.
Tabii
“muhalefet” deyince, niçin Özcan Bey bütünüyle kendi üzerine alındı? Bütün
muhalefeti temsil ettiğine ilişkin bir kanaati mi var acaba? Böyle bir şey söz
konusu değil.
YUSUF HALAÇOĞLU
(Kayseri) – Ana muhalefet de o zaman.
MEHMET NACİ
BOSTANCI (Devamla) – Tabii, orada üç tane muhalefet partisi vardı. 
YUSUF HALAÇOĞLU
(Kayseri) – O zaman açıkla.
MEHMET NACİ
BOSTANCI (Devamla) – Üçünün temsilcileri vardı. Onlar konuştular. 
ÖZCAN YENİÇERİ
(Ankara) – Ama benim söylediklerimden… Tutanaklarda var bunlar ama Naci Bey.
MEHMET NACİ
BOSTANCI (Devamla) – Eğer ben burada tek tek filan şöyle konuştu, falan böyle
konuştu, onların şu tür meseleleri şöyle değerlendirmek gerekir diye bir
ayrıntılı konuşma yapabilme imkânım olsa, yani saatlerce konuşabilsem, Özcan
Bey’in bir alınganlık göstermesini anlarım. Ama isim zikretmemişim ve genel
olarak muhalefetten bahsetmişim. 
Üstelik bu
görüşler, benim bu dershanedeki öğretmenlerin atanmasına ilişkin, onların bir
sınavla birlikte millî eğitim kadrosuna alınmasına ilişkin itiraza dair vermiş
olduğum bir cevaptı. Siz böyle söylemediğinize göre zaten alınmanız gerekmezdi
Değerli Özcan Kardeşim. Ama siz de bu vesileyle konuşmuş oldunuz, bana da bir
vesile çıkardınız. 
Teşekkürler,
saygılar. (AK PARTİ sıralarından alkışlar) 
BAŞKAN –
Teşekkürler Sayın Bostancı.
Sayın Hamzaçebi,
sizin için ne var?
MEHMET AKİF
HAMZAÇEBİ (İstanbul) – Sayın Başkan, efendim, şöyle…
ÖZCAN YENİÇERİ
(Ankara) – Bütün muhalefet bizi göstermiş.
BAŞKAN – Şimdi,
sayın milletvekilleri, Sayın Yeniçeri, siz söylediniz, konu kapandı.
Sayın Hamzaçebi…
FATMA NUR SERTER
(İstanbul) – Bizi kastetmiş. 
MEHMET AKİF
HAMZAÇEBİ (İstanbul) – Sayın hatip daha önceki konuşmasında “muhalefet” diyerek
genel bir değerlendirme yaptı ve Sayın Özcan Yeniçeri bu yüzden de söz aldı,
siz ona sataşmadan dolayı söz verdiniz. Sayın Bostancı tekrar çıktı “Sayın
Yeniçeri neden üzerine alındı ki, 3 tane muhalefet partisi var, ben o partiyi,
Milliyetçi Hareket Partisini kastetmemiştim.” anlamında bir değerlendirme
yaptı. Demek ki geriye 2 muhalefet partisi kalıyor. Onlardan birisi Cumhuriyet
Halk Partisidir. Grubumuza sataşmadan dolayı söz istiyorum efendim. Sayın Nur
Serter konuşacak efendim, İstanbul Milletvekilimiz.
MEHMET NACİ
BOSTANCI (Amasya) – Efendim, ne dedim de sataşma söz konusu oldu? Alınganlığa
ilişkin bir durum yok. 
MEHMET AKİF
HAMZAÇEBİ (İstanbul) – Efendim, gayet açık, gayet açık…
MEHMET NACİ
BOSTANCI (Amasya) – Sadece dershanedeki öğretmenlerin atanmasına itiraz ki
burada var, kayıtlarda var yani o itiraz.
BAŞKAN – Şimdi,
konu son derece açık ve net sayın milletvekilleri fakat…
Buyurunuz Sayın
Serter. (CHP sıralarından alkışlar)
ÜNAL KACIR
(İstanbul) – Ne oldu? “Fakat” nereye gitti orada?
BAŞKAN – Fakat
böyle sataşmaya meydan verecek üsluplar kullanılınca böyle oluyor.
Buyurunuz Sayın
Serter.
ÜNAL KACIR
(İstanbul) – Hangi üslup bu? Ne dedi de öyle oldu?
9.- İstanbul Milletvekili Fatma Nur Serter’in, Amasya
Milletvekili Mehmet Naci Bostancı’nın 562 sıra sayılı Kanun Tasarısı’nın tümü
üzerinde AK PARTİ Grubu adına yaptığı konuşması sırasında CHP Grubuna sataşması
nedeniyle konuşması

FATMA NUR SERTER
(İstanbul) – Evet, teşekkür ediyorum.
“Kapıda 300 bini
aşkın atama bekleyen öğretmen varken dershanelerden çıkacak olan öğretmenleri
KPSS’ye sokmadan -yaptığım vurgu buydu- sözlü sınavla, üstelik dört yıl süreyle
aynı yerde kalmak koşuluyla atamak adil midir?” diye sordum. Değildir, adil
değildir. Eğer onları da 300 bin atama bekleyen öğretmen gibi KPSS’yi alarak bu
atamayı yapsanız bu adildir. İkisi arasındaki farklılığı belirttim. Hiç kimse
de sözlü sınavla alınanı sözlü ve KPSS’siz alınanla eş değer tutamaz. Sözlü
sınavların ne kadar güvenilmez olduğu konusunda söylediklerime komisyonda
herkes katıldı, Sayın Bakan da katıldı. Verdiğim örneklere hepiniz başınızı
salladınız. O nedenle “yazılı veya sözlü sınav” ibaresi “yazılı ve sözlü sınav”
olarak değiştirilmiştir. 
Onun için,
lütfen, söylediklerimi amacının dışında kullanmayın. Dershane öğretmenlerine
karşı bir tavrımız olsa, bu öğretmenlerin özellikle özel okullarda devlet
öğretmenlerinden daha düşük bir maaşla sömürülerek çalıştırılmasına karşı
çıkmazdık.
Teşekkür
ediyorum. (CHP sıralarından alkışlar)
BAŞKAN –
Teşekkür ediyoruz Sayın Serter.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
3.- Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ve Milli
Eğitim, Kültür, Gençlik ve Spor Komisyonu Raporu (1/884) (S. Sayısı: 562)
(Devam)

BAŞKAN - Şahsı
adına İzmir Milletvekili Oğuz Oyan. (CHP sıralarından alkışlar)
Buyurunuz Sayın
Oyan.
OĞUZ OYAN
(İzmir) – Sayın Başkan, değerli milletvekilleri; aslında bugün bizim burada
konuşabileceğimiz tek mesele erken genel seçimler olmalıydı. Yani düşününüz,
eğer bir ülkede büyük bir yolsuzluk olursa hükûmetin ve yargının yapması
gereken şey nedir? Üstüne gitmek. Peki, hükûmetin karıştığı, başbakanın
karıştığı bir yolsuzluk olursa yapılması gereken şey nedir demokrasilerde?
İstifa etmek ve yargının önünü açmaktır. 4 bakanın istifa etmesi yetmez. 4
bakanın birden istifa etmesi -ki başkaları da var- doğrudan doğruya Hükûmetin
başının sorumluluğunu gösterir. (CHP sıralarından alkışlar) Dolayısıyla, burada
bizim bir erken seçimi konuşuyor olmamız gerekirdi. İstifa etmiş bir Hükûmet,
geçici bir hükûmetin kurulmuş olması ve bunu konuşuyor olmamız gerekirdi. Yani
bugün burada Başbakanın…
İSMET UÇMA
(İstanbul) – Az kaldı, az.
OĞUZ OYAN
(Devamla) – Hayır, istifaen seçimlere gitmek… Öyle hiçbir şey olmamış gibi
burada biz yasa yapamayız, hiçbir şey olmamış gibi burada böyle düzenlemeleri
konuşamayız. 
Değerli
arkadaşlarım, Başbakan kendisi ile oğlu arasındaki görüşmeleri inkâr etmiyor.
Başbakan ses kayıtlarına “dublaj” demiyor, dikkatinizi çekerim. Dublaj yani
“Başkası benim sesimi taklit etmiştir.” demiyor. “Montaj” diyor, “dublaj”
demiyor. Başka bir şey daha söylüyor -ikrardır, dolaylı ikrardır
hukukta- diyor ki: “Kriptolu konuşmalar bile dinlenmiş.” Kripto, iki kriptolu
telefona sahip, kaydına sahip iki kişi arasında yapılır. Eğer Başbakan oğluna
kriptolu telefon verdiyse bir kere suç işlemiştir. Bu ancak Başbakanda,
Genelkurmay Başkanında, Cumhurbaşkanında olabilir. Bir kriptolu telefonla
konuştuğu güvencesiyle konuşmuş ve bu ikrardır. Diyor ki: “Yani nasıl olur?”
Burada bütün meseleyi şuna getiriyor: “Usulsüz dinleme var, izinsiz dinleme
var. Kriptolu telefon bile dinlenmiş.” İtiraftır bu. Bu, itiraftır değerli
arkadaşlarım. Bunun üzerine gitmek gerekiyor. Bugün Sayın Adalet Bakanı çıkmış
diyor ki: “Teknik analize gerek yok, biz zaten onun montaj olduğunu biliyoruz.”
Ee ne güzel, karşıdan bakarak anlayan bir hukukçu arkadaşımız, delillere
bakmayan bir hukukçu, nasıl diploma aldıysa, nasıl Adalet Bakanıysa?
Değerli
arkadaşlar, böyle bir şey olamaz. Bunun kanıtlanması gerekiyor, yargı önünde
aklanması gerekiyor. Türkiye İletişim Başkanlığından kayıtların istenmesi
gerekiyor. O gün, Başbakanın İstanbul’daki evinin önündeki hareketin
görüntülerinin buraya sunulması gerekiyor. Yani o telefon gittikten sonra,
“çıkarın” komutu verildikten sonra hangi kamyonlarla neler çıkarıldı? Bu
görüntüleri biz ve yargı görmek zorundadır değerli arkadaşlarım. Bundan
aklanamazsınız, bundan aklanamazsınız. 
Değerli
arkadaşlarım, bakın, Başbakan bugün kendisiyle birlikte sizin partinizi de
aşağı çekiyor. İtibar ve irtifa kaybettirdiği sadece partiniz değildir.
RECEP ÖZEL
(Isparta) – Ya bir olaydan bu kadar emin konuşulabilir mi?
OĞUZ OYAN
(Devamla) – Türkiye’ye itibar ve irtifa kaybettiriyorsunuz, Türkiye’yi aşağı
çekiyorsunuz. (CHP sıralarından alkışlar) Buna biz üzülüyoruz değerli
arkadaşlarım, Türkiye adına üzülüyoruz sizin adınıza değil ama Türkiye’yi de
çukura çekiyorsunuz.
RECEP ÖZEL
(Isparta) – Siz kaseti çıkaranlarla ortak çalışıyorsunuz herhâlde Hocam.
OĞUZ OYAN
(Devamla) – Başbakan ve Hükûmet meşruiyetini yitirmiştir değerli arkadaşlarım.
Bugün, ona destek vermeyi sürdürürseniz AKP Grubu olarak bütün sorumluluğun
paydaşı hâline gelirsiniz.
Dolayısıyla,
bugün burada bu iktidarı konsolide edecek birtakım yasalarla, üstelik de
iktidarın gene, sadece bu değil işte yarın MİT Yasası, dün HSYK, İnternet…
Bütün bu örneklerle gördüğümüz gibi zorbalık rejiminin inşasına dönük,
kendisini korumaya dönük yasal düzenlemeleri alan, 17 Aralıkta delil
karartmayla yetinmeyip bütün bir polis teşkilatını altüst eden, 6 bin emniyet
mensubunu yerinden eden, yargıyı altüst eden, yetmeyip yetinmeyip bütün bir
hukuki düzenlemelerle koruma zırhlarını kendine ören bir iktidarla karşı
karşıyayız. Böyle bir iktidarı mı savunacaksınız? Demokrasilerde, partiler kendi
genel başkanlarını istifaya davet ederler, demokrasinin asgari gereği budur.
(CHP sıralarından alkışlar)
Değerli
arkadaşlar, ama emin olun bu dönem bitmiştir. Bunu yeniden ayağa kaldırmaya hiç
kimsenin gücü yetmez. Burada AKP dönemi bütün günahlarıyla tarihe karışmıştır,
hukuken değil henüz ama fiilen son bulmuştur. Bundan sonrası zorlamadır,
zorlama.
Bakın, şimdi bir
başka konuya değineyim. Mecliste, dün, bizim Genel Başkanımızın konuşması
kesildi burada yani kapalı devrede bile kesildi bırakın dışa yayını. Bugün
Meclis Başkanı açıklama yapıyor, diyor ki: “Meclis saati 15.00 ile 19.00
arasında dışa yayın yapıyor, onun dışında yapmıyor.” Doğru söylemiyor. Dün,
Başbakanın konuşmasını ben çıkmadan -evimdeydim- evimde görüyordum, TRT 3’te
izliyorduk. Yalan bir Meclis Başkanına yakışır mı?
Bir başka şey
daha söyleyeyim, Meclis Başkanı diyor ki: “Anayasa’nın 28’inci maddesi basın
hürriyetidir. İşte Genel Başkanınızın konuşmasını, zaten, bakın, Meclis TV
dışında sadece iki tane televizyon vermiş; demek ki itibar görmüyor.” Acaba
itibar görmediği için mi, yoksa havuz medyasıyla, ihale medyasıyla, sindirilmiş
medyayla bu iktidarın medyayı oyuncak hâline getirmesi, sustalı maymun hâline
getirmesi midir? Bunu bilmemek bu ülkede yaşayan bir Meclis Başkanının işi olabilir
mi? Utanç verici bir yorumdur. 
Değerli
arkadaşlarım, şimdi, burada jet hızıyla yasalaştırmaya çalıştığınız düzenlemeye
gelelim. Burada, bu tasarı, bir kere dershaneleri kapatma adına büyük bir
tasfiye yazısıdır. Burada benden önce konuşanlar dediler ki: “On iki yıldır
iktidardayız, tasfiye etseydik… Yaptık şimdiye kadar.” O zaman soruyorum, 2
kişi dışında bütün bir Bakanlık personelini, on binlerce kişiyi niye yer ve
unvan değişikliğine götürüyorsunuz? 
Şimdi, yeni
atamalar yapacaksınız, liyakat dışı yapacaksınız. Okul müdürlerini, devletin
değil, artık iktidarın valisi olmuş mülki amirlere tayin ettireceksiniz.
Üstelik, denetimi il müdürlüklerine bırakacaksınız yani kendin pişir kendin ye,
dikensiz gül bahçesi.
Keyfîlik ve
haksızlık… Biraz önce söylendi, dershane öğretmenlerini KPSS’ye girmeden sözlü
sınava… İki türlü haksızlık var: Bir: KPSS’den muaf tutarak KPSS’ye soktuğunuz
o öğretmenlere haksızlık. İki: Kendi aralarında haksızlık. Çünkü sözlü sınava
aldığınız andan itibaren keyfîliğin bütün yolları açılmıştır. Yazılı sınav yok,
sadece sözlü sınav burada dershane öğretmenlerine yani “Sözlü sınavla bizim
oğlanları, bizim kızları alalım, öbürlerini almayalım.” tavrıdır bu. Bu, bir
hukuk devletine yakışan bir uygulama olamaz. 
Başka bir şey
söyleyeyim, 1416 sayılı Kanun’la yurt dışına öğrenci gönderme… Ben de o
programla yurt dışına gittim ve doktora yaptım. Biz yazılı sınavla gittik,
sadece yazılı sınavla, şimdi buna da yazılı ve sözlü getiriyorsunuz. Bu da
yazılının yanında sözlüyü getirip onun ağırlığını da koymadığınız zaman açık
kayırmadır yani kayırma kapılarının açılmış olması. Güvenilecek bir iktidar
olsanız amenna, şimdiye kadarki bütün kadrolaşma çabalarınız güvenilmez
olduğunuzu gösteriyor. 
AHMET YENİ
(Samsun) – Millet güveniyor, millet; millet güveniyor bize. 
MEHMET MUŞ
(İstanbul) – Onu Moğultay’a sor, Moğultay’a! Ona sor, ona!
OĞUZ OYAN
(Devamla) – Değerli arkadaşlarım, Meclis iktidarın intikam operasyonlarının
aracı yapılamaz. Siz burada bu dershane kapatma işiyle Meclisi bir intikam
aracı hâline getiriyorsunuz, yasama organını böyle bir şeye alet edemezsiniz,
alet edemezsiniz. 
SITKI GÜVENÇ
(Kahramanmaraş) – Biz her türlü darbeleri püskürttük. 
OĞUZ OYAN
(Devamla) – Bu tasarı, bir kere, ortaöğretime ve yükseköğretime giriş sınavları
korunurken, hatta AKP iktidarı döneminde bu sınavların sayısı olağanüstü
artırılmışken, ki bu dershanelerin sayısını da olağanüstü artırdı; burada
rakamlar verildi, “yüzde 100” dendi, başka rakamlar, “yüzde 80”, en düşük rakam
yüzde 80… Bu arada, tabii, şeyi katmadan, yasal olmayıp da çalışan dershaneler
var, onları da katmadan bu rakamlar. 
Değerli
arkadaşlarım, siz bu sınavları sürekli arttırıyorsunuz bir taraftan, öbür
taraftan “Dershane kapatacağım…” Ya, böyle bir şey olabilir mi? Sınavsız bir
sistem mümkündür. Biz 2007 seçimlerinden başlayarak sınavsız bir üniversiteye
giriş sisteminin nasıl olabileceğinin programını verdik. Sınavsız sistem
mümkündür ama bunu yapacaksınız önce, zaten o zaman “dershane kapatmak” diye
Anayasa’ya da aykırı olan bir süreç karşımıza gelmez. Siz zaten bu sınavları
ortadan kaldırdığınız zaman kendiliğinden ihtiyaç azalır, piyasa kanunu,
arz-talep ve bunlar zaten kapanır. Bunu yapmamak… Bugün Anayasa’ya dayanaktan
yoksun bir şeyle, bilimsel gerekçelerden yoksun bir şeyle, bütünüyle haklılıktan
yoksun bir tasarıyla karşımıza gelemezsiniz. Dolayısıyla, değerli arkadaşlarım,
burada ancak dershanelere olan ihtiyacı yok ederek bundan kurtulmak mümkündür. 
Öbür taraftan, dönüşüm şartı olarak, mülkiyet
tahsisi şartı olarak Millî Eğitim Bakanlığı dava açma ve şeylere gitmeliyiz…
Bunlar tamamen hukuk sistemi dışındadır, bütün bir keyfîlik manzumesidir.
Dolayısıyla, burada emek sömürüsünün de yolunu açan, özel dershanelerde -şimdi
eğitim şeyi özel okula dönüşecekler- asgari ücret düzeyinde ücretlere
getirilmesi işin, tamamen yeni bir sömürü sisteminin de oluşturulmasıyla
ilişkilidir. Yani, bu, cumhuriyetin en önemli kazanımlarından olan eğitim
sistemini tarumar eden, öğretim birliğinin içini boşaltan, Talim ve Terbiye
Kurulunun yetkilerini daraltan iktidarın sadece kendi kimliğini ve gerici
kimliğini gösterir. Bu nedenle, buna “dur” demek zorundayız. (CHP sıralarından
alkışlar) 
BAŞKAN – Teşekkür ediyoruz Sayın Oyan. 
AHMET AYDIN (Adıyaman) – Sayın Başkan…
BAŞKAN – Buyurunuz Sayın Aydın. 
AHMET AYDIN (Adıyaman) – Sayın hatip, konuşmasında,
özellikle Grup Başkanımızla, Başbakanımızla alakalı olarak, işte, bu
yapılanların dolaylı ikrar olduğu, suçunu itiraf ettiği gibi çok anlamsız
ifadeler kullanmıştır. Sataşmadan söz istiyorum. 
BAŞKAN – Buyurunuz Sayın Aydın. (AK PARTİ
sıralarından alkışlar)
IX.- SATAŞMALARA İLİŞKİN KONUŞMALAR (Devam)
10.- Adıyaman Milletvekili Ahmet Aydın’ın, İzmir
Milletvekili Oğuz Oyan’ın 562 sıra sayılı Kanun Tasarısı’nın tümü üzerinde
şahsı adına yaptığı konuşması sırasında AK PARTİ Grup Başkanına sataşması
nedeniyle konuşması

AHMET AYDIN (Adıyaman) – Teşekkür ediyorum Sayın
Başkanım. 
Çok değerli arkadaşlar, 17 Aralıktan beri,
gerçekten, bu kürsüden hiç de hak etmediğimiz, çok haksız, çok mesnetsiz
birtakım iddialarla…
KAMER GENÇ (Tunceli) – Ya, daha neyi hak
edeceksiniz?
AHMET AYDIN (Devamla) - …bütün bir grubu bir
karalama çabası var…
GÜRKUT ACAR (Antalya) – Her şeyi örtbas ediyorsunuz
da...
AHMET AYDIN (Devamla) - …ve âdeta iktidarın
meşruiyetini yolsuzluklar üzerine tartışmaya açtırmak gibi bir gayret var. 
GÜRKUT ACAR
(Antalya) – Neyi tartışacağız burada başka?
AHMET AYDIN
(Devamla) - Ama şundan emin olun ki halkımızın ferasetiyle bu gayretleriniz de
beyhude kalacaktır.
ALİ ÖZGÜNDÜZ
(İstanbul) - Dersinizi alacaksınız!
AHMET AYDIN (Devamla) - Çok önemli, çok güzel bir
söz vardır: “Hırsız, herkesi hırsız zanneder.” (AK PARTİ sıralarından alkışlar,
CHP sıralarından gürültüler) Siz tutup aynaya bakın, kendinize bakın,
geçmişinize bakın, kimin hırsız olduğunu göreceksiniz. 
ALİ ÖZGÜNDÜZ (İstanbul) – Allah’tan korkun ya!
FATMA NUR SERTER (İstanbul) – İnsaf ya!
AHMET AYDIN
(Devamla) - Ana muhalefet, siyaset üretememenin çok ciddi bir acziyeti
içerisinde. 
HALUK EYİDOĞAN
(İstanbul) – Bir sözlüğe bak “Yavuz hırsız ev sahibini bastırır.” 
FATMA NUR SERTER
(İstanbul) – Aynen.
AHMET AYDIN
(Devamla) - Toplumun hiçbir meselesiyle ilgilenmeyen, toplumun hiçbir sorununun
çözümüne katkı sunmayan, geleceğe dair proje üretemeyen ana muhalefet,
maalesef, dedikodular üzerinde, gazete kupürleri üzerinde tuttuğu birtakım
malzemelerle, varsaydığı birtakım malzemelerle burada siyaset yapmaya
çalışıyor. Kusura bakmayın arkadaşlar; bunu halk yemez, bunu bu millet yutmaz.
Siz, kaset üzerinden parti içinde iktidar devşirmiş olabilirsiniz…
ALİ ÖZGÜNDÜZ
(İstanbul) – Kaset değil, soruşturma dosyası. 
AHMET AYDIN
(Devamla) - …kaset üzerinden Genel Başkanınızı değiştirmiş olabilirsiniz ama
kaset üzerinden bu iktidarı değiştirmeye tevessül etmeyin, yeltenmeyin. 
ALİ ÖZGÜNDÜZ
(İstanbul) – Kaset değil, kaset değil, soruşturma dosyası.
AHMET AYDIN
(Devamla) - Bu halk buna mâni olacaktır, bu halkın sağduyusu buna engel
olacaktır.
HALUK AHMET
GÜMÜŞ (Balıkesir) – Hukuki olarak belgelenince ne yapacaksınız?
AHMET AYDIN
(Devamla) - Biz, değerli arkadaşlar, bu milletle geldik, milletle gideriz. Söz
de, karar da artık milletindir ve milletin dediği olmuştu, bundan sonra da
milletin dediği olacaktır.
Bakın, erken
seçimden bahsediyorsunuz. Hani derler ya “Yenilen pehlivan güreşe doymazmış.”
Kaç seçim yaptık? Siz kaç zaman bu kürsüden hep “seçim” dediniz? Bugüne kadar
hep “seçim” dediniz ve gittiğimiz her seçimde de AK PARTİ oylarını artırarak
büyüdü. (CHP sıralarından gürültüler) Niçin büyüdü? Sizin bu siyasetiniz
yüzünden ve siz bu siyaseti yaptığınız müddetçe AK PARTİ büyüyerek iktidar
olmaya devam edecektir, bizim başka bir şey yapmaya ihtiyacımız yok diyorum.
Teşekkür
ediyorum, sağ olun. (AK PARTİ sıralarından alkışlar, CHP sıralarından
gürültüler)
BAŞKAN –
Teşekkür ederiz Sayın Aydın.
OĞUZ OYAN
(İzmir) – Sayın Başkan…
BAŞKAN –
Buyurunuz Sayın Oyan.
OĞUZ OYAN
(İzmir) – Gayet açık; konuşmasının başlangıcında “Hırsız herkesi hırsız
zanneder.” dedi. Bu, sadece bir sataşma ve hakaret değil, bu, aynı zamanda
kınanmasını gerektiren bir suçtur. Cevap hakkı istiyorum. (AK PARTİ sıralarından
gürültüler) 
AHMET AYDIN
(Adıyaman) – 17 Aralıktan beri her şeyden alınıyorsunuz.
MUHYETTİN AKSAK
(Erzurum) – Niye üzerinize aldınız?
BAŞKAN – Söz
istiyorsunuz?
OĞUZ OYAN
(İzmir) – Evet.
BAŞKAN –
Buyurunuz.
11.- İzmir Milletvekili Oğuz Oyan’ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına sataşması nedeniyle konuşması

OĞUZ OYAN
(İzmir) – Değerli arkadaşlarım, bir grup başkan vekili haddini bilecek. (AK
PARTİ sıralarından gürültüler)
MUHYETTİN AKSAK
(Erzurum) – Siz haddinizi bilin!
OĞUZ OYAN
(Devamla) - Ben burada grup başkan vekilliği yaptım, hiç kimseye hakaret
etmedim.
MUHYETTİN AKSAK
(Erzurum) – Siz haddinizi bileceksiniz.
OĞUZ OYAN
(Devamla) – On iki yıldır burada parlamenterim, hiç kimseye hakaret etmedim.
BAŞKAN – Lütfen
sakin olunuz.
OĞUZ OYAN
(Devamla) – Bu ayıptır ve kınanması gereken davranıştır.
Bakın, ben size
bir şey söyleyeyim: Başbakan, TÜRGEV yolsuzluğu ortaya çıktığında, TÜRGEV’e 100
milyon dolar aktarıldığı ortaya çıktığında ne dedi, hatırlıyor musunuz? Ha,
dedi ki: “Devletin kasasından para çıkmazsa yolsuzluk sayılmaz.” 
RECEP ÖZEL
(Isparta) – Sizin rakamlardan, paradan haberiniz yok ya!
ALİ ÖZGÜNDÜZ
(İstanbul) – Aynen öyle dedi.
OĞUZ OYAN
(Devamla) – Değerli arkadaşlarım, bundan daha büyük bir yolsuzluk itirafı olur
mu? Bundan daha büyük bir halkı aldatma sözü olabilir mi? Yolsuzlukların çok
büyük bölümü devletin kasasından 1 kuruş çıkmadan yapılır; ben kamu maliyesi
profesörüyüm. (AK PARTİ sıralarından gürültüler) Kamu maliyesinde, bakın,
devletin kasasından 1 kuruş para çıkmadan en fazla imar yolsuzluklarında
yapılır, kentsel rantların peşkeş çekilmesiyle yapılır…
CUMA İÇTEN
(Diyarbakır) – Bak, bu işi iyi biliyorsun.
OĞUZ OYAN
(Devamla) – ...kamu arazilerinin, kamu taşınmazlarının peşkeşiyle yapılır tıpkı
bu yasada şimdi yapılacağı gibi, kamu mameleğinin devredileceği gibi.
Dolayısıyla, bugün Başbakan o konuşmasıyla da ikrar etmiştir. Yani, savunma
pozisyonu bile şecaat söylerken sirkatindir. Yani, dolayısıyla, Başbakan bugün
savunulamaz bir pozisyondadır. 
MUHYETTİN AKSAK
(Erzurum) – Hadi oradan, hadi oradan, bu yalanlarınıza millet inanmıyor!
OĞUZ OYAN
(Devamla) - Onu savunarak aynı batağa bütün ülkeyi sürüklüyorsunuz. Yazıklar
olsun! (CHP sıralarından alkışlar)
RECEP ÖZEL
(Isparta) – Size yazıklar olsun, size!
BAŞKAN –
Teşekkür ediyoruz Sayın Oyan.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
3.- Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ve Milli
Eğitim, Kültür, Gençlik ve Spor Komisyonu Raporu (1/884) (S. Sayısı: 562)
(Devam)

BAŞKAN – Şahsı
adına Ankara Milletvekili Mustafa Erdem. (MHP sıralarından alkışlar)
Buyurunuz Sayın
Erdem.
MUSTAFA ERDEM (Ankara)
– Sayın Başkan, değerli milletvekilleri; 562 sıra sayılı Yasa Tasarısı üzerine
şahsi görüşlerimi beyan etmek üzere söz almış bulunuyorum. Yüce heyetinizi
sevgiyle, saygıyla selamlıyorum.
Değerli
milletvekilleri, şu anda çıkmakta olan veya çıkarılmak istenen yasa,
dershanelerin kapatılması, orada çalışan elemanların bir eğitim kurumunda
istihdamı, Millî Eğitim Bakanlığı bürokratlarının bir şekilde görev değişimi ve
özel okullara destek verilmesi şeklinde özetlenmektedir. 
Öncelikle size
şunu arz etmek isterim ki, “İnsana sadakat yaraşır görse de ikrah. Doğruların
yardımcısıdır Hazreti Allah.” der Ziya Paşa. Durup dururken, on bir sene hiçbir
tehdit ve tehlike oluşturmadığı beyanıyla, son dönemlerde bir tehdit algısının
sonucu olarak kapatılmak istenen dershanelerin kapatılması konusundaki iradeniz
samimi mi, yoksa bir defakto durumun gereği olarak şu anda bunu tartışıyor mu
görünüyorsunuz? 
İkinci bir
soruyu arz etmek istiyorum: Sayın Bakanımız ve sizler, bu yasayı daha önceden
tasarlıyor, üzerinde düşünüyor, tartışıyor, araştırıyor, sonra da ülkemizin ve
millî eğitimimizin ali menfaatleri uğruna böyle bir yasa çıkarılmasına karar mı
veriyorsunuz, yoksa dışişlerinde uzman, maliyede kompetan, tarımda her şeyi
bilen, millî eğitimde daha daha fazlalarını bilen bir Sayın Başbakanın “Ben
falan bakanıma şöyle yap dedim, filan bakanıma şunu ifade ettim, filan
bakanımdan şunu istedim.” ifadeleriyle allameicihan kesilen konumundan
kaynaklanan bir talimat algısının Sayın Bakanımıza veya Bakanlık görevlilerine
bir dayatmasının ürünü müdür? Burada bugüne kadar birtakım yasalar çıkarılıyor
ama ben, siz sayın milletvekillerimizin, hatta ve hatta komisyon üyelerimizin
bile hangi yasayı niçin çıkardıkları konusunda kaygıları olduğunu, şüpheleri
olduğunu ve bilgi sahibi olmadıklarını üzülerek görüyorum. 
Şimdi, bir yasa
çıkarılıyor, ertesi gün bu yasayla ilgili olarak bir kaygı gündeme geliyor:
“Efendim, yanlış anlaşılmış, olmaması lazımdı.” Sayın Komisyon Başkanımız
buyuruyorlar ki: “Efendim, yanlışları, mahzurları görülürse tekrar düzeltilir.”
Değerli milletvekilleri, on bir yıllık iktidar döneminde 5 tane Millî Eğitim
Bakanının değiştiğinde hangi istikrardan söz edeceğiz, hangi eğitimden söz
edeceğiz ve bu ülkenin geleceğini kimlere, nasıl teslim edeceğiz? (MHP sıralarından
alkışlar) Öncelikle süreklilik lazım geliyorsa ve devlet kurumu olarak buna
ihtiyacımız varsa, AKP iktidarı olarak nasıl bir eğitim planladığınızı ve bu
yavrularımız size emanetse bu emanete nasıl sahip çıkmamız gerektiğini önce bir
düşünelim. Bunun üzerine imal-i fikirde bulunalım ve gelin, o zaman sizinle
birlikte oturup kafa yoralım. 40 tane profesörün olduğu söylenilen bir grupta,
Allah için bana söyler misiniz, hangi profesörümüz buna müdahil oldu da bu
eğitim yasasının çıkarılmasına katkıda bulundu?
Beyler, sayın
milletvekilleri, dün bu yasanın çıkma ihtiyacı yokken eğer birilerini terbiye,
birilerini tedip, birilerini tecziye veya birilerinden intikam alınması için
böyle bir yasaya ihtiyaç çıkıyorsa o zaman bu, baştan ahlaki değildir. Ahlaki
olmayan bir yasanın çıkarılmasıyla da bu milletin milyonlarca evladının
geleceği mağdur edilemez. 
Burada dikkatinizi çekmek isteğim husus şu: Bir
kurum, bir şekilde, bütünüyle nasıl iptal edilebilir? Bizim millî eğitim olarak
ülkenin geleceğini gençlerimize emanet etmemiz gerekiyorsa, soruyorum size:
Hangi ülküyü, hangi ideali, hangi hedefi bu öğrencilere öğrettik de, hangi
doğruyu bu öğrencilere öğrettik de şimdi sadece ve sadece -hiçbir gündem yok-
ülkenin tek derdi dershanelerin kapatılması, “Gelin, şu dershaneleri bir
kapatalım, çözelim...” Peki, soruyorum sizlere: O zaman, on bir yıl
neredeydiniz? On bir yıl bu dershaneler bizim başımıza belaysa, niye bunları
kaldırma noktasında bir gayretiniz olmadı da 17 Aralık öncesi birtakım
vehimlerin ürünü olarak böyle bir şeyi uygulamaya kalktık?
Değerli vekiller, burası yapboz tahtası değildir.
Eğitim bu ülkenin kaderini, hatta mukadderatını belirleyen bir kurumdur.
Dolayısıyla, biz, bu konuda biraz fikir yürütmeye kalkarsak o zaman yapmamız
gereken şeylerin ne olduğunu düşünürüz.
Size buradan samimi olarak söylüyorum, Sayın
Komisyon Başkanı da az önce ifade etti: Dün, sizler değil miydiniz
dershanelerin bütün toplantılarına davet edildiği zaman protokolde oturan?
Onlarla birlikte resim çektirme yarışına giren, medyaya el sallayıp bir şekilde
gülücük dağıtan, siz değil miydiniz? Şimdi, nasıl oldu da dershaneler
birdenbire kötülendi, tu kaka denildi ve yuhalandı. Burada, dershanenin elbette
kapatılması veya bir şekilde onun alternatif üretimlerinin yapılması lazım gelebilir.
O zaman, önce siz, dershaneye ihtiyaç olmayacak bir eğitim düzeyi hazırlar ve
insanlar bu dershanelere çocuklarını göndermeme konusunda bir irade ortaya
koyar, o zaman zaten dershaneler kendiliğinden kalkar.
Sayın Komisyon
Başkanımız ifade ettiler: “Ben dershaneye gitmedim.” Biz de dershaneye
gitmedik. “Ama baban açlıktan öldü.” demişler, “Zavallı buldu da yemedi mi?”
demiş. Şimdi, ben soruyorum size: O zaman dershane mi vardı? Ama o zaman eğitim
eğitim gibiydi ve herkes eğitimi eğitim olarak görüyordu. Fakat, bugün, ikisi
arasındaki paydaşlık, ikisi arasındaki paralellik, dershaneyi eğitime, eğitimi
de dershaneye muhtaç hâle getirdi. O zaman, biz, bu ülkenin sorumluları olarak,
Millî Eğitim Bakanlığı sıfatını taşıdığımız sürece, bu eğitim kurumlarının
niçin başarısız olduğunu, bunun başarılı hâle getirilebilmesi için nelerin
yapılması gerektiği hususunu ortaya koyalım ve ondan sonra, zaten dershaneler
nereye gidecekse gider ve bu konuda hiç kimse kimseyi suçlamaz. 
Bir hususa daha
dikkatinizi çekmek istiyorum: “Dershanelerin eğiticileri sözlü sınavla sınava
alınacak...” Şimdi, elinizi vicdanınıza mı koyarsınız, şakağınıza mı
dayarsınız, yapmak istediğiniz tayinlerde bugüne kadar menşe arama, ideoloji
arama gibi bir duygusallıktan kendinizi kurtarabildiniz mi, kurtaramadınız mı?
Eğer buna doğru cevap verecek biriniz varsa gelsin, burada açıkça söylesin. Ben
bu ülkenin bir vekili, bu Meclisin bir mensubu olarak liyakat sahibi, ehliyet
ve irade sahibi, bilgi sahibi olduğuna inandığım ve bulunduğu kademede şerefiyle,
namusuyla o makamı temsil edeceğine inandığım kimseleri içinizden bazı dostlara
önerdiğim zaman “Efendim, ideolojik yönü çok belliyse, bir siyasi görüşe mensup
olduğu alenen ifade ediliyorsa, lütfen, bize bunu söylemeyin; bizim onu savunma
şansımız yok…” Soruyorum size, bunlar uzaydan mı geldi? Bunlar bu milletin
çocukları değil mi? 
RECEP ÖZEL
(Isparta) – Sakin, sakin!
MUSTAFA ERDEM
(Devamla) - Onlar bu eğitim kurumlarında yetişmedi mi? Onlar sizin
önerdiklerinizden daha mı geri zekâlı? Onlar bu milletin çocuğu olarak bu
devlete ihanet mi ediyor? O zaman siz, elinizi vicdanınıza koyun, yapmış
olduğunuz atamalarda nelere dikkat ettiğinizi düşünürseniz, haklı olarak bir
kuşkuya sahip olmamız gerektiğini de unutmayın. “Âyinesi iştir kişinin lafa bakılmaz/
Görünür rütbei aklı eserinde.” diyorlar. Biz bugüne kadar yapılan atamalardan
bundan dolayı rahatsızlık duyuyoruz ve bunun, gelecekte, eşit kriterlerde
yapılmış bir sınav olmaması hâlinde, hakkaniyet, adalet ve liyakat ilkelerine
uymayacağını, bundan dolayı da insanların, bu konuda, eşit bir şekilde
değerlendirilemeyeceğini düşünüyoruz. 
Değerli
milletvekilleri, şu anda, Millî Eğitim Bakanlığımız olarak, bu ülkenin
geleceğinde hepimizin sorumluluğu vardır ama bir şeye dikkat etmemiz gerekiyor.
Şimdi, bakınız, Bakanlık, bu yasayla bütün kadroları değiştiriyor. Niye? Çünkü
daha önce değiştirdiğimiz kanun hükmündeki yasalarla, elde ettiğimiz sözüm ona
siyasi yapılanma iradesini bir şekilde büyük bir kazanım olarak kabul ettik.
Diyanet İşleri Başkanlığında böyle olmadı mı? Tarım Bakanlığında böyle olmadı
mı? Eğitim, Ekonomi, Bilim bakanlıklarında benzerleri olmadı mı? Soruyorum
size, o insanların hak zayilerini nasıl telafi ettiniz? Üç günlük dünyada,
bunların kendinizi tatmin eden birtakım çözümlerini düşünebilirsiniz ama yarın
ebedî olduğuna inandığınız bir âlemde Allah’ın huzuruna çıktığınızda sizi
koruyacak ne Başbakanınız çıkar ne bakanınız çıkar ne de bir yanınızda kimse
bulabilirsiniz diyor hepinizi Allah’a emanet ediyorum. (MHP ve CHP sıralarından
alkışlar)
BAŞKAN –
Teşekkür ederiz Sayın Erdem.
Sayın
milletvekilleri, on dakika ara veriyorum.
Kapanma Saati: 22.53
SEKİZİNCİ OTURUM
Açılma Saati:
23.08
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşiminin Sekizinci
Oturumunu açıyorum.
562 sıra sayılı
Kanun Tasarısı’nın görüşmelerine devam edeceğiz.
Komisyon ve
Hükûmet yerinde. 
Şimdi soru-cevap
bölümüne geçiyoruz.
Yirmi dakika; on
dakika sorulara ayıracağım, on dakika cevaplara.
Sayın Yılmaz…
SEYFETTİN YILMAZ
(Adana) – Teşekkür ediyorum Sayın Başkan.
Sayın Bakan, bu
yasa tasarısıyla millî eğitimin üst bürokrasisi tamamen değişiyor. Yine millî
eğitim müdürü, millî eğitim müdür yardımcıları, okul müdürlerinin görevleri
sona eriyor. Böyle bir uygulamaya niye ihtiyaç duydunuz? Bu ihtiyaç, bakanlık
bünyesinde bir grubu toptan tasfiye etmek amacıyla ve bu tasfiyeyi yaparken de
bunların mahkeme kararlarıyla geri dönmesine yönelik bir girişim mi, yoksa bir
ihtiyaca binaen mi buna ihtiyaç duydunuz? 
İkinci sorum, yine, üniversiteyi kazanamayan
öğrencilerin durumu tam olarak net değildir. Örneğin geçen yıl sınava girmiş,
istediği bölümü kazanamamış, ilk 10 bine girmiş bir öğrencinin hayali Hacettepe
Üniversitesi Tıp Fakültesinde okumaksa, öğrenciyi halk eğitim merkezindeki
kurslarla mı hazırlayacaksınız? Parası da yok, özel ders de alamıyor. Bunu
adaletsizlik olarak değerlendiriyor musunuz?
Teşekkür
ediyorum.
BAŞKAN – Teşekkür
ediyoruz Sayın Yılmaz.
Sayın Genç…
KAMER GENÇ
(Tunceli) – Teşekkür ederim.
Hükûmet
sırasında oturan Nabi Avcı, Türk eğitimini öldürmek için özel görevli bir kişi.
4+4+4’te geldi -komisyon başkanı idi- komisyondaki o maddelerin 20’sini
müzakeresiz geçirdi, biz orada söz istediğimiz hâlde söz isteyen yoktur diye
getirdi buraya. Türkiye Büyük Millet Meclisi tarihine geçen kara bir leke. 
Ayrıca da şimdi
getirmiş özel dershaneleri kapatıyor. Zaten kendilerinin istedikleri molla
eğitimi, medrese eğitimidir Türkiye’de; eğitimi buna çevirmek için. İşte, özel
dershanelerde matematik, fizik, kimya okutuluyor. Amacı, Türkiye’deki gençleri,
okuyanları tamamen bilimden, teknolojiden ayırıp çağ dışı, okumayan,
çalışmayan, düşünmeyen bir gençlik yaratmak istiyor. Dolayısıyla, ben bu kişiye
soru sormaya tenezzül etmiyorum.
AHMET AYDIN
(Adıyaman) – O da size cevap vermeye tenezzül etmiyor.
BAŞKAN –
Teşekkür ederiz Sayın Genç.
Sayın Topcu…
ZÜHAL TOPCU
(Ankara) – Teşekkür ederim Sayın Başkan.
Sayın Bakan,
dönüştürdüğünüz, bizce kapattığınız dershaneler yarın mahkemelere gidip
tazminat kazanırlarsa Başbakan ve Bakan olarak siz cebinizden mi vereceksiniz
bu tazminatları?
Bir diğeri,
dershanelerden özel okula dönüşecek olan kurumlara gidecek olan öğrencilere
parasal destek vermeyi düşünüyorsunuz; parasal destek verme planlaması yapıldı
mı, planlama şekli nasıl?
Bir diğer
sorumuz: Okul müdür ve müdür yardımcılarının görev süresi olan dört yılı
tamamlamış ise görev süreleri sona erecektir. Sayın Bakan, sizce 16 bin, bizce
100 bine yakın yöneticinin ortalama görev süreleri ne kadardır? Şayet on yıl ve
üzeri ise bu insanların tekrar öğretmenliğe dönmesini nasıl karşılıyorsunuz?
Teşekkür
ediyorum.
BAŞKAN –
Teşekkür ederiz Sayın Topcu.
Sayın Çınar…
EMİN ÇINAR
(Kastamonu) – Teşekkür ederim Sayın Başkan.
Sayın Bakan,
dershane öğretmenlerini KPSS olmadan atayacaksınız. Atama için kullanacağınız
sözlü sınavların kriterleri bile belli değil. KPSS puanları olan öğretmenlere
bu durumu nasıl izah edeceksiniz? Çift başlı atama sisteminin oluşturacağı
kaosu nasıl yönetmeyi düşünüyorsunuz?
Bir diğer sorum
da, seçim bölgem olan Kastamonu’nun eğitimde pilot il olarak seçildiği ifade
edildi, eğitim veren kurumların bir alana toplanması hedeflendi. Bu proje ne
aşamadadır, bunu öğrenmek istiyorum. 
BAŞKAN –
Teşekkür ederiz Sayın Çınar.
Sayın Havutça…
NAMIK HAVUTÇA
(Balıkesir) – Teşekkür ederim Sayın Başkan.
Sayın Bakan,
4+4+4 yasasıyla Türkiye’de zaten millî eğitimde büyük bir kaosa sebep oldunuz,
hâlâ onun sancıları devam ediyor. Küçük yaş grubu öğrencilerin okula gitmesinde
ciddi sıkıntıların olduğunu eğitim sendikaları rapor olarak yayınlıyorlar.
4+4+4 yasasının yürürlüğe girmesinden sonra kaç öğrencinin rapor alarak
ilkokula başlamadığını incelediniz mi? Şimdi de yine 200 bine yakın, hatta onu aşan
sayıda atanamayan öğretmen var iken, dershanelerde altı yıl görev yaparak
KPSS’siz bir şekilde o öğrencilerin, o öğretmen adaylarının önüne geçecek bir
adaleti nasıl adalet olarak kendinize tanımlıyorsunuz? Bu Anayasa’ya aykırılık
çok açık bir şekilde ifade ediliyor. Bu konuda, atanamayan öğretmenlerle ilgili
bir çalışmanız var mı?
BAŞKAN –
Teşekkür ederiz Sayın Havutça.
Sayın Tanal…
MAHMUT TANAL
(İstanbul) – Teşekkür ederim Sayın Başkan. 
Sayın Bakan,
dünyada dershaneciliğin yasaklandığı kaç ülke vardır? Bu ülkeler hangileridir? 
Soru iki: Niçin
acaba öğrenciler üniversite hazırlık kurslarına giderler?
Soru üç:
Dershaneleri ortaya çıkaran sebepler nelerdir?
Soru dört:
Türkiye’de dershane sayısı nedir? Türkiye’de dershaneye giden öğrenci sayısı
nedir? Türkiye’de dershanede çalışan öğretmen sayısı nedir? Türkiye’de
dershanede çalışan personel sayısı nedir? Türkiye’de dershaneye giden
öğrencilerin kaç velisi icralık olmuştur, icra dosya sayısı nedir? 
Son soru:
Dershanelerde ücreti ödenmediği için açılan alacak davalarının sayısı ne
kadardır?
Teşekkür ederim.

BAŞKAN –
Teşekkür ederiz Sayın Tanal. 
Sayın Yeniçeri…
ÖZCAN YENİÇERİ
(Ankara) – Teşekkür ederim Sayın Başkan.
Sayın Bakan,
“başarılı başarısız” demeden, “soruşturma geçirmiş geçirmemiş”e bakmadan, bir yasayla
bütün okul müdürlerinin, yardımcılarının, eğitim müdürlerinin görevden
alınmasının nasıl bir mantığı var, biz bunu anlayamadık, bize bunu bir açıklar
mısınız?
İkincisi: Millî
Eğitim Bakanlığının öngördüğü sınavları geçerek, şartları taşıyarak yönetici
olmuş insanların kazanılmış hakları bu durumda ne olacak? Bu, insanların
vicdanlarını sızlatmaz mı?
Üç: Bu yasa
sonrası oluşacak yönetim zaafını, millî eğitimde, nasıl aşmayı düşünüyorsunuz?
Dört: Bu,
hafıza, deneyim ve birikimi yok sayan bir anlayış değil midir?
Beş: Bu yasa
millî eğitimde büyük bir moral bozukluğu ve çöküş yaratmıştır hâlâ. Bunu nasıl
aşmayı düşünüyorsunuz?
Altı: Görevden
alma, görevden atmanın dışında, eğitim mensuplarının ücretleri ve maaşlarının
artırılması gibi bir çalışmayı ne zaman yapmayı düşünüyorsunuz?
Teşekkür ederim.
BAŞKAN –
Teşekkür ederiz Sayın Yeniçeri.
Sayın Işık…
ALİM IŞIK
(Kütahya) – Teşekkür ediyorum Sayın Başkan.
Sayın Bakan,
eğer bu tasarı yürürlüğe girerse, bir gecede görevine son vereceğiniz aile
bireyi sayısı kaçtır? Bu bireylerdeki yavruların psikolojisiyle ilgili hiçbir
çalışma yaptınız mı? Yani babası müdürken öğretmen olan çocuğu nasıl eğitime
katmayı düşünüyorsunuz?
İki,
Hükûmetinizin PKK terör örgütüyle yaptığı müzakereler sırasında dershanelerin
kapatılması konusunda anlaşmaya varıldığı iddiaları doğru mudur? Doğruysa,
KCK’nın kontrolündeki eğitim destek evlerinde öğrenim gören öğrencilerin sayısı
nedir? Bu evler de kapatılacak mıdır bu kanunla? Bu konuda bir açıklama
yapabilecek misiniz Türk milletine?
Bir diğer konu:
Hâlen dershanelerde çalışan toplam personel sayısı ve bunların öğretmen ve
yardımcı personel olarak dağılımı nedir? Bunların ailelerine bakabilecek
misiniz, bütçeniz buna yetecek mi?
Bir başka konu:
Eğitim denetmenleriyle Bakanlık denetçilerinin isimlerini birleştirerek maarif
müfettişi yapıyorsunuz. Acaba bunların özlük hakları da eşitleniyor mu?
BAŞKAN –Teşekkür
ederiz Sayın Işık.
Sayın Belen…
BÜLENT BELEN
(Tekirdağ) – Teşekkür ederim Sayın Başkan.
Sayın Bakan, bu
kanunla, bazı kadroları iptal ederek Anayasa’nın 36’ncı maddesine göre hak
arama özgürlüğünü ortadan kaldırdığınızı düşünüyor musunuz?
Dünyanın
gelişmiş ülkelerinde, öğretmenler yüksek ücret alan kamu görevlileri arasında
yer alırken -AKP hükûmetleri olarak ekonomide ve her konuda ülkemizi güçlü hâle
getirdiğinizi iddia ediyorsunuz ama- öğretmenlerimiz aldıkları ücret yetmediği
için ikinci bir iş aramak zorunda kalıyorlar ve bu durumdan, yaptıkları ikinci
işte öğrencileriyle karşılaştıklarında büyük üzüntü yaşıyorlar. Ben de bir öğretmen
çocuğu olarak… Öğretmenlerin maaşlarında düzeltme yapacak mısınız, hakikaten
ülkemiz iddia ettiğiniz gibi gelişmiş bir ülke ise gelişmiş ülkelerdeki
öğretmenlerin maaş seviyesine yükseltecek misiniz? 
Teşekkür ederim.
BAŞKAN –
Teşekkür ederiz Sayın Belen.
Sayın Danışoğlu…
AYŞE ESER
DANIŞOĞLU (İstanbul) – Teşekkür ederim Sayın Başkan.
Sayın Bakan,
aralık ayında yapılması gereken 30 bin kişilik pedagojik formasyon
yerleştirmeleri ocak ayında yapılmıştır. Bu yerleştirmeler sonucunda yaklaşık 4
bin kişilik boş kontenjan ortaya çıkmıştır. Pedagojik formasyonla ilgili esas
ve usullerin 5’inci maddesi 11’inci fıkrasına göre, “Gerek görüldüğünde ek
yerleştirme yapılabilir.” denmektedir. Ancak YÖK, iki gün önce yaptığı
duyuruda, zaman kısıtlılığı ve sağlıklı bir formasyon eğitimi verilemeyeceğini
öne sürerek ek yerleştirme yapılmayacağını açıklamıştır. Bu kararın
değiştirilmesi için çabanız olacak mıdır? Bu açıklama 37 bin kişi tarafından
dört gözle beklenmektedir. 
BAŞKAN –
Teşekkür ederiz Sayın Danışoğlu.
Buyurunuz Sayın
Bakan.
MİLLÎ EĞİTİM
BAKANI NABİ AVCI (Eskişehir) – Teşekkür ederim Sayın Başkan.
Aşağı yukarı
bütün, bütün değilse bile sorularda ortak olan temel konulardan bir tanesi
özellikle dershanelerde şu anda görev yapmakta olan öğretmen ve diğer çalışanların
istihdamı ve bunların diğer öğretmen adaylarıyla farklı bir seçim yöntemiyle
seçilmesinin doğurabileceği adaletsizlikler. 
Önce sayıları
arz edeyim: Bizdeki son rakamlara göre dershane sayısı 3.550, dershanelere
devam eden öğrenci sayısı 1 milyon 220 bin, dershanelerde görev yapan öğretmen
sayısı 53 bin, yardımcı personel, eğitim dışı kategorideki personel sayısı 14
bin.
Şimdi, bu
dershane öğretmenlerinin, eğiticilerinin Millî Eğitim Bakanlığı sistemine
entegre edilmesine ilişkin endişeler haklı endişeler. Onunla ilgili olarak
geliştirdiğimiz tedbir de… Ama önce bunların nasıl seçileceğini bir kere daha
vurgulamakta yarar var. Biliyorsunuz, arkadaşlarımız da vurguladılar
konuşmalarında, dershaneler genellikle ve çok büyük bir çoğunlukla bu
öğretmenleri sürekli sigortalı olarak çalıştırmıyorlar; genellikle kıdem
tazminatı taleplerinden kurtulabilmek için sekiz aylık, on aylık sözleşmelerle,
periyodik olarak yenilense de geçici on aylık sözleşmelerle istihdam ediyorlar.
Dolayısıyla biz tasarımızda kesik kesik de olsa, toplandığında altı yıl
sigortalı çalışmış olmak koşulunu yerine getirenlerin Millî Eğitim Bakanlığının
ihtiyaçları göz önünde bulundurularak istihdam edilebileceğini, bunun bir
sınavla yapılacağını vurguladık. 
Bu atanacak olan
veya görevlendirilecek olan öğretmenlerin şu anda atanmamış öğretmen
adaylarının haklarına tecavüz ettiği iddiası işleyişte tersine de çalışabilir
diye bekliyoruz, hesaplamalarımız o yönde. Eğer tasarı yasalaşırsa ve özel
okullaşma süreci öngördüğümüz biçimde gerçekleşirse o zaman, hem bu insanlar
dönüştükleri yeni kurumlarda, yani daha önce dershane olan ama şimdi başka bir
eğitim kurumuna, başta özel okullar olmak üzere başka eğitim kurumuna dönüşmüş
olan kurumlarda istihdam edilmeye devam edecekler. 
Ayrıca, özel
okullaşma oranının bu yolla artırılması sayesinde, inşallah, atanamayan
öğretmen adayları için de kamu okullarının dışında özel okullar alanında yeni
bir istihdam imkânı da, bir istihdam genişlemesi de olacak. Dolayısıyla çok
sınırlı sayıdaki kamu talebini paylaştırmaktan ziyade özel sektörün, özel
girişimin, özel okulların öğretmen ihtiyacının genişlemesiyle hem bu sektörde,
dershane sektöründe çalışan öğretmenlerin hem de atama bekleyen diğer öğretmen
adaylarının istihdam imkânlarının gelişeceğini öngörüyoruz. 
Bir diğer ortak
konu da Millî Eğitim Bakanlığında çalışan yönetim kademelerindeki ve özellikle
okul yöneticileri, okul müdürleri ve yardımcılarıyla ilgili endişeler. Önce
onunla ilgili rakamları da vereyim çünkü bu konuda hem Mecliste, burada, hem de
dışarıda kamuoyunda, medyada çok sağlıksız bilgiler dolaşıyor;100 bin, 100
binin üzerinde okul yöneticisinin değişeceği iddiaları dile getiriliyor. Gerçek
durum şu: Bakanlığımıza bağlı eğitim kurumlarında 25.855 okul müdürü, 5.849
müdür başyardımcısı, 42.181 müdür yardımcısı olmak üzere 73.885 eğitim kurumu
yöneticisi görev yapıyor. Bunları hizmet yıllarına göre değerlendirdiğimizde,
ki biz tasarımızda dört yıldan fazla yöneticilik yapmış olanlara ilişkin bir
düzenleme öngörüyoruz, bu durumda olan okul müdürü, -dört yıldan az, henüz dört
yılı doldurmamış okul müdürü- sayımız 9.134; dört yıldan fazla görev yapmış
olan okul müdürü sayımız 16.721. Müdür başyardımcılarında bunlar 3.522 dört
yıldan az görev yapanlar, dört yıldan fazla görev yapmış olanlar 2.327. Asıl
büyük sayı müdür yardımcısı pozisyonunda olan arkadaşlarımızda; bunlardan da
dört yıldan az görev yapanlar 21.359, dört yıldan fazla görev yapmış olanlar,
yapmakta olanlar 20.822; dolayısıyla, toplamda dört yıldan az süre görev yapan
yönetici sayımız -müdür, müdür baş yardımcısı, müdür yardımcısı olmak üzere-
34.015, dört yıldan fazla görev yapmış olan yönetici sayımız da 39.870.
Bunların yıllara göre dökümleri de var, onu vaktinizi almamak için
söylemiyorum. Büyük çoğunluk on yıl etrafında toplanıyor ama bu arada otuz yıl
görev yapmış olan müdürlerimiz de veya yöneticilerimiz de var, yirmi yıllıklar
var, yirmi beş yıllıklar var. 
Şimdi, öncelikle
şu ilkesel tutumumuzu bir kere daha vurgulamakta yarar görüyorum. Bu
düzenlemeden etkilenme potansiyeli olan, etkilenebilecek durumda olan toplam
yönetici sayımız -müdür, müdür yardımcı, baş yardımcı sayısı- 39.870. Biz bu
düzenlemeyi yaparken bunların hepsinin yasanın öngördüğü biçimde 2013-2014
eğitim öğretim yılının sonunda yani 2014 Haziranından itibaren yerini
başkalarına bırakacağını öngörmüyoruz, böyle bir öngörümüz yok, bu, mümkün de
değil. Peki, o zaman böyle bir düzenleme nereden kaynaklanıyor? Bir: Sizin de
vurguladığınız gibi, 4+4+4 düzenlemesiyle de, okul türlerinin azaltılması
düzenlemesiyle de ve şu tasarının öngördüğü düzenlemelerle de eğitim
sistemimizdeki kurumsal kültür ciddi manada değişiklik gösteriyor, gösterecek.
Dolayısıyla, bu yeni kültürü oluşturacak bir yapılanmaya ihtiyaç duyuyoruz
ancak bunun bir de bir bu tarafı var yani bunun arkasında okullarımızın her
birinin âdeta ayrı bir tüzel kişilik gibi değerlendirmeye alınması hem akademik
altyapı başarısı, akademik performansı hem fiziki altyapısı, beşeri altyapısı
itibarıyla değerlendirilmesi ve bir kurumun, bir okulun nereden gelip nereye gittiğinin
ölçülebilir hâle gelmesini öngörüyoruz. Bu ne demektir? Bu, yöneticilerimizin
performansının değerlendirilmesi anlamına geliyor, değerlendirilebilir hâle
gelmesi anlamına geliyor. Bunu gerçekleştirebildiğimiz takdirde biz dört yıllık
hizmet süresiyle… Daha önceki uygulamada, yasal altyapıda dört yıllık süre yok
yani bir kere bir müdür atandığınız takdirde süre şartı olmaksızın ilanihaye
müdürlük yapılabileceği gibi bir uygulama var. Oysa biz bu düzenlemeyle
kurumlarımızı bütün bu saydığım özellikler itibarıyla başarısını veya
başarısızlığını ve dolayısıyla kurum yöneticilerinin sorumluluklarını
ölçülebilir hâle getirmek istiyoruz. Yapmak istediğimiz bu. Bu, işin bir
tarafı. Bir de bunu mesela destekleyen bir başka düzenlememiz de SBS sınavının
kaldırılıp 8’inci sınıflarda 6 dersten 1’er yazılının merkezden yapılması
örneğinde… Ve bunu genişletmeyi düşünüyoruz. İnşallah, bunu bütün
ortaokullarımızda ve özellikle liselerimizde bütün sınıflarda ve bütün
derslerde ölçülebilir hâle getirdiğimiz zaman, o zaman biz hem sınıf düzeyinde
hem okul düzeyinde eğitimcilerimizin, öğretmenlerimizin…
BÜLENT BELEN
(Tekirdağ) – Sayın Bakan, sorulara cevap vermiyorsunuz. 
MİLLÎ EĞİTİM
BAKANI NABİ AVCI (Eskişehir) – Neyi cevaplıyorum?
BÜLENT BELEN
(Tekirdağ) – Anayasa 36’ya göre dava açma hakkını gasbediyorsunuz. 
MİLLÎ EĞİTİM
BAKANI NABİ AVCI (Eskişehir) – Oraya da geliriz. Bu sorduğunuz… 
(Mikrofon
otomatik cihaz tarafından kapatıldı) 
BÜLENT BELEN
(Tekirdağ) – Bunlara cevap vermiyorsunuz, masal anlatıyorsunuz deminden beri! 
MİLLÎ EĞİTİM
BAKANI NABİ AVCI (Eskişehir) – Dolayısıyla performansı ölçülebilir hâle
getirdiğimiz zaman yöneticilerin değiştirilmesi rasyonel, ölçülebilir nesnel
ölçütlere dayanmış olacaktır. Bu, işin bir tarafı. Bir diğer tarafı da…
BAŞKAN – Süremiz
bitti Sayın Bakan. 
MİLLÎ EĞİTİM
BAKANI NABİ AVCI (Eskişehir) – Şunu da söyleyeyim… Bir dakika müsaade eder
misiniz.
BAŞKAN – Peki. 
Bir dakika süre
vereyim. 
Buyurunuz. 
MİLLÎ EĞİTİM
BAKANI NABİ AVCI (Eskişehir) – Bu düzenlemenin arkasında bir de hukuki bir
sorun var. O da şudur: 657 sayılı Devlet Memurları Kanunu’nun ilgili maddesine
göre okul yöneticiliği, müdürlük, müdür başyardımcılığı, yardımcılık ikinci
görevdir, aslolan öğretmenlik görevidir. Bu yöneticilik görevleri ikinci
görevdir, tıpkı başhekimlik gibi, üniversitelerdeki dekanlık vesaire gibi,
aslolan öğretmenliktir. Nitekim Anayasa Mahkemesinin bu konudaki içtihadı da
657’ye uygun olarak bunların ikinci görev olarak değerlendirilmesi yönündedir
ama idare mahkemeleri bu konuda ciddi bir karışıklık içinde farklı yorumlara
göre hüküm veriyorlar; bir kısmı bunları müktesep hak ve kazanılmış kadro hakkı
olarak yorumluyor. Dolayısıyla, biz, çok nesnel gerekçelerle, ölçülebilir
gerekçelerle bir yönetici değişikliği yapma imkânına bile sahip değiliz bugünkü
mevzuat hükümlerine göre…
(Mikrofon
otomatik cihaz tarafından kapatıldı)
BÜLENT BELEN
(Tekirdağ) - Özlük hakları değişecek mi Sayın Bakan? 
MİLLÎ EĞİTİM
BAKANI NABİ AVCI (Eskişehir) – Değişmeyecek. Yani, bu tip görevlendirme 657
sayılı Devlet Memurları Yasası’nın talep ettiği görevlendirmedir. Dolayısıyla,
yaptığımız düzenleme…
BÜLENT BELEN
(Tekirdağ) - İyice karıştırdınız Bakanım, siz de çıkamayacaksınız içinden.
Altıncı bakan nasıl yapacak, çok merak ediyoruz.
YUSUF HALAÇOĞLU
(Kayseri) - AİHM’e gittiklerinde ne yapacaksınız?
BAŞKAN –
Teşekkür ediyoruz Sayın Bakan. 
KAMER GENÇ
(Tunceli) – Karar yeter sayısı istiyoruz Sayın Başkan.
YUSUF HALAÇOĞLU
(Kayseri) - Dershaneler AİHM’e giderse ne yapacaksınız? Yapacağınız hiçbir şey
yok.
MİLLÎ EĞİTİM
BAKANI NABİ AVCI (Eskişehir) – Bu bir tasfiye değildir, yöneticilerimizin
rasyonel ölçütlerle değerlendirilmesidir ve ona göre mükâfatlandırılmasıdır;
mevzuata da aykırılık oluşturmaz. Ayrıca sayı da 100 bin falan değildir 39
bindir, müdür de 16 bindir.
Teşekkür ederim
Sayın Başkan.
BAŞKAN –
Teşekkür ederiz Sayın Bakan.
Tasarının tümü
üzerindeki görüşmeler tamamlanmıştır.
KAMER GENÇ
(Tunceli) – Karar yeter sayısı…
BAŞKAN - Karar
yeter sayısı arayacağım.
Maddelerine
geçilmesini oylarınıza sunuyorum: Kabul edenler… Kabul etmeyenler…Karar yeter
sayısı vardır, kabul edilmiştir.
Şimdi, birinci
bölüm üzerindeki görüşmelere başlıyoruz.
Birinci bölüm 1
ila 15’inci maddeleri kapsamaktadır.
Birinci bölüm
üzerinde Cumhuriyet Halk Partisi Grubu adına Balıkesir Milletvekili Namık
Havutça. (CHP sıralarından alkışlar)
Buyurunuz Sayın
Havutça.
CHP GRUBU ADINA
NAMIK HAVUTÇA (Balıkesir) – Sayın Başkan, değerli milletvekilleri; Millî Eğitim
Temel Kanunu’nun birinci bölümü üzerinde grubum adına söz aldım. Yüce
heyetinizi saygıyla selamlıyorum.
Sayın Bakan,
eğitim sendikaları, EĞİTİM-İŞ, EĞİTİM-SEN ve diğer bütün sendikalarımız şu anda
alanlarda ve grev yapıyorlar. Grevlerinin gerekçesi de millî eğitim alanında en
kapsamlı değişiklikleri yaptığınız bu yasa tasarısının millî eğitimde büyük bir
kaosa yol açacağını ve bununla birlikte bu yasanın bir intikam yasası olduğunu,
bu yasa tasarısıyla on iki yıldan beri daha önce kol kola, el ele olduğunuz,
bugün de “paralel devlet” diye “Pennsylvania” diye tanımladığınız dershaneleri
kapatma tasarısının bir intikam tasarısı olduğunu ifade ediyorlar. 
Gerçekten de 17
Aralıktan sonra Türkiye'de bir milat oldu. Mızrak çuvala sığmıyor ve halkımız
soruyor bize ve herkese soruyor, Genel Başkanımız grup toplantısında da sordu,
700 bin dolarlık saati Sayın Bakanın koluna paralel devlet mi taktı? Efendim,
bakanın çocuğunun evine para kasalarını paralel devlet mi koydu? Halk Bankası
Genel Müdürünün evine 4,5 milyon dolar parayı paralel devlet mi koydu? Bu
soruların cevapları gerekiyor. Savcıları görevden alarak, polisleri sürdürerek,
bağırarak, çağırarak bunun üzerini örtemeyiz. 
Evet, biz de
hukukta masumiyet karinesine kesinlikle inanıyoruz, asla ve asla, ancak
gerçeğin ortaya çıkması için gerekli şartları hazırlamak da bizzat Adalet
Bakanlığının görevidir. Gerçeklerin ortaya çıkmasını, delillerin ortaya
çıkmasını sağlamamız gerekiyor. Maalesef, geldiğimiz noktada Türkiye'de
tartışılan hâlâ Türkiye Avrupa devletleri gibi açık bir şekilde yargısına,
hukukuna inanarak neden bunların üzerine gidemiyor? Bu soruların cevabını
istiyor. 
Şimdi gelinen noktada Millî Eğitim Bakanlığının,
öğretmenlerin, öğrencilerin, velilerin dünya kadar sorunları var; Türkiye'nin
gündeminde dershaneler mi var Sayın Bakan? Türkiye'nin gündeminde siz on iki
yıldan beri, bakın, 4+4’le ilgili, sadece millî eğitim mevzuatıyla ilgili size
çarpıcı örnekler vereceğim değerli milletvekilleri. İlk kez Türkiye tarihinde
Millî Eğitim Bakanlığı 652 sayılı Kanun Hükmünde Kararname ile 44 maddeyle
millî eğitimi düzenlediniz. Bu, dünyada örneği olmayan bir şey. Koskoca bir
Millî Eğitim Bakanlığının Görev ve Teşkilatları Hakkındaki Kanun’la, sadece
kanun hükmünde kararnameyle burada hiç tartışılmadan, görüşülmeden çıkardınız.
Şimdi aynı şekilde getirip torba kanunlara… Bakın, örnek veriyorum, sizin döneminizde,
on iki yılda millî eğitim yasalarında 22 kez değişiklik yapılmış, 22 kez. 2002
yılına kadar Türkiye’de 35 yönetmelik çıkarılmış, sadece sizin döneminizde 87
yönetmelik çıkarılmış. Yani, Millî Eğitim Bakanlığı, Millî Eğitim Bakanlığı
değil, “millî keyfiyet bakanlığı” hâline getirilmiş, her gelen bakan nasıl canı
istiyorsa öyle yasa çıkarmış. 
Bakın, 4+4+4’le ilgili, demin size sordum, şimdi
ben buradan söylüyorum size: Okul öncesi eğitim çağına gelen 555 bin öğrenci,
ön kaydı yapılan, her 4 öğrenciden 1’i okula gelmemiş, kaydını yaptırmamış,
rapor almış ya da başka bir şey yapmış. Yine bu sistemde, sizin getirdiğiniz bu
sistemde ortaöğretime devam etmeyen kız öğrenci sayısı tam 2 kat artmış, 16
binden 37 bine çıkmış. Yine 8’inci sınıftan sonra okula devam etmeyen öğrenci
sayısı 50 bin artmış. 2012-2013 öğretim yılında 1.111 genel lise kapatılmış.
Yine, 537 olan imam hatip lisesi sayısı … çıkmış ve öğrenci…
Fiziki yetersizlikleri saymıyorum, okullarda zaten
öğretmenler aynı zamanda müstahdem hâline geldi. Taşeron şirketlere okulun
temizliğini… Hatta okullar temizlenemez hâle geldi. 
Şimdi, bakın Sayın Bakan, okullarımızda 100 binden
fazla dersliğe ihtiyaç var şu anda. Bu fiziki yetersizliği karşıladınız mı?
Derslik başına öğrenci sayısı ortalaması OECD ülkelerinde 21, bizde,
İstanbul’da 46, Balıkesir’de 30. Türkiye ortalaması bunun çok çok üzerinde.
Yani, siz hâlâ… 257 bin öğrencimiz birleştirilmiş sınıflarda öğretim görüyor,
çocuklarımız. Şimdi, eğitimdeki yatırım tablomuzda bu, 4+4+4 de bu, yatırım tablomuz
da bu. 
Öğretmenlerin
yoksulluğuna zaten gelmeyeceğim. Avrupa ülkelerinin, OECD ülkelerinin… Bakın,
TUİK’in açıkladığı yoksulluk rakamları 3.100 lira, öğretmenlerin maaşları
ortalama 2.200 lira. Yani, Türkiye’de çalışan yaklaşık 400 bin öğretmenimiz
yoksulluk sınırının altında çalışıyor. Bu öğretmenlerimiz ona da razılar. 200
bin öğretmen de yoksulluk sınırında çalışmak için -anasını, babasını,
sülalesini, soyu, sopunu- bize durmadan mesaj gönderiyor. Türkiye'de eğitimdeki
tablo bu. 
Bakın, Sayın Bakan,
siz dershaneleri kapatmak yerine bugüne kadar dershaneleri üreten eğitim
sistemini, üretkenliğini, şeffaflığını, bilimselliğini, Türkiye'nin gündemine
getirdiniz mi? Hayır, getirmediniz. Çocuklarımız âdeta bir yarış atı. Elbette
ki biz de, ben de evladımın hafta sonlarında -cumartesi, pazar günü spor yapmak
varken, sanat eğitimi almak varken, arkadaşlarıyla sosyal alanlarda sanat
eğitimi görmek varken- cumartesini, pazarını dershanelerde geçirmesini bir baba
olarak, bir veli olarak ben de kabul etmiyorum ama bunun yöntemi dershaneleri
kapatmak değil ki. Siz okullarımızda Hakkâri’de, İzmir’de aynı eğitim
koşullarını ve niteliklerini sağlayabiliyor musunuz? 
Bakın, değerli
milletvekilleri, bizim öğrenciliğimiz döneminde sadece dershaneler İzmir’de,
İstanbul’da, Ankara’da vardı. Türkiye'nin saygın okullarına, hukuk
fakültelerine, siyasal bilgiler fakültelerine, tıp fakültelerine ayrıcalıklı
öğrenciler girerdi. Kimler yani? İstanbul’da oturanlar, Ankara’da oturanlar,
İzmir’de oturanlar çünkü dershane ayrıcalığından sadece onlar yararlanıyordu.
Şu anda, işte, sistemin yarattığı, eğitim sistemindeki… Hatta oralardaki
derslerin birçoğu boş geçerdi. İngilizce öğretmeni yok, tarih öğretmeni yok,
matematik öğretmeni yok. Yani veliler öğretmene hasret. Ben hatırlıyorum,
Adana’da bir lisede İngilizceyi ben konuşamıyorum, İngilizce derslerine
giriyordum. Böyle bir şey olur mu? Hâlâ bunlar geçerli, bakın, bunlar fantezi
değil, bunları örnek olsun diye söylüyorum. Bugün gidin Giresun dağlarına
birçok lisede İngilizce derslerine beden eğitimi öğretmeni, beden eğitimi
derslerine de fen bilgisi öğretmeni giriyor. Bunları sağladınız mı? Hayır
sağlamadınız. Şimdi, kalkıp sanki Türkiye'nin bütün her yerinde eşit,
nitelikli, bilimsel bir eğitim sağlamışsınız gibi dershaneleri kapatarak
sistemi düzelteceğinizi zannediyorsunuz. Hayır, kesinlikle doğru değil,
yanılıyorsunuz. Evet, çarpık eğitim sistemini düzeltelim birlikte ama bunun
yöntemi birilerine kızarak, birilerinden intikam alırcasına okulları, o
dershaneleri kapatmak değil, dershaneleri kapatarak siz Türkiye'deki eğitimde
bozuk olan fırsat eşitliğini daha da derinleştireceksiniz, bakın, bu çok
önemli. Yarın, zengin aile çocukları -Türkiye'de zaten bir ayrıcalıklı sınıf
var- villalarda, havuzlarda yaşıyor, onların evlerine öğretmenler geliyor
zaten, matematikçisi, İngilizcecisi; zaten onlar ayrıcalıklı. Ama ailesi asgari
ücretle çalışan öğrenci onunla nasıl yarışacak? Bu çocuğun özel matematik
öğretmeni evine gelmiyor, İngilizce öğretmeni gelmiyor. Bu çocuğun annesi,
babası her şeye rağmen, anne temizliğe gidiyor ama çocuğunu dershaneye
gönderiyor yine. Neden? “Ya, benim yaşadığım kaderi yaşamasın. Benim çocuğum
hiç olmazsa iyi bir fakülteye girsin, devlet fakültesine, iş ve aş sahibi
olsun.” diye bir fedakârlıkta bulunuyor. 
Gelin, bunu bir
kez daha gözden geçirelim. Esasında paralel devlet cezalandırılırken
Türkiye'deki tüm fakir çocuklarımızı, ailesi eğitime muhtaç çocuklarımızı
cezalandırıyorsunuz. 
Öğretmen
arkadaşların, o açıkça Anayasa’ya aykırı olan, kendi özlük hukuklarıyla sınava
girmiş, müdür olmuş, yıllarca müdürlük yapan arkadaşlarımızın bir gecede,
sabaha karşı müdürlük statüsünü yok etmenize girmiyorum, o zaten Anayasa
Mahkemesinden dönecek, birçok örnekleri var. Ama Sayın Bakan, gelin, Türkiye’yi
ikinci bir kaosa sürüklemeyin. Bunu tüm eğitim akademileriyle, sendikalarımızla
bir kez daha gözden geçirerek Türkiye'de gerçekten eğitimde özgürlüğü,
üretkenliği, bilimselliği ve üreten bir gençlik yaratmak adına yeniden
değerlendirelim diyorum ve hepinize saygılar sunuyorum. (CHP sıralarından
alkışlar)
BAŞKAN –
Teşekkür ediyoruz Sayın Havutça.
Barış ve
Demokrasi Partisi Grubu adına Mardin Milletvekili Erol Dora. (BDP sıralarından
alkışlar)
Buyurunuz Sayın
Dora.
BDP GRUBU ADINA EROL DORA (Mardin) –
Sayın Başkan, değerli milletvekilleri; 562 sıra sayılı Bazı Kanunlarda
Değişiklik Yapılmasına Dair Kanun Tasarısı’nın birinci bölümü üzerinde Barış ve
Demokrasi Partisi adına söz almış bulunuyorum. Genel Kurulu saygıyla
selamlıyorum.
Öncelikle, son iki aydır Genel
Kurulda görüşülen tüm kanun tekliflerinin dikkat çeken en büyük ortak
özellikleri, antidemokratik olmaları, katılımcı olmamaları, tüm yetki ve karar
mekanizmalarını tek elde toplamaya dönük olmaları, Anayasa ve evrensel hukuk
ilkelerine aykırılıklar teşkil ediyor olmaları biçiminde sıralanabilir.
Hükûmetçe hazırlanan ve üzerinde görüştüğümüz Millî Eğitim Temel Kanunu
üzerinde çeşitli değişiklikler öngören bu kanun teklifi de az önce saydığımız
nitelikteki kanun teklifleri arasındadır.
Değerli
milletvekilleri; konuşmamda özellikle teklifin ilk maddesinden son maddesine
kadar sıkça telaffuz edilen ve kulağa estetik bir kavrammış gibi gelen
"sözlü sınav" uygulamasına dair birkaç noktaya dikkat çekmek
istiyorum. 2, 3 ve 4'üncü maddelerde söz edilen "Yurt dışına gönderilecek
öğrencilerin seçiminde", 5 ve 6'ncı maddelerde düzenleme getirilen
"Aday öğretmenlerin kadro atamalarında” ve 12'nci maddede bahsedilen
"Dershanelerin kapatılmasıyla işlerini kaybedecek öğretmenlerin devlet
memurluğuna atanmaları" gibi, son derece tarafsız karar verme
mekanizmalarının işletilmesi gereken kritik süreçlerde, Millî Eğitim Bakanlığı,
hâlen devam eden, her türlü keyfiyeti ve kayırmacılığı ortadan kaldıracak
düzenlemelere gitmek yerine, hileli karar verme süreçlerini daha da
pekiştirecek olan özgün bir sözlü sınav yöntemiyle hareket etmeyi
planlamaktadır.
Değerli
milletvekilleri, teklife göre sözlü sınav komisyonu, Bakanlıkça seçilen 1
başkan ve 2 asıl üyeden oluşacak. Tercüme edersek, sözlü sınavları Millî Eğitim
Bakanı yürütecek. İkinci olarak “Yazılı sınav ve sözlü sınav not ortalamaları,
Bakanlıkça belirlenecek ağırlıklarla dikkate alınacaktır.” Bu ibareye göre de
teklif yasalaştıktan sonra Millî Eğitim Bakanı, puan ortalamaları
hesaplanırken, yazılı sınavın mı yoksa sözlü sınavın mı ağırlıklı puan
olacağına bir yönetmelik çıkararak karar verecek.
Değerli milletvekilleri, sözlü sınav
uygulamasının, karikatür dergilerine kapak olacak, eğitim sisteminin tükenmiş olan
ciddiyetini yerle bir edecek, uluslararası camiada Türkiye’yi küçük düşürecek,
özelde eğitimcilerin ve öğrencilerin, genelde ise tüm yurttaşların adalet,
hakkaniyet, liyakat, Millî Eğitim Bakanlığı, hükûmet gibi kavramlara olan
güvenini sıfırlayacak bir düzenleme olacağı aşikârdır.
Şöyle ki, kanun
teklifinde denilmektedir ki: “Sözlü sınavla ilgili herhangi bir kayıt sistemi
kullanılmaz. Sözlü sınav soru ve cevaplarının önceden hazırlanması zorunlu
değildir.” 
Değerli
milletvekilleri, öyle bir sınav düşünün ki o sınavla herhangi bir yurttaşın ya
da çocuğunun öğrencilik kariyeri, iş kariyeri, gelecek kariyeri belirlenecek.
Bu sınavı yapacak 3 kişilik komisyonu Bakan seçecek. Bu sınavla ilgili herhangi
bir kayıt tutmak gerekmeyecek ve bu sınavın soru ve cevaplarının önceden
hazırlanması gerekmeyecek.
Değerli
milletvekilleri, sözlü sınav ile ilgili bir kayıt tutulmayacaksa o sınavın
yapılıp yapılmadığını kim nereden bilecek? Sınavda kimin kime ne sorduğu, kimin
kime ne cevap verdiği nereden bilinecek? Kimin hangi soruyu doğru cevapladığı,
kimin yanlış cevapladığı ve puanlamanın neye göre yapıldığı nereden bilinecek?
Kişi haksızlığa uğradığında bunu nasıl ispat edebilecek? 
Değerli
milletvekilleri, “Soruların önceden hazırlanma zorunluluğu
bulunmamaktadır." denilmektedir. Sınav komisyonu, sınava girecek kişiyle
karşılaştığında, önceden tespit edilmiş sorular yok ise ne soracaktır? Sorduğu
soruların kişinin göreve liyakatini tespit etmeye yönelik olacağına kim, nasıl
kefil olabilecektir? Bu, kaydı tutulmayacak olan sözlü sınavların denetimi
nasıl yapılacaktır?
Sayın Bakana
sormak istiyorum: Bu puan hesaplamaları konusuyla ilgili 2013 Kasım ayında
Millî Eğitim Bakanlığına yazılı bir soru önergesi vermiş idik. Bu soru
önergesinde şunları söylemiştik: Ortaöğretime geçiş ortak sınavlarında, azınlık
okullarında okuyan öğrenciler ile resmî devlet okullarında okuyan din kültürü
ve ahlak bilgisi dersinden muaf olan öğrencilerin, mevcut sınav puanı hesaplama
yöntemleriyle sınava eşit fırsatlarda girme hakları engellenmekte, kısa ve uzun
dönemli hak kayıplarının önü açılmakta ve açıkça mağduriyetlere sebebiyet
verilmektedir.
Bu bağlamda,
azınlık okullarında okuyan öğrenciler ile resmî devlet okullarında okuyup din
kültürü ve ahlak bilgisi dersinden muaf olan öğrencilerin herhangi bir hak
kaybı ve mağduriyet yaşamalarını engellemek için söz konusu sınav puanları
hesaplanırken nasıl bir yöntem izlenecektir?
 Azınlık
okullarında okuyan öğrenciler ile resmî devlet okullarında okuyup din kültürü
ve ahlak bilgisi dersinden muaf olan öğrencilerin bu dersi alan öğrencilere
göre sınav puanları hesaplanırken dezavantajlı duruma düşecekleri açık iken
bakanlık ilgili yurttaşların durumlarıyla ilgili neden bir açıklama veya
düzeltme yapmamaktadır?
Millî Eğitim
Bakanlığı, mevcut Anayasa’nın hangi maddesini referans alarak
öğrencilerimizin genelinin kariyerlerini etkileyecek bir sınavda farklı
inançlara mensup öğrencilere yönelik sistematik olarak eşitsiz sonuçlara yol
açacak bürokratik, politik ve pratik uygulamalar gerçekleştirebilmektedir?
Söz konusu
sınavda ortaya çıkacak hak kayıpları ve mağduriyetlere sebebiyet veren ayrımcı
yaklaşımlar Avrupa İnsan Hakları Sözleşmesi'nin 14’üncü maddesinde belirtilen
"Hak ve özgürlüklerden yararlanma, cinsiyet, ırk, renk, dil, din, siyasal
veya diğer kanaatler başta olmak üzere herhangi bir duruma dayalı hiçbir
ayrımcılık gözetilmeksizin sağlanmalıdır." ifadesiyle çelişmemekte midir?
Azınlık
okullarında okuyan öğrenciler ile resmî devlet okullarında okuyup din kültürü
ve ahlak bilgisi dersinden muaf olan öğrencilere negatif ayrımcılık yapılmasına
müsaade eden yöntemlerin, bu çocuk öğrencilerde yaratacağı dışlanmışlık,
güvensizlik hislerine bağlı olarak ortaya çıkacak psikososyal travmalar
konusunda ne düşünüyorsunuz?
Değerli
milletvekilleri, evet, önergemizde sorularımız bunlardı. Aradan dört ay geçmiş
olmasına rağmen bakanlık tarafımıza henüz bir cevap vermemiştir. Cevap vermemiş
ama şimdi tüm yurttaşları etkileyecek, haksız uygulamaları daha da
derinleştirecek bir uygulamayı daha kanunlaştırma konusunda yol almaktadır.
Milli Eğitim
Bakanlığı, ortaöğretim geçiş sınavı gibi yazılı bir sınavda yaşanan
mağduriyetleri giderme konusunda âdeta kulaklarını tıkamış ve gözlerini
kapamışken yapacağı sözlü
sınava bizlerin ve yurttaşların güvenmesini beklemektedir. Buna güvenebilmek
için maalesef hiçbir somut gerekçe bulunmamaktadır. Devlet, hükûmet, bakanlık
gibi kurumlar, yurttaşlar arasında genel adaleti sağlamak için vardırlar ve
bunu sağlayabildikleri ölçüde uzun ömürlü olurlar.
Bu bağlamda, Hükûmet ve Bakanlık yetkililerine,
getirdikleri kanun teklifiyle mevcut darbe Anayasa’sının bile çok gerisine
düştüklerini hatırlatarak, kanun teklifleri hazırlarken evrensel hukuk
ilkelerini dikkate almaya çağırıyor, bu düşüncelerle tekrar Genel Kurulu
saygıyla selamlıyorum. (BDP sıralarından alkışlar)
BAŞKAN – Teşekkür ederiz Sayın Dora.
Milliyetçi Hareket Partisi Grubu adına Kütahya
Milletvekili Alim Işık. (MHP sıralarından alkışlar) 
Buyurunuz Sayın Işık.
MHP GRUBU ADINA ALİM IŞIK (Kütahya) – Teşekkür
ediyorum Sayın Başkan.
Sayın Başkan, değerli milletvekilleri; 562 sıra
sayılı Kanun Tasarısı’nın birinci bölümü hakkında Milliyetçi Hareket Partisi
Grubu adına söz aldım. Bu vesileyle yüce Meclisi saygıyla selamlıyorum.
Değerli milletvekilleri, bu tasarı Türkiye
Cumhuriyeti devletini parti devletine dönüştürme sürecinin bir parçasıdır.
Bundan önce, yargıda yapılan düzenlemeler, HSYK değişiklikleri ve şimdi de
Millî Eğitim Bakanlığının Teşkilat Kanunu ve ilgili bazı kanun hükmünde
kararnamelerde yapılan değişikliklerle millî eğitim ordusunun kökten
değişmesini öngören bir tasarıyla karşı karşıyayız. 
Bunun sebebinin
ve nereden kaynaklandığının bilinmesi elbette ki hepimizin en doğal hakkıdır
ama bugüne kadar Sayın Bakan sadece 17 Aralık depremi öncesinde, dershanelerin
kapatılacağıyla ilgili tartışmalar sırasında bir beyanatta bulundu; mevcut
dershanelerin ancak yüzde 20’sinin özel okula dönüştürmeye yönelik altyapıya
sahip olduğunu söyledi ama bugün Sayın Bakan mevcut dershanelerin
kapatılmasıyla ilgili konunun -bu altyapı eksikliği de dikkate alındığında-
savunucusu hâline geldiyse gerçekten çok hızlı bir değişim yaşanıyor demektir.
Şimdi, geriye kalan yüzde 80 ne olacak, nasıl olacak? Onları zaman gösterecek.
Biraz önceki
sorular bölümünde birçok arkadaşımız sordu, cevabını alamadı, ben de alamadım.
Acaba bu değişikliklerin Oslo sürecinde, PKK terör örgütüyle Hükûmet arasında
yapılan görüşmelerde, yüzde 90-95 oranında anlaşmaya varılan konular içerisinde
yer alıp almadığı kamuoyunun çok merakla beklediği bir cevaptır Sayın Bakan. Bu
konuya ilişkin defalarca soru önergeleri vermemize rağmen maalesef hiçbir
açıklama olmadığı gibi, cevap gelmediği gibi aksine bir tekzip de yer
almamıştır. Eğer böyleyse o zaman bu dershaneler konusuyla birlikte, KCK’yla
birlikte, onun denetiminde açılan EDEV’lerin de burada yer alması lazım.
Eğitime Destek Evleri bugün kadar, son birkaç yılda sizin Oslo sürecinden sonra
ki dönemde hızla geliştiğine göre bu işin PKK terör örgütü ve AKP müzakeresinin
bir sonucu olduğu gerçeğini bu yüce Meclise açıklamanızı bekliyoruz.
Buradan konuya
baktığımız zaman ve 17 Aralıktaki yolsuzluk ve rüşvet operasyonlarıyla birlikte
değerlendirme yapıldığında anlaşılan o ki şu anda eğitim kurumlarında ve Millî
Eğitim Bakanlığı bünyesinde yönetici durumunda olan tüm müdür ve üst
yöneticilerin belge, bilgi sızdırmasından korkmanın bir sonucu olarak “Bir an
önce bunları bir gecede alalım, tedbirini ondan sonra düşünelim.” telaşının bir
sonucu olduğunu düşünmekteyiz.
Şimdi, size
sormak isterim bir eğitimci olarak: Düne kadar müdür olan, müdür yardımcısı
olan, şube müdürü olan bir babanın çocuğu eve gittiğinde babasına sorduğunda
“Babacığım seni niçin müdürlükten aldılar?” diye sorulan soruya bir babanın
cevabı ne olabilir? Bu öğretmenler -ki, sayısını biraz önce verdiniz, 39.870
kişi- dört yıldan daha fazla müdürlük veya yöneticilik yaptığı için doğrudan
öğretmen olarak atanıyor. 
Şimdi, ben de
size soruyorum: Sekiz yıldır, on yıldır, on beş yıldır müdür görevinde
bulunmuş, müdür yardımcısı görevinde bulunmuş bir hoca sınıfa gittiğinde,
sınıftaki öğrencinin sorusu “Hocam, ne oldu da siz müdürlükten şimdi
öğretmenliğe atandınız?” olduğunda bunun cevabı ne olabilir? 
Bir eğitimci
olarak ve pedagojik formasyonun önemine inanan birisi olarak, bir öğretmenin
sınıfında düşeceği durumu, herhâlde, bir bakan olarak bizden daha önce sizin
düşünmüş olmanız gerektiği kanaatindeyim. Bunların cevabı verilmeden,
kamuoyunda, kesinlikle bu işin makul, mantıklı bir değişim olduğunu
açıklayamazsınız. Ya açıkça şunu söyleyin: “Biz ‘paralel yapılanma’ olarak
tanımladığımız ve AKP Hükûmetine karşı başlatıldığına inandığımız bir darbe
girişimcisinin, çetenin üyelerini almak istiyoruz; onları ayıramıyoruz,
hepinizi alıyoruz, sonra öbürlerini alacağız.” Bunu söyleyin. Size göre eğer
böyleyse, darbenin veya çetenin oluşturucusu olan üst yöneticiler olarak,
Bakanlar Kurulu olarak, çete kurmaktan ileride sizin yargılanmanız gerektiğini
de düşünüyor olmanız lazım. 
On iki yıldır bu
öğretmenleri siz atadınız, bu müdürleri siz atadınız, bu müdür yardımcılarını
siz atadınız. O zaman, bunlar çeteyse siz bu çetenin başı olarak yargılanmak
durumunda kalacaksınız. Böyle bir şey olamaz. 
Şimdi,
dershaneleri kapatıyorsunuz. Peki, bu dershanelerin ne kadarı mülk, ne kadarı
kira? Kiralık olanlar için insanların ne kadarı, hangi bankalardan, ne miktarda
para çektiler? Bunların borçlarını nasıl kapatacaksınız? Bu insanlar buraya
ömrünü vermiş, geleceğe yönelik bir planlama yapmışlar. Şimdi diyorsunuz ki:
“Biz sizin borcunuza da bakmayız, malınızın mülk olmasına veya kiralık olmasına
da bakmayız, kapatın, gitti, kapattık…” Böyle bir şey olamaz? Bunlar nasıl
ödenecek? Zaten insanlar ekonomik sıkıntılar yüzünden sosyal patlamanın eşiğine
gelmiş. 
Buradan bir
sözüm de EĞİTİM-BİR-SEN’cilere. Sarı sendika olarak müdür, müdür yardımcısı
atanmak için öğretmenleri diğer sendikalardan istifa ettirip “Bizim sendikaya
gelirseniz, üye olursanız müdür yapacağız, müdür yardımcısı yapacağız.” diye
söz verdiğiniz öğretmenlerin yüzüne yarın nasıl bakacaksınız? Ya EĞİTİM-BİR-SEN
olarak sizler referansı doğru vermediniz ya da Hükûmet ve Sayın Başbakan sizi
de çizdi, siz de çetenin üyesi oldunuz. EĞİTİM-BİR-SEN’in yöneticilerinin bu
konuyu diğer sendikalardan çok daha önce ve çok ciddi bir şekilde ele alıp
protestonun başını çekmesi gerektiğini düşünüyorum. Bu görevden alınacak
olanların neredeyse tamamına yakını bu sendikanın referansıyla müdür oldu,
müdür yardımcısı oldu. Şimdi, bu sendikacılar eğer bunu da görmezden gelirse o
zaman sendikacılığı bırakmaları lazım. 
Müdürlerin özlük
haklarının değişmeyeceğini söylediniz, bu güzel; yeni atanacak müdürlere de
yeni haklar vereceksiniz. Bu paraları kim ödeyecek? Yani, o seviyeye gelinceye
kadar müdürlükten aldığınız insanlar yüksek maaş almaya devam edecek,
yenilerini müdür yaptınız, yeni maaş ödeyeceksiniz, bu milletin kasası bu kadar
zengin falan değil. Yani, müdürlük yapacaksa, o yüksek maaşı veriyorsanız
müsaade edin de müdürlüğe devam etsin. Hem oradan yüksek maaş ödemeye devam
edecek hazine hem yenilerine yüksek maaş verecek. İyi de bu herhâlde ciddi
anlamda sıkıntıya yol açacak bir konudur, bunun da mutlaka bu kanun görüşmeleri
sırasında düzeltilmesi gerektiğini düşünüyorum. Kimsenin özlük hakkını geriye
götüremezsiniz. Elindeki hakkı aldıysanız, bunun yargı yolu açık olmalı, geriye
döndüğünde de mutlaka bu hakkını geri alabilmelidir. 
Diğer taraftan, il eğitim denetmenleriyle Bakanlık
denetçilerini birleştirerek tek bir isim altında “maarif müfettişi” olarak
topluyorsunuz. Aynı görevi yapacaklarına göre, Bakanlık denetçileri ile il
eğitim denetmenlerinin maaşlarının ve özlük haklarının, sosyal haklarının da
eşit seviyeye getirilmesi gerekiyor, bunu da düzenlemiyorsunuz. İl eğitim
denetmenleri, diğerlerine göre daha düşük maaşla çalışmaya devam edecekler ama
isimleri maarif müfettişi olacak, eğitim müfettişi olacak. Bu da hakkaniyetli
değil, hukuki olarak sıkıntılara yol açacak bir konudur. 
Konuşulacak bir çok konu var ama sonuç olarak bu
yasayla dershanelerin kapatılması ve 100 bine yakın -ki sayılarının 80 bin
olduğunu gördük, 79 bin civarında- insanın mağdur edilmesinin vebalinin başta
Millî Eğitim Bakanı olarak sizde ve kabine üyelerinde olacağını da unutmamanızı
diliyor, bu konunun müzakereler sırasında tekrar ele alınmasında ve
düzeltilmesinde yarar olduğunu söylüyorum. 
Teşekkür ederim. (MHP sıralarından alkışlar) 
BAŞKAN – Teşekkür ederiz Sayın Işık. 
Şahsı adına Amasya Milletvekili Avni Erdemir. (AK
PARTİ sıralarından alkışlar) 
Buyurunuz Sayın Erdemir.
AVNİ ERDEMİR (Amasya) – Sayın Başkan, değerli
milletvekilleri; 562 sıra sayılı Kanun Tasarısı’nın birinci bölümü üzerinde
şahsım adına söz almış bulunuyorum. Hepinizi saygıyla selamlıyorum. 
Değerli milletvekilleri, AK PARTİ iktidarı olarak
kurulduğumuz ilk günden beri, ülkenin kalkınmasında ve milletimizin refahında
asli unsurun eğitim olduğuna inandık ve hep bu anlayışa uygun politikalar
ürettik. 
Bakın, 2002
yılında Millî Eğitim Bakanlığı bütçesi 7,4 milyar lira iken, Millî Savunma
Bakanlığı bütçesi 8,2 milyar liraydı. Evet, 2014 yılına geldiğimizde, Millî
Eğitim Bakanlığı bütçesi 56 milyar liraya yükseldi, Millî Savunma Bakanlığı
bütçesi ise 22 milyar liraya yükseldi. Evet, 2002’de Millî Savunma Bakanlığı
bütçesi Millî Eğitim Bakanlığı bütçesinin üstünde bir rakama sahipti. Bugün
Millî Eğitim Bakanlığı bütçesi, Millî Savunma Bakanlığı bütçesinin 2,5 katı
daha üstündedir. Bu, AK PARTİ iktidarının eğitime verdiği önemi göstermesi bakımından
çok önemlidir. 
Bugün çalışan
800 bin öğretmenin 420 bini yine AK PARTİ iktidarı döneminde atandı. 210 binin
üzerinde dersliği yeniden inşa ettik. Eğitim öğretim gören öğrenci sayımız
arttı, evet, okuma oranları yükseldi, buna karşılık derslik başına düşen
öğrenci sayıları hep aşağılara düştü. Bugün artık eğitimde altyapı sorununu
büyük oranda çözmüş bir Türkiye var değerli arkadaşlar.
Allah’a şükür,
biz hep bu ülkenin geleceğini düşündük ve onun için hep “eğitim” dedik. Bakın,
hep eleştirilen PISA sınav sonuçlarına değişik bir açıdan şöyle bir bakalım:
2003’te en alt gelir grubuna sahip öğrenciler ile ülkemizdeki en üst gelir
grubuna sahip öğrenciler arasındaki 2003 PISA sonuçlarında 122 puan fark vardı.
2012 PISA sonuçlarında, bu 122 puanlık fark 86’ya düştü.
Değerli
arkadaşlar, OECD ülkelerinde en alt gruptaki gelire sahip öğrenciler ile üst
grup öğrenciler arasındaki fark 90 puandır. Yani 2003’ten 2012’ye OECD
ülkelerinden daha iyi bir noktaya geldik. Bu gelişte, elbette fırsat eşitliğine
dayalı uygulanan politikaların çok önemli katkısı vardır.
AYTUĞ ATICI
(Mersin) – Biz kaçıncı sıradayız Sayın Milletvekili?
AVNİ ERDEMİR
(Devamla) – Değerli arkadaşlar, bugün görüştüğümüz tasarının en fazla
tartışılan konularından birisi de dershaneler meselesidir. Hiçbir eğitimci ve
siyasetçi dershaneye dayalı bir eğitimi savunamaz ve savunmuyor da zaten, bunu
da görüyoruz. Eğitimde amaç, öğrencileri yarış atına çevirip öne geçmesini
sağlamak mı? 16 milyon öğrencimizin hepsi 100 sorunun 100’ünü çözmüş olsa acaba
biz eğitim sorununu çözmüş anlamına mı geliriz? Eğitimin amacı bu mudur?
S. NEVZAT
KORKMAZ (Isparta) – Yeni mi anladınız Hocam, yeni mi anladınız bunları yani?
Allah Allah, on bir senedir memleketi siz idare ediyorsunuz. 
AVNİ ERDEMİR
(Devamla) – Değerli arkadaşlar, biz biliyoruz ki eğitimin amacı, yeteneklerin
keşfi ve keşfedilen bu yeteneklerin geliştirilmesidir. Bu sınava ve dolayısıyla
dershaneye dayalı bir eğitim anlayışıyla hem ülkemize hem de çocuklarımızın
geleceğine zarar verdiğimizin elbette farkındayız. 
AYTUĞ ATICI
(Mersin) – En büyük zararı AKP veriyor.
AVNİ ERDEMİR
(Devamla) – Dershane ile okul arasına sıkışmış, yetenekleri köreltilmiş bir
nesille mi biz aklı hür, vicdanı hür, dünyayla rekabet edebilecek bir nesil
yetiştireceğiz? Bu yapıyla mı olimpiyatlarda şampiyonluklar kazanacağız? Bu
yapıyla mı ulusal düzeyde tiyatrocu, romancı, hikâyeci, şair, yazar, sanatçı
yetiştireceğiz? Unutmayalım, ister spor olsun ister sanat, zekâ ile başarı
arasında bir ilişki vardır. Bugün hangi anne baba zeki ama yeteneği olan
çocuğunu dershaneden alıp spora, sanata yöneltiyor? Ya çocukları dershane ile
okul arasına sıkıştırıp onları ve ülkenin geleceğini kaybetmeye devam edeceğiz
ya çocukların yeteneklerinin keşfi ve gelişmesine dayalı yeni bir sistemi inşa
edeceğiz. Dershane konusuna biraz da böyle bakmak gerektiğine inanıyorum.
(Mikrofon
otomatik cihaz tarafından kapatıldı)
AVNİ ERDEMİR
(Devamla) – Değerli arkadaşlarım, diyeceksiniz ki: “Dershane sebep değil,
sonuçtur.” Bu görüşe sonuna kadar katılıyorum. 
Hep birlikte
dershaneye ihtiyaç duyulmayan bir eğitim sistemini mutlaka inşa etmek
zorundayız diyor, hepinize saygılar sunuyorum. (AK PARTİ sıralarından alkışlar)
BAŞKAN –
Teşekkür ediyoruz Sayın Erdemir.
Şahsı adına
Tekirdağ Milletvekili Emre Köprülü. (CHP sıralarından alkışlar)
Buyurunuz Sayın
Köprülü.
EMRE KÖPRÜLÜ
(Tekirdağ) – Sayın Başkan, değerli milletvekilleri; beş dakika içerisinde
düşüncelerimizi paylaşmaya çalışacağız. Tabii, 30 Mart öncesi yine panik
yasalardan biriyle karşı karşıyayız. Amaç, tabii ki eğitimin temel sorunlarına
çözüm sağlamak değil; amaç, herkesin bildiği gibi, AKP’nin siyasi hedeflerine
hizmet edecek bir şekilde tasfiye operasyonlarını yönetebilmek. Millî Eğitim
Bakanlığı zaten her bakan değişikliğinde, sonra gelenin bir önceki döneme ilişkin
mazeretler ürettiği bir yapı hâline dönüşmüş. Millî eğitim, hesapsız, adalet ve
liyakatten uzak, sadece siyasi bir amaç güden bir anlayış ile yönetilmeye
çalışılıyor. Bakanın 4+4+4 Komisyon görüşmelerindeki tutumu, bugün, bu yasa
kapsamındaki tutumu bunun en bariz örnekleri. 
Tabii, ne oldu,
ne oldu da bu yasa Genel Kurul gündemine geldi, ne oldu da eski dostlar düşman
oldu, aralarında kavga çıktı ve bu yasa gündeme geldi? Tabii, şu önemli: Bu
yasa sadece dershanelerin kapatılmasından ibaret değil, içinde birçok tasfiye
alanını barındırıyor ancak şunu söylemekte fayda var: Toplumun en çok meşgul
olduğu bölüm dershanelerin kapatılması. 
Şimdi, şunu
soralım önce, bütün vatandaşların sorduğu soruyu biz de bu Meclis kürsüsünden
soralım: Şimdi, Başbakan başta olmak üzere, AKP’nin üst yönetimi senelerce
cemaatle kol kola gezdi, teşvik etti. Bütün açılışlarda, organizasyonlarda hep
başroldeydi. Dershanelere de yurt dışı okullarına da övgüler düzdü. Türkçe
Olimpiyatlarında, bu yapının şirket birliklerinin toplantılarında boy boy
pozlar verildi hep, hep desteklenildiği söylendi. Hatta en son katıldığı
toplantıda, Başbakan bu yapıyı “barış elçileri” olarak tanımladı. Ne kadar
enteresan, değil mi? Şimdi ise barış elçisi olarak tanımladığı kuruma “yasa
dışı örgüt” tanımlaması yapıyor. Adama sormazlar mı, demezler mi: “Eğer dediğin
doğruysa, doğruysa bu anlattıkların, geçmişte sen bu örgütün neresindeydin?
Neresinde bu örgüt yapısının görevliydin, bu örgütle nasıl bir ittifak
içerisindeydin?” İşte, bugün, AKP bu çelişkileri içerisinde boğuluyor. Sadece
bu alanda değil, diğer bütün alanlarda çelişki içinde boğuluyor ve çabaladıkça
daha da batıyor. AKP batabilir ama biz AKP’yle bu ülkenin de dibe doğru
sürüklenmesine izin vermeyeceğiz, halk da buna izin vermeyecek. 
Bugün dershaneler bu ülkede 4 binin üzerinde. En
çok açıldığı dönem de AKP iktidarı. AKP iktidarında en çok dershane sayısında
artış olmuş. Hangi ihtiyaçtan doğmuş? E, tabii ki, bugün, ortaöğretim de de
yükseköğretime girişte de sınav sistemi devam ediyor. Eğitim sistemi yetersiz,
okulların arasında eğitimin kalitesi denk değil ama herkes aynı sınava giriyor.
Dershanelerin varlığı tabii ki bir sonuç, belli sebeplerin yarattığı bir sonuç.
Sizlerin de çok iyi bildiği gibi, dershaneleri bugün kapatmak hiçbir sorunu çözmeyecek,
bilakis sorunu derinleştirecek. Okullardaki öğretmen açığı, okul ve derslik
eksiklikleri, okullar arasında denk olmayan eğitim kalitesi, veliler arasında
para toplanmazsa okulların kömür bile alamadıkları, yüz binlerce öğretmenin
atama beklediği sorunu bu yasayla çözülmeyecek. Bu sorunları çözmek adına bu
yasada hiçbir düzenleme yok. Tek derdi, dershaneleri kapatmak.
Sayın Bakan, Bakanı olduğunuz Millî Eğitim
Bakanlığının okullarına ve eğitimine halk güvenmiyor. Güvenmediği için de, bu
yarış sistemi içerisinde, çocuklarını dershanelere gönderiyor. Şimdi, siz,
kendi üzerinizde bir sorumluluk hissedip bu problemleri gidermekle
uğraşacağınıza, dershaneleri kapatma ve tasfiye sürecinde görev almakla
meşgulsünüz ve bu dershaneleri kapattıktan sonra doğabilecek mağduriyetleri hiç
düşünmüyorsunuz. 250 bin atama bekleyen öğretmen var; 50 bin öğretmen işsiz
duruma düşecek, siz bunları sözlü sınavla memur kadrosuna alacağınızı
söylüyorsunuz. Yahu, bu insanlar sizin yazılı sınavlarınıza güvenmiyor, sözlü sınavınıza
nasıl güvenecekler? Devamında, bu nasıl çelişkili bir uygulama olacak; KPSS’ye
giren, atama bekleyen öğretmenlerle bugün için sözlü sınavla atayacağınız
dediğiniz öğretmenler arasında çelişkiyi nasıl gidereceksiniz?
Dediğimiz gibi, beş dakika içinde anlatabilmemiz
zor. Ancak, maddeleri üzerindeki düşüncelerimizi daha sonra tekrardan
belirteceğiz. Bu vesileyle, Genel Kurulu bir kez daha saygılarımla
selamlıyorum. (CHP sıralarından alkışlar)
BAŞKAN – Teşekkür ederiz Sayın Köprülü.
Şimdi, on beş dakikalık soru-cevap bölümüne
geçiyoruz.
Sayın Acar…
GÜRKUT ACAR
(Antalya) – Teşekkür ederim Sayın Başkan. 
Sayın Bakan, bu
yasayla keyfî uygulamaların önünü açacak olan sınavlar getirilmektedir; kamu
arazileri ve okul arsaları ve binaları kiraya açılmaktadır; sınavlar ortadan
kaldırılmadan dershaneler kapatılmaktadır; özel okullarda emek sömürüsünün önü
açılmaktadır; hiçbir gerekçe göstermeden okul yöneticileri görevden
alınmaktadır; kamuya öğretmen alımında, mevcut uygulamaya alternatif, sözlü
sınav modeli getirilmektedir; Talim Terbiye Kurulunun yetkileri
sınırlandırılmaktadır; denetim sistemi siyasallaştırılmaktadır. Bütün bunlar
hukuka aykırı değil midir? Bu durumda, personel uygulamaları içinden çıkılmaz
hâle gelmeyecek midir? Okul müdürlerini valilerin ataması, Oslo’da kabul
ettiğiniz eğitimin yerel yönetimlere devri için bir hazırlık mıdır? Millî
eğitimi yerel yönetimlere devretmeyi taahhüt ettiniz mi? Bu konuda ne
düşünüyorsunuz Sayın Bakan?
Teşekkür ederim.

BAŞKAN –
Teşekkür ederiz Sayın Acar. 
Sayın Ekşi…
OSMAN OKTAY EKŞİ
(İstanbul) – Teşekkür ederim Sayın Başkan.
Sayın Başkan,
hepimizin de yaygın bir şekilde bildiği bir gerçek yüzünden eski bir soruyu
Sayın Bakana yöneltmek ihtiyacındayım. Bir buçuk sene önce sorduğum soruya
Sayın Bakanın selefi Ömer Dinçer yanıt vermemişti. Şimdi Sayın Bakana o soruyu
sormak ihtiyacını duyuyorum. Sorum şu: Konya Selçuklu ilçesindeki Bosna Hersek
Lisesinin Bosna Hersek İmam Hatip Lisesine dönüştürüldüğü doğru mudur? Genel
lisenin 10’uncu sınıf öğrencilerinden kız ile erkeklerin birbirini görmelerine
engel olmak için, okul müdürlüğünün, çocukları paravanla ayırdığı doğru mudur?
Paravanın yeterince engel oluşturmadığı düşüncesiyle daha sonra kız ve erkek
öğrencilerin ayrı katlara alındığı doğru mudur? Bu uygulamanın laik eğitim
anlayışıyla açıklaması nedir?
Teşekkür ederim.

BAŞKAN –
Teşekkür ederiz Sayın Ekşi.
Sayın Köprülü…
EMRE KÖPRÜLÜ
(Tekirdağ) – Teşekkür ediyorum Sayın Başkan.
Sayın Bakan,
bilindiği üzere, özel okullarda çalışan öğretmenlerle devlet okullarında
çalışan öğretmenler arasında ücret denkliği vardı, devlet okullarından daha az
maaş alamıyorlardı ama siz, bu düzenlemeyle özel okullardaki öğretmenlerin daha
az maaş alabilmesinin önünü açıyorsunuz. Her yasanın belli bir kamu yararına,
belli bir toplumsal faydaya hizmet etmesi gerekmektedir, özel okullarda okuyan
öğretmenlerin maaşlarını azaltmanızdaki toplumsal fayda ve kamu yararı
nerededir, açıklayabilir misiniz?
BAŞKAN –
Teşekkür ederiz Sayın Köprülü.
Sayın Atıcı…
AYTUĞ ATICI
(Mersin) – Teşekkürler Sayın Başkan.
Sayın Bakan,
cumhuriyet tarihi boyunca millî eğitimimize en büyük kötülüğü yapmış Bakan
olarak tarihe geçtiniz. 4+4+4 uygulamasıyla en büyük darbeyi siz vurdunuz.
Şimdi, bu yetmezmiş gibi, bütün yöneticileri görevden alıyorsunuz ve millî
eğitime ikinci büyük darbeyi vurmaya hazırlanıyorsunuz. Ben çok merak ediyorum,
PISA rakamlarına, sonuçlarına baktığınızda, sizin döneminizde ülkemiz adım adım
geriye gidiyor. Allah aşkına, geceleri nasıl rahat uyuyabiliyorsunuz gerçekten
merak ediyorum.
BAŞKAN – Teşekkür
ederiz Sayın Atıcı.
Sayın Halaçoğlu…
YUSUF HALAÇOĞLU
(Kayseri) – Teşekkür ederim Sayın Başkanım.
Sayın Bakanım,
müsteşar ve TTK dışında -Talim Terbiye Kurulu dışında- müdürler dâhil tüm
yöneticilerin değiştirildiği bir başka ülke var mıdır? Yani bir çırpıda
böylesine bir başka örnek ülke var mıdır? 
İkincisi,
Anayasa’nın 48’inci maddesindeki özel teşebbüse rağmen dershanelerin
kapatılması sonucu –ki bir sürü tazminattan, vesaireden yoksun bırakılması söz
konusu- AİHM’e gittiklerinde ve kazandıklarında bunların tazminatlarını kim
ödeyecektir? Siz cebinizden mi ödeyeceksiniz, devlet cebinden mi ödeyeceksiniz?
Bu, görevi kötüye kullanmak olmaz mı?
Diğer yandan,
görevden aldığınız bütün müdürlerin özlük haklarını devam ettireceğinizi
söylüyorsunuz. Zaten görevden aldığınız pek çok bürokrat, çeşitli kurumlarda
müşavir olarak görev yapıyor ve bu kadar fazla, görev yapmayan, hiç iş yapmayan
insana bu kadar maaş vermenizin bedeli kim tarafından karşılanacak? Bu,
haksızlık değil midir? Ülkeye zarar değil midir?
BAŞKAN –
Teşekkür ederiz Sayın Halaçoğlu.
Sayın Tanal…
Yok.
Sayın Yılmaz,
buyurun.
SEYFETTİN YILMAZ
(Adana) – Teşekkür ediyorum Sayın Başkan.
Şimdi, Sayın
Bakan, bu Öcalan’ın talimatıyla BDP’li belediyeler Eğitim Destek Evleri, yani
EDEV açıyor bölgede. 
Şimdi, bizdeki
bilgilere göre, Diyarbakır’da yaklaşık 15-16 civarında, tüm Güneydoğu’da da
100-150 civarında bu tür EDEV’lerin faaliyet gösterdiği belirtiliyor. Bunların
gerçek sayısı nedir? 
Şimdi, burada
dershaneler dönüştürülürken, bu bölgede Eğitim Destek Evlerinin açılmasının
amacı nedir? Yani burada, bu birimler dağa eleman taşıyan unsurlar mıdır?
Bununla ilgili herhangi bir çalışmanız var mıdır? Bu bilgiler doğru mudur?
Teşekkür
ediyorum.
BAŞKAN –
Teşekkür ediyoruz Sayın Yılmaz.
Sayın Işık…
ALİM IŞIK (Kütahya)
- Teşekkür ediyorum Sayın Başkan.
Sayın Bakan,
özellikle sizin bakanlık görevine geldiğinizden bu yana -son bir yılda
diyeyim- hangi gerekçelerle kaç üniversitedeki öğretim elemanı öğretim üyeliği
görevinden, mesleğinden çıkartılmıştır? Bu tasarının 7’nci maddesinde
yaptığınız düzenlemeyle neyi amaçlıyorsunuz? Üniversiteleri tam bir baskı
rejimi altında yönetmeyi mi hedefliyorsunuz? Üniversitelere de el attığınıza
göre, artık Türkiye'de kim, nerede konuşacak? Zaten konuşamıyorlardı, bugüne
kadar hiçbir rektör, bir ülke meselesi konusunda bir yönetim kurulu veya senato
kararı alamazken, bu suçlarla öğretim elemanlarını da mı baskı altına almayı
düşünüyorsunuz? Bu değişiklik biraz ağır olmamış mı? Bu konudaki düşüncenizi
almak isterim.
BAŞKAN – Teşekkür
ederiz Sayın Işık.
Sayın Yeniçeri…
ÖZCAN YENİÇERİ
(Ankara) – Teşekkür ederim Sayın Başkan.
Sayın Bakan,
size bir özel soru soracağım. 
ÜNAL KACIR
(İstanbul) – Özel soru olur mu? Mecliste özel şey olmaz Sayın Başkan!
ÖZCAN YENİÇERİ
(Ankara) – Siz, meslek hayatınızda hiç tepeden inmeci bir tarzda -yani sizin
yaptığınız gibi- görevden alındınız mı? Alındıysanız neler hissettiniz, bir? 
On binlerce
yöneticinin görevden alınması, eğitimde bir zafiyet meydana getirmeyecek midir,
iki? 
Size göre millî
eğitimin en önemli sorunu dershane dönüştürmek, özel okula çevirmek midir, üç?
Öğretmenlerin
ücret ve maaşlarıyla ilgili -demin de sordum cevap alamadım- düzenleme yapmak
için daha neyi bekliyorsunuz, dört? 
Bu tasarı,
eğitimde kurumsallaşmayı yok ediyor, örgüt kültürünü imha ediyor. Eğitimde
sürekliliği ve kurumsallığı sağlamak için neler yapmayı düşünüyorsunuz? 
Bu yasa tasarısı
hazırlanırken demokratiklik, katılımcılık ve adalet kavramlarını nereye
koydunuz? 
Bir de, son
soru: Güneydoğuda dershanelerin bıraktığı boşluğu PKK’nın doldurmaması için
düşündüğünüz tedbirler nelerdir?
Teşekkür ederim.
BAŞKAN –
Teşekkür ederiz Sayın Yeniçeri.
Buyurunuz Sayın
Bakan.
MİLLÎ EĞİTİM
BAKANI NABİ AVCI (Eskişehir) – Sayın Yeniçeri’nin sorduğu sorudan başlayayım,
özelin dışındaki genel sorulardan başlayayım. Özele girersek epey bir hayat
hikâyesi anlatmam gerekecek, onun için genelden başlayalım.
PKK meselesi,
Oslo meselesi: Doğrusu, bunlara dün akşam da bir televizyon kanalında şu cevabı
vermiştim: Türkiye Cumhuriyeti Millî Eğitim Bakanı olarak bu tür ithamlara,
yakıştırmalara cevap vermeyi bile zâit addediyorum demiştim. Ama Meclise ve
sayın milletvekillerine olan saygımız nedeniyle şunu söyleyeyim: Böyle bir
anlaşma, sözleşme, danışma, görüşme, Millî Eğitim Bakanlığı tarafından herhangi
bir gruba, örgüte, kesime verilmiş bir söz, bir vaat, bir beklenti söz konusu
değil, olmadı.
ÖZCAN YENİÇERİ
(Ankara) – Boşluğu nasıl dolduracaksınız?
MİLLÎ EĞİTİM
BAKANI NABİ AVCI (Eskişehir) – Zaten daha önceden boşluk da yok, şöyle yok:
Bakın, “SODES” diye bizim bir uygulamamız var. Kalkınma Bakanlığı tarafından
Türkiye genelinde yürütülen ama özellikle doğuda ve güneydoğuda sivil toplum
kuruluşlarının müracaatı hâlinde Kalkınma Bakanlığı tarafından finanse edilen,
desteklenen “özel etüt eğitim merkezleri” adı altında faaliyet gösteren
kurumlarımız var. Bunlar bu yasayla da faaliyetlerini sürdürmeye devam
edecekler. İşlevsel olduklarını biliyoruz. Bunlarla ilgili bugüne kadar ödenen
rakamlar şu anda elimde yok ama onu; bununla ilgili olarak kaç tane kurum
nerelerde açılmıştır, bugüne kadar kaç öğrenci buralarda eğitim desteği
almıştır veya beceri kurslarına gitmiştir, bunlarla ilgili ayrıntılı rakamsal
bilgileri de size ayrıca veririm. Dolayısıyla, bir boşluk yok. Oluşabilecek bir
boşluğu da dolduracak tedbirlerimiz var. 
Geriye doğru
gidersek, Sayın Işık’ın “Hangi üniversitede kaç öğretim üyesinin -ben göreve
başladıktan sonra- görevine son verildi?” diye sorusu: Şu anda elimde o rakam
yok, onu öğreneyim, bildireyim ama bu son düzenleme, öğretim üyelerinin,
üniversite hocalarının, mensuplarının siyasi demeç vermesini engellemek değil,
herhangi bir yönetim sorumluluğu olmadığı hâlde kurumlarını bağlayıcı nitelikte
açıklama yapmamaları. Bu her kurumun kendi halkla ilişkilerini düzenleme
hakkının bir gereği yani herhangi bir üniversite öğretim görevlisinin, üyesinin
sırf o üniversitenin üyesi olmaktan kaynaklanan bir temsiliyet şeyi yok,
yönetimi temsil kabiliyeti yok, onu netleştiren bir düzenleme olarak bu burada.

ALİM IŞIK
(Kütahya) – Ama çok ağır bu. Bundan sonra üniversite öğretim üyeleri hiçbir
konuda demeç veremezler. 
MİLLÎ EĞİTİM
BAKANI NABİ AVCI (Eskişehir) – Yok. 
Sayın
Halaçoğlu’nun sorusu, bu statüsü değişen bürokratların nerede
değerlendirileceği, nasıl değerlendirileceği: Bunlar hepimizin bildiği gibi,
gerçekten deneyimlerinden, tecrübelerinden yararlanmayı sürdüreceğimiz
arkadaşlarımızdır. Bunları öncelikli olarak hizmet içi eğitim enstitülerimizde
değerlendirmeyi düşünüyoruz. 
YUSUF HALAÇOĞLU
(Kayseri) – Eski görevlerine atanacak olacak mı, olur mu?
MİLLÎ EĞİTİM
BAKANI NABİ AVCI (Eskişehir) – Olabilir, olabilir yani o performans
değerlendirmesi sonucunda eski görevlerine de… Şu anda “havuz” diye tabir
edilen, Beşevler’de daha önce görev değişikliği yapmış arkadaşlarımızdan da
tekrar görevlendirilecekler olabilir. Yeni kurumsallaşmaya uygun olarak onlar
değerlendirilecek. 
Yine, Sayın
Halaçoğlu, eğitim destek evleri ve Oslo sürecinden filan söz etmişsiniz.
Dediğim gibi, Millî Eğitim Bakanlığının böyle bir…
YUSUF HALAÇOĞLU
(Kayseri) – Sizin yoktur da, yani sizin yoktur da… 
MİLLÎ EĞİTİM
BAKANI NABİ AVCI (Eskişehir) – Yok, yok. Bize bu konuda bir söylenti bile
ulaşmış değildir. Bakın, ben size söylüyorum.
YUSUF HALAÇOĞLU
(Kayseri) – Sayın Bakan, valilere bırakacaksınız, uygulama ne zaman?
MİLLÎ EĞİTİM
BAKANI NABİ AVCI (Eskişehir) – Herhangi bir kaynaktan bu konuyla ilgili…
Bunları ben burada duyuyorum, sizlerden duyuyorum. Böyle bir şey yok.
YUSUF HALAÇOĞLU
(Kayseri) – Büyükşehir yasasıyla bağlantılı olarak soruyorum.
MİLLÎ EĞİTİM
BAKANI NABİ AVCI (Eskişehir) – Yani çok aşırı yorum olur bu. Dediğim gibi,
SODES kapsamında çok ciddi çalışmalar var. Bunu Sayın Yeniçeri’ye de söyledim.
Rakamlarını size veririm.
YUSUF HALAÇOĞLU
(Kayseri) – Dershanelerin kapatılması, AİHM’le açılabilecek davalar…
MİLLÎ EĞİTİM
BAKANI NABİ AVCI (Eskişehir) – Sayın Ekşi’nin sorusu: Konya’daki Bosna Hersek
Lisesiyle ilgili şeyi araştırıyoruz. Arkadaşlarımızdan, o bilgiyi aldığım
zaman, size takdim edeceğim.
Sayın Acar,
keyfî uygulamalar ve emek sömürüsünden söz etmiş ve Talim Terbiye Kurulunun
sınırlandırılması… Bu Talim Terbiyeyle ilgili, bir kere daha açıkça ifade
etmekte yarar var: Talim Terbiye Kurulunun yapısı, işlevi değişmiyor.
Yaptığımız tek değişiklik, Yasa’da “Talim Terbiye Kurulu Millî Eğitim
Bakanlığının inceleme, danışma ve karar organıdır.” ifadesi vardı, biz oradaki
“karar organı” sözünü çıkartıyoruz, “danışma organıdır” biçimine getiriyoruz.
Bu da, Talim Terbiye Kurulunun işlevinin değiştirildiği, değiştirileceği
düşüncesi, bununla ilgili maddenin gerekçesinde bizim maksadını aşan ifadeler
kullanmış olmamızdandır. Ben de bunu Millî Eğitim Komisyonu toplantısında
netleştirmeye, açıklamaya çalıştım. Millî Eğitim Komisyonunda yaptığım
açıklamada şunu söyledim: “Birinci fıkradaki ‘…inceleme ve karar organıdır.’ sözünü
değiştiriyoruz çünkü müteaddit defalar açıkladığımız gibi, bütün bakanlıklarda,
Millî Eğitim Bakanlığında da karar organı bakandır…”
(Mikrofon
otomatik cihaz tarafından kapatıldı) 
BAŞKAN – Süreniz
bitti efendim, isterseniz yazılı cevaplayın…
Bir dakika daha
ek süre veriyorum, buyurunuz.
MİLLÎ EĞİTİM
BAKANI NABİ AVCI (Eskişehir) – Teşekkür ederim.
“…nihai
kararları bakan verir, siyasi sorumluluğu bakan üstlenir. Onun dışında
gerekçede yer alan ifadeler biraz maksadını aşan ifadeler. Yani bakan ve
müsteşardır, ikinci bir müsteşarlık oluşturuluyor. gibi ifadeler maksadımızı
aşan ifadelerdir. O nedenle şunu tashih ediyoruz: Yapacağımız, önerdiğimiz
değişiklikle, Talim Terbiye Kurulu danışma ve inceleme organıdır.” Buna bir
ilave daha yaptık, bir arkadaşımız onu söyledi: “Talim Terbiye Kurulunun
istişare tabanını genişletmek.” Şimdi, ortaöğretim, temel öğretim gibi hizmet
birimlerimizin genel müdürleri de kendileriyle ilgili konularda Talim Terbiye
Kuruluna katılacaklar, oy hakkıyla katılacaklar.
Diğer cevap veremediğim
sorulara da bundan önce olduğu gibi yazılı olarak cevap vereceğim inşallah.
Teşekkür ederim.
BAŞKAN –
Teşekkür ediyoruz Sayın Bakan.
Birinci bölüm
üzerindeki görüşmeler tamamlanmıştır.
On dakika ara
veriyorum. 
Kapanma Saati:00.29
DOKUZUNCU OTURUM
Açılma Saati:
00.47
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşiminin Dokuzuncu
Oturumunu açıyorum.
562 sıra sayılı
Kanun Tasarısı’nın görüşmelerine devam edeceğiz.
Komisyon?
Burada. 
Hükûmet? Burada.

Şimdi, birinci
bölümün maddelerinin görüşmelerine başlayacağız.
1’inci maddede
üç adet önerge vardır, okutuyorum: 
Türkiye Büyük Millet Meclisi Başkanlığı’na
Görüşülmekte
olan Milli Eğitim Bakanlığı'nca hazırlanan ve Türkiye Büyük Millet Meclisi
Başkanlığı'na arzı Bakanlar Kurulu'nca 27/01/2014 tarihinde kararlaştırılan
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884)" 12/02/2014 tarihinde,
Esas Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı”nın çerçeve 1 inci maddesinde yer
alan "yazılı ve sözlü sınav” ibaresinin "yazılı sınav" şeklinde
değiştirilmesini arz ve teklif ederiz.
 Zühal Topcu  Lütfü
Türkkan  Seyfettin Yılmaz
 Ankara Kocaeli Adana
 Emin Çınar Mesut
Dedeoğlu Özcan Yeniçeri
 Kastamonu Kahramanmaraş Ankara

Türkiye Büyük Millet Meclisi Başkanlığına
Görüşülmekte
olan, 562 sıra sayılı "Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı'nın 1 inci
maddesiyle değiştirilen 1416 sayılı Kanunun 2 nci maddesinin 1 inci fıkrasına
"Sözlü sınavlar kayıt altına alınır. Öğrencilerin seçimi amacı ile
düzenlenecek yönetmeliklerde sözlü sınavın etkisi yüzde onu geçemez."
ibaresinin eklenmesini arz ve teklif ederiz.
Saygılarımızla.
 Namık Havutça Fatma
Nur Serter Sakine Öz
 Balıkesir İstanbul Manisa
 Celal Dinçer
 İstanbul

Türkiye Büyük Millet Meclisi Başkanlığına
Görüşülmekte olan 562
Sıra Sayılı Kanun Tasarısının Çerçeve 1 inci maddesinde belirtilen fıkraya,
'Yapılan yazılı ve sözlü sınavlar sesli ve görüntülü kayıt altına alınır.'
ifadesinin eklenmesini arz ve teklif ederiz.
 Pervin Buldan İdris
Baluken Sırrı Sakık
 Iğdır Bingöl Muş
 Hasip Kaplan  Selma
Irmak Erol Dora
 Şırnak Şırnak Mardin
 Altan Tan
 Diyarbakır
BAŞKAN – Okunan son
önergeye Komisyon katılıyor mu?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın
Başkan.
BAŞKAN – Hükûmet?
MİLLÎ EĞİTİM BAKANI
NABİ AVCI (Eskişehir) – Katılmıyoruz Sayın Başkan.
BAŞKAN – Gerekçeyi
okutuyorum.
Gerekçe: 
Türkiye'de kamu kurum ve
kuruluşlarının düzenlediği sözlü sınavlar sınava giren adaylar başta olmak
üzere tüm kamuoyu tarafından şüphe ile yaklaşılan bir uygulama niteliği
taşımaktadır. Sözlü sınavlarda adam kayırmacılığı olduğu ve şaibelerin yaşandığı
yönünde sürekli basına ve kamuoyuna bilgiler yansımaktadır. Örneğin İzmir Milli
Eğitim Müdürlüğü İnsan Kaynakları Hizmetleri Şube Müdürü Tarık Uğur'un
kendisinin hazırladığı sözlü sınava girerek 99 aldığı basına yansıdı. Maliye
Bakanlığı'nın vergi müfettişliği yazılı sınavını kazanan ve mülakata girecek
olan adaylarla ilgili mavi ve kırmızı liste hazırladığı ve kırmızı listedeki
adayları mülakatta elendiğine dair belgeler yine medya da yer aldı. En son
kamuoyuna yansıyan haberlerden anlaşıldığı üzere, MEB tarafından 1.700 şube
müdürünün alınacağı sınavda adaylara cevaplarını kurşun kalemle yazmaları konusunda
baskı yapıldığı belirtildi. Yine Muş'ta Yönetici atama sözlü sınavında iktidara
yakın sendika üyesi adaylara çok yüksek puanlar verildiği halde yazılı sınavdan
yüksek puan almalarına rağmen diğer sendika üyelerine çok düşük puanlar
verildiği sendikaların belgeleri ile birlikte yaptığı açıklamalarından
anlaşıldı. Bu örnekleri çoğaltmak mümkündür, MEB'de sözlü sınavlar tarihi
siyasal kadrolaşma ve yandaş sendika üyelerinin kayırılmasının tarihidir. Bu
temelde yapılan bu sınavların liyakat, hakkaniyet ve eşitlik ilkeleri
çerçevesinde yapılması gerekmektedir. Ayrıca bu sınavlara itiraz ve yargı yolu
açık olmalıdır. Bu temelde bu önerge ile sınavların sesli ve görüntülü
kayıtlarının tutulması ve olası itirazlarda bu kayıtların esas alınması
amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan, 562 sıra sayılı "Milli Eğitim Temel Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı'nın 1 inci maddesiyle
değiştirilen 1416 sayılı Kanunun 2 nci maddesinin 1 inci fıkrasına "Sözlü
sınavlar kayıt altına alınır. Öğrencilerin seçimi amacı ile düzenlenecek
yönetmeliklerde sözlü sınavın etkisi yüzde onu geçemez." ibaresinin
eklenmesini arz ve teklif ederiz.
Saygılarımızla…
Namık Havutça (Balıkesir) ve arkadaşları
BAŞKAN – Okunan
önergeye Komisyon katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ İSRAFİL KIŞLA (Artvin) – Katılmıyoruz
Sayın Başkan. 
BAŞKAN –
Hükûmet? 
MİLLÎ EĞİTİM
BAKANI NABİ AVCI (Eskişehir) – Katılmıyoruz Sayın Başkan. 
BAŞKAN – Önerge
üzerinde Sayın Sakine Öz, buyurun. 
SAKİNE ÖZ
(Manisa) – Sayın Başkan, değerli milletvekilleri, gecenin bu saatinde hepinizi
saygıyla selamlıyorum. Tasarının 1’inci maddesi üzerinde söz aldım. 
Bu tasarıyı
sadece bir dershane düzenlemesi sayarsak hata ederiz. Şimdi, size bu tasarının
asıl amacını Bilal oğlana anlatır gibi tane tane anlatacağım. Bu tasarı, yolsuzluk
ve rüşvet gündemi içinde yargı ve emniyetten sonra eğitimi de tümüyle siyasi
kadrolaşmaya terk etmeye adanmıştır. Bu tasarı, atanamayana, aday öğretmenlere,
okul bekleyen taşımalı eğitime, üç kuruşa dershanede emeği sömürülen genç
eğitimciye çare olmayacaktır. 
Bu hafta
bölgemde, Manisa Alaşehir Kavaklıdere’de pazar yerinde babasının tezgâhında
dizine kadar çizmeyle çalışan genç, atanamayan öğretmen adayımızın bu tasarı da
akşama eve ekmek götürme amacıyla çalışmasını çözmeyecek, aksine
adaletsizliği daha da, bununla ilgili adaletsizliği daha da büyütecektir. 
Sayın
milletvekilleri, bu tasarının ayrıntısına baktıkça süslü sözleri pul pul
dökülmektedir. Yoksul ailelerimizin çocuklarına nitelikli, parasız ve fırsat
eşitliğine dayalı bir eğitim tümüyle hayal olacaktır. “Eğitim desteği” adı
altında verilecek yardım devede kulak kalacak, halkın kursağından çalınan
milyon dolarları evde zor tuttuğu ülkemde özel okul masrafları yoksul
bütçelerimizi daha da fazla yoracaktır. 
Başbakan uyku
semesine geç kavrayan oğluna milyonları sıfırlatmayla uğraşırken milyonlarca
ailemizin bütçesi özel okul kasasındaki sıfırı tüketecektir. Bu tasarıyla, özel
okul öğretmenlerimiz daha az paraya daha çok yorulacak, sömürü katlanacak,
dershanelerinden kıdem ve ihbar tazminatını alamayacak, eğitimde verim
düşecektir. Dershaneleri kapatıp hazine arazisini özel okullara veren bu
tasarı, eğitimde arazi rantına göz dikmiş, “okul dikme” adı altında devleti
yeniden soymanın hesabına girişmiştir. Bakanlığın yasadaki şantajı hukuk
tarihine geçecektir. Dershaneler, Bakanlığa dava açmamak ve mevcut davalarını
geri çekmek şartıyla araziye sahip olacaktır. 
Devlet
okullarımızın sorunları sürerken ortadan kaybolan Bakanlık, Manisa’da 900
öğrencili Akhisar’da Adnan Menderes Lisemizi kapatmış, yandaş vali ise okulu
30-40 öğrenci için imam-hatibe vermekten çekinmemiştir. Bakanlık kararıyla üç
yıl önce Manisa Güzel Sanatlar ve Spor Lisesi için yapımı başlanan bina yine
aynı valiliğin ani kararıyla imam-hatip lisesine verilmiştir. 
Sayın
milletvekilleri, bu tasarı millî eğitimde sözlü sınavlar ve atamalar yoluyla
cemaat sonrası için yeni yandaş bürokrasiyi kurmaya adanmıştır. Meclisimiz
bozulan ittifaklar ve saçılan yolsuzluklar sonrasında tümüyle çöken devleti AKP
teşkilatına dönüştürmek için yama yapmaya zorlanmaktadır. Bu tasarı, 51 bin
dershane öğretmeninden sadece 24 binini kapsayacaktır. Dershanelerde altı
yıldan az çalışan 27 bin öğretmene, 10 binlerce idari çalışana, temizlik
görevlisine, kantine kadar “Size artık ekmek yok, sigorta yok.” diyerek aileler
işsizliğe sürüklenmektedir. 
Tasarı “KPSS
olmadan sözlü sınavla atama yaparım.” diyerek atama bekleyen öğretmenle dalga
geçmekte, sözlü sınavla yeni şaibelere, eğitimde siyasi kadrolaşmaya
yönelmektedir. Yargıdan ve emniyetten sonra eğitimde de kendisine muhalif
gördüğü kadroları tümüyle hukuka aykırı biçimde görevden almaktadır. Yeni
Türkiye’de iş, iş bilene değil devlet içinde bakanı yakından bilene, ticarette
ise paraları en hızlı eritene verilecektir. Bilal, bizden duymuş olma,
babacığın sanki Sümeyye’yi senden çok seviyor. AKP sıraları, bizden duymuş
olmayın ama padişahınız parasını sizden ve Türkiye’den çok daha fazla seviyor. 
ÜLKER CAN
(Eskişehir) - Ne padişahı!
SAKİNE ÖZ
(Devamla) - Siz dinlendiğinizi bile bile çalmaya, kısık sesle sıfırlamaya devam
edin, biz dinlendiğimizi bile bile ne pahasına olursa olsun yolsuzluğu
haykırmaya devam edeceğiz. 
MAHİR ÜNAL
(Kahramanmaraş) - Ayıp, ayıp! Böyle bir usul var mı ya!
SAKİNE ÖZ
(Devamla) - Yanlış varsa siz de bunu gelir söylersiniz. Ayıbı yok bu işin. 
Hepinize saygılar sunarım. (CHP
sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan Milli Eğitim Bakanlığı'nca hazırlanan ve Türkiye Büyük Millet Meclisi
Başkanlığı'na arzı Bakanlar Kurulu'nca 27/01/2014 tarihinde kararlaştırılan
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884)" 12/02/2014 tarihinde,
Esas Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı”nın çerçeve 1 inci maddesinde yer
alan "yazılı ve sözlü sınav” ibaresinin "yazılı sınav" şeklinde
değiştirilmesini arz ve teklif ederiz.
S. Nevzat
Korkmaz (Isparta) ve arkadaşları
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ İSRAFİL KIŞLA (Artvin) – Katılmıyoruz
Sayın Başkanım.
BAŞKAN – Hükûmet?
MİLLÎ EĞİTİM
BAKANI NABİ AVCI (Eskişehir) – Katılmıyoruz Sayın Başkanım.
BAŞKAN – Önerge
üzerinde Isparta Milletvekili Sayın Süleyman Nevzat Korkmaz konuşacak, buyurun.
(MHP sıralarından alkışlar) 
S. NEVZAT
KORKMAZ (Isparta) – Sayın Başkan, değerli milletvekilleri; ben de hepinize
hayırlı geceler diliyorum. 
Biraz Meclisin
de havasını yumuşatmak üzere müsaade ederseniz bir fıkra anlatmak istiyorum
konuya uygun olarak. Fıkralar gerçek olmasa da insanları güldürürler, fıkra bu
ya: AKP Hükûmeti yine başta, Erdoğan on bir yıldır Başbakan, on bir yılda neler
olmuş neler, yani yalan da olsa insanın inanası geliyor. Türkiye dünyanın en
gelişmiş 10 ekonomisinden birisi olmuş, ihracatını 500 milyar dolara çıkarmış.
MAHİR ÜNAL
(Kahramanmaraş) – Olacak, olacak, hepsi olacak.
S. NEVZAT
KORKMAZ (Devamla) – İşsizlik sıfırlanmış, artık insanlar iş beğenmemeye
başlamış. Fert başına millî gelir 50 bin dolar olmuş, artık insanlar paralarını
nereye koyacağını bilemediği için ayakkabı kutularında istif etmeye
başlamışlar. Dershaneler kapatılmış ama ne gam yani bütün özel okullar ücretsiz
olmuş, bütün fakir fukara çocuklarına açılmış. Keşke gerçek olsaydı ama dedim
ya fıkra bu. Başbakan Erdoğan artık demiş ki: “Artık yapacağım bir şey yok,
sıkıldım.” Fakat, futbolda da işte eskisi gibi yine kötü sonuçlar alınmaya
devam ediyor “Ben futbol millî takımının başına geçmek istiyorum.” Demişler ki:
“Ya, siyaset başka spor başka Sayın Başbakan, ne yapıyorsunuz?” Demiş ki: “Ben
hesap adamıyım, nasıl siyasette başarılı olduysam sporda da başarılı olurum.”
Tabii, emir demiri keser, Başbakana hayır mı denecek? Eşofmanlarını giymiş,
futbol millî takımının başına geçmiş. Ondan sonra, hakikaten bir bir böyle
maçları kazanmaya başlamış. Her kazandığı maçtan sonra da Sayın Erdoğan’a
soruyorlar, aynı cevabı veriyormuş “Efendim, ben hesap adamıyım.” Avrupa
şampiyonu olmuş, dünya kupası finallerine gitmiş, birinci tur, ikinci tur,
finalde Brezilya’yla oynuyoruz, tek kale maç yapıyor Türkiye. 70’inci dakika,
eşofmanıyla Sayın Erdoğan yan hakeme koşmuş, bir şeyler anlatmaya çalışmış. Yan
hakem, bunu, elindeki bayrak sopasıyla itmiş “Git kardeşim ya.” demiş. Sonra
tekrar gelmiş, bir şeyler anlatmaya çalışıyor, gene yan hakem refüze etmiş.
Orta hakem düdüğü çalmış ve oyunu durdurmuş, koşarak yan hakemin yanına gitmiş.

HAKAN ÇAVUŞOĞLU
(Bursa) – Seviye bu işte, seviye bu. Senin seviyeni göstermesi bakımından çok
güzel bir konuşma yapıyorsun, bravo!
S. NEVZAT
KORKMAZ (Devamla) - Demiş ki: “Ne yapıyorsunuz, burada sizi izlemekten ben maçı
seyredemiyorum, ne oluyor?” Yan hakem de demiş ki: “Efendim, tutturmuş bir
hesap adamıyım, hesap adamıyım.” “Eee?” “10 numarayı çıkarıp yerine oyuna 5
tane 2 numara koyacakmış.” İşte arkadaşlar, bakın, hesap adamı Sayın
Erdoğan’ın, bakın, devlet adamlığı da böyle, eğitime bakışa da böyle,
dershanelere bakışı da böyle. 
MAHİR ÜNAL
(Kahramanmaraş) – Ya, çok komik ya! Ya ne kadar komik! 
ÜLKER CAN
(Eskişehir) – Fıkraların sonunda gülünür!
S. NEVZAT
KORKMAZ (Devamla) – Değerli arkadaşlar, hele hele eğitimde el attığı her yeri
kurutmuş… (AK PARTİ sıralarından gürültüler)
Arkadaşlar, ya,
bir fıkradır, biraz tahammül edeceksiniz ya, ne var bunda? 
MAHİR ÜNAL
(Kahramanmaraş) – Ya, bak, Hoca devamını bekliyor, nereye bağlayacağını
bekliyor.
S. NEVZAT
KORKMAZ (Devamla) – Hakaret yok, bilmem ne yok, tahammül edeceksiniz. 
MAHİR ÜNAL (Kahramanmaraş)
– Ya, tamam da Özcan Hoca bunu nereye bağlayacak diye bekliyor. Özcan Hoca
bekliyor, bunu nereye bağlayacak diye. 
BAŞKAN –
Karşılıklı konuşmayalım lütfen! 
Sayın Konuşmacı, siz de hakaret etmeyin lütfen.
S. NEVZAT
KORKMAZ (Devamla) – Bağlayacağım, müsaade edin.
MAHİR ÜNAL
(Kahramanmaraş) – Ama gülmedi Hocam.
S. NEVZAT
KORKMAZ (Devamla) – Hesap adamının nerelere el attığını bağlayacağım. 
5 tane bakan
değiştirmiş, 5 defa, sözde, reform yapılmış, ortaya çıkan manzara bu. Yani işte
hesap adamının Türkiye’yi getirdiği nokta, millî eğitimi getirdiği nokta bu. 
Değerli
arkadaşlar, millî eğitim şu anda gerçekten çok zor durumda, çok kötü durumda.
Bunu görmeniz lazım. Sizin hobilerinizi gerçekleştirmek üzere millî eğitim
alanında yapmış olduğunuz her bir sıkıntı milyonlarca öğrenciyi, öğretmeni ve
öğrenci velilerini ilgilendiriyor. Yani burası -kimse kusura bakmasın- bir
siyasetçinin babasının çiftçiliği değil. Millî eğitim politikası siyaset üstü
olmalıdır. Bakın, bu Mecliste sürekli uzlaşma komisyonları kurulur. Siyaset
üstü olması gereken millî eğitimde partiler üzeri bir uzlaşma komisyonu
kurulup, böyle beş yıllık, on yıllık çerçeveler niye tayin edilmez? Sayın
Bakan, mesela böyle bir öneri getirebilirsiniz. 
Evet, değerli
arkadaşlar, bizim, hırsları aklının önünde olmuş ve bir inat uğruna binlerce,
milyonlarca öğrenciyi ateşe atmak, özellikle fakruzaruret içerisinde olan
öğrencileri ateşe atmak demek olan bu tasarıya destek vermeyeceğimizi ifade
ediyor, yüce Meclisi saygıyla selamlıyorum. (MHP ve CHP sıralarından alkışlar) 
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
Birleşime beş
dakika ara veriyorum.
Kapanma Saati: 01.04
ONUNCU OTURUM
Açılma Saati:
01.07
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 68’inci Birleşiminin Onuncu
Oturumunu açıyorum.
562 sıra sayılı
Kanun Tasarısı’nın görüşmelerine devam edeceğiz.
Komisyon? Yok. 
Ertelenmiştir.
Alınan karar
gereğince, kanun tasarı ve teklifleri ile komisyonlardan gelen diğer işleri
sırasıyla görüşmek için, 27 Şubat 2014 Perşembe günü saat 14.00’te toplanmak
üzere Birleşimi kapatıyorum.
İyi geceler
diliyorum. 
Kapanma Saati: 01.08




(x) Bu bölümde Hatip tarafından Türkçe
olmayan kelimeler ifade edildi.


(x) 562 S. Sayılı Basmayazı tutanağa
eklidir.




