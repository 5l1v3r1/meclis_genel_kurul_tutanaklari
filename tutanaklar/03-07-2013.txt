
















DÖNEM: 24 CİLT:
55 YASAMA
YILI: 3




TÜRKİYE BÜYÜK MİLLET MECLİSİ
TUTANAK DERGİSİ



129’uncu
Birleşim
3 Temmuz 2013 Çarşamba




(TBMM Tutanak
Hizmetleri Başkanlığı tarafından hazırlanan bu Tutanak Dergisi’nde yer alan ve
kâtip üyeler tarafından okunmuş bulunan her tür belge ile konuşmacılar
tarafından ifade edilmiş ve tırnak içinde belirtilmiş alıntı sözler aslına
uygun olarak yazılmıştır.)



İ Ç İ N D E K İ L
E R

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI
KONUŞMALAR
A) Milletvekillerinin Gündem Dışı
Konuşmaları
1.- Şanlıurfa
Milletvekili Zeynep Karahan Uslu’nun, Emekliler Haftası’na ilişkin gündem dışı
konuşması
2.- Mersin
Milletvekili Ali Rıza Öztürk’ün, hukuk devletinde protesto hakkına ilişkin
gündem dışı konuşması
3.- Konya
Milletvekili Mustafa Kalaycı’nın, şehit yakınlarının ve gazilerin sorunlarına
ilişkin gündem dışı konuşması
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- BDP Grup
Başkan Vekili Şırnak Milletvekili Hasip Kaplan’ın,
Suriye’den gelen sığınmacıların sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/690)
2.- İzmir
Milletvekili Hülya Güven ve 30 milletvekilinin, Alevi vatandaşların evlerinin
işaretlendiği iddialarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/691)
3.- İstanbul
Milletvekili İhsan Özkes ve 20 milletvekilinin, hac
ve umre organizasyonlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/692)

VI.- ÖNERİLER
A) Siyasi Parti Grubu Önerileri
1.- BDP Grubunun,
Grup Başkan Vekili Iğdır Milletvekili Pervin Buldan tarafından Diyarbakır’ın
Lice ilçesi Kayacık köyünde 1 yurttaşımızın ölümüyle sonuçlanan olayların
araştırılması amacıyla 1/7/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 3
Temmuz 2013 Çarşamba günkü birleşiminde okunarak görüşmelerinin aynı tarihli
birleşiminde yapılmasına ilişkin önerisi
2.- MHP Grubunun,
Tokat Milletvekili Reşat Doğru ve arkadaşları tarafından son günlerde Irak
Türklerine ve Doğu Türkistan Türklerine karşı yapılan saldırıların
araştırılarak alınması gereken önlemlerin belirlenmesi amacıyla 1/7/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 3 Temmuz 2013 Çarşamba günkü
birleşiminde okunarak görüşmelerinin aynı tarihli birleşiminde yapılmasına
ilişkin önerisi
3.- CHP Grubunun,
Mersin Milletvekili Ali Rıza Öztürk ve arkadaşları tarafından Devlet Personel
Başkanlığının 2013 Mart ayı itibarıyla açıkladığı 4/C kapsamında çalışan on
binlerce kamu çalışanının tüm sorunlarının araştırılıp tespit edilmesi ve çözüm
önerilerinin belirlenmesi amacıyla 3/7/2013 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 3 Temmuz 2013 Çarşamba günkü birleşiminde okunarak görüşmelerinin aynı
tarihli birleşiminde yapılmasına ilişkin önerisi
4.- AK PARTİ
Grubunun, Genel Kurulun çalışma gün ve saatleri ile gündemdeki sıralamanın
yeniden düzenlenmesine; 478 sıra sayılı Kanun Teklifi’nin
ve 479 sıra sayılı Kanun Tasarısı’nın İç Tüzük’ün
91’inci maddesine göre temel kanun olarak bölümler hâlinde görüşülmesine; 3
Temmuz 2013 Çarşamba ve 9 Temmuz 2013 Salı günkü birleşimlerinde sözlü sorular
ile diğer denetim konularının görüşülmemesine ilişkin önerisi 
VII.- SATAŞMALARA İLİŞKİN KONUŞMALAR
1.- Adıyaman
Milletvekili Ahmet Aydın’ın, İstanbul Milletvekili Mustafa Sezgin Tanrıkulu’nun
BDP grup önerisi üzerinde yaptığı konuşma sırasında AK PARTİ Grup Başkanına ve
Adalet ve Kalkınma Partisine sataşması nedeniyle konuşması
2.- İstanbul
Milletvekili Mustafa Sezgin Tanrıkulu’nun, Adıyaman Milletvekili Ahmet Aydın’ın
sataşma nedeniyle yaptığı konuşma sırasında Cumhuriyet Halk Partisine ve
şahsına sataşması nedeniyle konuşması
3.- Kayseri
Milletvekili Mustafa Elitaş’ın, Tunceli Milletvekili
Kamer Genç’in görüşülen kanun teklifinin 1’inci maddesiyle ilgili önerge
üzerinde yaptığı konuşma sırasında AK PARTİ Grup Başkanına ve Adalet ve
Kalkınma Partisine sataşması nedeniyle konuşması
4.- Sinop
Milletvekili Engin Altay’ın, Kayseri Milletvekili Mustafa Elitaş’ın
sataşma nedeniyle yaptığı konuşma sırasında CHP Grubuna sataşması nedeniyle
konuşması
5.- Kayseri
Milletvekili Mustafa Elitaş’ın, Sinop Milletvekili
Engin Altay’ın sataşma nedeniyle yaptığı konuşma sırasında Adalet ve Kalkınma
Partisine sataşması nedeniyle konuşması
6.- Sinop
Milletvekili Engin Altay’ın, Kayseri Milletvekili Mustafa Elitaş’ın
sataşma nedeniyle yaptığı konuşma sırasında CHP Grup Başkanına sataşması
nedeniyle konuşması

VIII.- AÇIKLAMALAR
1.- Muş
Milletvekili Sırrı Sakık’ın, Bartın Milletvekili
Yılmaz Tunç’un BDP grup önerisi üzerinde yaptığı konuşmasındaki bazı
ifadelerine ilişkin açıklaması 
2.- Tunceli
Milletvekili Kamer Genç’in, Kayseri Milletvekili Mustafa Elitaş’ın
sataşma nedeniyle yaptığı konuşmasındaki bazı ifadelerine ilişkin açıklaması 

IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri

1.- Adalet ve
Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş,
Giresun Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
3.- Orta Asya ve
Kafkaslar Bölgesel Balıkçılık ve Su Ürünleri Yetiştiriciliği Komisyonu
Anlaşmasının Onaylanmasının Uygun Bulunduğuna Dair Kanun Tasarısı ile Tarım
Orman ve Köyişleri Komisyonu ile Dışişleri Komisyonu
Raporları (1/498) (S. Sayısı: 173) 
4.- Niğde
Milletvekili Alpaslan Kavaklıoğlu ve Zonguldak Milletvekili Özcan Ulupınar ile
100 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ve Devlet Memurları Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
Bayındırlık, İmar, Ulaştırma ve Turizm Komisyonu ile Plan ve Bütçe Komisyonu
Raporları (2/1613, 1/778) (S. Sayısı: 478)

X.- YAZILI SORULAR VE CEVAPLARI
1.-
Afyonkarahisar Milletvekili Ahmet Toptaş’ın, TEDAŞ Genel Müdürü hakkında
soruşturma açıldığı iddiasına ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/24144)
2.- Ardahan
Milletvekili Ensar Öğüt’ün, 666 sayılı KHK’nın yürürlüğe girmesinden itibaren
yapılan uzman yardımcısı ve uzman alımlarına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/24145)
3.- Ardahan
Milletvekili Ensar Öğüt’ün, vekâleten veya geçici olarak idari kadrolarda görev
yapan denetmen ve müfettişlere ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/24146)
4.- Ankara
Milletvekili Aylin Nazlıaka’nın, Bakanlık tarafından
kiralanan ve kiraya verilen hizmet binaları ile araçlara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/24147)
5.- Tekirdağ
Milletvekili Bülent Belen’in, Tekirdağ’da Bakanlığa bağlı birimlerde istihdam
edilen personele ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/24148)
6.- Yozgat
Milletvekili Sadir Durmaz’ın, Bakanlık personelinin istihdam
biçimlerine göre dağılımı ile ilgili verilere ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/24149)
7.- Tekirdağ
Milletvekili Bülent Belen’in, Tekirdağ’da Bakanlığa bağlı birimlerde
gerçekleştirilen denetimlere ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/24150)
8.- Antalya
Milletvekili Arif Bulut’un, 2002-2013 yılları arasında ruhsatları verilen taş
ve maden ocaklarının genelde Türkiye özelde Antalya ekonomisine katkısı ve bu
ocakların kapsadığı yeşil alana ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/24151)
9.- Batman
Milletvekili Ayla Akat Ata’nın, Türk Petrol Kanunu Tasarısı’nda yer alan bazı
düzenlemelere ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/24152)
10.- İstanbul
Milletvekili Mustafa Sezgin Tanrıkulu’nun, Ağrı’nın Doğubeyazıt
ilçesine bağlı bir köydeki deprem konutlarının elektrik alt yapısı sorununa
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/24153)
11.- Mersin
Milletvekili Ali Öz’ün, kaçak elektrik kullanımına ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/24154)
12.- Bursa
Milletvekili İsmet Büyükataman’ın, Bakanlığa ait sosyal tesislere ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/24155)
13.- Giresun
Milletvekili Selahattin Karaahmetoğlu’nun, Giresun’un Espiye ilçesindeki bir
köyün elektrik sorununa ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/24453)

I.- GEÇEN TUTANAK ÖZETİ

TBMM Genel Kurulu saat 15.01’de açıldı.
Adana Milletvekili Ali Halaman ve 20
milletvekilinin, Adana’nın Kozan ilçesindeki Yedigöze
Barajı’nın yapımının ve HES’lerle ilgili sorunların
(10/687),
Adana Milletvekili Ali Halaman ve 20
milletvekilinin, orman alanlarının yok olma nedenlerinin (10/688),
İstanbul Milletvekili Ali Özgündüz ve 36 milletvekilinin,
Türkiye’de yaşayan Süryanilerin sorunlarının (10/689),
Araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergeleri Genel Kurulun bilgisine
sunuldu; önergelerin gündemdeki yerlerini alacağı ve görüşmelerinin sırası
geldiğinde yapılacağı açıklandı.
TBMM Başkanlığına, üçüncü tur oylama sonucunda Anayasa’nın 94’üncü
ve İç Tüzük’ün 10’uncu maddesinde öngörülen çoğunluğu
sağlayan Ankara Milletvekili Cemil Çiçek 299 oyla seçildi.
TBMM Başkanı Cemil Çiçek, Başkan seçilmesi dolayısıyla bir
teşekkür konuşması yaptı.
Başkan Vekilliklerine: AK PARTİ Grubundan İstanbul Milletvekili
Ayşe Nur Bahçekapılı, Kayseri Milletvekili Sadık Yakut; CHP Grubundan İzmir
Milletvekili Şükran Güldal Mumcu; MHP Grubundan İstanbul Milletvekili Meral
Akşener; 
Kâtip Üyeliklere: AK PARTİ Grubundan Bolu Milletvekili Fehmi
Küpçü, Burdur Milletvekili Bayram Özçelik, Çanakkale Milletvekili İsmail Kaşdemir, Diyarbakır Milletvekili Mine Lök Beyaz, İstanbul
Milletvekili Muhammet Bilal Macit, Tokat Milletvekili Dilek Yüksel; CHP
Grubundan Bartın Milletvekili Muhammet Rıza Yalçınkaya, Erzincan Milletvekili
Muharrem Işık;
İdare Amirliklerine: AK PARTİ Grubundan Çorum Milletvekili Salim
Uslu, Malatya Milletvekili Ömer Faruk Öz; CHP Grubundan Sivas Milletvekili
Malik Ecder Özdemir; MHP Grubundan Aydın Milletvekili
Ali Uzunırmak; BDP Grubundan Muş Milletvekili Sırrı Sakık;
Seçildiler.
Alınan karar gereğince, 3 Temmuz 2013 Çarşamba günü saat 14.00’te
toplanmak üzere 18.14’te birleşime son verildi.

 Sadık YAKUT
 Başkan
Vekili

 Muhammet
Rıza YALÇINKAYA Mine
LÖK BEYAZ
 Bartın Diyarbakır

 Kâtip Üye Kâtip
Üye

II.- GELEN KÂĞITLAR
  No: 189
3 Temmuz 2013 Çarşamba
Tasarılar
1.- 1974,
Yolcuların ve Bagajlarının Deniz Yolu ile Taşınmasına İlişkin Atina
Sözleşmesine Ait 2002 Protokolünün Onaylanmasının Uygun Bulunduğuna Dair Kanun
Tasarısı (1/797) (Bayındırlık, İmar, Ulaştırma ve Turizm ile Dışişleri
Komisyonlarına) (Başkanlığa geliş tarihi: 27.06.2013)
2.- 2012 Yılı
Merkezi Yönetim Kesin Hesap Kanunu Tasarısı (1/798) (Plan ve Bütçe Komisyonuna)
(Başkanlığa geliş tarihi: 27.06.2013)
3.- Türkiye
Cumhuriyeti Hükümeti ile Cibuti Cumhuriyeti Hükümeti Arasında Enerji Alanında
İşbirliğine İlişkin Mutabakat Zaptının Onaylanmasının Uygun Bulunduğuna Dair
Kanun Tasarısı (1/799) (Sanayi, Ticaret, Enerji, Tabii Kaynaklar, Bilgi ve
Teknoloji ile Dışişleri Komisyonlarına) (Başkanlığa geliş tarihi: 28.06.2013)
Teklifler
1.- İzmir
Milletvekili Rahmi Aşkın Türeli'nin; Sosyal
Sigortalar ve Genel Sağlık Sigortası Kanununda Değişiklik Yapılması Hakkında
Kanun Teklifi (2/1677) (Sağlık, Aile, Çalışma ve Sosyal İşler; İçişleri ile
Plan ve Bütçe Komisyonlarına) (Başkanlığa geliş tarihi: 25.06.2013)
2.- İstanbul
Milletvekili Erdoğan Toprak'ın; Vergi Usul Kanununda Değişiklik Yapılması
Hakkında Kanun Teklifi (2/1678) (Plan ve Bütçe Komisyonuna) (Başkanlığa geliş
tarihi: 26.06.2013)
3.- Çanakkale
Milletvekili Ali Sarıbaş ve İzmir Milletvekili Rahmi Aşkın Türeli'nin;
4/11/1981 Tarih ve 2547 Sayılı Yükseköğretim Kanunu ile 19/11/1992 Tarih ve
3843 Sayılı Yükseköğretim Kurumlarında İkili Öğretim Yapılması, 2547 Sayılı
Yükseköğretim Kanununun Bazı Maddelerinin Değiştirilmesi ve Bu Kanuna Bir Ek
Madde Eklenmesi Hakkında Değişiklik Yapılmasına Dair Kanun Teklifi (2/1679)
(Milli Eğitim, Kültür, Gençlik ve Spor ile Plan ve Bütçe Komisyonlarına)
(Başkanlığa geliş tarihi: 27.06.2013)
4.- İstanbul
Milletvekili Celal Dinçer'in; Sosyal Sigortalar ve Genel Sağlık Sigortası
Kanununda Değişiklik Yapılmasına Dair Kanun Teklifi (2/1680) (Sağlık, Aile,
Çalışma ve Sosyal İşler ile Plan ve Bütçe Komisyonlarına) (Başkanlığa geliş
tarihi: 27.06.2013)
5.- İstanbul
Milletvekili Mustafa Sezgin Tanrıkulu'nun; Toplantı ve Gösteri Yürüyüşleri
Kanunu Teklifi (2/1681) (Adalet; İnsan Haklarını İnceleme ile İçişleri
Komisyonlarına) (Başkanlığa geliş tarihi: 27.06.2013)
Tezkere
1.- Birleşmiş
Milletler Geçici Görev Gücü Bünyesinde Türk Silahlı Kuvvetlerinin 5 Eylül 2013
Tarihinden İtibaren Bir Yıl Daha UNIFIL Harekatına İştirak Etmesi Hususunda
Anayasanın 92 nci Maddesi Uyarınca Hükümete İzin
Verilmesine Dair Başbakanlık Tezkeresi (3/1241) (Başkanlığa geliş tarihi:
03.07.2013)
Rapor
1.- Sözleşmeli
Erbaş ve Er Kanunu ile Bazı Kanunlarda Değişiklik Yapılmasına Dair Kanun
Tasarısı ve Cumhuriyet Halk Partisi Grup Başkanvekili Yalova Milletvekili
Muharrem İnce’nin; Türk Silahlı Kuvvetleri İç Hizmet Kanununda Değişiklik
Yapılmasına İlişkin Kanun Teklifi ile Milli Savunma Komisyonu Raporu (1/795,
2/64) (S. Sayısı: 479) (Dağıtma tarihi: 03.07.2013) (GÜNDEME)
Meclis Araştırması Önergeleri
1.- BDP Grubu
adına Grup Başkanvekili Şırnak Milletvekili Hasip
Kaplan'ın, Suriyeli sığınmacıların sorunlarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/690) (Başkanlığa geliş tarihi: 28.03.2012)
2.- İzmir
Milletvekili Hülya Güven ve 30 Milletvekilinin, Alevi vatandaşlarının evlerinin
işaretlenmesi olaylarının araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergesi
(10/691) (Başkanlığa geliş tarihi: 29.03.2012)
3.- İstanbul
Milletvekili İhsan Özkes ve 20 Milletvekilinin, hac
ve umre organizasyonlarında haksız rekabetin önlenmesi ve kalitenin artırılması
için alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/692) (Başkanlığa geliş tarihi: 29.03.2012)
Süresi İçinde Cevaplanmayan Yazılı Soru Önergeleri
1.- Kırklareli
Milletvekili Turgut Dibek’in, iletişimin tespitine
yönelik mahkeme kararı sayısına ve yasa dışı dinlemelere ilişkin Başbakandan
yazılı soru önergesi (7/21770)
2.- Kütahya
Milletvekili Alim Işık’ın, Bakanlığın bilişim altyapısına ve PARDUS işletim
sistemi ile yerli yazılımların kullanımına ilişkin Adalet Bakanından yazılı
soru önergesi (7/21856) 
3.- Ankara
Milletvekili Özcan Yeniçeri’nin, cezaevlerinde
bulunan, tutuksuz yargılanan ve tutuklu yargılanıp suçsuz bulunan öğrencilere
ilişkin Adalet Bakanından yazılı soru önergesi (7/21857) 
4.- Ankara
Milletvekili Özcan Yeniçeri’nin, 2002-2013 yılları
arasında çocuk dilendirdiği tespit edilip ceza alan kişilere ilişkin Adalet
Bakanından yazılı soru önergesi (7/21858) 
5.- Ankara
Milletvekili Özcan Yeniçeri’nin, 2002-2013 yılları
arasında akrabalar arası işlenen suçlardan dolayı ceza alan kişilere ilişkin
Adalet Bakanından yazılı soru önergesi (7/21859) 
6.- Ankara
Milletvekili Özcan Yeniçeri’nin, 2002-2013 yılları
arasında rögar kapağı hırsızlığı nedeniyle ceza alan kişilere ilişkin Adalet
Bakanından yazılı soru önergesi (7/21860) 
7.- Ankara
Milletvekili Özcan Yeniçeri’nin, 2002-2013 yılları
arasında sahte diploma satın alan ve sahte diploma düzenleyen kişiler
hakkındaki adli işlemlere ilişkin Adalet Bakanından yazılı soru önergesi
(7/21861) 
8.- Ankara
Milletvekili Özcan Yeniçeri’nin, 2008-2013 yılları
arasında toplum üzerinde korku ve panik oluşturarak çıkar sağladıkları
gerekçesiyle tutuklanarak ceza alan kişilere ilişkin Adalet Bakanından yazılı
soru önergesi (7/21862) 
9.- Ankara
Milletvekili Özcan Yeniçeri’nin, adliye önlerinde ve
mahkemelerde yaşanan olaylara ilişkin Adalet Bakanından yazılı soru önergesi
(7/21863) 
10.- Ankara
Milletvekili Özcan Yeniçeri’nin, 2002-2013 yılları
arasındaki kan davası vakalarına ilişkin Adalet Bakanından yazılı soru önergesi
(7/21864) 
11.- Ankara
Milletvekili Özcan Yeniçeri’nin, 2002-2013 yılları
arasında ibadethanelerde hırsızlık yaptığı gerekçesiyle hakkında işlem yapılan
kişilere ilişkin Adalet Bakanından yazılı soru önergesi (7/21865) 
12.- Balıkesir Milletvekili
Haluk Ahmet Gümüş’ün, Balıkesir’de bir bor işletmesinde çalışan taşeron
işçilerin yaşadığı iddia edilen sorunlara ilişkin Adalet Bakanından yazılı soru
önergesi (7/21866) 
13.- İstanbul
Milletvekili Mustafa Sezgin Tanrıkulu’nun, zabıt katipliği sınavlarına ilişkin
Adalet Bakanından yazılı soru önergesi (7/21867) 
14.- Iğdır
Milletvekili Pervin Buldan’ın, Şırnak’ta nöbetçi savcının bir cenazenin
otopsisini keyfi olarak geciktirdiği iddiasına ilişkin Adalet Bakanından yazılı
soru önergesi (7/21868) 
15.- Diyarbakır
Milletvekili Altan Tan’ın, Diyarbakır’da bir vatandaşın ölümüyle sonuçlanan
patlamaya ilişkin Adalet Bakanından yazılı soru önergesi (7/21869) 
16.- Diyarbakır
Milletvekili Nursel Aydoğan’ın, Gebze ve Alanya cezaevlerinde hükümlülerin çeşitli
keyfi uygulamalara maruz bırakıldıkları iddiasına ilişkin Adalet Bakanından
yazılı soru önergesi (7/21870) 
17.- Iğdır
Milletvekili Pervin Buldan’ın, İzmir Aliağa Şakran
Cezaevinde yaşandığı iddia edilen hak ihlalleri ile aynı cezaevindeki açlık
grevine ilişkin Adalet Bakanından yazılı soru önergesi (7/21871) 
18.- Bursa
Milletvekili İsmet Büyükataman’ın, Bursa’da Bakanlığa bağlı kurum ve
kuruluşlarda yapılan denetimlere ilişkin Adalet Bakanından yazılı soru önergesi
(7/21872) 
19.- Ankara
Milletvekili Özcan Yeniçeri’nin, Bakanlığa yönelik
siber saldırılara ve alınan önlemlere ilişkin Adalet Bakanından yazılı soru
önergesi (7/21873) 
20.- Ankara
Milletvekili Özcan Yeniçeri’nin, 2008-2013 yılları
arasında kamu kurumlarına karşı yapılan siber saldırılar nedeniyle yargılanan
kişilere ilişkin Adalet Bakanından yazılı soru önergesi (7/21874) 
21.- Yalova
Milletvekili Muharrem İnce’nin, Başbakanın 1989 yerel seçimlerinin ardından
söylediği iddia edilen sözler nedeniyle açılan dava ile ilgili çeşitli konulara
ilişkin Adalet Bakanından yazılı soru önergesi (7/21875)
22.- Bingöl
Milletvekili İdris Baluken’in, cezaevlerinde
yaşandığı iddia edilen hak ihlallerine ilişkin Adalet Bakanından yazılı soru
önergesi (7/21876) 
23.- Malatya
Milletvekili Veli Ağbaba’nın, tutuklu ve hükümlü
gazeteci sayılarına ilişkin Adalet Bakanından yazılı soru önergesi (7/21877) 
24.- Van
Milletvekili Nazmi Gür’ün, cezaevlerindeki intihar olaylarına ilişkin Adalet
Bakanından yazılı soru önergesi (7/21878) 
25.- Tunceli
Milletvekili Hüseyin Aygün’ün, cezaevlerinde tutuklu ve hükümlü bulunanlarla
ilgili çeşitli verilere ilişkin Adalet Bakanından yazılı soru önergesi
(7/21879)
26.- Ankara
Milletvekili Özcan Yeniçeri’nin, Bakanlığa yönelik
siber saldırılara ve alınan önlemlere ilişkin Gençlik ve Spor Bakanından yazılı
soru önergesi (7/21964)

3 Temmuz 2013 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ (Diyarbakır), Muhammet Rıza
YALÇINKAYA (Bartın)
BAŞKAN – Türkiye
Büyük Millet Meclisinin 129’uncu Birleşimini açıyorum.
Toplantı yeter
sayısı vardır.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Emekliler Haftası münasebetiyle söz isteyen Şanlıurfa Milletvekili Zeynep
Karahan Uslu’ya aittir.
Buyurun Sayın
Karahan Uslu. (AK PARTİ sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Şanlıurfa Milletvekili Zeynep Karahan Uslu’nun,
Emekliler Haftası’na ilişkin gündem dışı konuşması
ZEYNEP KARAHAN
USLU (Şanlıurfa) – Sayın Başkan, değerli milletvekilleri; siyaset kurumunun
varlık sebebinin, ortak geleceğimizi tüm toplum kesimlerinin talep ve
beklentilerini gözeterek kurgulamak ve hayat kalitesini geliştirmek olduğu açık
bir gerçektir. Bu bağlamda, ülkenin gelişmesi için aktif iş gücü olarak katkı
sunmuş emeklilerimize de sosyal devlet ilkesinin bir gereği olarak mümkün olan
en geniş imkânları sağlamak önemli bir hedeftir. Bu hedefi gerçekleştirmek
adına ülkemizin aldığı mesafeyi Emekliler Haftası vesilesiyle ifade etmek için
söz almış bulunuyorum.
Şu anda
Türkiye’de 10,4 milyon emeklimiz olup, çalışma yaşamları boyunca ülkemizin
gelişmesine büyük katkı sağlamış olan emeklilerimizi işbaşına geldiğimiz 2002
yılından itibaren öncelikli bir grup olarak gördük ve onlara katkı sağlamayı
bir hedef olarak ortaya koyduk. Bu bağlamda, AK PARTİ hükûmetleri boyunca
emekli maaşlarına enflasyonun üstünde artış verilerek önemli iyileşmeler
sağlanmış ve ülkemizin yakaladığı refah düzeyi emeklilerimize yansıtılmış ve
yansıtılmaya devam edilmektedir. 2009’dan beri küresel mali krizin yaşandığı
bazı ülkelerin sosyal güvenlik sistemlerinde geriye gidişler yaşanır, sosyal
yardımlarda kesintilere gidilir ve aynı zamanda, emekli aylıkları sabitlenirken
kendi ülkemize dönüp baktığımızda, biz, yıllardır beklediğimiz intibak yasamızı
çıkarmış, 8 Mart 2012 tarihinde Resmî Gazete’de
yayımlanmasını müteakip 2000 yılından önce 2,7 milyon kişiye bağlanan aylıklar
yeniden hesaplanmıştır. Bu çerçevede, pek çok kategoride önemli iyileşmeler,
hatta bazı maaşlarda 342 Türk lirasına varan iyileşmeler sağlanmıştır.
Artan refah
seviyemize paralel artışlarla 2002 öncesindeki yüksek enflasyon karşısında
satın alma gücü düşen emeklilerimizin yaşam standartları işbaşına geldiğimiz
günden itibaren süreklilik ilkesiyle iyileştirilmiştir. 2003 yılından önce
sadece enflasyon oranlarına göre aylıkları artırılan ve reel olarak bir artış
alamayan emeklilerimize enflasyonun çok üzerinde artış sağlanmıştır. 2002’den
2013’e bir mukayese yaparsak emekli sandığı emeklisine yüzde 197, SSK işçi
emeklisine yüzde 258, SSK tarım emeklisine yüzde 284, BAĞ-KUR esnafı emeklisine
yüzde 402, BAĞ-KUR tarım emeklisine ise yüzde 748 artış sağlanarak son on bir
yılın toplamında yüzde 45,2 olan enflasyon artışının üzerinde kalındığı açık
bir gerçektir.
Ve bugün
itibarıyla, emeklilerimiz, satın alma gücü paritesine göre Bulgaristan,
Danimarka, Estonya, Letonya, Çek Cumhuriyeti, Malta, Macaristan, Slovenya,
Polonya, İrlanda, Fransa ve Yunanistan gibi, aralarında Avrupa Birliği
ülkelerinin de olduğu ülkelerden daha üst düzey bir konuma gelmiştir.
Emeklilerimize yapılan ödemelerin gayrisafi yurt içi hasılaya oranı 2002
yılında 4,8 iken, bu rakam 2012’de 7,7’ye yükselmiş, emekli aylığı ödemelerinin
merkezî bütçe içindeki oranı 2002’de yüzde 14 iken, 2012’de bu oran yüzde
30’dur.
Keza, kadın
çalışanların emeklilik ve sosyal hayat dengesi gözetilmiş, sosyal güvenlik
reformu çerçevesinde doğumdan önce hizmet akdine tabi çalışması nedeniyle
sigortalılığı bulunan kadın sigortalıların doğum nedeniyle çalışamadıkları
sürelerin en çok 2 doğum için ve ikişer yıldan toplam dört yıllık sürelerini
borçlanarak tamamlamalarına ve daha erken emekli olmalarına imkân sağlanmıştır.
Engelli çocukları
olan annelerimizin de yanında olarak omuzlarındaki yükü hafifletmek adına,
evlatlarına daha fazla vakit ayırmalarını sağlamak için erken emeklilik imkânı
tanınmış olup, kısaca muhalefet yapmak adına her türlü doğruyu perdeleyerek
gerçek dışı tablolarla topluma yansıtılan olumsuzluk pompalamalarına rağmen
“Halep oradaysa arşın burada.” diyebileceğimiz bir durum ortadadır.
Ülkelerin
emeklilik sistemleri, kendi ülkelerinde emeklilerine ne kadar çok hak
verdikleriyle ölçümlenir. Bu aşamada da OECD verileri çerçevesinde net ikame
oranlarına göre emeklilerimiz Amerika, Fransa, Almanya ve Japonya gibi ülkeleri
geride bırakarak OECD ülkeleri arasında 4’üncü sırada yer almaktadır çünkü
artık Türkiye’de sözde değil özde sosyal devlet anlayışını sahiplenen bir
devlet vardır.
Ülkesinin
yarınlarını kurmak adına emek harcamış emeklilerimize son on yılda yapılmış
olan tüm bu iyileştirmeleri yeterli görmüyor ve daha iyisini sağlamak adına
gayretlerimize devam edeceğimizi belirtiyor ve bu vesileyle tüm emeklilerimizin
Emekliler Günü’nü kutlayarak saygılar sunuyorum. (AK PARTİ sıralarından
alkışlar)
BAŞKAN – Teşekkür
ediyorum.
Gündem dışı
ikinci söz, hukuk devletinde protesto hakkı konusunda söz isteyen Mersin
Milletvekili Ali Rıza Öztürk’e aittir.
Buyurun. (CHP
sıralarından alkışlar)
2.- Mersin Milletvekili Ali Rıza Öztürk’ün, hukuk
devletinde protesto hakkına ilişkin gündem dışı konuşması
ALİ RIZA ÖZTÜRK
(Mersin) – Sayın Başkan, değerli milletvekilleri; hukuk devletinde protesto
hakkıyla ilgili gündem dışı söz aldım. Hepinizi saygıyla selamlıyorum.
2013 yılının
Haziran ayının genel bir özetini çıkardığımızda, hukuk yerine siyaset, müzakere
yerine çatışma, uzlaşmacı dil yerine ayrıştırıcı bir dil egemen oldu, âdeta
hukuksuz bir devlet süreci yaşadık. Oysa hukuka saygı gösterilmiş olsaydı,
hukuk dili kullanılmış olsaydı, can kayıpları, binlerce yaralanma, milyonlarca
gönül kırıklığı, ağır maddi zararlar olmazdı.
Değerli
milletvekilleri, Anayasa’mızın 34’üncü maddesi toplantı ve gösteri yürüyüşleri
düzenlemeyi bir hak olarak öngörmüştür, hak olarak tanımıştır. Demokrasinin en
temel kavramı arasında yer alan toplantı ve gösteri yürüyüşlerini düzenleme
hakkı Gezi Parkı olaylarından sonra tartışma konusu hâline geldi. Herkes bu
konuyu hukuku bir kenara bırakarak kendi cephesinden değerlendirmeye başladı.
Sayın Başbakan bu gösterileri bir bütün olarak yasa dışı ilan etti. Başbakan
“Bu ülkede, yürütme, gösteri ve yürüyüşler için nereye müsaade ederse oraya
gider, orada yaparsın. Müracaatını yaparsın, gösteri yeri bellidir.” demek
suretiyle gösteriler için önceden Başbakandan başvuru yapılmasını ve
kendisinden izin alınmasını şart gördüğünü açıkladı.
Değerli
arkadaşlarım, Başbakan bu toplantı ve gösteri yürüyüşü özgürlüğünü bu şekilde
sınırlayınca, bu şekilde tanımlayınca bu çizdiği sınırların dışında kalan her
gösteriye yapılacak polis müdahalesine de meşruluk tanımış oluyor. Oysa,
Anayasa’nın 34’üncü maddesi, herkesin önceden izin almadan silahsız ve
saldırısız toplantı ve gösteri yürüyüşü düzenleme hakkını düzenliyor.
Anayasa’nın 34’üncü maddesi Avrupa İnsan Hakları Sözleşmesi’nin 11’inci
maddesiyle örtüşüyor. Yine, Avrupa İnsan Hakları Mahkemesinin içtihatlarına
baktığımızda, güzergâh tayin yetkisini öngören 2911 sayılı Yasa’nın ilgili
hükmünün dahi Anayasa’ya ve Avrupa İnsan Hakları Mahkemesinin içtihatlarına,
uluslararası sözleşmelere aykırı olduğu çok açık. Burada -yine AKP’nin açtığı
yoldan- şöyle bir tanımlamaya gidersek: 2004 yılında Anayasa’nın 90’ıncı
maddesi değiştirildi ve ulusal hukukla uluslararası hukuk çatıştığı takdirde
uluslararası sözleşmelerin öngörüleceği açıklandı.
Değerli
milletvekilleri, bu konuyla ilgili tartışma ve yanlış sorular şunlardır:
Kullanılan şiddet orantılı mı, orantısız mı? Bu soruyu sormadan önce, şiddet
kullanma gereği var mıdır, yok mudur, bunun yanıtlanması gerekiyor. Şiddet
kullanmak gerekli ise gösterideki taşkınlıkları önlemek için kullanılan araçlar
amaca elverişli midir, değil midir, bunun yanıtlanması lazım. Eğer şiddet
kullanmak gerekli ise ve amaca uygun ise o takdirde üçüncü aşamada kullanılan
şiddet, güç, orantılı mı, orantısız mı tartışmasına yanıt vermek lazım.
Şimdi, bu Gezi
Parkı olayında toplanan İstanbullular, kentli olma hakkını, çevre hakkının
gereği olarak tarihsel, kültürel ve doğal mekânlarına sahip çıktılar. Bu
haklar, Anayasa ve uluslararası sözleşmelerle güvence altına alınmıştır. Bu
özgürlüklere müdahale ancak gerekli olduğu zaman ve elverişli bir araçla
yapılırsa ancak o zaman ölçülü mü, ölçüsüz mü tartışılabilir. Yine, izinli mi,
izinsiz mi konusu hem Anayasa’nın 34’üncü maddesine hem de Avrupa İnsan Hakları
Sözleşmesi’nin 11’inci maddesine baktığımız zaman toplantı ve gösteri yürüyüşü
düzenleme hakkı için bir izin şartı yoktur. Kaldı ki izinsiz bir toplantı ve
yürüyüş şiddeti meşru kılmaz. Avrupa İnsan Hakları Mahkemesi, şiddet
kullanımını sıkı şekilde denetlemekte olup Türkiye aleyhine pek çok kararlar
vermiştir.
Aslında, Sayın
Başbakanın kendi ağzıyla söylediği bir cümleyle konuşmamı bitirmek istiyorum.
Sayın Başbakan diyor ki: “Halkını katleden bir lider meşruiyetini kaybeder.”
Yine, Sayın Başbakan diyor ki: “Halka rağmen iktidarda kalamazsınız.” Bunlar,
Başbakan Recep Tayyip Erdoğan’ın sözleridir. Keşke Sayın Başbakan, bu sözlerini
bu olaylarda da dikkate alsaydı, düşünseydi.
Hepinizi saygıyla
selamlıyorum. (CHP sıralarından alkışlar)
BAŞKAN – Teşekkür
ediyorum.
Gündem dışı
üçüncü söz, şehit yakınları ve gazilerin sorunları ile ilgili söz isteyen Konya
Milletvekili Mustafa Kalaycı’ya aittir. (MHP sıralarından alkışlar)
3.- Konya Milletvekili Mustafa Kalaycı’nın, şehit
yakınlarının ve gazilerin sorunlarına ilişkin gündem dışı konuşması
MUSTAFA KALAYCI
(Konya) – Sayın Başkan, değerli milletvekilleri; şehit aileleri ve
gazilerimizin sorunları hakkında gündem dışı söz aldım. Bu vesileyle hepinizi
saygılarımla selamlıyorum.
Şehit aileleriyle
gaziler ve malullerimizin birçok sorunları bulunmaktadır. Onlara pozitif
ayrımcılık getirileceği, geniş imkânlar sunulacağı sözleri verilmesine karşın
yerine getirilmemiştir. Geçen yıl temmuz ayında torba kanunla yapılan
düzenlemelerin kapsamı çok sınırlı tutulmuştur. Torba kanuna alınmayan diğer
konuların ekim ayında komisyonda değerlendirileceği sözü verilmiş ancak bugüne
kadar hiçbir gelişme olmamıştır. Ayrıca, torba kanunla şehit yakınlarına ikinci
iş hakkı tanınmakla birlikte bu hakkın kullanımına dair sorunlar yaşanmaktadır.
Sayın Başkan,
partilerimizin değerli grup başkan vekilleri, değerli milletvekilleri; gelin,
hep beraber bir yiğitlik yapalım, şehitlerimizin bizlere emaneti olan
ailelerinin, gazilerimiz ve malullerimizin bu sorunlarına çözüm getirelim.
Gelin, bugün görüşmeye başlayacağımız torba kanunda gerekli düzenlemeleri
yapalım. Milliyetçi Hareket Partisi olarak yapılacak düzenlemelere katkı
vermeye biz hazırız. Bugün görüşeceğimiz torba kanuna, şehit anne ve babasına
ayrı ayrı asgari ücret tutarında aylık bağlanması, şehit çocuklarının hepsine
iş hakkı verilmesi, ek ödemelerin iyileştirilmesi ve kapsamının genişletilmesi,
maluliyet zam oranlarının artırılması, Kore ve Kıbrıs gazilerimize ödenen şeref
aylığının hiçbir şarta bağlı olmaksızın eşit ve tam olarak ödenmesi, devlet
övünç madalyası verilenlere şeref aylığı bağlanması, kamu görevlileri ile
emniyet ve ordu vazife şehit ve malullerinin tüm haklardan yararlandırılması,
tüm harp ve vazife malullerine istihdam hakkı, faizsiz konut kredisi ve
ücretsiz seyahat hakkı verilmesi, harp ve vazife malullerine 3.600 prim
gününden yaşlılık aylığı bağlanması, harp ve vazife malullerinin kullandıkları ortez, protez, gereç ve tıbbi malzemelerin hiçbir kısıtlama
olmaksızın karşılanması, şehit ve gazi çocukları için vakıf üniversitelerinde
de kontenjan ayrılması ve burs verilmesi gibi belli başlı hususların konulması
mümkündür. Bunlar öyle uzun çalıştırmayı gerektirmez.
Sayın Başbakan 12
Şubat 2013 tarihinde yaptığı grup konuşmasında, ücretsiz seyahat hakkının
kapsamının genişletileceği, şehit yakınları ve gazilerimizle 65 yaşın
üzerindeki yaşlılarımız ve engellilerimizin bu haklardan yararlanacağı sözünü
vermiştir. 16 Nisan 2013 tarihlerinde yaptığı grup konuşmasında da kamu
görevlileriyle emniyet ve ordu mensubu vazife şehidi yakınları ve malullerine,
terör eylemlerinde hayatını kaybedenlerin yakınlarıyla malullere, vazife ve
harp malullüğü kapsamında olup istihdam hakkı bulunmayanlara istihdam hakkı
tanınması, tüm vazife malullerine sanal intibak suretiyle maaş artış imkânı, ek
ödeme ve eğitim öğretim yardımının sağlanması, ihtiyaç sahibi olan ailelere
çocuğu askerde olduğu süre boyunca annenin ya da evliyse eşinin hesabına ayda
250 lira ödeme yapılması, 65 yaşını aşmış muhtaç vatandaşlarımıza ve muhtaç
engellilerimize yönelik maaş uygulamasının kapsamının genişletilmesi
konularında müjdeler vermiştir.
Ancak, ilk
konuşmasından bu yana beş ay, son konuşmasından bu yana üç ay geçmesine karşın,
bizzat Başbakan tarafından “…yapıyoruz.”, “…başlatıyoruz.”, “…hayırlı olmasını
diliyorum.” şeklinde verilen bu sözler hâlâ yerine getirilmemiştir. Bu süre
zarfında bu vatandaşlarımızdan bazıları vefat etmiş, bazıları askerliğini
tamamlamıştır. Bir başbakanın sözleri böyle geciktirilmemeli, ucuz hâle
getirilmemelidir.
Bu arada, Hükûmet
tarafından geçen hafta Meclise sevk edilen 102 maddelik tasarının bazı
maddeleri bu konuları kapsamaktadır. Dikkatinizi çekiyorum, tasarı Bakanlar
Kurulunca 6 Mayıs 2013 tarihinde kabul edilmiş. Bu tasarı neden elli iki gün
boyunca gönderilmemiş ve Meclisin tatile girmesine bir hafta kala sevk
edilmiştir? Hükûmet, bu düzenlemenin bu yasama yılında çıkmasını istemiyor mu?
Bu, samimiyetsizliktir, ciddiyetsizliktir. Hükûmete diyorum ki: Artık
insanımızı oyalamayı, kandırmayı bırakın, sözünüzü tutun.
Sayın Başkan,
partilerimizin değerli grup başkan vekilleri, değerli milletvekilleri; çağrımı
tekrarlıyorum: Nasıl olsa torba kanunun görüşmeleri birkaç gün sürecek. Gelin,
parti gruplarının belirleyeceği milletvekilleri olarak yan odaya geçelim;
Hükûmetin gönderdiği 102 maddelik torba kanun tasarısında yer alan şehit
aileleri, gazilerimiz, malullerimiz, yaşlılarımız ve engellilerimizle ilgili
maddeleri ayıklayıp, görüştüğümüz torba kanuna önergelerle dâhil edelim.
(Mikrofon
otomatik cihaz tarafından kapatıldı)
MUSTAFA KALAYCI
(Devamla) – Otuz civarında madde var. İlgili derneklerimizin bir iki madde
ilavesi ve bir iki maddede değişiklik talebi var; mutabık kalırsak bunları da
dâhil edelim.
Teşekkür
ediyorum. (MHP sıralarından alkışlar)
BAŞKAN – Teşekkür
ediyorum.
Gündeme
geçiyoruz.
Başkanlığın Genel
Kurula sunuşları vardır.
Meclis
araştırması açılmasına ilişkin üç önerge vardır, okutuyorum:
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- BDP Grup Başkan Vekili Şırnak Milletvekili Hasip Kaplan’ın, Suriye’den gelen sığınmacıların
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/690)
Türkiye Büyük
Millet Meclisi Başkanlığına
Suriye'de yaşanan
iç çatışmalar nedeniyle ülkemize gelen sığınmacıların sorunları hakkında
kapsamlı incelemeler yapılması gerekmektedir. Kurulan kamplardaki yaşamla
ilgili kamuoyunun detaylı bilgilendirilmesi, yaşam koşullarının incelenmesi
tarafımızca önemlidir. Bu nedenle kamplardaki yaşam koşullarının tespiti, hak
ihlallerinin belirlenmesi ve kamuoyuna güvenli bilgi aktarılması amacıyla,
Anayasa'nın 98’inci ve İç Tüzük’ün 104’üncü ve
105’inci maddeleri gereğince Meclis Araştırması açılmasını saygılarımla arz
ederim.
 Hasip Kaplan
 Şırnak
 BDP
Grup Başkan Vekili
Gerekçe:
15 Mart 2011’den bu yana Suriye'de devam eden olaylar nedeniyle
çok ciddi ihlaller olduğu yönünde iddialar vardır. Kamplar şu an kamuoyuna
kapalı olması nedeniyle bu iddialar araştırılamamaktadır. Kamplardaki yaşamı ve
insan hakları ihlallerini araştırmak isteyen insan hakları örgütlerine izin
verilmemektedir. Bu nedenle de kamplarda yaşanmış, yaşanan ya da yaşanacak hak
ihlallerine karşı herhangi bir araştırma yapılmamaktadır. Kamuoyunda yer alan
sığınmacıların satıldığına dair bilgiler, yine Suriye istihbaratının kamplarda
faaliyet yürüttüğüne dair iddialar kamplardaki koşulların incelenmesini acilen
gerekli kılmaktadır.
Türkiye'ye sığınan Suriye vatandaşlarının ulusal ve uluslararası
hukuka aykırı bir şekilde, Türkiye yetkilileri tarafından zorla sınır dışı
edildiğine dair iddialar vardır. Serbast Mahmoud'un bu minvalde Suriye'ye iade edildiği bu iddialar
arasındadır. Yine, Hüseyin Mustafa Harmuş'un
Suriye'ye zorla iade edildiği Adana Cumhuriyet Başsavcılığı tarafından yapılan
soruşturma neticesinde anlaşılmıştır. Bu iddialar doğrultusunda kamplarda
araştırma yapmak isteyen sivil toplum örgütleri (Mülteci Hakları Koordinasyonu vb) bu taleplerini Başbakana, Cumhurbaşkanına, İçişleri ve
Dışişleri Bakanlıklarına iletmişlerdir ama sivil toplum ve insan hakları
örgütlerinin bu talepleri reddedilmiştir. Bu örgütlerin Hatay'daki kamplarda
yaşayan Suriye vatandaşlarının yaşam koşulları üzerinde araştırma yapmaları
engellenmiştir.
Suriye ordusundan kaçıp Özgür Suriye Ordusuna katılanlar için
Hatay'da ayrı bir kamp bulunmaktadır. Bu kampta yaşamın nasıl olduğuna dair
hiçbir bilgi yoktur. Özgür Suriye Ordusu elemanlarının bu kampta askeri eğitim
aldığı ve bu kampın Özgür Suriye Ordusunun karargâhı olarak kullanıldığı
kamuoyu tarafından düşünülmektedir. Suriye'deki çatışmalardan sonra Suriye
ulusal haber ajansı SANA'nın yayınladığı videolarda,
Türkiye menşeli silahların ve mühimmatların çatışmalarda kullanıldığı
gösterilmektedir. Bu bağlamda da Türkiye'nin Özgür Suriye ordusuna silah ve
mühimmat yardımında bulunduğu iddialar arasındadır.
Türkiye, doğu ülkelerinden gelen insanları, mülteci statüsünde
kabul etmemektedir. Bunun yanında onlara sığınmacı statüsü tanımaktadır.
Suriye'den gelen Suriye vatandaşları da sığınmacı konumundadır. Gelen
sığınmacılar, başka ülkelere geçene kadar, Türkiye sınırlarında
kalabilmektedirler. Tarafımıza ulaşan bazı mülteciler, Avrupa'da ve
İskandinavya'da bulunan akrabalarının kendilerine davet göndermelerine rağmen,
Türkiye Hükûmetinin kendilerinin sınır dışına çıkmalarına izin vermediklerini
beyan etmektedirler. Bu, Türkiye'nin kabul ettiği sığınmacı statüsüne aykırı
bir durumdur. Yine gelen sığınmacılar, Hatay'da ekonomik faaliyetlerde
bulunarak sosyoekonomik yapıda değişiklik yapmaktadırlar. Türkiye'nin
mülteciler ve sığınmacılarla ilgili mevcut uygulamaları, sığınmacıların ve
yerleşik halkın oluşabilecek sorunlarını çözemeyecek niteliktedir.
Tüm bu iddiaların, sınır bölgelerinde kamplarda yaşanan hayatın
araştırılması ve kamplardaki hak ihlallerinin tespit edilmesi tarafımızca
elzemdir. Sığınmacıların güvenli bir ortamda yaşamaları için gerekli
tedbirlerin alınması, bunun da güvenilir kaynaklar eliyle tespiti ve
uygulanması önemlidir.
2.- İzmir Milletvekili Hülya Güven
ve 30 milletvekilinin, Alevi vatandaşların evlerinin işaretlendiği iddialarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/691)
Türkiye Büyük Millet Meclisi Başkanlığına
16 Mart 2012 tarihli gazetelerde İzmir'in Çiğli ilçesi Harmandalı
semtinde Alevi vatandaşlarımızın yoğun olarak yaşadıkları Cumhuriyet
mahallesinde vatandaşların evlerinin kapılarına asılı dini içerikli notlar buldukları,
Yörük Ali caddesinde yaşayan vatandaşların tedirgin olarak durumu polise
bildirdikleri haberleri yer almıştır. Yine 19 Mart 2012 tarihli gazetelerde
İzmir'in Buca ilçesine bağlı Göksu mahallesinde 5 Alevi yurttaşımızın evinin
işaretlendiği ve bu durumun da vatandaşlar arasında huzursuzluk yarattığı
belirtilmiştir. Aynı tarihli gazetelerde, Gaziantep'in Şahinbey ilçesine bağlı
Ulaş, Kıbrıs ve Onur mahallelerinde ikamet eden Alevi yurttaşların yaşadığı
yaklaşık 40 sokağın başına ve evlere kırmızı renkte ve "ö" harfinin
altında çift başlı ok ile tek başlı ok işaretleri konulduğu, olayı Düztepe
Karakoluna intikal ettiren Alevi Kültür Derneği yöneticilerinin polisten
Gaziantep Su ve Kanalizasyon İdaresi (GASKİ) çalışmaları olduğu için işaretlerin
konulduğu cevabı aldıkları, bunun üzerine yöneticilerin mahalle muhtarına
giderek bilgi aldıkları, muhtarın mahallede herhangi bir GASKİ çalışması
olmadığını ifade ettiği belirtilmiştir.
İzmir'in Buca ve Gaziantep'in Şahinbey ilçelerinde derin endişe ve
tedirginlik yaratan olayların yaklaşık üç hafta öncesinde, Adıyaman'ın
Karapınar ve Yenimahalle mahallelerinde Alevi vatandaşların oturdukları evler
üzerinde benzer nitelikte işaretlemeler tespit edilmiş, ev işaretlemeleri
üzerine İçişleri Bakanı Sayın İdris Naim Şahin "Bu işaretler çocukların
boyuna göre yazılmış. Yalnızca Alevilerin değil, diğer evlerin kapılarına da bu
işaretler yapılmış." demişti.
Oysa İzmir, Gaziantep ve Adıyaman'da yaşayan Alevi vatandaşlarımız
aynı işaretlerin mahallelerinde ikamet eden diğer vatandaşların ev ve
sokaklarına yapılmadığına dikkat çekerek işaretlemelerin kendilerine 19-26
Aralık 1978 tarihlerinde meydana gelen Maraş katliamını hatırlattığını ve
kendilerinde yeni bir katliama davetiye çıkarıldığı düşüncesini pekiştirdiğini
ifade etmektedirler.
28 Mart 2012 tarihli gazetelerde yer alan haberler vatandaşların
tedirginliklerini pekiştirir niteliktedir. Adıyaman'da bazı evlerin
işaretlenmesiyle ilgili olarak 6 sivil toplum kuruluşunun açıkladığı raporda şu
hususlar yer almaktadır:
"- Tüm kardeşlik vurgularına rağmen işaretlenmiş bölgede
yaşayan Alevi halk tedirgin. Halk arasında geceleri nöbet tutulduğu belirtildi.
- Olay yerinden elde edilmiş ve emniyete teslim edilmiş kamera
görüntülerinde, faillere dair hiçbir iz bulunamaması şüphe uyandırmaktadır.
İşaretlenen evlerden birinin giriş katında bulunan İnternet kafenin her gün
kayıt yapan güvenlik kamerasının olay gecesi kapalı unutulması ayrıca şüphelere
sebep olmaktadır.
- Adıyaman'da bugüne kadar Alevi ve Sünni topluluklar arasında
ciddi bir olay kaydedilmemişken evlerin işaretlenmesi olayı, akıllara siyasi
arka planı olabilecek organize bir girişim ihtimalini getirmektedir. Böyle bir
ihtimal soruşturma kapsamında göz önünde bulundurularak, olayın failleri olarak
ortaya konacak kişilerin (çocuk ya da yetişkin) bu tarz ilişkileri de
aydınlatılmaya muhtaçtır.
- Eğer olay, mahalledeki çocukların işi ise bu tarz yanlış
anlaşılmaları ortadan kaldıracak tek çözüm, faillerin ortaya çıkarılmasıdır.
- Birlikte yaşama kültürünü bozacak etkenlerden biri olarak
görülen işaretleme olayının hedefine ulaşmaması için resmî makamların olayın iç
yüzünü aydınlatma ve failleri ortaya çıkarma sorumluluğu ortadadır."
Başbakan Sayın Recep Tayyip Erdoğan'ın Sivas davasında mahkemenin
verdiği zamanaşımı kararından sonra yaptığı "Hayırlı olsun."
açıklaması, ülkemizde bazı kesimlerin diğer bazı kesimlere karşı
cesaretlendirildiği izleniminin son olaylarla birlikte yaygın bir kanıya
dönüşmekte olduğunun göstergesidir. Bu nedenle, yukarıda sayılan olayların
sebeplerinin oluşturulacak bir komisyonda detaylı araştırılarak tüm
sorumluların ortaya çıkarılması, olaylara tehlikeli boyutlara ulaşmadan çözüm
getirilmesi, kamuoyunda ve vatandaşlar arasında oluşan kaygı ve tehdit
algılarının giderilmesi, ayrıca Hükûmet yetkililerinin ve yerel makamların
kamuoyuna yaptıkları açıklamaların komisyonda detaylı olarak incelenmesi
gerekmektedir. Bu nedenle, Anayasa’mızın 98. maddesi ve TBMM İçtüzüğü’nün 104 ve 105’inci maddeleri gereğince bir
araştırma komisyonu kurulmasını saygılarımızla arz ederiz.
1) Hülya Güven  (İzmir)
2) Doğan Şafak  (Niğde)
3) Sakine Öz  (Manisa)
4) Selahattin Karaahmetoğlu  (Giresun)
5) Haluk Eyidoğan  (İstanbul)
6) Sena Kaleli  (Bursa)
7) İlhan Demiröz  (Bursa)
8) Osman Oktay Ekşi  (İstanbul)
9) Osman Taney Korutürk  (İstanbul)
10) Fatma Nur Serter  (İstanbul)
11) Recep Gürkan  (Edirne)
12) Gürkut Acar  (Antalya)
13) Mehmet Şevki Kulkuloğlu  (Kayseri)
14) Ali İhsan Köktürk  (Zonguldak)
15) Candan Yüceer  (Tekirdağ)
16) Mehmet Ali Ediboğlu  (Hatay)
17) Binnaz Toprak  (İstanbul)
18) Kemal Ekinci  (Bursa)
19) Turhan Tayan  (Bursa)
20) Kazım Kurt  (Eskişehir)
21) Bülent Kuşoğlu  (Ankara)
22) Aytun Çıray  (İzmir)
23) Musa Çam  (İzmir)
24) İhsan Özkes  (İstanbul)
25) Hasan Ören  (Manisa)
26) Kamer Genç  (Tunceli)
27) Aytuğ Atıcı  (Mersin)
28) Ömer Süha Aldan  (Muğla)
29) Dilek Akagün Yılmaz  (Uşak)
30) Hasan Akgöl  (Hatay)
31) Namık Havutça  (Balıkesir)
3.- İstanbul Milletvekili İhsan Özkes ve 20 milletvekilinin, hac ve umre
organizasyonlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/692)
Türkiye Büyük Millet Meclisi Başkanlığına
Hac ve umre organizasyonları düzenleyen Diyanet İşleri
Başkanlığının oluşan pazarda kâr amacı güden iktisadi bir teşebbüse dönüşmesi
ve meydana gelen haksız rekabeti sonucunda daha ekonomik ve kaliteli hac ve
umre seyahati yapılmasının engellenilmesi
araştırılarak alınacak tedbirlerin belirlenmesi amacıyla Anayasa’nın 98 ve İç Tüzük’ün 104 ve 105’inci maddeleri gereğince Meclis
araştırması açılmasını arz ederiz.
1) İhsan Özkes  (İstanbul)
2) Mustafa Sezgin Tanrıkulu  (İstanbul)
3) Ali Sarıbaş  (Çanakkale)
4) Ali Serindağ  (Gaziantep)
5) Ali Haydar Öner  (Isparta)
6) Mehmet Şeker  (Gaziantep)
7) Gürkut Acar  (Antalya)
8) Celal Dinçer  (İstanbul)
9) Namık Havutça  (Balıkesir)
10) Mehmet Ali Ediboğlu  (Hatay)
11) Veli Ağbaba  (Malatya)
12) İlhan Demiröz  (Bursa)
13) Kadir Gökmen Öğüt  (İstanbul)
14) Ali Özgündüz  (İstanbul)
15) Mustafa Serdar Soydan  (Çanakkale)
16) Tanju Özcan  (Bolu)
17) Bülent Tezcan  (Aydın)
18) Osman Aydın  (Aydın)
19) Mehmet S. Kesimoğlu  (Kırklareli)
20) Recep Gürkan  (Edirne)
21) Mehmet Şevki Kulkuloğlu  (Kayseri)
Gerekçe:
Ülkemizde 2011 yılında hac ibadeti için başvuru yapanların sayısı
1 milyona yaklaşmıştır. Bu sayının 600 bin civarında olan bölümü bir önceki yıl
gidemeyenlerin yaptığı kayıt yenilemelerinden oluşmaktadır. Son yıllarda umre
ziyaretlerindeki artışla birlikte hac ve umre hizmetleri 500 milyon euroyu aşkın büyük bir pazar hâline gelmiştir.
Diyanet İşleri Başkanlığı hac ve umre organizasyonlarını
düzenleyici ve denetleyici fonksiyonunun yanında, oluşan bu büyük pazarda
faaliyet gösteren bir oyuncudur. İlgili Bakanlar Kurulu Kararıyla da hacca
yönelik organizasyonlarda yüzde 60'lık kota imtiyazına sahiptir. Bu imtiyaz
hacca yönelik organizasyonlarda Diyanet İşleri Başkanlığı lehine sonuç
doğurmaktadır. Ayrıca hacca gideceklerin sayısına ülke bazında konulan kotalar
pazarın büyüme potansiyelini sınırlamakta ve zaten sınırlı olan pazarda
imtiyazlı durumdaki Diyanet İşleri Başkanlığı lehine suni bir denge
sağlanmaktadır. Diyanet, umre hizmeti faaliyetlerinde hac hizmetlerinde olduğu
gibi bir kota imtiyazına sahip olmamasına karşın, umre hizmeti düzenleyen
acentelerle ilgili uygulamalar bakımından farklı hükümlere tabidir. Bu nedenle
umre hizmetlerinde de hem pazar oyuncusu hem de düzenleyici ve denetleyici
olarak Diyanet İşleri Başkanlığı belirleyici durumdadır.
Hac ve umre organizasyonlarına yönelik faaliyette bulunan özel
teşebbüslerin ilgili mevzuat gereği yerine getirmesi gereken yükümlülüklerden
aynı hizmetleri sunan Diyanet İşleri Başkanlığı muaf olarak faaliyet
göstermektedir. Bununla birlikte bu özel teşebbüslerin (acenteler)
denetimlerini yapmakta ve gerektiğinde idari ve mali yaptırımlar
uygulamaktadır. Diyanet İşleri Başkanlığının sunduğu hizmetlerin, denetlemekte
ve yaptırımlar uygulamakta olduğu acentelerin sunduğu hizmetlerle benzer
nitelikte olduğu düşünülürse, sektörde objektif kriterler çerçevesinde
oluşturulamayan bir organizasyondan bahsetmek mümkündür.
Rekabet Kurumunun 10.11.2011 tarihli "Hac ve Umreye Yönelik
Seyahat Hizmetleri" konulu raporunda, Diyanet İşleri Başkanlığı, Bakanlar
Kurulu Kararı ile kendisine verilen idari görevleri yerine getirirken iktisadi
faaliyette bulunmuş sayılamayacağı, bununla birlikte, hacı adaylarının hac ve
umreye götürülmesine yönelik sunulan hizmetin özel seyahat acenteleri
tarafından sunulan hizmetle benzer nitelik taşıdığı, bu seyahat acentelerine
ilgili ürün pazarında ikame/rakip olması ve fiyatların, maliyetlerin yanı sıra
az da olsa bir ihtiyat akçesi de içeren bir politika çerçevesinde belirlenmesi
itibarıyla Diyanet İşleri Başkanlığı tarafından sunulan hac ve umre seyahat
organizasyonu hizmetlerini iktisadi faaliyet olarak nitelendirmiştir. Ayrıca
Diyanet İşleri Başkanlığının hac ve umreye yönelik hizmetlerinin ekonomik
niteliği olması ve hac ve umre yapacakların ödeyecekleri ücret miktarının ve bu
hizmete ilişkin esasların Diyanet İşleri Başkanlığı bünyesinde oluşturulan
komisyon tarafından belirlenmesi itibarıyla Diyanet İşleri Başkanlığının 4054
sayılı Kanun kapsamında bir teşebbüs olarak kabul edilebileceğini tespit
etmiştir.
Yine aynı raporda Diyanet İşleri Başkanlığının pazarda hem
düzenleyici/denetleyici konumunda olması hem de önemli bir pazar payına sahip
teşebbüs olmasının yarattığı birtakım etkilerin olduğuna vurgu yapılarak
Diyanet İşleri Başkanlığına piyasayı düzenleme, rakiplerini denetleme yetkisi
verilmesinin piyasa mantığı ile çeliştiği, rekabetçi perspektiften daha
sağlıklı sonuçlar alınmasını teminen pazarda özel
teşebbüslerin faaliyetlerinin zorlaştırılması sonucunu doğuran pazar yapısının
iyileştirilmesi gerektiği belirtilmiştir.
Dolayısıyla bu karardan da anlaşılacağı üzere Diyanet İşleri
Başkanlığı hac ve umre hizmetlerinden kâr/gelir elde etmektedir. Asli görevi
topluma din hizmeti vermek olan bir kurumun bu hizmetlerinden kâr sağlama
yoluna gitmesi verdiği hizmetin mahiyetiyle örtüşmediği gibi bu hizmetlerden
faydalananların zararına sonuçlar doğurmaktadır. Diyanetin hac ve umre
pazarında hem oyuncu hem denetleyici ve hem de çeşitli imtiyazları elinde
bulundurması diğer teşebbüslerin faaliyetlerini zorlaştırmakta ve bu durum
tüketicilere sunulabilecek kazançları engellemektedir.
Diyanet İşleri Başkanlığının hac ve umre organizasyonlarının
düzenleyicisi ve denetleyicisi olmasının yanında önemli bir pazar payına sahip
olması pazarda rekabetçi bir perspektifin oluşmasına engel teşkil etmektedir.
Rekabetçi temeller üzerine oluşturulmayan bu organizasyonlar fiyatların tek
merkezli oluşturulmasına neden olmakla birlikte hac ve umre seyahati yapacak
olan vatandaşlarımızın bu seyahatlerini daha ucuza gerçekleştirmelerine imkân
vermemektedir. Rekabetçi temeller üzerine oluşturulacak ve Diyanet İşleri
Başkanlığının da uygulamaları sadece dinî yönden denetlediği bir organizasyon
yapısı, hizmet kalitesini arttıracağı gibi, hac ve umre hizmetinden
yararlananlar açısından da fiyat avantajı sağlayacaktır.
Yukarıda sunulan ve araştırma sırasında belirlenecek nedenlerle
Anayasa’nın 98’inci ve Türkiye Büyük Millet Meclisi İçtüzüğü’nün
104’üncü ve 105’inci maddeleri uyarınca "Hac ve umre organizasyonları
düzenleyen Diyanet İşleri Başkanlığının oluşan pazarda kâr amacı güden iktisadi
bir teşebbüse dönüşmesi ve meydana gelen haksız rekabeti sonucunda daha
ekonomik ve kaliteli hac ve umre seyahati yapılmasının engellenilmesi
araştırılarak alınacak tedbirlerin belirlenmesi" için Meclis araştırması
açılmasını saygılarımızla arz ederiz.
BAŞKAN – Bilgilerinize sunulmuştur. Önergeler gündemdeki yerlerini
alacak ve Meclis araştırması açılıp açılmaması konusundaki görüşmeler sırası
geldiğinde yapılacaktır.
Barış ve Demokrasi Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
Okutuyorum:
VI.- ÖNERİLER
A) Siyasi
Parti Grubu Önerileri
1.- BDP Grubunun, Grup Başkan
Vekili Iğdır Milletvekili Pervin Buldan tarafından Diyarbakır’ın Lice ilçesi
Kayacık köyünde 1 yurttaşımızın ölümüyle sonuçlanan olayların araştırılması
amacıyla 1/7/2013 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 3 Temmuz 2013 Çarşamba günkü
birleşiminde okunarak görüşmelerinin aynı tarihli birleşiminde yapılmasına
ilişkin önerisi
 03/07/2013
Türkiye Büyük Millet Meclisi Başkanlığına
Danışma Kurulu'nun 03/07/2013 Çarşamba günü (bugün) yaptığı
toplantısında, siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 Pervin
Buldan
 Iğdır
 Grup
Başkan Vekili
Öneri:
01 Temmuz 2013 tarihinde, Iğdır Milletvekili Grup Başkan Vekili
Pervin Buldan tarafından verilen (3772 sıra nolu),
"Diyarbakır'ın Lice ilçesi Kayacık köyünde bir yurttaşımızın ölümüyle
sonuçlanan olayların araştırılması" amacıyla, Türkiye Büyük Millet Meclisine
verilmiş olan Meclis araştırma önergesinin, Genel Kurulun bilgisine sunulmak
üzere bekleyen diğer önergelerin önüne alınarak, 03/07/2013 Çarşamba günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN – Barış ve Demokrasi Partisi Grubu önerisinin lehinde söz
isteyen Diyarbakır Milletvekili Altan Tan.
ALTAN TAN (Diyarbakır) – Sayın Başkan, sayın milletvekilleri;
biliyorsunuz 28 Haziran 2013 günü Diyarbakır’ın Lice ilçesinin Kayacık (Hezan) köyünde müessif bir olay meydana geldi. Uzunca bir
dönemdir kamuoyunda tartışılıyor.
Hükûmet hızla yeni kalekollar yapıyor. Bunlar
karakol değil kalekol.
SIRRI SAKIK (Muş) – Anlamı ne Altan Bey!
ALTAN TAN (Devamla) - Bununla ilgili Hezan
köylüleri, Kayacık köylüleri bir protesto eylemi düzenliyorlar ama bu protesto
eylemine karşı ateş açılıyor ve bütün tutanaklara göre, ölen şahıs da,
yaralanan 8 kişi de sırtlarından yani arkadan vuruluyorlar, 1 kişi hayatını
kaybediyor 8 kişi de yaralanıyor.
Değerli arkadaşlar, ikinci bir Roboski
vakasıyla karşı karşıyayız. Bu konuda vatandaşın protesto hakkı var mı, yok mu?
Protesto hangi ölçülerde oldu? Buna karşılık asker niye direkt hedef alarak,
ateş ederek bir mukabelede bulundu? Bu konuda bir Meclis araştırması açılsın
diye huzurlarınıza gelmiş durumdayız. Tabii ki, yine, her zaman olduğu gibi,
olay araştırılıp, failler ortaya konulup, cezalandırma işlemi yapılması
gerekirken yine, siyasi mülahazalarla, polemiklerle olayın üstü örtülmek
isteniyor.
Değerli arkadaşlar, demokratik ülkelerde demokratik eylemler de
olur, bazen istenilmeyen hadiseler de meydana gelir. Devletin görevi bunların
üstünü örtmek değil, polemik yapmak değil, gerçeği ortaya çıkarmak, bir hakem
edasıyla yargıya, hukuki, adli, idari mekanizmaya düşen bir görev varsa bunları
yerine getirmektir, bütün dünyada böyledir. Devlet peşinen taraf olmaz,
devletin taraf olduğu bir tek taraf vardır, hak ve hukuktur. Bu hak ve hukuk
ister vatandaşın olsun ister bürokratın olsun ister askerin olsun ister polisin
olsun kiminse bu hakkı ve hukuku araştırıp bulup yerden kaldırmakla
mükelleftir.
Şimdi, burada da böyle olması gerekirken ilk günden itibaren
yapılması gerekenler geri plana bırakılıp bir polemiktir, bir olayın üstünü
örtmedir aldı başını gidiyor. Ne yapılması lazım? Bir hadise oldu. Hadisenin
şekli ne? Vatandaş kalekol yapımına karşı tepki koydu
ortaya. Karakolun önünde bir eylem yaptı, orada da bir hadise meydana geldi. Ne
yapılması lazım? Doğru düzgün araştırılması lazım. Bu tepkiler nasıl başladı,
ne şekilde gelişti, nereye vardı? Buna karşılık silah niye kullanıldı, nasıl
kullanıldı, ne zaman kullanıldı, kim kullandı? Bunların araştırması yapılır,
kamuoyunun önüne vatandaş, devlet, bürokrat ayrımı yapılmadan gerçek takdim
edilir. Her zamanki gibi yine suçu ve suçluyu örtme, kollama ve delilleri
karartma yöntemiyle, bir devlet refleksiyle karşı karşıyayız. Daha olayların
olduğu birinci gün, önce, işte karakola ateş açıldığı, hücum edildiği
söylenildi. Sonrasında MAZLUMDER’in ve diğer bütün
otopsi raporlarının, o bölgede inceleme yapan kurum ve kuruluşların beyanıyla,
öldürülen kişinin ve yaralananların arkadan ateş edilerek vurulduğu tespit
edilince bu sefer başka bir polemik başladı: “Efendim, burada uyuşturucu
ticareti yapılıyordu, Hint keneviri ekiliyordu, işte buna karşı uyuşturucu
baronları bir eylem düzenlediler, asker de ne yapsın sıktı öldürdü.”
Değerli arkadaşlar, birincisi bu kalekol
meselesi üzerinde bir iki şey söylemek istiyorum, ondan sonra da bu uyuşturucu
meselesine gelmek istiyorum. Israrla Başbakanın ve İçişleri Bakanının söylediği
şu: “Efendim, biz yeni karakollar yapmıyoruz.” Peki, ne yapıyorsunuz? “Eski
karakolları onarıyoruz, kullanılabilir bir hâle getiriyoruz.” Değerli
arkadaşlar, tam anlamıyla bir yalan söz konusu. Yani keşke “yalan” kelimesinin
yerine daha doğru düzgün bir kelime kullansaydık ama maalesef yok. 20 kişilik
bir askerî birliğin kaldığı bir yere eğer siz 200 kişiyi barındıracak bir yer
yapıyorsanız artık bunun adı “karakol” değil, işte onun için “kalekol” diyoruz. Tam açılımın olduğu dönemde, silahların
sustuğu dönemde siz her tarafa, Şırnak’tan, Hakkâri’den, Diyarbakır’dan,
Bingöl’e kadar 200-300 askeri yeri geldiği vakit barındırabilecek kaleler inşa
ediyorsanız bunun başka bir izahı olmalı. “Biz yeni karakol yapmıyoruz.”
demeyin; en azından çıkın “Eski karakollar küçük, yetersiz biz onların yerine
10 misli ama aynı yere karakol yapıyoruz.” deyin, en azından halkı doğru
bilgilendirin. Birincisi bu değerli arkadaşlar. Eğer hakikaten bir açılım,
hakikaten bir demokratikleşme, hakikaten bir barış dönemi varsa bu kadar acele
niye? Niye bu kadar acele ediyorsunuz? İnsan en azından altı ay, bir sene
bekler, siyasi ortam normalleşir, ondan sonra da zaten kim ne yaparsa yapsın
kimse bu konuda farklı yorumlar getirmez.
İkinci bir mevzu değerli arkadaşlar, belki bundan daha önemli bir
mevzu, tam bir karartmadır ve uyuşturucu meselesidir. Israrla, Diyarbakır,
özelde Lice ilçesi, Hakkâri ve Van bir akaryakıt kaçakçılık merkezi ve bir
uyuşturucu merkezi gibi takdim ediliyor.
Değerli arkadaşlar, defalarca bu kürsüden konuştum ben, defalarca,
ısrarla. Mesela, Sayın Başbakan son dönemde çıktı bir konuşma yaptı; bugün
İçişleri Bakanı da benzer bir açıklamada bulunuyor, diyor ki: “Bu uyuşturucu
ticaretinin arkasında bazı siyasiler var -açık ve net söylüyor- bunları
biliyoruz ve açıklayacağız.” Biz de buradan “Hodri meydan.” diyoruz. Eğer bu
konuyla ilgili siyasiler varsa bu adresi çıkın bildirin, söyleyin, gösterin.
Eğer Hakkâri’ye, Yüksekova’ya uyuşturucu, eroin, esrar geliyor ve bu
İstanbul’dan çıkıp Avrupa’ya gidiyorsa, İskenderun Limanı’ndan gidiyorsa,
Antalya’dan gidiyorsa, İzmit’ten gidiyorsa, Edirne gümrüğünden gidiyorsa halkı
uyutmayın. Hakkâri ile Edirne arasında 2 bin kilometre var. Bu 2 bin
kilometrenin trafiği kimde? Bugün Google Earth’e
girin, Hint kenevirinin ekildiği yerler, pamuğun ekildiği yerler artık uzaydan
tespit ediliyor. “Efendim, biz, Diyarbakır’da Hint keneviri ekiliyordu, yeni
tespit ettik, yeni üzerine gidiyoruz.” Bu yalanların arkasına sığınmayın. Bugün
artık pamuk primleri bile uzaydan tespit edilen ekim alanlarına göre yapılıyor.
Milleti Taş Devri’nde zannetmeyin. Gezi Parkı gibi eylemler çıkar önünüze, o 13
yaşında, 15 yaşında gençler size feleğinizi şaşırtır.
Türkiye’de gerçek bir uyuşturucu trafiği var, doğru. Bu
INTERPOL’ün raporlarına da girmiş, CIA’in raporlarına
da girmiş, MI6’nın raporlarına da girmiş, bütün dünyanın raporlarına girmiş.
Ama bunu kim yapıyor? Bunun izleri Ankara’da. Eğer bir devlet 2 bin kilometre
içerisindeki uyuşturucu ticaretini bilmiyorsa bütün bu istihbarat örgütlerini
kapatsın. İki, defalarca söyledim, Millî İstihbaratın raporlarına göre 14,5
milyar her yıl akaryakıt kaçakçılığı var. Bu, Hakkâri’de, Van’da katırların,
eşeklerin üzerinde gelen 20 tenekeyle olmuyor, gemilerle yapılıyor ve bu
gemilerle yapılan kaçakçılığın içerisinde AK PARTİ’den
milletvekili adayı olan bir arkadaş da var, cezaevinde yatan da var.
Sayın Başbakana buradan “Hodri meydan!” diyoruz. Uyuşturucu
kaçakçılığıyla ilgili, eroinle, esrarla, silahla, petrolle ilgili ne
biliyorsanız ortaya koyunuz. “Siyasilere uzanıyor.” diyorsunuz, hedef
gösteriyorsunuz, çamur atıyorsunuz; bu çamur gelir sizin üzerinize yapışır.
Aynen Zeytinburnu’ndaki 3 tane dev bina gibi, 40-50 katlı binalar yapılıyor,
Sayın Başbakan çıkıyor diyor ki: “Sahibi benim arkadaşımdı, ‘Bunların yarısını
kes, tıraşla.’ dedim, tıraşlamadı, beş senedir küsüm.” Ya, bu tıraş, berberde tıraş
mı oluyorsunuz, ne yapıyorsunuz, neyi tıraşlıyorsunuz? 40 katlı binalar
İstanbul’un göbeğinde yapılırken siz neredeydiniz? 1994’ten beri İstanbul’u siz
yönetiyorsunuz. Bunun imar ruhsatlarını kim verdi? Büyükşehir Belediyesinden
imar değişikliklerini kim yaptı? Bu adam parasını yatırdı, ruhsat aldı, 100
milyonlarca dolara bunu sattı, ondan sonra diyorsun ki: “500 milyon doları
benim keyfim için tıraşla.” Peki, sen neredeydin o güne kadar, ne yapıyordun?
Değerli arkadaşlar, imar yolsuzlukları, akaryakıt kaçakçılığı,
uyuşturucuyla ilgili eğer Sayın Başbakan bildiklerini açıklamazsa töhmet
altındadır. Hangi siyasiye uzanıyorsa uzansın bildirsin. Bildirmezse biz burada
tekrar hesap soruyoruz.
Saygılar sunuyorum. (BDP sıralarından alkışlar)
BAŞKAN – Teşekkür ediyorum.
Barış ve Demokrasi Partisi grup önerisi aleyhinde söz isteyen
Yılmaz Tunç, Bartın Milletvekili. (AK PARTİ sıralarından alkışlar)
YILMAZ TUNÇ (Bartın) – Sayın Başkan, değerli milletvekilleri;
Barış ve Demokrasi Partisinin grup önerisinin aleyhinde söz aldım. Bu vesileyle
Genel Kurulu saygılarımla selamlıyorum.
Diyarbakır ili Lice ilçesi Kayacık köyünde yapımı devam eden
Kayacık Jandarma Karakol Komutanlığı hizmet binası inşaatını protesto etmek ve
çalışmaları durdurmak amacıyla 28 Haziran 2013 Cuma günü saat 16.00 sıralarında
200-250 kişilik bir grup tarafından çeşitli sloganlar atılarak basın açıklaması
yapıldıktan sonra taş ve molotofkokteylleriyle jandarma karakolu ve inşaatta
çalışan işçilerin barındığı çadırlar ve konteynerlere saldırıda bulunulmuş ve
bu saldırılar sonucunda işçilere ait 2 adet çadır ve konteynerler yakılmıştır.
Daha sonra inşaat işçileriyle karakolda bulunan güvenlik görevlilerini
taşlamaya ve sopalarla saldırmaya başlamışlardır. Bunun üzerine karakolda
bulunan güvenlik kuvvetleri tarafından gruba dağılmaları için sözlü uyarılarda
bulunulmuştur ancak yapılan tüm uyarılara rağmen grubun saldırılarını devam
ettirerek karakolun tel örgülerinden içeri girmeleri üzerine gazla müdahalede
bulunulmuş ve havaya uyarı atışı yapılmıştır.
SIRRI SAKIK (Muş) – Hepsi arkadan vurulmuş, hepsi arkadan
kurşunlanmış.
ADİL ZOZANİ (Hakkâri) – Müslüman kardeşiz. Yalan yakışır mı size
ya!
YILMAZ TUNÇ (Devamla) - Bu müessif olay sonucunda 1 vatandaşımız
hayatını kaybetmiş, 2’si ağır olmak üzere 9 vatandaşımız yaralanmıştır. Olayla
ilgili adli tahkikat Diyarbakır Cumhuriyet Başsavcılığınca başlatılmış, ayrıca
İçişleri Bakanlığınca konuyu bütün yönleriyle idari açıdan incelemek ve gerekli
araştırmaları yapmak üzere mülkiye müfettişi ve Jandarma Genel Komutanlığı
tarafından da müfettiş bölgeye görevlendirilmiştir. Gerek adli soruşturma
gerekse idari soruşturma neticesinde olay daha da aydınlatılacaktır.
Değerli milletvekilleri, 2002 yılından itibaren kararlı bir
şekilde uygulanan ve Millî Birlik ve Kardeşlik Projesi’yle daha ileri boyutlara
taşınan demokratikleşme adımlarının bir devamı olarak daha güçlü, demokratik,
özgür ve huzurlu bir Türkiye için “Çözüm süreci” olarak adlandırılan süreç
başlatılmıştır. Terörün son bulmasını amaçlayan çözüm sürecinin hedefi tıpkı 23
Nisan 1920’de olduğu gibi bu vatanın tüm insanlarını kapsayacak ortak ruhu
yakalamak ve büyük Türkiye idealine ulaşabilmektir. Bu süreçteki tüm çabalar
anaların evlatlarının arkasından ağlamaması, çocukların babalarının tabutları
ardından gözyaşı dökmemesi içindir. Sürecin başarıya ulaşması durumunda akan
kan duracak ve kardeşlik hukuku bütün ülkede tekrar tesis edilecektir.
Diğer yandan, ülkemizin 2023 hedeflerine ulaşabilmesi bu sorunun
çözülmesiyle daha da kolaylaşacaktır. Terör yerine bölgesel bir barıştan,
huzurdan, daha fazla ticaretten, iş birliğinden ve medeniyetten konuşabilmemiz
için bu sorunu mutlaka aşmamız gerekmektedir. Biz iktidara geldiğimiz günden bu
yana terörün olduğu, silahın olduğu, şiddetin olduğu bir ortamda çözümün
olamayacağını, fikirlerin öne çıkamayacağını hep dile getiriyoruz. AK PARTİ
Hükûmeti, on yıldan bu yana silahların susmasının, terör ve şiddetin son
bulmasının, fikirlerin, önerilerin konuşmasının mücadelesini veriyor.
Değerli milletvekilleri, terörün en önemli finans kaynaklarından
birisinin de uyuşturucu olduğunu hepimiz biliyoruz. Terörün finansmanının
önlenmesi için gerek uluslararası anlaşmaların imzalanması olsun gerekse
bununla ilgili iç hukukumuzdaki düzenlemeler olsun, hepsini burada hayata
geçirdik. Son dönemlerde esrar ve Hint keneviriyle bölgede önemli bir
mücadelenin yürütüldüğünü, 100 trilyonu aşkın Hint kenevirinin imha edildiğini
biliyoruz. Bu kaynağın kesilmesinden rahatsız olanlar var. Hiç kimse, özellikle
siyaset yapanlar, çözüm sürecinin devam etmesini isteyenler devletin
uyuşturucuyla mücadelesini eleştirmemelidir. Devletin en önemli görevlerinden
birisi suç işlenmesini önlemektir. Lice olayının dolaylı olarak dayandığı yer
esrar olayıdır, Hint keneviri olayıdır, karakol inşası olayı değildir.
AK PARTİ döneminde birçok karakol kaldırılmıştır. Bakınız, 2013 2
Mayısta İçişleri Bakanlığının onayıyla Türkiye genelinde 298 karakol
kapatılmıştır. Ancak ülkemizin sınır güvenliği, vatandaşlarımızın huzuru için
de daha güvenlikli karakollar inşa edilmeye devam etmiştir.
Değerli milletvekilleri, çözümün adı bile Türkiye’nin tamamında
çok farklı bir iklim oluşturmuştur. Adımlar atıldıkça, somut gelişmeler
yaşandıkça Türkiye’de çok büyük bir umut atmosferi oluşmuştur. Gerçekten, çok
güzel gelişmelere, çok güzel olaylara şahit olduk. Yıllardır sorun yaşadıkları
köylerinde insanlarımız normal yaşamlarına dönmeye başladılar. İnsanlar
yıllardır çıkamadıkları yaylalarına, mezralarına çıktılar, dağların eteklerinde
piknik yapmaya başladılar. Ege’den, Marmara’dan, Karadeniz’den, Akdeniz’den, İç
Anadolu’dan insanlar bölgeye gittiler, kardeşleriyle kucaklaştılar. Bölgede
barışın, çözümün adı dahi yetti. Kepenkler açık kaldı, ticaret canlandı, dahası
yatırımcılar, işverenler, işveren örgütleri, iş kadınları, iş adamları ardı
ardına bölgeye ziyaretler düzenlemeye başladılar.
Sayın Başbakanımız hem 2009 yılında Millî Birlik ve Kardeşlik
Projesi’ni hem de 2013 çözüm sürecini başlattığında sürecin zor olduğunu,
hassas olduğunu, sabır gerektirdiğini, çelik gibi bir irade gerektirdiğini
defalarca ifade etmiştir. Bu sürecin sabotajlara, tahriklere, provokasyonlara
açık olduğunu, sürecin her daim hedef alınabileceğini defalarca söylemiştir,
“Biz, bu sürece sadece elimizi, sadece bedenimizi değil, canımızı koyduk.”
demiştir. Sayın Başbakanımız hiçbir sabotajın, hiçbir provokasyonun bizi bu
süreçten alıkoyamayacağını, bizi çözümden vazgeçiremeyeceğini defalarca tekrar
etmiştir.
Reyhanlı olayları da, Adalet Bakanlığının bombalanması da, AK
PARTİ Genel Merkezinin bombalanması da, Lice olayları da çözüm sürecinin sabote
edilmesine yönelik provokasyon olarak tarihe geçmiştir; Gezi olayları da yine
çözüm sürecinin sabote edilmesine dönük olaylar olarak tarihe geçmiştir. Bu
provokasyonlarda kimler hangi tavrı almış, bunlar da tarihe geçmiştir.
Milletimiz olup bitenleri de net bir şekilde görmüş ve görmeye de devam
etmektedir.
Bakınız, size örnek veriyorum: Gezi olaylarında provokasyon yapan
bir iki televizyon var. Lice olaylarının olduğu gün, gece sabaha kadar
provokasyon yapan Halk TV’yi hep beraber izledik; PKK’nın yayın organlarıyla
canlı telefon bağlantısı yapmışlardır o programda. Barış ve Demokrasi
Partisinin bazı milletvekillerinin “Tahriklere kapılmayın.” çağrılarına rağmen,
bu televizyonlar, halkı, bölge halkını “Ne duruyorsunuz?” diye sokaklara davet
etmişlerdir. Değerli milletvekilleri, sadece bu örnek bile olayların
açıklanmasına yetmektedir.
Millet artık gerilim değil sükûnet istemektedir; çatışma değil
huzur istemektedir. Gerilimi, çatışmayı, şiddeti ve kaosu teşvik edenler çözüm
sürecine de, millete de ihanet etmiş olurlar. Bu süreci akamete uğratmak
isteyen her kim olursa olsun, hangi siyasi parti olursa olsun bunun
sorumluluğunu, bunun vebalini taşıyamayacaktır. Çözüm süreci hassas bir
süreçtir; çözüm süreci devletin illegal eylemleri, gayrimeşru girişimleri
görmezden gelmesini gerektirecek bir süreç asla değildir. İllegal gösterileri
yapanlar, molotofkokteyli atanlar, haraç toplayanlar, adam kaçıranlar, zehir
ticareti yapanlar hukuk devletinde hiçbir zaman görmezden gelinemez, kimse de
böyle bir beklenti içinde olamaz.
Lice’deki gösterilerin nasıl tahrik edildiğini, nasıl farklı
yerlere çekildiğini, nasıl bir oyuna çevrilmek istendiğini hepimiz gördük.
Lice’deki olaylar üzerinden mesaj vermeye çalışanlar Lice’nin, Diyarbakır’ın bu
tehlikeli oyuna itibar etmediğini görmeli, mesajı kendileri de almalıdır.
Türkiye Büyük Millet Meclisi üyeleri olarak bizlere ve siyasi partilerimize
düşen, halkımızın tahriklere kapılmamasını istemektir, olayların farklı yönlere
çekilmesine katkı sağlamamaktır. İçişleri Bakanlığının idari soruşturmasını ve
Diyarbakır Cumhuriyet Başsavcılığının başlattığı adli soruşturmayı hepimiz
beklemek zorundayız.
Bu nedenle, Barış ve Demokrasi Partisinin Lice olaylarıyla ilgili
vermiş olduğu grup önerisinin aleyhinde oy kullanacağımı belirtiyor, Genel
Kurulu saygılarımla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
SIRRI SAKIK (Muş) – Sayın Başkan, hatip kamuoyuna yanlış bilgiler
verdi. Lice’de 9 insan sırtından vurularak öldürülmüştür. Şimdi, katilleri
kollayıp korumak mı göreviniz yoksa bu katilleri bulmak mı Parlamentonun
görevidir? Bu konuda açıklama yapmak istiyorum.
BAŞKAN – Hayır, bu konu konuşuluyor zaten. Sayın Sezgin Tanrıkulu
da sizin grup önerinizin lehinde söz istedi. Konu konuşuluyor zaten.
ADİL ZOZANİ (Hakkâri) – Ama yanlış bilgi verdi, onu düzeltelim
Sayın Başkan.
SIRRI SAKIK (Muş) – Sezgin Bey konuşsun, ben de iki dakika…
BAŞKAN – Hayır, hayır, lütfen Sayın Sakık,
sizin grup başkan vekili de yok burada.
ADİL ZOZANİ (Hakkâri) – Vekâleten devam ettiriyor Sayın Başkan.
BAŞKAN – Barış ve Demokrasi Partisi grup önerisi lehinde söz
isteyen Sezgin Tanrıkulu, İstanbul Milletvekili.
Buyurun Sayın Tanrıkulu. (CHP sıralarından alkışlar)
SIRRI SAKIK (Muş) – Hoşgörünüze sığınarak Sevgili Başkanım.
Hoşgörü yok mu sizde? Hoşgörünüze sığınarak söz istiyorum.
BAŞKAN – Değerlendirelim.
SIRRI SAKIK (Muş) – Peki, bir değerlendir babam!
MUSTAFA SEZGİN TANRIKULU (İstanbul) – Sayın Başkan, değerli
üyeler; hepinizi saygıyla selamlıyorum. Barış ve Demokrasi Partisinin Lice’de
geçtiğimiz hafta meydana gelen olaylarla ilgili verdiği araştırma önergesinin
lehine söz almış bulunmaktayım. Hepinizi saygıyla selamlıyorum.
Biraz önce, Adalet ve Kalkınma Partisi adına konuşan arkadaşımın
sözlerini burada dinlerken Lice doğumlu bir milletvekili olarak hicap duydum,
bunu belirtmek isterim.
Değerli arkadaşlar, bu kürsüde özellikle ilçelerin adını anarak,
bölgelerin adını anarak yurttaşlarımız üzerinde “kaçakçı, uyuşturucu” algısı
yaratmak kadar yanlış bir tutum yoktur.
YILMAZ TUNÇ (Bartın) – Kim söyledi? Çarpıtıyorsun ama.
MUSTAFA SEZGİN TANRIKULU (Devamla) - Değerli arkadaşlar, Doğu ve
güneydoğuda yaşayan yurttaşlarımız da Türkiye Cumhuriyeti'nin bütün yurttaşları
gibi eşit haklara sahiptirler. Bölgeler üzerinden ayrımcılık yaparak, algı
yaratarak… Dün Roboski Uludere’de ölenlere “kaçakçı”
demiştiniz, kendi yanlışınızı meşru göstermek için bugün de Lice’de ölene
“uyuşturucu lobileri” diyorsunuz ve bütün Lice’yi, bütün Diyarbakır’ı, bütün
doğu ve güneydoğuyu ve bütün Kürtleri uyuşturucu ticareti yapmakla, kaçakçılık
yapmakla itham ediyorsunuz, tümünü.
ADİL ZOZANİ (Hakkâri) – Gizlilik kararı alıp bir ay sonra da
görevsizlik kararı veriyorsunuz.
AHMET AYDIN (Adıyaman) – Öyle bir itham yok. Çarpıtma!
ADİL ZOZANİ (Hakkâri) – Ama öyle dedi Ahmet Bey. Çıkıp düzeltin o
zaman, özür dileriz deyin.
MUSTAFA SEZGİN TANRIKULU (Devamla) – Bakın değerli arkadaşlar,
size soracağım.
Değerli arkadaşlar, hiç kızmayın, bağırmayın, yarattığınız algı
budur. İstanbul’da gösteri yapanlara “faizci, Yahudi lobisinin uşakları”
diyorsunuz, Lice’de temel bir hak konusunda haklarını kullanan insanlara
“uyuşturucu lobisinin kışkırtması” diyorsunuz, Uludere’de, Roboski’de
de “kaçakçı” diyorsunuz. Bu mudur sizin temel hak ve özgürlük anlayışınız? Bu
mudur? Bu mudur anlayışınız?
AHMET AYDIN (Adıyaman) – Halka demiyoruz. Böyle bir şey olur mu
ya!
YILMAZ TUNÇ (Bartın) – Çarpıtmayın.
AHMET AYDIN (Adıyaman) – Niye çarpıtıyorsunuz? Çarpıtmayın.
MUSTAFA SEZGİN TANRIKULU (Devamla) – Değerli arkadaşlar, bakın
sizlere bir şey söyleyeceğim. Değerli arkadaşlar, 18 yaşında Medeni Yıldırım
adlı bir yurttaşımız ölmüş, yaşamını yitirmiş.
YILMAZ TUNÇ (Bartın) – Onu tahrik edenler kimler?
MUSTAFA SEZGİN TANRIKULU (Devamla) – Bir sefer bu kürsüden acısına
ortak olduğunu söyleseydin ya. Dün Sayın Başbakan grup toplantısında konuştu.
Bu cumhuriyetin yurttaşı değil mi? 18 yaşında daha. O Lice’yle ilgili konuştuğu
zaman neredeyse grup toplantınızda tilili
çekiliyordu, tilili çekiliyordu ya, tribünlerde tilili çekiliyordu. Bir kez olsun Medeni Yıldırım’ın
acısına ortak olacak bir cümle duyduk mu Başbakandan? Sizden de bu kürsüde
duymadık. Bir insan yaşamını yitirmiş, ilk önce bu acıya ortak olacaksınız.
Değerli arkadaşlar, bakın, ben Lice’yi yaşadım, avukatken yaşadım,
çok iyi yaşadım; en fazla acı çekenler, en fazla barışa sahip çıkarlar. Orada
gösteri karakola karşı değil, orada gösteri sembol olarak karakola karşı ama
istek barış isteğidir, bunu anlayamadınız. Orada sembol olarak karakola
gidilmiştir ama istek, barış isteğidir, barış isteği. Oradaki kadınları
dinlediniz mi?
YILMAZ TUNÇ (Bartın) – Molotofkokteyliyle barış isteği olur mu?
MUSTAFA SEZGİN TANRIKULU (Devamla) - Bakın, oradaki kadını
dinlediniz mi?
YILMAZ TUNÇ (Bartın) – Yakmayla, yıkmayla barış isteği olur mu?
MUSTAFA SEZGİN TANRIKULU (Devamla) - Oradaki kadını dinlediniz mi?
YILMAZ TUNÇ (Bartın) – Yakarak, yıkarak barış olur mu Sezgin Bey?
MUSTAFA SEZGİN TANRIKULU (Devamla) – Bakın, dinlediniz mi? Nasıl
içten konuşuyor? Nasıl içten konuşuyor? Anlamazsınız çünkü birbirimizin
dilinden anlamıyoruz. Kadın Kürtçe konuşuyor orada, anlamıyorsunuz; onun
heyecanını anlamıyorsunuz, onun dilini anlamıyorsunuz, onun isteğini
anlamıyorsunuz ve gelip bu kürsüde Lice’nin şahsında, ölen Medeni Yıldırım’ın
şahsında bütün Kürtlere hakaret ediyorsunuz; “uyuşturucu” diyorsunuz, “kaçakçı”
diyorsunuz.
YILMAZ TUNÇ (Bartın) – Kim dedi onu ya?
MUSTAFA SEZGİN TANRIKULU (Devamla) - Ben bu ortamı kınıyorum, bu
dili de kınıyorum, başta Sayın Başbakan olmak üzere; diyemezsiniz!
Bakın, ne yapacaksınız? Ne yapacaksınız? İnsanlar gösteri hakkını
kullanabilirler. Bu gösteri hakkında ifrata kaçmış olabilirler ama sizlere
düşen görev, Hükûmete düşen görev, ölümün olmayacağı sonucu sağlamaktır. Ölüm
olmayacak, bunu sağlayacaksınız. Ölüm olmayacak, bunu sağlayacaksınız.
Bakın, siz avukatsınız. Size, geçtiğimiz cumartesi günü Taraf
gazetesinde Doktor Tolga Şirin’in yazısını okumanızı salık veriyorum bir avukat
olarak. Bir avukat olarak salık veriyorum, açın okuyun onu. Marmara
Üniversitesinde anayasa hukuku dersi veriyor. Ethem Sarısülük’ün
ölümü üzerine yazmış. Bu olaylar da aynen budur.
Değerli arkadaşlar, bakın, barış süreci zor bir süreçtir. Otuz
yılın, yüz yılın sorununu çözeceksiniz ama geleceksiniz burada, Sayın Başbakan
geçtiğimiz çarşamba günü meydan okur gibi bir konuşma yapacak, arkasından da
insanlardan tepki beklemeyeceksiniz. İnsanlar doğu ve güneydoğuda, herkese
rağmen, siyasetin bütün kurumlarına rağmen barışa sahip çıkıyorlar, böyle
okuyacaksınız. Böyle okumak durumundasınız. Eğer bu sorunu bitireceksek,
beraber bitireceksek, beraber barışı inşa edeceksek böyle okuyacaksınız, bunun
başka çaresi yok.
2002’de iktidara gelmişsiniz -size sayıları vereyim- ne olmuş?
Aksini bugüne kadar söylemediniz, ben bu kürsüden çok söyledim: 388 kişi,
rastgele ateş etmekten, yaşamını yitirmiş; aksini söyleyin bana, tek tek
isimlerini burada okurum ben. 2003’ten 2012’ye kadar tam 45 kişi, polisin ve
güvenlik güçlerinin olaya müdahalesi nedeniyle yaşamını yitirmiş ama tam bir
cezasızlık hâli var. Daha dün İnsan Hakları Mahkemesinde, sizin döneminizde
meydana gelen bir olayla ilgili olarak ağır bir mahkûmiyet kararı aldınız. 2005
yılında siz iktidar değil miydiniz, başka bir iktidarı mı devraldınız 2005
yılında? Olay 2005’te olmuş, dün karar çıktı ama ne diyor Sayın Başbakan?
“Benim güvenlik güçlerim destan yazdı.” diyor. Açın, Türk Dil Kurumunun
sözlüğüne bakın, destan kime karşı yazılır? Savaşta düşmana karşı yazılır. Gezi
Parkı’nda olanlar, Ankara’da olanlar, İzmir’de olanlar, Hatay’da olanlar düşman
mı? Nasıl destan yazar? Nasıl olur böyle bir anlayış?
Güvenlik güçleri hukuk devletinde insanların yaşamını öncelikle
korumak zorundadır, buna bakacaksınız ama siz övgü düzerseniz, “Destan
yazdılar.” derseniz, Gezi Parkı’nda bunu söylerseniz, Lice’deki asker de eline
alır otomatik silahı, arkadan tarar insanları ve siz de üzüntü duymazsınız.
Üzüntü duymazsınız, bir kelime ağzınızdan çıkmaz. Hepsi sırtından vurulmuş.
Aynı gece gittim hastanelere, aynı gece: bütün hastaneleri dolaştım, yaralıları
dinledim. İnsanlar barışçıl gösteri hakkını kullanıyorlar. Olabilir, taş da
atmış olabilirler ama bunun sonucu ölüm değil. Değerli arkadaşlar, ölüm değil.
Eğer gerçekten, bakın gerçekten burada bir meseleyi konuşuyorsak… Gelin, size
açık çek veriyorum ben, Cumhuriyet Halk Partisi Genel Başkan Yardımcısıyım,
Meclisi kapatmayalım, önerilerimiz burada, hepsi Meclis Başkanlığında. Polisin
orantısız güç kullanımından biber gazına, seçim barajından Toplantı ve Gösteri
Yürüyüşleri Yasası’na kadar bütün yasaları gelin burada değiştirelim. Temel hak
ve özgürlükleri neden pazarlık konusu yapıyorsunuz? Şu kadar adam çıktı, şu
kadar adam çıkmadı; yüzde 10 oldu, yüzde 20 oldu, neden yapıyorsunuz? Otuz
yıldır bu mantık nedeniyle Kürt meselesi bu noktaya geldi, tam bu mantık
nedeniyle. Eskiden “Terör vardı, çatışma vardı, adım atılmaz.” diyordunuz. Aynı
zihniyet şimdi, on yıldır devam ediyor: Efendim, birinci aşama bitmemiş. Seçim
barajının düşmesi için, ifade özgürlüğünün kalkmaması için, tutuklu
milletvekillerinin çıkması için, Diyarbakır cezaevinin müze olması için kime,
neye ihtiyaç var, neye ihtiyaç duyuyoruz? Neden bunlardan kaçınıyorsunuz? Bu
Mecliste bunları yapmayacak mıyız, beraber yapmayacak mıyız?
Değerli arkadaşlar, hepimizin aklımızı başımıza alması lazım,
hepimizin, kendimi de katarak söylüyorum. Biz, köprüden sonraki son çıkıştayız.
Bir kez daha ifade ediyorum: Bu Meclis ya bu sorunu beraber, demokrasi
içerisinde çözecek ya da çözecek, başka bir şansımız yok. O yüzden, bu işi
ertelemenin, bu işi bir tarafa bırakmanın, ekime bırakmanın, kasıma bırakmanın
bir nedeni yok. Lice’deki yurttaşlarımız barışa sahip çıkmışlardır ve barış
talepli çıkmışlardır. Lice’nin bütün köyleri boşaltılmıştır, bütün köyleri. En
fazla faili meçhul cinayet o ilçeden giden insanlarda olmuştur, en fazla. En
fazla derin acıyı onlar yaşamışlardır. O nedenle de buna sahip çıkıyorlar.
Sizin de böyle anlamanız lazım. O nedenle gelin, geciktirmeyelim, hem bu
araştırma komisyonunu kurarak Uludere, Roboski’yle
ilgili olarak bir adım atalım, aynı zamanda bir adım atalım ve yine, gelin,
bugün, Meclisi kapatmayalım, kapatmama kararı alalım ve demokratikleşme
noktasındaki adımları 1 Ekime bırakmayalım. Bunu yapma şansımız var, bunu
becerme şansımız var. Yoksa yazın hepimiz üzülebiliriz.
Teşekkür ediyorum, saygılarımı sunuyorum. (CHP sıralarından
alkışlar)
AHMET AYDIN (Adıyaman) – Sayın Başkan…
BAŞKAN – Buyurun Sayın Aydın.
AHMET AYDIN (Adıyaman) – Sayın Başkanım, hatip konuşmasında Sayın
Başbakanımızı da ifade ederek, aynı zamanda Yılmaz Bey’in de konuşmalarına
atfen “Tüm Kürtlere hakaret ediyorsunuz.” gibi ifadeler kullandı. Cevap vermek
istiyorum efendim.
ADİL ZOZANİ (Hakkâri) – Özür dileyecek Başkanım, söz verin.
BAŞKAN – İki dakika söz veriyorum sataşma nedeniyle Sayın Aydın.
(AK PARTİ sıralarından alkışlar)
SIRRI SAKIK (Muş) – Sayın Başkanım, bizim de söz talebimiz var bu
konuda.
BAŞKAN – Ama lütfen Sayın Sakık, öyle
sataşma falan söz konusu değil.
SIRRI SAKIK (Muş) – Sayın Başkan, şimdi, bakın, bir halkı yediden…
BAŞKAN – Bir saniye, Sayın Aydın konuşsun, konuşuruz.
VII.- SATAŞMALARA İLİŞKİN
KONUŞMALAR
1.- Adıyaman Milletvekili Ahmet
Aydın’ın, İstanbul Milletvekili Mustafa Sezgin Tanrıkulu’nun BDP grup önerisi
üzerinde yaptığı konuşma sırasında AK PARTİ Grup Başkanına ve Adalet ve
Kalkınma Partisine sataşması nedeniyle konuşması
AHMET AYDIN (Adıyaman) – Teşekkür ediyorum Sayın Başkanım.
Çok değerli milletvekili arkadaşlarım, tabii, burada konuşan
hatibin ben samimi bir dil kullanmasını isterdim, ifadelerinin hakikaten
-yüreğinden akseden ifadeler- samimi ifadeler olmasını isterdim. Şimdi, kim
Kürtlere hakaret ediyor, kim Kürtler için ya da Türkler için ya da bu ülkede
yaşayan 76 milyon insan için hizmet ediyor, vatandaşımızın takdirindedir.
Değerli arkadaşlar, güneydoğuda ayrımcılık yapan kim bir defa,
böyle bir ayrımcı dili siz niye kullanıyorsunuz? Bu ülkeyi olağanüstü hâllerden
alıp idare eden ve bu ülkeyi demokratikleştiren de kim? Bunu özellikle sormak
istiyorum.
Burada bir Kürt vatandaşımız çıkıp da “Ben Kürt’üm.” bile
diyemezdi arkadaşlar. Dün konuşulamayanları burada çok rahat konuşuyoruz, dün
eleştirilemez, dün dokunulamazları bugün burada çok
rahat bir şekilde eleştirebiliyoruz. Dün hayali dahi mümkün olmayan birçok
icraatları AK PARTİ ortadan kaldırdı, biraz da teşekkür etmek gerekmez mi?
Tabii bu bir lütuf değil, bu yapılması gerekirdi.
Biz “Bölgesel milliyetçilik yapmayacağız.” dedik, “Etnik
milliyetçilik yapmayacağız.” dedik ve “Dinsel milliyetçilik yapmayacağız.”
dedik. Bu ülkede yaşayan herkesi bir ve beraber saydık, eşit saydık, adil
saydık ve o bölge AK PARTİ’yle birlikte hizmet
görmeye başladı, AK PARTİ’yle birlikte yatırım
görmeye başladı. Daha geçtiğimiz hafta 30 milletvekilimizle gene bölgedeydik,
ondan önce, bir ay önce 50 milletvekilimizle gene bölgedeydik. Ta ilk günden
beri sürekli bölgedeyiz, geziyoruz, dolaşıyoruz, sorunları yerinde takip
ediyoruz. Bu açıdan da, dediğim gibi, samimiyet beklerim.
Eğer gerçekten çözümü arzuluyorsanız, bir defa, daha önce vermiş
olduğumuz o çözüme ilişkin araştırma komisyonunun altındaki imzanızı niye
çektiniz, bu önergenin altındaki imzanızı niye çektiniz? Çekerken de ne
dediniz? “Elli imzayla tekrar vereceğiz.” dediniz.
Şimdi, bugüne kadar AK PARTİ’nin atmış
olduğu bütün demokratik adımları engellemek, tıkamak adına o kadar gayret sarf
ediyorsunuz ki, biz bu demokratikleşme yollarında hamleler yaparken, reformlar
yaparken maalesef -kusura bakmayın- size rağmen yapıyoruz.
Burada güzel konuşuyorsunuz, güzel edebiyat yapıyorsunuz ama “Ayinesi iştir kişinin, lafa bakılmaz.” (AK PARTİ
sıralarından alkışlar)
(Mikrofon otomatik cihaz tarafından kapatıldı)
AHMET AYDIN (Devamla) – O açıdan samimi olacaksınız, doğru
konuşacaksınız ve bu millet adına, hizmet adına sizi de bir şeyler yapmaya
davet ediyorum. (AK PARTİ sıralarından alkışlar)
BAŞKAN – Teşekkürler.
SIRRI SAKIK (Muş) – Sayın Başkan…
BAŞKAN – Buyurun Sayın Sakık.
SIRRI SAKIK (Muş) – Bir söz talebimiz vardı.
BAŞKAN – Ne diye söz talebiniz var Sayın Sakık?
SIRRI SAKIK (Muş) – Sabahtan beri burada Kürtler konuşuluyor, bir
ilçenin yediden yetmişe uyuşturucuyla adı anılıyor; bu ilçenin bir bütün olarak
BDP’ye oy verdiği bütün Türkiye tarafından biliniyor
ve burada büyük bir mağduriyet var ve bizim partililer üzerine ateş açılmış, 1
insan ölmüş ve 9 insan yaralı ve hâlâ bizim bu konuda söz söyleme hakkımızın
olmadığını söylüyorsunuz.
BAŞKAN – Doğru değil söyledikleriniz Sayın Sakık.
SIRRI SAKIK (Muş) – Sayın Başkan…
BAŞKAN – Bir saniye…
Şöyle doğru değil: Öneriyi veren Barış ve Demokrasi Partisi, doğru
mu?
SIRRI SAKIK (Muş) – Doğru, doğru.
BAŞKAN – Ha, doğru demezseniz zaten partinizden haberiniz yok
diyeceğim o zaman. Sizin adınıza da, yani Barış ve Demokrasi Partisinin grup
önerisi lehinde de Sayın Tan on dakika konuştu.
SIRRI SAKIK (Muş) – Doğrudur.
BAŞKAN – Bunun haricinde nasıl söz verelim yani? Burada haksızlık
nerede, burada mağduriyet nerede?
SIRRI SAKIK (Muş) – Ama Tan’ın konuşmalarından sonra grup
sözcüleri Parlamentoyu, Türkiye’yi yanlış bilgilendirdi.
ADİL ZOZANİ (Hakkâri) – Sayın Başkan, yanlış bilgi verdi,
düzeltmemiz lazım.
BAŞKAN – Hayır, Sayın Tunç konuşurken sataşma yapmış olsa, sizin
konuşmacıya karşı bir söz olsa, söz verelim.
SIRRI SAKIK (Muş) – Gözüm, sataşma da oldu. Sevgili Başkanım hem
sataşma hem de yanlış bir bilgi aktarımı oldu.
BAŞKAN – Ama burada her milletvekilline, her istediğini zaman…
SIRRI SAKIK (Muş) – Ne olur iki dakikalık süreyi yani bize… Bu
konuda bu kadar tartışmaya ne gerek var?
BAŞKAN – Hayır, her zaman veriyorum.
SIRRI SAKIK (Muş) – Şimdi de ver.
BAŞKAN - Usulüne uygun olması lazım.
SIRRI SAKIK (Muş) – Usule uygundur.
BAŞKAN – Hayır efendim, olur mu canım?
SIRRI SAKIK (Muş) – Bir ilçe yediden yetmişe uyuşturucuyla burada
itham edilecek, biz de bunun hukukunu savunamayacaksak Parlamentoda
olmamalıyız.
BAŞKAN – “Yediden yetmişe” diye kimse itham etmedi efendim,
tutanakları getirtelim okuyalım.
SIRRI SAKIK (Muş) – Sayın Başkanım, niye bu kadar…
BAŞKAN – Sayın Sakık, eğer “Yediden
yetmişe” ve Güneydoğu’daki tüm Kürtleri…
SIRRI SAKIK (Muş) – Ben, yediden yetmişe diyorum.
BAŞKAN – Bir saniye efendim, bir saniye…
…kaçakçılıkla, eroincilikle suçlamışsa
söz vereceğim; getirtiyorum tutanakları.
SIRRI SAKIK (Muş) – “Yediden yetmişe”yi
ben söylüyorum.
BAŞKAN – Lütfen yani, yok böyle bir söz.
SIRRI SAKIK (Muş) – Sayın Başkan, bakın, ne söylemişti peki? Bütün
Parlamentoya sorun bakayım, Lice’yle ilgili söylem nedir?
ADİL ZOZANİ (Hakkâri) – AK PARTİ’ye de
sataşma yoktu.
BAŞKAN – Hayır… Sayın Tanrıkulu’nun konuşmasında Sayın Başbakan’ın
tüm Kürtlerini suçladığına dair sözleri vardı, onun için verdim sataşmayı.
ADİL ZOZANİ (Hakkâri) – Sayın Başkan, sayın hatip konuşmasında
yanlış bilgi verdi, o yanlış bilgiyi düzeltmek istiyoruz.
BAŞKAN – Ne yanlış bilgi verdi efendim, ne dedi de yanlış söyledi?
ADİL ZOZANİ (Hakkâri) – Karakola saldırıldığı ve havaya ateş
açıldığı yönünde bilgi verdi, bu yanlış bilgiyi düzeltmek istiyoruz.
SIRRI SAKIK (Muş) – Sırtından kurşunlandığını, bir insanın
öldüğünü… Ve bu insanlar bizim kardeşimiz ve bizim yoldaşlarımız. Peki, biz
bunların hukukunu savunamayacaksak niye bu Parlamentodayız?
BAŞKAN – Sayın Sakık, sataşma söz konusu
değil; sadece konuşmanız için, buyurun, iki dakika veriyorum, buyurun.
Öyle, mağduriyet falan da söz konusu değil; artık, mağduriyet
edebiyatını da herkesin bırakması gerekir yani.
SIRRI SAKIK (Muş) – Neyse Sevgili Başkanım, senin tavrını
biliyoruz.
VIII.- AÇIKLAMALAR
1.- Muş Milletvekili Sırrı Sakık’ın, Bartın Milletvekili Yılmaz Tunç’un BDP grup
önerisi üzerinde yaptığı konuşmasındaki bazı ifadelerine ilişkin açıklaması
SIRRI SAKIK (Muş) – Sayın Başkan, değerli arkadaşlar, bakın, bir
konuyu konuşuyorsunuz; biraz, ilk önce vicdanlı olacağız.
Şimdi, bahsettiğiniz bu ilçeyi bütün Türkiye çok iyi bilir, Kürt
özgürlük hareketinin şekillendiği ilçedir. 1924’lerde de ret ve inkâr
politikalarına karşı direnen en onurlu ilçemizdir.
Şimdi, siz, uyuşturucudan bahsediyorsunuz; peki, size sormazlar
mı, Dersim’de 84 karakol niye yapılıyor? Yani Lice bir sınır ilçemiz değil,
Dersim değil ve siz kardeşlik hukukundan bahsediyorsunuz ve Lice’deki insanlar
-aslında, dönüp bunlara bin kez teşekkür etmeniz lazım- çıkıp size söylüyorlar
ki, bu politikanız barış sürecine hizmet etmiyor, bu politikalar…
Bir taraftan barış görüşmelerini sürdüreceksiniz, bir taraftan kalekollar yapacaksınız, karakollar yapacaksınız, bir
taraftan köy korucularına yeni kadrolar açacaksınız, efendim, bir taraftan
askerî sevkiyat… “Hayır” diyor…
Orada Medeni Yıldırım ve oradaki yaralı insanlar gidip oraya
“Kardeşim, barışta tuzak olmaz, barışta A projesinin yanında, kalleşçe B
projesi olmaz.” bunu açıkça size söyleyen bunlar. Onun için, bunların üzerine
ateş açılıyor ve sizin şunu yapmanız gerekir… Geçmişten bugüne kadar da bu tür
yollar denendi. Bu süreci sabote eden kimler? Eğer, gerçek barış yanlısıysanız,
siz o karakol komutanıyla ilgili derhâl soruşturma açmalıydınız. Ama siz ne
yapıyorsunuz?
AHMET AYDIN (Adıyaman) – Soruşturma açıldı.
SIRRI SAKIK (Devamla) - Roboski’deki
soruşturma gibi… Ne oldu, bir buçuk yıl Roboski’deki
soruşturma, sonra askerî savcıya… Niye? Çünkü, hep bu kürsüde söyledik:
Cinayeti işleyenle soruşturan birse failler yakalanmıyor. Hele hele, eğer, bu
işin mağdurları Kürtler ve Aleviler ve bu ülkenin sosyalistleriyse hiç mi hiç
failler yakalanmıyor.
(Mikrofon otomatik cihaz tarafından kapatıldı)
SIRRI SAKIK (Devamla) - Siz de biliyorsunuz, Allah adına,
uyuşturucu yok, barış için orada tepkilerini ortaya koymuşlar. (BDP
sıralarından alkışlar)
BAŞKAN – Teşekkür ediyorum.
ENGİN ALTAY (Sinop) - Sayın Başkan…
BAŞKAN – Buyurun Sayın Altay.
ENGİN ALTAY (Sinop) - Teşekkür ederim.
İktidar partisi sayın grup başkan vekili konuşmasında hem Meclisi
hem Meclisi izleyen kamuoyunu yanıltıcı beyanlarda bulundu.
BAŞKAN – Ne söyledi de yanılttı efendim?
ENGİN ALTAY (Sinop) – Arz edeceğim Sayın Başkan.
“Ben Kürt’üm sözü bizim iktidarımızda söylenmeye başladı.”
İlaveten, AK PARTİ’yle birlikte bölgeye hizmet
geldiğini, AK PARTİ’yle birlikte bölgenin yatırım
gördüğünü söyledi. İlaveten Sayın Başkanım, biraz önce konuşan hatibimizi
samimiyetsizlikle suçlayarak ve “Çözüm Komisyonundaki imzanızı niye çektiniz?”
diyerek kamuoyunda ve Meclis Genel Kurulunda partimizle ilgili bir kuşku
algısına sebep oldu.
Söz talep ediyoruz.
BAŞKAN – Buyurun Sayın Altay, sataşma nedeniyle.
ENGİN ALTAY (Sinop) – Sezgin Tanrıkulu konuşacak.
BAŞKAN – Buyurun. (CHP sıralarından alkışlar)
VII.- SATAŞMALARA İLİŞKİN
KONUŞMALAR (Devam)
2.- İstanbul Milletvekili Mustafa
Sezgin Tanrıkulu’nun, Adıyaman Milletvekili Ahmet Aydın’ın sataşma nedeniyle
yaptığı konuşma sırasında Cumhuriyet Halk Partisine ve şahsına sataşması
nedeniyle konuşması
MUSTAFA SEZGİN TANRIKULU (İstanbul) - Değerli arkadaşlar, bakın,
elmayla armudu birbirine karıştırmamak lazım. Bu öneriyi yazan benim,
arkadaşlarımızla beraber verdik ama siz müzakereden kaçtınız.
Anayasa Uzlaşma Komisyonu gibi gerçek bir komisyon kurulsun, en
azından görünüşte eşit olalım, bu şekilde işe başlayalım, zaten burada
çoğunluğunuz var, her şeyi yapıyorsunuz.
Türkiye'nin en zor meselesini, hatta dünyanın en zor meselesini sizin
çoğunluğunuza teslim etmeyelim çünkü elimizde Uludere komisyonu örneği var. O
nedenle, dedik ki: “Çoğunluğunuzdan vazgeçin.” Meclis Genel Sekreterine sordum
ben, tanıktır “Olabilir.” dedi bize. “Adalet ve Kalkınma Partisi isterse üye
vermeyebilir ve sizinle eşit sayıda olabilir.” dedi ama siz aldınız burada
emrivaki yaptınız, biz de imzamızı çektik. Yoksa, biz çözümün yanındayız ama
Sayın Başbakanın yanında değiliz. Kusura bakmasın, onun yanında değiliz. Sonuna
kadar barışın yanındayız, sonuna kadar. Bir insanın ölmemesi için elimizden ne
gelirse yapacağız, ne gelirse. Onu yapacağız ama Sayın Başbakanın bilmediğimiz
gündemiyle ilgili onun yanında olmak zorunda değiliz.
“Gelin, bu Mecliste eşit şartlarda komisyon kuralım.” dedik, diyen
benim ama siz ne yaptınız? Şimdi, siz buna komisyon diyor musunuz? 10 AKP üyesi
var, 1 BDP üyesi var. Böyle komisyon olur mu! Böyle Çözüm Komisyonu olur mu!
Olmaz. Yine, orada olurduk eşit sayıda, burada çoğunluğunuz var, istediğinizi
yapardınız ama siz görünüşte bile mutabakata yanaşmadınız, görünüşte bile
yanaşmadınız. Bizim karşı çıktığımız odur. Yoksa, işte, önerilerimiz açık. Niye
gelmiyorsunuz yapalım? Size soruyorum.
Bakın, barış jest gerektirir. Başbakana, Başbakanın yardımcılarına
birçok uzman gidiyor, ben biliyorum, hepsini biliyorum, onlardan çok daha önce
görüşmüşüm. Çok doğru şeyler söylüyorlar ama onların her “doğru” dediğinin
Sayın Başbakan ve sizler tam tersini yapıyorsunuz, uygulama ortada. En acı dili
konuşuyorsunuz en olmadık zamanda. Benim içim acıdığı için böyle konuşuyorum.
Yaşadım, biliyorum ve bunun tersinin Türkiye’ye çok acı olacağını biliyorum. O
yüzden, size öneri yapanların önerisi gibi konuşun.
(Mikrofon otomatik cihaz tarafından kapatıldı)
MUSTAFA SEZGİN TANRIKULU (Devamla) – Çatışma nasıl çözülür? Ama
dediklerinin tam tersini yapıyorsunuz, dediğimiz budur.
Kimse de benim samimiyetimi sorgulayamaz. Benim geçmişim ortada,
kimse sorgulayamaz. Nereden geldiğimi herkes biliyor, hangi partiden geldiğimi
çok iyi biliyor, yaptıklarımız ortada, yasa tasarılarımız ortada; gelin, sizi
samimiyete davet ediyorum. Temel hak ve özgürlükler pazarlık konusu olmaz,
gelin, beraber Mecliste yapalım, bunu söylüyoruz.
Teşekkür ediyorum.
BAŞKAN – Teşekkür ediyorum.
AHMET AYDIN (Adıyaman) – Sayın Başkanım, tutanaklara geçsin diye
söylüyorum. Tabii, samimiyete davet etti, ben az önce de söyledim “Ayinesi iştir kişinin lafa bakılmaz.” Kimin ne yaptığı
belli; bir bu.
İkincisi, Sayın Başbakanımızın bilinmedik gündemi yoktur. Tek
gündemi vardır; bu milletin barışı, kardeşliği ve huzuru için çalışan bir
Başbakandır. (AK PARTİ sıralarından alkışlar)
BAŞKAN – Teşekkür ediyorum.
VI.- ÖNERİLER (Devam)
A) Siyasi
Parti Grubu Önerileri (Devam)
1.- BDP Grubunun, Grup Başkan
Vekili Iğdır Milletvekili Pervin Buldan tarafından Diyarbakır’ın Lice ilçesi
Kayacık köyünde 1 yurttaşımızın ölümüyle sonuçlanan olayların araştırılması
amacıyla 1/7/2013 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 3 Temmuz 2013 Çarşamba günkü
birleşiminde okunarak görüşmelerinin aynı tarihli birleşiminde yapılmasına
ilişkin önerisi (Devam)
BAŞKAN – Barış ve Demokrasi Partisi Grup önerisi aleyhinde söz
isteyen Salih Koca, Eskişehir Milletvekili. (AK PARTİ sıralarından alkışlar)
SALİH KOCA (Eskişehir) - Sayın Başkan, değerli milletvekillerimiz;
ben de yüce heyetinizi saygıyla selamlıyorum.
Adalet ve Kalkınma Partisi, kurulduğu ilk günden bu güne aslında
hakkın, hukukun ve adaletin yanında olmuştur. Bu ülkenin herhangi bir
noktasında haksızlık ve hukuksuzluk yapılmış ise bunun üzerine cesaretle giden
bir parti olmuştur ve bu tüm haksızlıkların ve hukuksuzlukların üzerine
giderken de sadece ve sadece milletine güvenmiş ve milletinden almış olduğu
güçle bu mücadelesini sürdürmüştür. Yapmış olduğu tüm çalışmalarda, yapmış
olduğu tüm hizmetlerinde özellikle ve özellikle bu süreç içerisinde, devlet ve
millet kaynaşmasını sürekli ön planda tutmuştur. Devlet ve millet kaynaşması
adına etnik, bölgesel ve dinsel milliyetçilikten uzak bir siyaset gütmüş, bu
ülkede yaşayan 36 farklı etnik unsurun hep birlik ve beraberliğini öngörmüş ve
bu ülkede yaşayan Türk’üyle, Kürt’üyle, Laz’ıyla, Çerkez’iyle, Roman’ıyla,
Boşnak’ıyla tüm etnik unsurların birlik ve beraberliğini, kardeşliğini ön
planda tutmuştur. Özellikle siyasetini yürütürken bu milletin, 76 milyon
milletin tamamına hitap etmiş ve hizmetlerini de bu halkımızın yüzde 100’üne
götürme gayreti içerisinde olmuştur.
Özellikle terör ve şiddetin olduğu yerde barıştan ve demokrasiden
söz etmek mümkün olmaz, çözüm sürecinden söz etmek mümkün olmaz, fikirlerin
konuşulmasından söz etmek mümkün olmaz. İşte, Adalet ve Kalkınma Partisi, bu
süreçte, çözüm olsun, fikirler konuşulsun ve öneriler konuşulsun diye, bu on
yıllık süreç içerisinde ülkemizi çok daha önemli bir noktaya getirmiş ve
demokratik zemini hazırlamıştır. Özellikle sorunlar konuşularak çözülsün
istemiştir.
Bugün birçok noktada karakollar kapatıldığı gibi yeni karakollar
da elbette yapılmaktadır, bunlar yapılırken de, daha çok bu karakollar
ülkemizin güvenliği, halkımızın huzuru ve mutluluğu üzerine, halkımızın daha
fazla güvenliğinin sağlanması üzerine bunlar yapılmış ve yapılmaya da devam
edilecektir.
SIRRI SAKIK (Muş) – Eskişehir’e yapın o zaman!
SALİH KOCA (Devamla) – Bu karakollar sadece doğu ve güneydoğuda
değil, ülkemizin dört bir noktasında aynı hızla, ülkemize yakışır, milletimize
yakışır karakolların yapılması devam etmektedir.
SIRRI SAKIK (Muş) – Hiçbir ülke karakolla övünmez vallahi, hiçbir
ülke!
SALİH KOCA (Devamla) – Bizler ümit ediyoruz ki bu karakollara da
ihtiyaç kalmasın.
Daha geçen hafta içerisinde, bizler grup başkan vekilimizin ve
Genel Başkan yardımcımızın başkanlığında 30’a yakın milletvekili
arkadaşlarımızla birlikte, yani ülkemizin kuzeyinden güneyine, doğusundan
batısına birçok ilinden milletvekili arkadaşlarımızla birlikte doğu ve
güneydoğuda ziyaretlerde bulunduk, Muş, Ağrı ve Erzurum illerine gittik.
Buralarda ilçelerimize kadar, Hasköy ve Doğubeyazıt ilçelerimize
kadar ziyaretlerde bulunduk. Milletimizle, orada bulunan vatandaşlarımızla
hemhâl olduk, muhabbet ettik ve onların sıkıntılarını dinledik, bu süreçle
ilgili bilgilerimizi paylaştık. Hangi noktaya gittiysek, gerçekten, halkımızın
büyük teveccühüyle karşılaştık. Özellikle bu süreçle ilgili olarak,
vatandaşlarımızın birçoğunun, hizmetlerden daha öncelikli olarak bu sürecin,
çözüm sürecinin sekteye uğramadan bir an önce sonuçlanması ve bir an önce
sonuca kavuşmasıyla ilgili arzu, istek ve taleplerini dinledik. Dolayısıyla,
vatandaşlarımız, ilk defa bu dönemde artık meralara, otlaklara, yaylalara
rahatlıkla çıktıklarını, bundan dolayı her alanda piknik yapabildiklerini
anlattılar. İller arası seyahatlerde birçok noktada kontrol noktaları
oluştuğunu ama artık bu ve benzeri sıkıntıların kalmadığından bahsettiler.
Dolayısıyla, özellikle bu süreçle ilgili olarak, bu sürece katkı sağlayanlara,
emeği geçelere, Sayın Başbakanımız başta olmak üzere tüm katkı sağlayanlara
gerçekten içten teşekkürlerini, samimiyetle teşekkürlerini bildirdiklerine
şahit olduk.
Bizler, bu süreçte, demokratik sınırlar içerisinde, ülkemizin tüm
sorunlarını çözmek adına adım atarken bu sorunu da demokratik sınırlar
içerisinde çözebileceğimize, çözüme kavuşturmamız gerektiğine, siyasi parti
ayrımı gözetmeksizin tüm milletvekilleri olarak, bu Meclis çatısı altında görev
yapan, bu Meclis çatısı altında milleti temsil eden tüm milletvekilleri olarak
hepimizin aynı derecede sorumluluğu olduğuna inanıyoruz. Bu sorumluluk
çerçevesinde, bu sorunu hep birlikte, milletimizin de destek ve gayretleriyle
çözeceğimize inanıyoruz.
Süreçle ilgili yapılması gerekenlerin yapıldığına ve bundan sonra
da yapılacağına inanıyor, BDP grup önerisinin aleyhinde olduğumu bildiriyor,
yüce heyetinizi saygıyla selamlıyorum. (AK PARTİ sıralarından alkışlar)
SIRRI SAKIK (Muş) – Başkan, karar yeter sayısı…
ADİL ZOZANİ (Hakkâri) – Karar yeter sayısı istiyoruz.
BAŞKAN – Barış ve Demokrasi Partisi Grup önerisini oylarınıza
sunacağım, aynı zamanda karar yeter sayısı arayacağım.
Kabul edenler… Kabul etmeyenler… Kâtip üyeler arasında anlaşmazlık
olduğu için elektronik cihazla yapacağız.
İki dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, karar yeter sayısı yoktur.
On dakika ara veriyorum.

Kapanma Saati: 15.28

İKİNCİ OTURUM
Açılma Saati: 15.40
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin İkinci Oturumunu açıyorum.
Barış ve Demokrasi Partisi grup önerisinin oylanmasında karar
yeter sayısı bulunamamıştı.
Şimdi, öneriyi tekrar oylarınıza sunacağım ve karar yeter sayısı
arayacağım: Kabul edenler… Kabul etmeyenler… Sayın milletvekilleri, karar yeter
sayısı vardır, öneri kabul edilmemiştir.
Milliyetçi Hareket Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
Okutuyorum:
2.- MHP Grubunun, Tokat
Milletvekili Reşat Doğru ve arkadaşları tarafından son günlerde Irak Türklerine
ve Doğu Türkistan Türklerine karşı yapılan saldırıların araştırılarak alınması
gereken önlemlerin belirlenmesi amacıyla 1/7/2013 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 3 Temmuz 2013 Çarşamba günkü birleşiminde okunarak görüşmelerinin aynı
tarihli birleşiminde yapılmasına ilişkin önerisi
 Tarih:
3/7/2013
Türkiye Büyük Millet Meclisi Başkanlığına
Danışma Kurulunun 3/7/2013 Çarşamba günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu
maddesi gereğince Genel Kurulun onayına sunulmasını arz ederim.
Saygılarımla.
 Oktay
Vural
 İzmir
 MHP
Grup Başkan Vekili
Öneri:
Tokat Milletvekili Reşat Doğru ve arkadaşlarının 1 Temmuz 2013
tarih, 15841 sayı ile TBMM Başkanlığına vermiş olduğu “Son günlerde Irak
Türkleri ve Doğu Türkistan Türklerine karşı saldırılar giderek artmış. Bu
konuların araştırılarak Hükûmetçe gereken tedbirlerin alınması” amacıyla
verdiği Meclis araştırma önergesinin 3/7/2013 Çarşamba günü (bugün) Genel
Kurulda okunarak görüşmelerinin bugünkü birleşiminde yapılması önerilmiştir.
BAŞKAN – Milliyetçi Hareket Partisi grup önerisi lehinde söz
isteyen Reşat Doğru, Tokat Milletvekili. (MHP sıralarından alkışlar)
REŞAT DOĞRU (Tokat) – Sayın Başkan, sayın milletvekilleri; Irak
Türkleri ve Doğu Türkistan Türklerine karşı yapılan saldırılarla ilgili vermiş
olduğumuz araştırma önergesiyle ilgili söz almış bulunuyorum. Yüce Meclisi
saygıyla selamlıyorum.
18’inci yüzyıl, 19’uncu yüzyıldan itibaren Osmanlı Devleti’nin
ihtişamının bitmesiyle beraber Türk devleti gerilemeye başlamıştır. Tabii, bu gerileme
daha sonraki dönemlerde daha fazla artmış, akabinde de, hepinizin de malum
olduğu şekliyle, 767 bin kilometrekarelik bir toprak olan Anadolu topraklarında
Türkiye Cumhuriyeti devleti kurulmuştur. Ancak, şurası gerçektir ki ülkemize ve
Türk devletine karşı saldırılar yoğun bir şekilde şu gün de devam etmektedir.
İşte, görmüş olduğumuz gibi, Türkiye Büyük Millet Meclisinde ve diğer yerlerde,
açılımlar fiyaskosu adı altında birtakım yapılan çalışmalar da maalesef
insanların yüreklerini parçalamaktadır.
Saygıdeğer milletvekilleri, şurası gerçektir ki önümüzdeki zaman
diliminde korkarım ki bugünleri daha fazla arayacağız gibi görünüyor. Yani,
Türk devletinin üzerinde oynanan oyunlar her geçen gün artarak devam ediyor ve
bu artışı da durdurması gereken yüce Türkiye Büyük Millet Meclisi ve biz,
değerli milletvekilleri maalesef olayları geçiştirerek seyrediyoruz. Yani,
Osmanlı Devleti’nin o parçalanma sürecinin bir parçası da maalesef şu anda
karşımıza çıkıyor. İnanıyorum ki bunların şuuru altında olunacak ve önümüzdeki
zaman diliminde daha farklı hareket ederek ülkemizin yani şu Anadolu
topraklarının korunmasını hep beraber sağlamış olacağız.
Saygıdeğer milletvekilleri, son günlerde, Irak Türklerine ve Doğu
Türkistan Türklerine karşı saldırılar artmış, katliamlar yapılmaya da
başlanmıştır. 25 Haziran 2013 günü, Selahattin kenti Tuzhurmatu
ilçesinde, haince terör saldırısı sonucu Irak Türkmen Cephesi Başkan Yardımcısı
Sayın Ali Haşim Muhtaroğlu ile Selahattin kenti Vali Yardımcısı Sayın Ahmet
Koca başta olmak üzere, çok sayıda kardeşimiz, soydaşımız hayatını kaybetmiş ve
şehit olmuşlardır.
Irak Türklerine son yıllarda çok ağır saldırılar, planlı yok
etmeler yapılmaktadır. Irak’ın ABD ve koalisyon güçlerince işgali sonucu,
Türkler çok büyük kayıp vermişlerdi. ABD destekli peşmergeler,
Irak Türklerine her yerde saldırmış, Kerkük başta olmak üzere birçok şehirde
demografik yapıyı değiştirip göçe zorlamışlardır.
Sayın milletvekilleri, saldırılar sonucu birçok kardeşimiz canını
kaybetmiş, yaralanmış, Irak’ı terk etmek mecburiyetinde kalmıştır. Son
zamanlarda da özellikle iş ve güç sahibi olan Türklere karşı planlı saldırılar
maalesef tekrar artmıştır. Doktorundan mühendisine kadar birçok kardeşimiz
kaçırılmakta ya da öldürülmektedir. Türkmen kanını akıtmakla görevli saldırganlar
katliam üzerine katliam yapmaktadırlar. Canlı bombalar, suikast görevlileri,
teröristler, kiralık katiller hiç ara vermeden ölüm saçmaktadırlar. Türkmen
kimliği, Türkmen varlığı, Türkmen eserleri, Türkmen şuuru kanlı emellerin
hedefidir. Türkmenler bunlara bağlı olarak zorla göçe tabi tutulmakta, baskılar
da giderek maalesef artmaktadır.
Sayın milletvekilleri, 21’inci yüzyılda yani sözde modern çağda
Doğu Türkistan’da da zalimane bir baskı ile saldırılar ve katliamlar
yapılmaktadır. Avrupa ve Amerika başta olmak üzere bütün dünyanın şiddet
uygulanan vahşeti görmesi ve yakın takibe alması gerekir. Bugün dünyadaki en
ağır kâbus, maalesef, Doğu Türkistan’da yaşanmaktadır. Son günlerde Uygur
bölgesinde saldırılar ve katliamlar artarak, devam etmektedir ve sonucunda da
onlarca kardeşimiz hunharca öldürülmüşlerdir.
Sayın milletvekilleri, dünyada hukukun, adaletin, kanunun olmadığı
ülkelerin başında Çin gelmektedir. Çin’de ne hâkim ne savcı ne polis Doğu
Türkistan’da kardeşlerimize uygulanan zulümlere karşı hiçbir şey yapmamaktadır.
Çin’de 30 milyona yakın Türk’ün akıbetinin ne olduğu maalesef bilinmiyor;
hapishanelerde, karakollarda zalimane işkencelere devam ediliyor. Akıl
hastanelerine binlerce Uygur Türk’ü sevk edilmiş olup, Doğu Türkistan’da on binlerce
kişi yargısız bir şekilde infaz ediliyor.
Doğu Türkistan ve Irak’ta yaşanan olayların ve zulmün, dünyanın en
önemli olaylarının başında gelmesi gerekmektedir. İşte, bütün bunlar göz önüne
alınınca Türkiye’nin kardeşlerimize sahip çıkması gerekir. Ancak AKP Hükûmeti,
maalesef, Irak, Doğu Türkistan, Suriye, Ahıska, Karabağ’daki Türk
kardeşlerimize sahip çıkmıyor. Bu doğru değildir. Başbakan Barzani’yle
görüşüyor, partisinin genel kongresine davet ediyor ama neredeyse beş altı
seneden beri Türkmen temsilcileriyle maalesef görüşmüyor, onları dinlemiyor.
Türkmenlerin kaderi peşmergelerin eline, insafına
terk edilmiş durumdadır yani Türkmenlerin etnik temizliğe tutulup yok edilmesi,
baskı ve dayatmalara maruz kalması ne Hükûmeti ne de Başbakanı pek fazla ilgilendirmiyor
görülüyor. Bu, Türkmenlere yapılan çok büyük yanlış ve haksızlıktır. Ancak,
Türkmenler çok sabırlı olsalar da artık güçleri, takatleri kalmamıştır. Türkmen
kardeşlerimiz kasıtlı olarak yalnızlığa itilmekte, izole edilmekte ve can
evlerinden vurulmaktadırlar.
Tuzhurmatu’da Türkmen
liderlere yapılan saldırılar ne ilktir ne de sondur. Ancak, Kerkük, Musul, Telafer, Tuzhurmatu diken
üstündedir; güvensizlik ve karmaşa, belirsizlik almış başını gitmektedir.
Türkler şaşkın, ne yapacağını bilmiyorlar. Başbakan Erdoğan Tuzhurmatu’daki,
Kerkük’teki feryatları mutlaka duymalıdır. Hükûmet, soydaşlarımızın dünyanın
her tarafındaki yaşadığı ızdırapları mutlaka duymalı
ve gereğini de yapmalıdır.
Doğu Türkistan’da Uygur Türkleri de kan ağlamaktadır. Hükûmet,
Barzani’ye, Talabani’ye kucak açarken neden Doğu Türkistan lideri Rabia Kadir’e
sahip çıkmamaktadır? Rabia Kadir dünyanın kabul ettiği bir lider kahramandır.
Doğu Türkistan Türklerinin haklı davasını dünyanın her tarafında, her türlü
imkânsızlıklara rağmen yılmadan, yiğitçe anlatmaktadır. Rabia Kadir Hanımefendi
ülkemize davet edilmemekte, sahiplenilmemektedir.
Saygıdeğer milletvekilleri, o insanlar bizim kardeşlerimizdir.
Sivil toplum kuruluşları başta olmak üzere, Hükûmet onların her türlü konusunu
mutlaka ama mutlaka sahiplenmelidir. Haklı isteklerini dünyanın her tarafına
taşımalı, toplumlardan tepki ortaya çıkarmalıdır. Ancak, bunların hiçbirisi
maalesef hiç yapılmıyor ya da yetersiz, çok az bir şekilde, cılız bir şekilde
yapılmaya çalışılıyor. Hâlbuki Türkiye'nin güvenliği Kıbrıs’tan, Kerkük’ten,
Ahıska’dan, Karabağ’dan geçmektedir. İşte, bütün bunların araştırılarak gerekli
önlemlerin alınması gerekmektedir.
AKP Hükûmeti ile Başbakan Sayın Recep Tayyip Erdoğan, Irak Merkezî
Hükûmetiyle Barzani’nin değil, Türkmen kardeşlerimizin haklı davalarını
savunmalı, konuyu da uluslararası kuruluşlara mutlaka götürmelidir. Bu konuda
sivil toplum kuruluşlarımıza da çok büyük görevler düşmelidir. Süratli bir
şekilde harekete geçmelidir. Yüce Türk milleti Kerkük’te, Ahıska’da, Doğu
Türkistan’da, Kıbrıs’ta, Karabağ’da, Şuşa’da olmalı,
oraları da yakinen takip etmelidir. Türkiye Türkleri olarak soydaşların yanında
olup Türklere yapılan bütün saldırıları lanetliyoruz, kınıyoruz. Tuzhurmatu Türk’tür, Kerkük Türk’tür. Türkmenlik bayraktır,
vatandır, sevdadır. Dünya Türklüğü her zaman bizim sevdamız olarak da
kalacaktır, kimse de bunu değiştiremeyecektir. Kardeşlerimize yapılan
zulümleri, hainlikleri yakinen biliyor ve takip ediyoruz. Türk milliyetçileri
olarak onların dün de yanındaydık, şimdi de yanındayız, bundan sonra da her
türlü şart altında onların yanında olacağız, onlarla beraber olacağız, mutlaka
çekilen acıların da hesabını ama mutlaka bir gün soracağız.
İşte, yukarıda anlattığımız nedenler göz önüne alınarak Türkiye
Büyük Millet Meclisinde araştırılması ve gereken tedbirin alınması konusunda
bir araştırma önergesi hazırlamış bulunuyoruz. Yani, sonuçta Türkiye Büyük
Millet Meclisinin, yüce Türk devletinin, Türk Hükûmetinin bu konuları
önemsemesi gerektiğini ifade etmek istiyorum çünkü herkesin desteğine ihtiyaç
vardır. Yüce Türk milleti o değerli insanlarına mutlaka sahip çıkmalıdır. Bugün
Karabağ’da yaşananlar neyse, Doğu Türkistan’da yaşananlar neyse Irak’ta
yaşananlar, Suriye’de yaşananlar da onlardır. Suriye’ye de sahip çıkılmalıdır,
Irak’a da sahip çıkılmalıdır, oradaki Türkmen kardeşlerimizin her türlü
dertleriyle dertlenilmelidir. Ancak korkumuz odur ki bunların hepsi bir tarafa
bırakılmakta, suni gündemlerle Türkiye geçiştirilmeye çalışılmaktadır. Ama,
inanıyorum ki yüce Türk milleti duyarlıdır, Türk devleti duyarlıdır. Araştırma
önergemizin de bu yönlü olarak değerlendirileceğini, oy verileceğini umut
ediyor, yüce Meclisi saygıyla selamlıyorum. (MHP sıralarından alkışlar)
BAŞKAN – Teşekkür ediyorum.
Milliyetçi Hareket Partisi grup önerisi aleyhinde söz isteyen
Ahmet Berat Çonkar, İstanbul Milletvekili. (AK PARTİ
sıralarından alkışlar)
AHMET BERAT ÇONKAR (İstanbul) – Sayın Başkan, değerli
milletvekilleri; Milliyetçi Hareket Partisinin son günlerde Irak Türkleri ve
Doğu Türkistan Türklerine karşı artan saldırıların araştırılarak gereken
tedbirlerin alınması konusunda verdiği araştırma önergesi aleyhinde söz almış
bulunuyorum, yüce heyetinizi saygıyla selamlıyorum.
Sözlerime başlarken dünyanın çeşitli yerlerinde gerçekleşen
saldırılarda hayatını kaybeden soydaşlarımıza ve son olarak, geçtiğimiz
günlerde Irak’ta düzenlenen bir intihar saldırısında hayatını kaybeden Irak
Türkmen Cephesi Başkan Yardımcısı Ali Haşim Muhtaroğlu ve Selahattin Vali
Yardımcısı Ahmet Koca’yı rahmetle anıyor, başsağlığı dileklerimizi iletiyorum.
Sayın Başkan, değerli milletvekilleri; uluslararası camianın
saygın bir üyesi olarak Birleşmiş Milletler ilkelerine ve bu camianın
normlarına uymakla yükümlü olan Türkiye'nin dış politikasının temel taşlarını
diğer ülkelerin bağımsızlığına, egemenlik ve toprak bütünlüğüne saygı
gösterilmesi ve iç işlerine karışılmaması ilkeleri teşkil etmektedir. Türkiye
Çin'in bağımsızlığına, egemenliğine ve toprak bütünlüğüne saygı göstermektedir.
Bunun yanında, Çin’in insan haklarının evrenselliği ilkesi ışığında, Uygur
Türklerinin kendi vatanlarında uluslararası insan hakları normları ve
standartları dâhilinde huzur, güvenlik ve refah içinde yaşamalarını sağlamasını
beklediğini de her fırsatta dile getirmektedir.
Ülkemizin bölgeye verdiği önemin en önemli tezahürü en üst düzeyde
yapılan ziyaretlerdir. Sincan Uygur Özerk Bölgesine Cumhurbaşkanı düzeyinde ilk
ziyaret 2009, Dışişleri Bakanı düzeyinde ilk ziyaret 2010 yıllarında gerçekleştirilmiştir.
Sayın Başbakanımız 8-11 Nisan 2012 tarihlerinde Çin’e yaptığı ziyaret sırasında
Pekin ve Şanghay’ın yanı sıra Urumçi’yi de ziyaret
etmiştir. Bu, tarihte Türkiye’den Başbakan düzeyinde yapılan ilk ziyarettir.
Sayın Başkan, değerli milletvekilleri; Türkiye Uygurların kaderi,
geleceği ve yaşam koşullarıyla yakından ilgilenmekte ve Uygurları Çin Halk
Cumhuriyeti ile arasında bir dostluk köprüsü olarak görmektedir. Bu kapsamda,
Uygurların kendi kültürlerini ve kimliklerini koruyarak Han kökenli Çin Halk
Cumhuriyeti vatandaşlarıyla eşit koşullarda yaşamalarına büyük önem
atfetmektedir.
Bu anlayışla, Uygurların yaşam düzeyinin yükseltilmesine
atfettiğimiz önem çerçevesinde ve Çin makamlarıyla iş birliği hâlinde bu
bölgenin kalkınmasına katkıda bulunma çalışmalarımızı sürdürmekteyiz.
Nitekim, Urumçi’de Türk sanayi bölgesi
kurulması, dönemin Çin Halk Cumhuriyeti Başbakanı Wen Jiabao’nun 2010 yılında
ülkemizi ziyareti sırasında dönemin Devlet Bakanı Sayın Zafer Çağlayan
tarafından dile getirilmiştir. Çin Halk Cumhuriyeti Başbakanı Wen teklifi
değerlendireceklerini belirtmiştir. 2011 yılında Urumçi’de
Türk Sanayi Bölgesi Kurulmasına Yönelik Ortak Çalışma Grubu Oluşturulmasına
İlişkin Mutabakat Zaptı imzalanmıştır. Sayın Başbakanımızın 8-12 Nisan 2012 tarihlerinde
Çin Halk Cumhuriyeti ziyareti sırasında Sincan Ekonomik ve Teknolojik Kalkınma
Bölgesi’ne muhtelif teşviklerle yatırım yapılması için davet alınmış, Türk
firmalarının bölgeye yatırım yapması yönündeki Çin Halk Cumhuriyeti beklentisi
görüşmelerde dile getirilmiştir. Sayın Başbakanımız iş adamlarımızı bölgede
yatırım yapmaya teşvik edeceğini belirtmiştir ve bu teşviklerine devam
etmektedir. 1-5 Eylül 2012 tarihlerinde düzenlenen 2’nci Çin-Avrasya Fuarı
vesilesiyle Urumçi’yi ziyaret eden Başbakan Yardımcısı
Sayın Ali Babacan’ın heyetinde bulunan Ekonomi Bakanlığı yetkilileri Türk
Sanayi Bölgesi konusunda Sincan Uygur Özerk Bölgesi yetkilileriyle
görüşmüşlerdir. Söz konusu sanayi bölgesinde İhlas Holding çikolata fabrikası
açmak, Sütaş ise süt mamulleri üretimi için harekete geçmiş durumdadır.
Öte yandan, Urumçi’de Türk markalarının
satıldığı bir alışveriş merkezi olan Erdaoqiao Türk
Ticaret Merkezi 1 Ağustos 2012 tarihinde faaliyete geçmiştir.
Çin Halk Cumhuriyeti’nin en güçlü hava yolu şirketlerinden olan ve
2010 istatistiklerine göre dünyada 6’ncı sırada bulunan, devlete ait China Southern Airlines haftada 3 defa olmak üzere Pekin-Urumçi-İstanbul seferlerine 22 Kasım 2011 tarihinde
başlamıştır.
İstanbul-Urumçi güzergâhına sefer planı
gerekli izinlerin temin edilmesi hâlinde ve filo imkânları çerçevesinde Türk
Hava Yollarının da gündeminde yer almaktadır.
Sayın Başkan, değerli milletvekilleri; Irak Türkmenleri Türkiye,
Irak ve Suriye sınırından başlayarak Irak’ın güneydoğusuna doğru uzanan ve “Türkmeneli Bölgesi” olarak adlandırılan bir şerit
içerisinde dağınık olarak yaşamaktadır. Türkmen nüfusunun yoğun olarak
bulunduğu 5 vilayet; Musul, Erbil, Kerkük, Diyala ve
Selahattin'dir. Türkmenlerin Irak’taki nüfusu kesin olarak bilinmemekle
birlikte, çeşitli kaynaklara göre 800 bin ile 2 milyon arasında olduğu tahmin
edilmektedir.
Irak Anayasası’nın dibacesinde Irak halkını oluşturan unsurlar
sıralanırken Sünni-Şii Araplar ve Kürtlerin yanı sıra Türkmenlere de yer
verilmiştir. Anayasa’da, Arapça ile Kürtçenin ülke genelinde resmî dil olması
kabul edilirken, Türkmen toplumunun bulunduğu bölgelerde Türkmenlerin ana
dillerini devlet ve özel eğitim kurumlarında öğrenebilecekleri, keza
Türkmenlerin yoğun olarak yaşadıkları bölgelerde yerel dillerin de halk
oylamasıyla bölgesel resmî dil statüsü kazanabileceği esasa bağlanmıştır.
Anayasa’nın 125’inci maddesinde de yerel yönetimlerde Türkmenler, Asurîler ve
diğer grupların idari, siyasi, kültürel ve eğitime ilişkin hakları teminat
altına alınmakta ve bu hususlara ilişkin düzenlemelerin yasayla yapılacağına
hükmedilmektedir.
2003 sonrası dönemde Irak genelinde birçok Türkmen siyasi partisi
kurulmuştur, hâlihazırda sayıları 20 civarındadır.
Sayın Başkan, değerli milletvekilleri; aidiyeti, ihtilaflı
bölgelerin durumu, özellikle de Kerkük’ün statüsü ve bu vilayette uzunca bir
süredir gerçekleştirilemeyen yerel seçimler, 2014’te yapılması öngörülen genel
seçimler, IKB-merkezî hükûmet ilişkileri ve güvenlik, Türkmenleri öncelikle
ilgilendiren hususlardır.
Kendine özgü koşulları nedeniyle Kerkük’e ilişkin tüm meselelerde
kararların vilayetteki üç unsurun -Türkmen, Kürt ve Arap- uzlaşısıyla alınması
Türkmenler açısından hayati önem taşımaktadır. BM, düşünce kuruluşları ve
Kerkük’teki ilgili tarafların bugüne dek Kerkük’ün nihai statüsüne ilişkin
olarak kamuoyuna sundukları çözüm önerileri içerisinde Türkmenler bakımından en
tercihe şayanı Kerkük’e özel statü verilmesidir.
Yerel seçimlerin Kerkük’te de düzenlenebilmesi için Türkmen, Kürt
ve Araplar arasında yapılan görüşmelerde seçim esasları; seçim tarihi, seçmen
kütükleri, üst düzey görevlerin paylaşımı, güvenlik üzerinde bir uzlaşıya
varılamamış, bu konuda UNAMI tarafından hazırlanan yasa taslağına ilişkin
müzakerelerden henüz bir sonuç elde edilememiştir.
Sayın Başkan, değerli milletvekilleri; IKB ile merkezî hükûmet
arasındaki gergin ilişkiler ve Sünni kesimin süregelen protesto gösterilerinin
merkezî hükûmet güvenlik güçleriyle çatışmaya dönüşme ihtimali, siyasi ve
ekonomik güç bakımından diğer gruplara göre daha dezavantajlı durumda bulunan
ve güvenlik kurumlarında layıkıyla temsil edilemeyen Türkmen toplumunda
endişeye yol açmaktadır. Nitekim, merkezî hükûmete bağlı güvenlik güçlerinin 23
Nisan günü Kerkük’e bağlı Havice ilçesinde gösteri yapan protestoculara karşı
düzenlediği ve çok sayıda can kaybıyla sonuçlanan operasyon sonrasında bölgede
gerginlik artmıştır. Öte yandan, Irak’ta son dönemde gerçekleştirilen terör
saldırılarında, ülkenin etnik ve mezhepsel bakımdan karma nüfuslu şehirlerinin
hedef alınması ve bu şehirlerin yoğun Türkmen nüfus barındırması, Türkmenlerin
endişelerini artıran bir diğer unsuru oluşturmaktadır.
Son olarak Selahattin vilayetinin nüfusunun çoğunluğu Türkmen olan
Tuzhurmatu ilçesindeki Türkmenler, ilçede 23 Haziran
2013 tarihinde meydana gelen terör olaylarını protesto etmek amacıyla
Bağdat-Kerkük yolunu ulaşıma kapatmışlar, söz konusu protesto eylemlerinin
sürdüğü esnada 25 Haziran günü düzenlenen intihar saldırısında, aralarında Irak
Türkmen Cephesi Başkan Yardımcısı ve Selahattin İl Meclisi eski üyesi Ali Haşim
Muhtaroğlu ile Selahattin Vali Yardımcısı Ahmet Koca'nın da bulunduğu 13 kişi
hayatını kaybetmiş ve çok sayıda kişi yaralanmıştır. Söz konusu saldırı,
Türkmen toplumu içinde geniş yankı uyandırmıştır.
Saldırının öğrenilmesinin ardından, Sayın Cumhurbaşkanımız, ITC
Başkanı Erşat Salihi’yi
telefonla arayarak, başsağlığı dileklerini iletmiş, adı geçene yazılı bir
taziye mesajı da göndermiştir. Keza, Sayın Bakanımız da Erşat
Salihi’yi ve merhum Ali Haşim’in oğlunu telefonla
arayarak, başsağlığında bulunmuş, ayrıca Ali Haşim ve Ahmet Koca için
-cenazelerin Tuzhurmatu’da defnedilmesinden önce- ITC’nin Kerkük’teki merkezinde düzenlenen törene yazılı bir
mesajını da iletmiştir. Türkmen yoğun bölgelerde artan terör saldırılarının,
Irak Türkmen camiasında, Türkmenlerin kendi yerel güvenlik güçlerini
oluşturmasına yönelik taleplerin sıklıkla dile getirilmesine sebep olduğu
gözlemlenmektedir.
Sayın Başkan, değerli milletvekilleri; Kerkük'te Kürtler,
Türkmenler ve Araplar asırlardır bir arada yaşıyorlar ve bundan sonra da barış
içerisinde, ebediyete kadar bir arada yaşayacaklar. Bizler, Kerkük'ün birlik ve
beraberliğini, Irak'ın birlik ve beraberliğiyle bir tutuyoruz. Türkiye olarak,
millet olarak Irak'ta yaşayan bütün kardeşlerimizin mezhebi, kökeni ne olursa
olsun, bizim kardeşlerimiz olduğunu söylüyoruz. Biz, ebediyyen
bu kardeşlerimizle kardeş olarak yaşayacağız. Hangi mezhebe ait olursa olsun
Sünni, Şii, Arap, Kürt, Türkmen, Hristiyan kardeşlerimizle ebediyete kadar
barış içerisinde yaşayacağız.
Biz, şuna inanıyoruz ki Kerkük, sahip olduğu zenginlikleriyle, en
önemlisi de Kerküklülerin kardeşliği ile önümüzdeki dönemde sadece Orta Doğu
bölgesinde değil, dünyanın da en hızlı gelişen ve yükselen şehirlerinden biri
olacaktır. Türkiye, Kerkük'ün kalkınması için elindeki bütün imkânları seferber
etmektedir, bundan sonra da hiçbir gayretten geri durmayacaktır. Devlet ve
millet olarak, Doğu Türkistan’da, Irak’ta, Suriye’de ve dünyanın her noktasında
soydaşlarımızın her daim yanında olmaya devam edeceğiz.
Bu duygu ve düşünceler içerisinde araştırma önergesinin aleyhinde
oy kullanacağımızı bildirir, hepinizi saygıyla selamlarım. (AK PARTİ
sıralarından alkışlar)
BAŞKAN – Teşekkür ediyorum.
Milliyetçi Hareket Partisi grup önerisi lehinde söz isteyen Osman Taney Korutürk, İstanbul Milletvekili. (CHP sıralarından
alkışlar)
Buyurun.
OSMAN TANEY KORUTÜRK (İstanbul) – Sayın Başkan, değerli
milletvekilleri; sizleri saygıyla selamlıyorum.
Değerli milletvekilleri, Irak, Türk dış politikasının son dönemde
gündeme çok gelen bir tabiriyle, kilit taşlarından biridir. Kilit taşıdır çünkü
Irak, bu bölgede bir denge unsurudur. Irak, İran’a karşı bir denge oluşturur,
Körfez’e karşı bir denge oluşturur ve Irak’ın bütün kalması hâlinde bu denge
korunacağı için Türkiye'nin bu çok işine gelecek bir konumdur; aksi takdirde,
bu bölgede dengeyi kurabilecek tek bir aday ülke vardır, o aday da Türkiye’dir.
Türkiye'nin de böyle bir arzusu, böyle bir beklentisi olmaması gerekir çünkü
Türkiye, bu bölgedeki başka hiçbir ülkenin karşı ağırlığı veya dengesi değil,
bu bölgeye istikrar yayıcı, istikrar oluşturucu, kriz engelleyici ve oluşacak
istikrar ortamında yumuşak güç kullanıcı bir bölge lideri olmak arzu ve emelindedir.
Şimdi, Irak, bu kadar önemli bir ülkeyken Irak’la ilişkilerin
giderek ihmal edildiğini üzülerek görüyoruz. Irak harekâtından hemen sonra
Türkiye, Irak’a çok ciddi bir şekilde ilgi göstermiş, “Irak’a komşu ülkeler”
adlı bir mekanizma kurmuş, o mekanizmayla Irak’ın toprak bütünlüğünü, millî
egemenliğini ve hâkimiyetini korumak için gerekli önlemleri almış ve bu
önlemleri ilerletmişti. Öyle bir noktaya gelmişti ki, bu mekanizma bir zaman
“Irak’a komşu ülkeler ve Güvenlik Konseyinin daimî üyeleri” şeklinde genişlemiş,
buna Türkiye başkanlık ederek Irak’ın birliğini bütünlüğünü korumuştu.
Hepiniz biliyorsunuz, Irak toplumunun birkaç ana katmanı vardır.
Irak toplumunun ana katmanları Şii Araplar, Sünni Araplar, Kürtler ve
Türkmenlerdir. Irak toplumunun ana katmanları içerisinde hak ettiği konumu elde
edemeyen, Irak toplumunun gerçek bir ana katmanı olduğunu kâğıt üzerinde olsun,
fiiliyatta olsun, ortaya koyamayan bir tek topluluk Türkmenlerdir. Türkmenler,
gene, bildiğiniz gibi Şii ve Sünni olarak ayrılıyorlar ve Şii Türkmenlerin
sayısı da Sünni Türkmenlerden bir parça daha fazla. Acaba Türkmenlere ilginin
azalmasının sebebi bu olabilir mi? Gerçi iktidar adına konuşan arkadaşlarımız
gayet güzel ifadelerde bulunuyorlar, Irak’a ırk, dil, din, mezhep ayrımı
yapmadan bakıldığını söylüyorlar ama gidişat bunun böyle olmadığını gösteriyor.
Şimdi, baktığınız zaman, Irak’ta çok ciddi bir mezhep çatışması
var. Bu mezhep çatışmasında, Hükûmetin Şii lider Maliki’ye karşı takınmış
olduğu tavırla Maliki’yi Irak’a doğru itmiş olmasında ciddi payı bulunuyor.
Irak’ta her gün, her yerde patlamalar oluyor, suikastlar oluyor ve
bu suikastlardan, maalesef, Türkmenler de nasibini alıyor. Geçtiğimiz günlerde Tuzhurmatu’da vuku bulan büyük patlamada hayatını kaybeden
Irak Türkmen Cephesi Başkan Yardımcısı Ali Haşim Muhtaroğlu, çok önemli bir
şahsiyetti ve Irak Türkmen Birliği içerisindeki Şii kanadın temsilcisi olarak
Başkan Yardımcığında bulunuyordu.
Şimdi, Irak’la Türkiye’nin ilişkilerini düzenlemek için, hemen,
Irak harekâtının başlamasıyla eş zamanlı olarak ihdas edilmiş olan bir “Irak
Özel Temsilciliği” görevi vardı. “Irak Özel Temsilciliği” görevi hasbelkader,
ilk defa benim tarafımdan üstlenilmişti ve biz burada Irak’ın birliğini ve
bütünlüğünü sağlamak, diğer bütün toplum katmanları içerisinde Irak
Türkmenlerinin de Irak içerisinde hak ettikleri yeri almalarına katkıda
bulunmak için ciddi çaba gösteriyorduk.
Iraklı Türkmenlerin sayısı konusunda, yerleşik oldukları bölgeler
konusunda çok muğlak bilgiler var. Niçin muğlak bilgiler var? Çünkü demin de
söylediğim gibi bir kısmı Şii olan bu Türkmenler, Velayet-i Fakih müessesesinin
etkisiyle Şii oylarıyla birlikte oy kullanıyorlar seçimlerde ve dolayısıyla
bunların rakamları, sayıları Şiilerle beraber sayılıyor. Türkmen rakamı kaçtır,
nedir, tam olarak bilinmiyor ama oradaki ciddi Türkmen ağırlığının her
hâlükârda Türkler koruyucusu olması lazım, aynen Kürt ağırlığının koruyucusu
oldukları gibi, Şii ve Sünni Arapların koruyucusu oldukları gibi, ayrımsız.
Hükûmetimiz, maalesef bu son dönemde “Irak Özel Temsilciliği”
denilen görevi ortadan kaldırdı. Irak, Türkiye için önemini kaybetmiş değil.
Bilakis, Türkiye için Irak’ın önemi gittikçe artıyor ama “Irak Özel Temsilcisi”
diye Irak’a yönelik bütün çabaları koordine edecek olan görev, üst düzey görev
ortadan kaldırılıyor. Buna karşılık, görüyoruz, hep çabalar Suriye’ye yönelmiş.
Suriye’de de Türkmenler var. Onlarla ilgili ne yapılıyor? O da belli değil.
Myanmar’dan Tunus’a kadar her yere yapılan yardımlardan bahsediliyor,
katkılardan bahsediliyor ama hemen komşumuz yanı başımızda iç savaş benzeri bir
karmaşa içerisinde bulunan Irak konusunda biz bu ilgiyi Hükûmetten göremiyoruz.
Arkadaşlar, başka bir şey daha var. Şimdi Uygur Türklerinden
bahsedildi. Uygur Türklerinden de işte Çin’le yaptığımız müzakerelerde Uygur
Türklerine yer veriyoruz falan… Bunların hepsi çok güzel de bir yandan da
Hükûmet Şanghay Beşlisi’ne girmekten bahsediyor. “Şanghay Beşlisi” dediğimiz
kuruluş, esas itibarıyla, terörle mücadele edilmek üzere kurulmuş olan bir
güvenlik örgütü, bir güvenlik organizasyonu. Bu güvenlik organizasyonunun Çin
açısından hedefi, Uygur Türkleri ve Uygur Türklerinin bağımsızlık hareketi.
“Biz, Şanghay Beşlisi’ne gireceğiz.” diyen Hükûmet, Şanghay Beşlisi ile Kuzey
Atlantik Antlaşması Teşkilatı NATO’nun çelişmesini acaba görüyor mu? Birine
girdiğiniz zaman öbüründe olmanız ihtimali yok.
İkincisi, acaba, Hükûmet, Şanghay Beşlisi’ne girdiği zaman Şanghay
Beşlisi’nin hedeflerinden biri olan Uygur Türkleriyle mücadeleyi de kabul
ediyor mu? Bunu bilerek mi, isteyerek mi yapıyor? Eğer bilmeyerek ve
istemeyerek yapıyorsa o bilerek yapmasından biraz daha vahim. O zaman dış
politikamızın ana istikametleri konusunda, Türkiye'nin öncelikleri konusunda
yeterli bilgimiz yok diyebilir miyiz?
Bakın, geçtiğimiz günlerde Plan ve Bütçe Komisyonuna Dışişleri
Bakanlığının meslek olmaktan çıkarılmasını öngören bir tasarı geldi, o tasarı
reddedildi ama o tasarıyı getirmek demek, Dışişleri Bakanlığının bir kariyer
olmasına gerek görmemek demek. Dışişleri Bakanlığı kariyer değilse, buna
benzeyen çok hatalar yaparsınız arkadaşlar. Şangay Beşlisi’ne girersiniz,
“Savunuyoruz.” dediğiniz Uygur Türkleriyle mücadele eder duruma girersiniz;
Irak elden çıkarken, bölünme noktasına gelmişken Irak Türkmenleri başta,
Irak’ta hiç kimsenin elinden tutmazsınız, işler ortada kalır. Bütün bunları bir
kariyer, bir meslek, bir birikim sağlayan dışişleri teşkilatıyla korumak gerektiğini
bu vesileyle burada bir kere daha söyleyeyim.
Şimdi, konuların önemli konular olduğunu iktidar adına konuşan
değerli arkadaşım da biraz önce söyledi. Peki, bu konular çok önemli konularsa,
o zaman Milliyetçi Hareket Partisinin vermiş olduğu önergeyi niye kabul
etmiyoruz, niye bir araştırma yapmıyoruz? Bunun önemi ortaya konsun, Türkiye
Büyük Millet Meclisi bu önemi ne kadar gördüğünü, ne kadar vurguladığını, buna
ne kadar sahip çıktığını ortaya koysun. Onun için, “buna karşı çıkmak,” “bu
önergenin aleyhinde bulunmak” ile “konuya önem vermek” kavramları birbiriyle
bağdaşmıyor. Biz bu önergenin çok yerinde bir önerge olduğunu düşünüyoruz.
Suriye konusu, zaten Orta Doğu’daki ilişkileri baştan sona
zehirlemişken, bir de Irak konusunun bunun yanına yaklaşıp artık, Türkiye’nin,
içinden çıkılmaz bir cenderenin içine çekilmesini engellemek için bu konuları
mutlaka Meclis içerisinde araştırmak, mutlaka konuşmak, mutlaka tartışmak,
doğruları bulmak ve bu doğrular üzerinde Türkiye Büyük Millet Meclisinin
birleştiğini göstermek gerekir diye düşünüyoruz.
Değerli arkadaşlar, dış politika millî bir konudur. Dış politika
ancak millî bir konu, millî bir politika olduğu takdirde güç kazanır ve takip
edilebilir ama bu uygulanan dış politikada muhalefetin bütün tekliflerini
reddedip kendi bildiğini okumak, üstelik kendi bildiğini de muhalefetle aynı
görüşteymiş gibi göstermek, hiç doğru bir davranış değil. Benim sizlerden
samimi isteğim, bir kere olsun, Türkiye’nin etrafındaki bu ateş çemberine
eğilecek bu konular üzerine siz de eğilin. Gelin, bu araştırma önergesini kabul
edelim. Bu araştırma önergesini ciddiye alalım ve kalkıp burada, nedir, ne
değildir, Türkmenlerin konumu nedir, niçin sahipsiz kaldılar, nereye doğru
gidiyorlar, sahipsiz kalırlarsa ne olur, onları tartışalım.
Bu düşüncelerle sizleri bir kere daha bu konuyu düşünmeye davet
ediyor, hepinizi saygıyla selamlıyorum. (CHP ve MHP sıralarından alkışlar)
BAŞKAN – Teşekkür ediyorum.
Milliyetçi Hareket Partisi grup önerisi aleyhinde söz isteyen
Hilmi Bilgin, Sivas Milletvekili. (AK PARTİ sıralarından alkışlar)
HİLMİ BİLGİN (Sivas) – Sayın Başkan, değerli milletvekilleri;
Milliyetçi Hareket Partisi Meclis Grubu tarafından verilen araştırma
önergesinin gündeme alınmasıyla ilgili önerinin aleyhinde söz almış
bulunuyorum. Bu vesileyle yüce heyetinizi saygıyla selamlıyorum.
Değerli milletvekillerimiz, AK PARTİ hükûmetlerinin izlemiş olduğu
politikalarla iç politikada olduğu gibi dış politikada da bir zihniyet devrimi
gerçekleştirilmiş ve dış politikada Türkiye, yeni dünyanın yükselen yıldızı
hâline getirilmiş ve bu, tüm dünya ülkelerine kabul ettirilmiştir. Bizim
siyaset anlayışımızda dünyanın neresinde olursa olsun sadece soydaşlarımızla
değil, rengine, ırkına, dinine bakılmaksızın nerede bir mazlum var, nerede bir
haksızlık ve zulüm varsa o mazlumların yanında, haksızlıkların karşısında
olacak şekilde bir dış politika anlayışı izlenmiştir. Bunun doğal sonucu olarak
da dışarıdaki soydaşlarımızla ve akraba topluluklarla bizzat ilgilenmek üzere
2008 yılında Yurtdışı Türkler ve Akraba Topluluklar Başkanlığı kurulmuş, bu
kuruluş, gerek soydaşlarımız gerekse akraba toplulukların her türlü
sorunlarıyla, her türlü sıkıntılarıyla bizzat ilgilenmiş ve onların her zaman,
her türlü sorunlarında yanında yer almak üzere etkin ve vizyoner
bir çalışma yapmaktadır. Bu kurumumuzun yaptığı çalışmalar da gerek
soydaşlarımız gerekse dışarıda yaşayan akraba topluluklar tarafından takdirle
karşılanmaktadır.
Sayın Başkan, değerli milletvekilleri; Meclisimiz yasama döneminin
son haftasına girmiştir. Tüm toplumu ilgilendiren ve kamuoyunda “torba yasa”
olarak beklenen yasa görüşmelerine bugün itibarıyla başlanacaktır.
Önergenin içeriği doğru olmakla birlikte, bugün itibarıyla gündeme
alınmasının doğru olmadığı kanaatiyle görüşlerimi beyan ediyor, hepinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Milliyetçi Hareket Partisi grup önerisini oylarınıza sunacağım.
MEHMET ŞANDIR (Mersin) – Karar yeter sayısı…
OKTAY VURAL (İzmir) – Karar yeter sayısı…
BAŞKAN – Karar yeter sayısı arayacağım.
Kabul edenler… Kabul etmeyenler… Karar yeter sayısı yoktur.
Birleşime on dakika ara veriyorum.

Kapanma Saati: 16.16

ÜÇÜNCÜ OTURUM
Açılma Saati: 16.30
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin Üçüncü Oturumunu açıyorum.
Milliyetçi Hareket Partisi Grubu önerisinin oylanmasında karar
yeter sayısı bulunamamıştı. Şimdi öneriyi tekrar oylarınıza sunacağım ve karar
yeter sayısı arayacağım.
Kabul edenler… Kabul etmeyenler…
Kâtip üyeler arasında anlaşmazlık olduğu için elektronik cihazla
oylama yapacağız.
İki dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, karar yeter sayısı vardır, öneri
reddedilmiştir.
Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
Okutuyorum:
3.- CHP Grubunun, Mersin
Milletvekili Ali Rıza Öztürk ve arkadaşları tarafından Devlet Personel
Başkanlığının 2013 Mart ayı itibarıyla açıkladığı 4/C kapsamında çalışan on
binlerce kamu çalışanının tüm sorunlarının araştırılıp tespit edilmesi ve çözüm
önerilerinin belirlenmesi amacıyla 3/7/2013 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 3 Temmuz 2013 Çarşamba günkü birleşiminde okunarak görüşmelerinin aynı
tarihli birleşiminde yapılmasına ilişkin önerisi
 3/7/2013
Türkiye Büyük Millet Meclisi Başkanlığına
Danışma Kurulunun 3/7/2013 Çarşamba günü (Bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 Engin
Altay
 Sinop
 Grup
Başkan Vekili
Öneri:
Mersin Milletvekili Ali Rıza Öztürk ve arkadaşları tarafından
3/7/2013 tarihinde Türkiye Büyük Millet Meclisi Başkanlığına "Devlet
Personel Başkanlığının 2013 Mart ayı itibariyle açıkladığı 4/C kapsamında
çalışan on binlerce kamu çalışanlarının tüm sorunlarının araştırılıp tespit
edilmesi ve çözüm önerilerinin belirlenmesi" amacıyla verilmiş olan Meclis
araştırma önergesinin (990 sıra no.lu) Genel Kurulun bilgisine sunulmak üzere
bekleyen diğer önergelerin önüne alınarak 3/7/2013 Çarşamba günlü birleşimde sunuşlarda
okunması ve görüşmelerinin aynı tarihli birleşiminde yapılması önerilmiştir.
BAŞKAN - Cumhuriyet Halk Partisi grup önerisi lehinde söz isteyen
Ali Rıza Öztürk, Mersin Milletvekili. (CHP sıralarından alkışlar)
ALİ RIZA ÖZTÜRK (Mersin) – Sayın Başkan, değerli milletvekilleri;
kamuoyunda 4/C’liler olarak bilinen kamu
çalışanlarının sorunlarının araştırılması ve gerekli önlemlerin alınması,
mağduriyetlerin giderilmesi amacıyla vermiş olduğumuz Meclis araştırma önergesi
üzerine söz aldım. Hepinizi saygıyla selamlıyorum.
Değerli milletvekilleri, 4/C ne demek, oradan başlayalım. 4/C,
Devlet Memurları Yasası’nın 4’üncü maddesinde öngörülen istihdam şekillerinden
“(C)” fıkrasındaki istihdam şeklidir. 657 sayılı Devlet Memurları Kanunu’nun
4’üncü maddesi kamu çalışanlarının istihdam şekillerini düzenlemiştir. 4’üncü
maddenin (C) fıkrasında da “Geçici Personel” tanımlamasıyla “Bir yıldan az
süreli veya mevsimlik hizmet olduğuna Devlet Personel Başkanlığı ve Maliye
Bakanlığının görüşlerine dayanılarak Bakanlar Kurulunca karar verilen
görevlerde ve belirtilen ücret ve adet sınırları içinde sözleşme ile
çalıştırılan ve işçi sayılmayan kimselerdir.” denilmektedir.
Şimdi değerli milletvekilleri, burada açıkça belirtildiği üzere,
bir yıldan az süreli ve mevsimlik hizmet olduğuna Devlet Personel Başkanlığı ve
Maliye Bakanlığının görüşü alınarak Bakanlar Kurulunca karar verileceği
belirtiliyor.
Şimdi, bir işin geçici ya da sürekli iş olup olmadığı, mevsimlik
ya da kampanya işi olup olmadığı tarafların tanımlamalarına göre belirlenmez.
Görülen işin niteliği ya da iş yerinin özelliğine bakılarak bir iş sürekli iş
midir, süreksiz iş midir, mevsimlik iş midir, tanımlanır. Niteliği itibarıyla
bir kampanya dönemiyle sınırlı olan işler mevsimlik işlerdir. Aslında, niteliği
itibarıyla asli ve sürekli olan bir işi, işverenin bunu değişik adlarla
tanımlamasının hukuken hiçbir sonucu yoktur. 4857 sayılı İş Kanunu’nun 10’uncu
maddesinde “Nitelikleri bakımından en çok otuz iş günü süren işlere süreksiz
iş, bundan fazla devam edenlere sürekli iş” denilmiştir.
Şimdi, biz çalışanlarımıza baktığımız zaman, çalışanlarımız dilim dilim statülere ayrılmış; 4/A, 4/B, 4/C, 4/D, kapsam içi,
kapsam dışı, yok efendim, geçici işçi, mevsimlik işçi gibi hepsi suni ayrımlar
yapılmış. Burada, aslında, yasanın öngördüğü ve yargı içtihatlarında açıkça
belirtildiği gibi bu statülere ayırma işin niteliğine göre yapılmamaktadır,
tamamen, işverenlerin, devlet olarak da işverenin kanunun yüklediği
yükümlülüklerden kurtulmak için başvurduğu yollardan bir tanesidir.
Değerli milletvekilleri, bugün, az sonra buraya bir torba kanun
gelecek. Bu torba kanunda 657 sayılı Devlet Memurları Kanunu’nun 4/B kapsamında
çalışan personel kadrolara geçiriliyor. Toplam 72 bin 485 kişi, 23 bin 772
kişi, aşağı yukarı 90 bin kişi kadrolara geçirilecek -belki yarın, belki
birazdan görüşeceğimiz kanunla ama bu kanunun 4/C kapsamında çalışan personelle
ilgili, bunlara kadro verilmesi öngörülmüyor, bunu anlamak mümkün değil.
Şimdi, bu Türkiye Büyük Millet Meclisi yasa yapıyor. Bu Türkiye
Büyük Millet Meclisi, bir kere, sosyal hukuk devletinin meclisidir. Bu Mecliste
bile, şu salonda bizlere hizmet eden kavaslarda 4/C’li
personel var. Meclis bünyesinde 1.441 kişi 4/C kapsamında çalışıyor.
Değerli milletvekilleri, bu 4/C kapsamında çalışan personelin
aslında statüsü tam belli değil. Şöyle ki: Çalışma ve saat sürelerinin
belirlenmesinde devlet memurları için tespit edilen çalışma saat ve süreleri
dikkate alınırken, çalışanın kendisine verilen görevleri çalışma saatlerine
bağlı kalmaksızın sonuçlandırma zorunluluğu bulunuyor, esnekleştirme 4/C’yle
kamuda hayata geçiriliyor. Bunların sendikaları yok. Bunlar bir yandan
mevsimlik işçi olarak tanımlandığından memur statüsüne dâhil edilmiyor, öbür
taraftan da bu 4/C maddesinde “sözleşmeyle çalışan ve işçi sayılmayan” ibaresi
bulunduğu için, bu ifadeden dolayı da işçi sayılmıyor. Yani bunlar, tabir
yerindeyse -teşbihte hata olmaz- devekuşu gibi. Devekuşuna sormuşlar:
“Devekuşu, neden uçmuyorsun?”, “Ben deveyim.” demiş. Yani, şimdi, burada da
bunlar memur mu, işçi mi, belli değil. Böyle bir tanımlama olmaz arkadaşlar.
Anayasa’mızın 2’nci maddesinde “Cumhuriyetin nitelikleri” tanımlanmış. Burada,
cumhuriyetin niteliklerinden en önemlisi sosyal bir hukuk devleti olma
ilkesidir. Devletin sosyal olma ilkesi, zayıfların, ekonomik yönden zayıf olan
insanların korunmasıdır. Yani sosyal devlet ilkesi, aslında, ekonomik olarak,
iktisaden güçlü olanların karşısında güçsüz olanları korumaya yönelik bir
ilkedir.
Şimdi, Anayasa’mızın 128’inci maddesinde çok açık bir şekilde
devletin sürekli ve asli görevleri kamu görevlileri eliyle yapılır ve bunlar
sürekli personel eliyle yapılır diyor ama nitelik itibarıyla sürekli olan ve
asli olan işler, bu suni ayrımlamalarla, gerçekten,
daha az ücrete ve daha zor çalışma koşullarında insanlara yaptırılıyor. Burada
aslında Türkiye’de işsizliğin fazla olması istismar ediliyor değerli
arkadaşlarım.
Şimdi, bakın, Mecliste 1.441 kişi gerçekten 4/C kapsamında
çalışıyor. Şimdi, Mecliste aynı işi gören bir vatandaş düşünün, bu salonda iki
kavas düşünün, birisi 4/C kapsamında çalışıyor, birisi de diğer kapsamda
çalışıyor -4/B’de çalıştığını farz edin- ayrı ayrı ayrımcılık yapılıyor. Şimdi,
“Ee canım, yapılıyor da ne oluyor? Bunlar geçici
çalışınca bunların hakları diğerlerinden az mı?” Tabii ki az. Eskiden bunlar on
aydan da az çalışıyordu, 2002’de Bakanlar Kurulu kararıyla on bir ay yirmi
sekiz güne çalışmaları çıkarıldı. Bunların aslında ücretleri ve bunların
çalışma saat ve süreleri Bakanlar Kurulu tarafından belirleniyor. Yükseköğrenim
mezunları için 1.245 lira, lise ve dengi okul mezunları için 1.139 lira,
ilköğretim mezunları için de 1.032 TL tespit edilmiş ve bunlar yine, emekli
ikramiyesi alamıyor, sosyal yardımlardan faydalanamıyor, bunların ücretleri
diğerlerine göre düşük.
Değerli arkadaşlarım, bu Devlet Memurları Kanunu’nun 4’üncü
maddesinin (C) fıkrası ile öngörülen istihdam şekli devlet eliyle köleliktir.
Bunun başka hiçbir tanımlaması yoktur; resmen insanlarımız istismar edilmektedir
ve bu 4/C, istihdam şekilleri içerisinde en acımasız olanıdır. Özellikle
Türkiye Büyük Millet Meclisi Başkanına ben buradan sesleniyorum -kendisi de
göreve yeni geldi- öncelikle Mecliste çalışanların hakkını, hukukunu koruması
gerekiyor. Meclisin milletvekilleri tutuklu, Meclis Başkanı bu konuda hiçbir
şey yapmıyor. Meclisin çalışan personeli köle gibi çalıştırılıyor, 4/C
kapsamında çalıştırılıyor, yine Meclis Başkanı herhangi bir faaliyete geçmiyor.
(CHP sıralarından alkışlar) Öncelikle Meclis Başkanının bu Meclisten
başlayarak, bizler de milletvekilleri olarak bu Mecliste çalışan arkadaşlarımız
arasındaki bu eşitsizliğe son vermemiz lazım, bu 4/C kölelik düzeniyle çalışan
arkadaşlarımızın bu kölelik zincirini hep beraber kırmamız lazım, onları da
insanca yaşama koşullarına elverecek şekilde bir çalışma statüsüne sokmamız
lazım diye düşünüyorum.
Onun dışında da bugün nasıl 4/B kapsamındaki personel kadrolu
yapılacaksa, sayıları 47 bine varan, Türkiye’deki…
(Mikrofon otomatik cihaz tarafında kapatıldı)
ALİ RIZA ÖZTÜRK (Devamla) - …4/C kapsamındaki personelin de
kadroya alınması herkesin talebidir diye düşünüyorum.
Saygılar sunuyorum. (CHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi aleyhinde söz isteyen Adil Zozani, Hakkâri Milletvekili. (BDP sıralarından alkışlar)
ADİL ZOZANİ (Hakkâri) – Teşekkür ederim Sayın Başkan.
Aleyhinde dedik ama galiba bir yanlış anlaşılma oldu. Bu konunun
aleyhinde konuşulacak bir şeyi yok, tabii ki lehinde konuşacağım.
BAŞKAN – Onu kamuoyuna izah edin Sayın Zozani.
Buyurun.
ADİL ZOZANİ (Devamla) – Teşekkür ederim.
Sayın Başkan, değerli milletvekilleri; şimdi, son derece önemli
bir konu aslında bu ve Meclisin bugüne kadar bu sorunu çözmüş olması gerekirdi.
Ancak, eğer bu sorun bugüne kadar çözülmemiş ise tek bir izahı vardır: Hükûmet
bu konuda çok duyarsız. Hükûmet bu sorunun çözülmesini istemiyor çünkü Hükûmet
emeğin sömürüsünden yana karar almıştır. Emek sömürüsü üzerine yeni bir
politika inşa etmiştir ve 4/C kapsamındaki çalışanların, personellerin
ihtiyaçlarını, sorunlarını gidermek yerine, daha çok 4/C kapsamında personel
çalıştırmayı ve hatta statüyü onun da altına düşüren bir politikayı esas
almıştır.
Bu konuşmayı yaptığımız şu saat itibarıyla Abdi İpekçi Parkı’nda,
emeklilikte yaşa takılanlar açlık grevi başlattılar. Niye? Çünkü kendilerini
duyan, kendi sorunlarıyla ilgilenen bir kapı önlerine hiçbir şekilde açılmadı,
tek çareyi açlık grevine başvurmakta buldular, şu anda açlık grevindeler. Sayın
Bakan buralarda olsaydı bire bir kendisine de ifade etme şansına sahip olurduk
yani dinlemesini arzu ederdim ama bir buçuk yıldır her vesileyle Sayın Çalışma
Bakanıyla, bu vatandaşların, bu çalışanların ve hakları gasbedilen
insanların sorunlarını kendisiyle paylaşıyoruz, her defasında başka bir
gerekçeyle bu sorunu öteliyor. Devlet kendi vatandaşının hakkını gasbeder mi? “Etmez.” diyorsanız, alın size kanıtı: Devlet
kendi vatandaşının hakkını gasbetmiştir ve bu
vatandaş, devletin bu vatandaşı kendi hakkını alabilmek için şimdi Abdi İpekçi
Parkı’nda açlık grevine yatmış.
4/C’lilere gelince… 4/C’lilerin durumunu ifade etmek için sanırım Ahmed Arif’e başvurmaktan başka bir çare kalmıyor.
Alınabilirsiniz ama bence alının bu noktada çünkü bu durumu en iyi Ahmed Arif tarif etmiştir. Hükûmetin mevcut politikasını,
emekçilere dönük politikasını en iyi Ahmed Arif’e
başvurarak izah etmek mümkündür. Hani diyor ya:
“Bunlar engerekler ve çıyanlardır,
Bunlar aşımıza göz koyanlardır,
Tanı bunları.”
İşte, bu 4/C’lilerin, emeklilikte yaşa
takılanların, taşeron firmalarda emeği peşkeş edilen insanların durumunu izah
etmek için başka sözcük bulmak mümkün değildir.
Değerli arkadaşlar, eğer Ahmed Arif’ten
tatmin olmadıysanız bir hadisi şeriften size bir hatırlatmada bulunayım. Hadisi
şerif şöyle buyurur: “İnsanların alın teri kurumadan emeğinin karşılığını
verin.” der. Peki, bu emek gasbını siz neye
dayanarak, neyle tarif edeceksiniz? Bu emek gasbı
değildir de nedir? Mesele sadece yasalar da değildir. Sayın konuşmacı biraz
önce ifade etti. Meclis çatısı altında emeği sömürülen insanlar var ve teşkilat
yasası bu emek sömürüsüne “Dur.” Demiş, Başkanlık Divanı yetkisini kullanıp bu
4/C kapsamındaki insanların, kendi çalıştırdığı personelinin sorunlarını
çözemiyor. Her gün bizim odamıza, sizlerin odasına da muhtemelen, çay servisi
yapan üniversite mezununun gözlerinin içine baktığımızda hiç mi utanmıyor, hiç
mi utanmıyorsunuz? Düşünün ki bir siyasal bilgiler fakültesinin mezunu sizin
odanıza geliyor, 4/C kapsamında çalıştırdığınız için size çay servisi yapıyor.
Bu sorunu çözmek için neyi bekliyorsunuz? Teşkilat yasası “Bunu çöz.” demiş,
yetki vermiş, niye çözmüyorsunuz?
Sayıları muhtelif 4/C’lilerin sorununu
niye çözmüyorsunuz?
Bakın, bir hata yaptınız bir yerde; özelleştirme marifetiyle bu
ülkenin kâr eden değerlerini peşkeş çektiniz, bu teşekküllerde, bu kamu iktisadi
teşekküllerinde çalışan insanları da sokağa attınız, nana
muhtaç duruma getirdiniz. Şimdi, bu, onların alın terine, ekmeğine, aşına göz
koymak değil de nedir? Bunu çözmek gerekir. Hükûmetin bu duyarsızlıktan
vazgeçmesi gerekir.
23 bin mağdur insandan söz ediyoruz, 7.500 mağdur sanatçıdan söz
ediyoruz, bu özelleştirmelerden kaynaklı mağdur edilmiş, kenara atılmış 76 bin
insanın mağduriyetinden söz ediyoruz. Evet, bu konu araştırılmalı ve sorun
çözülmelidir, sorunları çözülmelidir. Hazır önümüzde bir paket var, bir torba
getirmişsiniz, bari bu torbanızın bir faydası olsun. Getirdiğiniz bütün
torbaları, tahrif etmek için, yasaları delik deşik etmek için getirdiniz; bari,
Allah rızası için, gelin Meclis kapanmadan önce, bu defa doğru dürüst bir iş
yapalım, emekçilerin bu sorununu çözelim. Getirin, bir maddeye bağlıdır.
Getirmişsiniz, burada koymuşsunuz; maddenin kapsamını genişletelim, 4/B’lilerin yanında 4/C’lileri de
kapsasın, bu sorun çözülsün.
Emeklilikte yaşa takılanların sorununu çözelim. Bakın, o
insanların sofrasındaki ekmeği almışsınız. O insanların ekmeğini iade
etmediğiniz sürece sizin evinizde yediğiniz ekmek helal değildir. Siz devleti
idare ediyorsunuz, iktidar partisisiniz. Evet, kendi vatandaşınızın
sofrasındaki ekmeği aldığınıza göre, onu iade etmediğiniz sürece sizin evinizde
yediğiniz ekmek helal değildir.
Şimdi, her sözün başında Hükûmet yetkilileri, iktidar partisinin
sözcüleri bu kürsüde konuştukları zaman ekonomide verimlilikten, refahtan söz
eder. Bakınız, hepiniz bir vesileyle yurt dışına gidip geliyorsunuz. Yurt
dışındaki bütün ucuzluk marketlerindeki mallar Türkiye ve Çin mallarıdır. Çin’leşmeye, Çin’le benzeşmeye çok hevesliydiniz ya,
ucuzluk marketlerinde, ucuzluk dükkânlarındaki mallarla Çin’le yarışıyorsunuz.
“Üretimdeki verimlilik” dediğiniz budur. Kalitesiz mal üretmekle övünüyorsunuz.
Bunu ne pahasına yaptınız? Ucuz emek, emek sömürüsüyle yapmaya çalıştınız. Ucuz
mal, kalitesiz mal üreterek ekonomiyi büyüttüğünüzü düşünüyorsunuz. İftira
atmıyoruz. Gidin, dünyanın neresinde gezerseniz gezin, ucuzluk dükkânlarına bir
bakın, oradaki malların menşeine bakın, bir, kendi imzanızı görürsünüz, iki,
Çin’in imzasını görürsünüz.
İkincisi, Çin’e benzediğiniz bir nokta daha var, o da emek
sömürüsü konusudur. İnsanları karın tokluğuna çalıştırma politikasında
benzeşiyorsunuz, hatta ve hatta Çin’i de aştınız. İnsanları aç
çalıştırıyorsunuz, insanların emeğini gasbederek
çalıştırıyorsunuz. İnsanlar çalışmış, hizmet etmiş, emekliliği hak etmiş,
ekmeğine el koymuşsunuz. Bu noktada Çin’i de geçmişsiniz.
(Mikrofon otomatik cihaz tarafından kapatıldı)
ADİL ZOZANİ (Devamla) – Dolayısıyla, bütün bu sorunların olduğu
yerde böylesi bir araştırma önergesine muhalif olmamız mümkün değildir,
destekliyoruz. Meclisin de destek vereceğini umut ediyor, hepinizi saygıyla
selamlıyorum. (BDP sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi lehinde söz isteyen Alim Işık,
Kütahya Milletvekili. (CHP sıralarından alkışlar)
ALİM IŞIK (Kütahya) – Sayın Başkan, değerli milletvekilleri;
Cumhuriyet Halk Partisi Grubu milletvekillerinin vermiş olduğu 4/C kapsamında
çalışan kamu personelinin sorunlarının araştırılmasıyla ilgili Meclis araştırma
önergesinin gündeme alınması konusunda lehinde söz aldım. Bu vesileyle yüce
Meclisi saygıyla selamlıyorum.
Değerli milletvekilleri, bu yüce Mecliste zaman zaman gündeme
gelen bu 4/C konusu, en son hâliyle geçen dönem ısrarlarımız sonucu on bir aya
kadar olan bir yıllık çalışma süresi on bir ay yirmi dokuz güne kadar
uzatılarak, Hükûmetin “Bu sorunu çözdük.” diye kamuoyuna yaydığı bir konu. Bu
4/C’li çalışanlar sadece çalışma süresinin yirmi
dokuz gün uzatılmasıyla yaşadıkları sorunlardan kurtulmadılar. Bu sorun,
özellikle AKP hükûmetleri döneminde hızlanan özelleştirme uygulamaları
sonucunda özelleştirilen kamu iktisadi teşekküllerinde çalışan personelin
özelleştirme sonrasında diğer kurumlara, kamu kurum ve kuruluşlarına atanması
sonucu uydurulan bir statü. 657 sayılı Devlet Memurları Kanunu’nun 4’üncü
maddesinin (A) fıkrası, devlette, kamu kurum ve kuruluşlarında çalışanların
daimi olarak çalışacağını düzenliyor; (B) fıkrası, geçici olarak sözleşmeli
kapsamında çalışanlarla ilgili; (C) fıkrası da bu ikisine uymayan, vatandaşın
arasında konuştuğu dille, ne deve ne kuş, yani 4/C’liler
devekuşu. Dolayısıyla, bu devekuşundan bu ülkenin kurtulması lazım.
Yine, bugünkü verilerle yaklaşık 1.000 TL civarında aylık, maaş
alan bu çalışanlar, yine yaklaşık 1.000 TL olan açlık sınırı düzeyinde bir
maaşla yaşamaya mahkûm edilmektedirler. İlgili sivil toplum kuruluşlarının yaptığı
çalışmalar sonucunda bugün yoksulluk sınırı 3.200, 3.300 TL’ye yükselmiş, siz
4/C’liye diyorsunuz ki: “Yoksulluk sınırının üçte 1’i
düzeyindeki bir parayla yani 1.000 lirayla 4 kişilik aileni geçindir. Sana bunu
biz lütfettik. Bizden önceki dönemlerde bu da yoktu.” Zaman zaman sayın
bakanlar bunu dile getiriyor, “Özelleştirmelerde daha öncekiler kapı önüne
konuyordu, biz bunlara lütfettik, 4/C’yi uydurduk.”
Değerli milletvekilleri, uydurduğunuz 4/C statüsü, bugünkü açlık
sınırında 4 kişilik bir aileyi yaşamak zorunda bıraktığınız bir statü.
“Devekuşu” olarak tanımlanan bu 4/C’liler sendikal
haklardan yoksun. Yanındaki arkadaşı, işçi veya memur, aynı işi yapıyor, onun 3
katı maaş alıyor. Ondan vazgeçti, birisi işçi sendikasına üye, diğeri memur
sendikasına üye ama 4/C’li olduğu için “Sen insan
değilsin, sendika üyesi olamazsın.” diye buna layık görülen bir statü var.
Maaşları düşük, sosyal haklardan yararlandırılamıyor, bundan dolayı da o
psikolojik ortamın baskısıyla bugüne kadar sayıları belki yüzleri bulan
intiharlar yaşandı. 4/C’liler intihar ediyor. Bu
ülkede bunları yaşadık. 4/C’lilerin beraber çalıştığı
aynı bürodaki memur ve işçiler veya amirleri o kurumun döner sermaye
gelirlerinden paylarına düşen oranda her ay veya üç ayda bir ek ücret alırken 4/C’liler kapının dışında onlara bakıyor, “Acaba bugün
doktorumuz kaç para döner sermaye ücreti aldı? Hemşire hanım kaç para aldı veya
öğretmen kaç para aldı?” diye, bunun hesabını yapıyorlar. Değerli
milletvekilleri, bu sorun Türkiye’nin sorunu.
Yine, sayın bakanlara sormuşuz daha önce “Nedir bunlar?” diye.
Sayılarına bakarsanız, Temmuz 2012 itibarıyla 25.251 kişi bunlar, bugün de
diyelim ki 30 bin kişi, bu 30 bin kişiyi eğer Türkiye Cumhuriyeti devleti bir
yere sığdıramıyorsa o zaman, durup bir düşünmemiz gerekiyor, nerede yanlış
yapıyoruz, buna nasıl bir çözüm bulmamız gerekir diye bunu yeniden
değerlendirmemiz lazım.
Değerli milletvekilleri, hatırlarsınız, iki yıl önce, sendikalarla
ilgili anlaşma masasında Hükûmet adına oturan o günkü Başbakan Yardımcısı ya da
Devlet Bakanı Sayın Hayati Yazıcı 4/C’lilerle ilgili
sözler vermişti. Bunlara “Biz, 4/C’lilere aile ve
çocuk yardımı vereceğiz.” demişti. Değerli milletvekilleri, bunun üzerinden
yaklaşık üç yıl geçti, bu üç yılda bu insanlar ne aile yardımı alabiliyor ne
çocuk yardımı alabiliyor.
Bugün, Sayın Çalışma Bakanı demeçler veriyor “Sendikalarla
oturacağız, 4/C’lilerin sorunlarını masaya
yatıracağız.” diyor. Sayın Bakanım, bu masaya yatıracağınız sorunlar artık
büyüdü, intiharlara yol açan sorunlar hâline geldi. Masada ne olacak şimdi?
Masada şunu diyecekler: “Aile yardımı vereceğiz, bunlara çocuk yardımı
vereceğiz ama deve kuşu olmaktan kurtarmayacağız. Maaşları yine aynı şekilde,
bizim takdir ettiğimiz ölçüde, açlık sınırında veya onun altında kalacak. Oy
zamanı geldiğinde de “Arkadaş -sizden önceki hükûmetler sanki çok özelleştirme
yapmışlar, çok sayıda 4/C’li oluşmuş gibi- sizi
kapının önüne bırakmışlardı, biz şimdi özelleştirdiğimiz kurumlardan sizi
aldık, bakın size ne güzel imkânlar sunduk.” Bunu artık 4/C’liler
yutmayacak sayın milletvekilleri.
Bugün, yaklaşık sayıları 180 bin civarında olan sözleşmeli
personelin 96.505’ine kadroya geçme şansı tanıyacağımız bir kanun gelecek biraz
sonra. Diğer 90 bin kişi nasıl elendi, onu da bilmiyoruz. Burada, sadece
yetkililerin yaptığı açıklamalara göre 72.485 4/B statüsünde, 23.248 mahallî
idarelerde, 772 personel de Sağlık Bakanlığında olmak üzere, biraz önce
bahsettiğim gibi, toplam 96.505 personele kadro verilecek, Sayın Bakan bununla
övünüyor. Peki, geriye kalan 90 bini niye almadın Sayın Bakan? 25 bin civarındaki
4/C’liye niye bu hakkı tanımadınız ve bunlara
söyleyeceğiniz bir sözünüz yok mu? Herhâlde onu da burada söyler diye
düşünüyorum. Bu konu oldukça önemli ve mutlaka bunun iyi araştırılıp bir an
önce çözüme kavuşturulması gerekiyor.
Bugün görüşeceğimiz torba kanun nedeniyle de bugün 4/C’lilerin kulağı ve gözü bu yüce Mecliste. Onlar da hakları
olan kadroyu istiyorlar çünkü bunlar 4/C’li olmadan
önce kadroları vardı, devletin kurumlarında iş garantisiyle çalışıyorlardı ve
sürekli çalışanlardı. Şimdi, siz, bunların çalıştığı kurumları sattınız,
yaklaşık 44 milyar dolarlık ek gelir elde ettiniz. Cumhuriyet döneminde, AKP
hükûmetleri öncesinde görev almış diğer hükûmetler dönemlerinde yapılan
kurumları sattınız ama…
Yılmaz TUNÇ (Bartın)
- 1994’den beri…
Alim IŞIK (Devamla)
- 1994’ten beri yapılıyor da 1994’ten beri yapılan özelleştirmelerde sizin
dışınızdaki gelirlerin oranı 5-6 milyar dolar, son on yılda yapılan bunu 10
katı. Dolayısıyla, bu 4/C’li yaptığınız insanların da
yüzde 90’ı AKP hükûmetleri döneminde mağdur edilen insanlar. Belki yüzde 10’u
önceki dönemlerde olmuş olabilir. Dolayısıyla, bunun müsebbibi bu Hükûmetse
çözücüsü de mutlaka bu Hükûmet olmak zorunda.
Diğer taraftan, bu uygulama Anayasa’nın 10’uncu maddesindeki
eşitlik ilkesine de aykırı. Aynı odada bugün 4/C’li,
4/B’li, 4/A’lı var, aynı
işi yapıyorlar. O zaman, bu insanlara, mademki aynı işi yaptırıyorsunuz, aynı
statüyü tanımak Anayasa’nın gereği olarak boynumuzun borcudur.
Değerli milletvekilleri, bununla ilgili söylenecek çok şey var ama
bir kez daha özetlemek istersek: Bugün yüce Meclisin gündemine gelecek olan
torba yasa kapsamında mutlaka 4/C’li personelin de
kapsam içerisine alınarak bu müjdenin verilmesini onlar bekliyor. Bu da bu yüce
Meclisin görevidir diyorum.
Aksi takdirde, bugüne kadar olan intiharların sorumluları,
inanıyorum ki vicdanlarını yokladıklarında “Acaba, benim de bu intiharda bir
payım var mı?” diye düşünmek zorundalar, düşünecekler ve düşünmeleri sonucunda,
inanıyorum ki ne bu dünyada ne de öbür dünyada bu vebalden kurtulamayacaklar.
Çünkü, bu intiharlar boşuna olmuyor, bu intiharlar yuvaları dağıtıyor,
dağıtılan yuvalarda sizlerin de katkısının olmamasını düşünüyorum, öyle temenni
ediyorum.
(Mikrofon otomatik cihaz tarafından kapatıldı)
ALİM IŞIK (Devamla) – Bu konudaki araştırma önergesinin yerinde
olduğunu ve mutlaka konunun yüce Meclis tarafından araştırılıp çözüme
kavuşturulmasını talep ediyor, saygılar sunuyorum. (MHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi aleyhinde söz isteyen Vedat
Demiröz, Bitlis Milletvekili. (AK PARTİ sıralarından alkışlar)
VEDAT DEMİRÖZ (Bitlis) – Sayın Başkan, değerli milletvekilleri;
Cumhuriyet Halk Partisi grup önerisinin aleyhinde şahsım adına söz almış
bulunuyorum. Hepinizi saygıyla selamlıyorum.
Benden önceki arkadaşlarım 4/C’liler
hakkında geçmişten bugüne kadar neler yapıldığını, hangi statülerde geldiğini
anlattılar. Tabii, ben öncelikle şunu söyleyeyim: Bu çalışanlarımız bize
emanettir ve biz, emeğin hakkını teri soğumadan veren, vermesi gereken bir
kültürden geliyoruz.
ALİ UZUNIRMAK (Aydın) – Kanuna emanet olsun, size emanet olmasın.
VEDAT DEMİRÖZ (Devamla) – Bu nedenle 4/C’lileri
köle olarak görmeyi asla kabul edilmeyecek bir terim olarak nitelendiriyorum ve
biz, bunlarla ilgili, Hükûmetimiz göreve geldiğinden bu yana, çalışanların
haklarını, özlük haklarını daha iyi bir seviyeye getirmek için her zaman
elimizden gelen gayreti, imkânlarımız ölçüsünde, devamlı gösteriyoruz.
Bu, 4/C’lilerle ilgili çok sık gündem
getiriliyor. Biz, aslında, 4/C’lileri diğer
arkadaşlarımız gibi ayda yılda bir değil, her gün düşünüyoruz, onlar bizim her
gün aklımızda.
İZZET ÇETİN (Ankara) – Siz yarattınız, siz. Yalan söylemeyin, siz
yarattınız.
VEDAT DEMİRÖZ (Devamla) – Bugün, az sonra hepimizin birlikte 478
sıra sayılı Kanun Teklifi’ni görüşeceğimiz aşamada
bunu gündeme getirmek bir yanlışlık yani bir talihsizlik.
ALİM IŞIK (Kütahya) – Biz dört yıldır konuşuyoruz bunu, her gün
konuşuyoruz. Yani, dediğiniz gibi “ayda yılda bir” konuşuyoruz zannetmeyin.
VEDAT DEMİRÖZ (Devamla) – Biz, bugün, 96.500 kişiye inşallah kadro
vermek için huzurlarınıza geldik.
ALİ RIZA ÖZTÜRK (Mersin) – Bir yandan da 4/C’liye
verseydiniz.
VEDAT DEMİRÖZ (Devamla) - 23.500 4/C’limiz
var, bunun aşağı yukarı 2 bini –gençler- Türkiye İstatistik Kurumunda
çalışıyor.
ALİ RIZA ÖZTÜRK (Mersin) – Allah razı olsun, onu da verin.
VEDAT DEMİRÖZ (Devamla) - 21.500 diğer kurumlarda çalışan 4/C’liler var ki Türkiye'de 18 milyon 500 bin çalışanımız
var, binde 1’ine tekabül ediyor. Bu ülke büyük, bugün 96.500 kişiyi kadroya
alan bu Hükûmet, 23.500 kişinin de yarın işini çözmeyi bir şekilde bilir ve
onun zamanı geldiğinde, inşallah huzurunuza gelir, hep beraber çözeriz.
İZZET ÇETİN (Ankara) - Hemen çözelim.
SÜLEYMAN ÇELEBİ (İstanbul) – Çözelim ya.
EMİN ÇINAR (Kastamonu) – Niye yarına bırakıyoruz? Hemen çözelim.
VEDAT DEMİRÖZ (Devamla) - Onuncu Kalkınma Planı’nı bu pazartesi
görüştük.
MEHMET GÜNAL (Antalya) – Görüşüldü de kimsenin haberi yok.
VEDAT DEMİRÖZ (Devamla) – İstihdamla ilgili: Bugün, kriz
döneminde, OECD ülkeleri içinde işsizliği azaltan birinci ülkeyiz. 2007’den
2012’ye kadar 4,4 milyon kişiye istihdam sağladık. Gençlerdeki işsizlik oranını
16,5’lerden 13,5’lere çeken yine bu iktidar. Bugün, iktidarımızda çalışana ki
4/C’lilere de sağlanan hakları sırasıyla verebilirim.
4/C, Anayasa Mahkemesince de uygun görülen, açılan iptal davası kaldırılan,
yasaya uygun bulunan bir bölüm. 4/C sınıfında çalışanlara bugüne kadar neler
verdik?
Öncelikle, on aydan on bir aya, daha sonra on bir ay yirmi sekiz
güne çıkardık çalışma sürelerini.
4/C’li olmak isteyen işçilere özel
düzenleme yapılarak tüm çalışanlara başvuru hakkı tanındı.
Düşük düzeyde olan 4/C’lilerin maaşları
ilköğretim, lise ve yüksekokullu olarak ayrıldı ve inşallah, önümüzdeki
günlerde, ağustos ayının başında yapılacak bir çalışmayla seyyanen gene
ücretlerinde bir artış sağlanacak, bu çalışmaları Bakanlığımız sürdürmektedir.
Maaş ödemeleri, memurlar gibi her ayın 15’inde kendilerine takdim
edilmektedir.
Çalışma saatleri devlet memurlarına paralel olarak yapılmakta ve
birlikte, aynı saat ve süreler uygulanmaktadır.
İş sonu tazminatı veriliyor ki, bu, kıdem tazminatıyla paralel olarak
sürdürülüyor ve iş sonunda tazminatları kendilerine ödeniyor, vefat edenler
varsa bütün varislerine aynı haklar tanınıyor.
Sözleşmeyi kendisi feshedenler, isteği üzerine sözleşme
feshedenler, yenilemeyenler için son aldığı ücret üzerinden iş sonu tazminatları
kıdem tazminatı paralelinde ödeniyor.
Yıllık ücretli izinleri aylık bazda iki güne çıkarıldı, birden iki
güne çıkarıldı.
İZZET ÇETİN (Ankara) – Nerede? Nerede?
VEDAT DEMİRÖZ (Devamla) – Hayır. İki güne çıkarıldı. Hastalıkları
hâlinde bir yıl içerisinde otuz güne kadar istirahat süreleri veriliyor,
hastalık izni veriliyor.
Geçici personel olarak çalışanların özellikle kendi illerinde
istihdam edilmeleri üzerine çalışmalar devam ediyor ve çoğu, varsa kendi ilinde
çalıştırılıyor.
Ceza infaz kurumları, tutukevlerindeki personelin normal olarak
iaşeleri, diğer personel gibi iaşeleri sağlanıyor.
Bunlar 4/C’lilerle ilgili. Yeterli mi?
Değil ama şunu söylüyoruz: Bugün, 96.500 kişiye kadro veren bu iktidar, en kısa
zamanda 4/C’lilerin de problemini inşallah çözecek.
Hepimiz beraber, el birliğiyle onlara gerekli müjdeyi gerekli zamanda
vereceğiz.
Dediğim gibi, çalışanlar içerisinde binde 1’i teşkil eden bu
insanlarımız, inşallah …
FARUK BAL (Konya) – Yoncayı yemek için beklesinler, öyle mi?
VEDAT DEMİRÖZ (Devamla) – Hayır, biz, onları köle gibi değil
başımızın tacı olarak görüyoruz, sorunlarını biliyoruz. Hükûmet olarak,
imkânlarımızın elverdiği ilk fırsatta, bugünkü diğer 96.500 kişi gibi, onlara
da en kısa zamanda müjdeyi vereceğimize emin olsunlar.
Ben, bu şekilde açıklamalardan sonra sizlere saygı ve sevgilerimi
sunuyorum.
İnşallah, torba yasada diğer 96.500 kişiye kadro verdiğimiz zaman
hep beraber alkışlayacağınızı umuyorum.
Saygılar sunuyorum. (AK PARTİ sıralarından alkışlar)
SÜLEYMAN ÇELEBİ (İstanbul) – Bugün verin, daha çok alkışlayalım!
BAŞKAN – Cumhuriyet Halk Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
Adalet ve Kalkınma Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
Okutuyorum:
4.- AK PARTİ Grubunun, Genel
Kurulun çalışma gün ve saatleri ile gündemdeki sıralamanın yeniden
düzenlenmesine; 478 sıra sayılı Kanun Teklifi’nin ve
479 sıra sayılı Kanun Tasarısı’nın İç Tüzük’ün
91’inci maddesine göre temel kanun olarak bölümler hâlinde görüşülmesine; 3
Temmuz 2013 Çarşamba ve 9 Temmuz 2013 Salı günkü birleşimlerinde sözlü sorular
ile diğer denetim konularının görüşülmemesine ilişkin önerisi
 3/7/2013
Türkiye Büyük Millet Meclisi Başkanlığına
Danışma Kurulu 3/7/2013 Çarşamba günü (bugün) yaptığı toplantıda
siyasi parti grupları arasında oy birliği sağlanamadığından, İç Tüzük’ün 19’uncu maddesi gereğince, grubumuzun aşağıdaki
önerisinin Genel Kurulun onayına sunulmasını arz ederim.
 Mustafa
Elitaş
 Kayseri
 AK
PARTİ Grup Başkan Vekili
Öneri:
Bastırılarak dağıtılan 478 ve 479 sıra sayılı Kanun Teklifi ve Tasarı’sının kırk sekiz saat geçmeden gündemin "Kanun
Tasarı ve Teklifleri ile Komisyonlardan Gelen Diğer İşler" kısmının 4’üncü
ve 5’inci sıralarına, yine bu kısımda bulunan 380, 230, 133, 121, 116 ve 120
sıra sayılı kanun tasarılarının ise 6, 7, 8, 9, 10 ve 11 inci sırasına alınması
ve diğer işlerin sırasının buna göre teselsül ettirilmesi;
Genel Kurulun; haftalık çalışma günlerinin dışında 5, 6, 7 ve 8
Temmuz 2013 Cuma, Cumartesi, Pazar ve Pazartesi günleri saat 14.00'te
toplanarak gündemin "Kanun Tasarı ve Teklifleri ile Komisyonlardan Gelen
Diğer İşler" kısmında yer alan işlerin görüşülmesi;
3 Temmuz 2013 Çarşamba günü (bugün) sözlü soruların görüşülmemesi
ve 478 sıra sayılı Kanun Teklifi’nin görüşmelerinin
tamamlanmasına kadar,
4 Temmuz 2013 Perşembe günkü birleşimde 230 sıra sayılı Kanun
Tasarısı’na kadar olan işlerin görüşmelerinin tamamlanmasına kadar,
5 Temmuz 2013 Cuma günkü birleşimde 121 sıra sayılı Kanun
Tasarısı’na kadar olan işlerin görüşmelerinin tamamlanmasına kadar,
6 Temmuz 2013 Cumartesi günkü birleşimde 120 sıra sayılı Kanun
Tasarı’na kadar olan işlerin görüşmelerinin tamamlanmasına kadar,
7 Temmuz 2013 Pazar günkü birleşimde 429 sıra sayılı Kanun
Tasarısı’na kadar olan işlerin görüşmelerinin tamamlanmasına kadar,
8 Temmuz 2013 Pazartesi günkü birleşiminde 227 sıra sayılı Kanun
Tasarısı’na kadar olan işlerin görüşmelerinin tamamlanmasına kadar,
9 Temmuz 2013 Salı günkü birleşiminde ise sözlü sorular ve diğer
denetim konularının görüşülmeyerek bu birleşimde gündemin "Kanun Tasarı ve
Teklifleri ile Komisyonlardan Gelen Diğer İşler" kısmında yer alan işlerin
görüşülmesi ve 11.00-23.00 saatleri arasında çalışmalarını sürdürmesi;
Yukarıda belirtilen birleşimlerde gece 24.00'te günlük programın
tamamlanamaması hâlinde günlük programın tamamlanmasına kadar çalışması,
478 ve 479 sıra sayılı Kanun Teklifi ve Tasarısı’nın İç Tüzük’ün 91’inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması,
önerilmiştir.
478 Sıra Sayılı
BAZI KANUN VE KANUN HÜKMÜNDE
KARARNAMELERDE DEĞİŞİKLİK YAPILMASINA DAİR KANUN TEKLİFİ
(2/1613, 1/778)
 BÖLÜMLER BÖLÜM MADDELERİ BÖLÜMDEKİ MADDE 
 SAYISI
 1 ila 23 üncü maddeler
 1. BÖLÜM (8 inci
maddenin (a),(b),(c),(ç),(d),(e) ve  29
 (f)
bentleri dâhil)
 2.
BÖLÜM 24 ila 52 nci
maddeler 29
 53 ila 72 nci
maddeler
 (53
üncü maddenin (a),(b),(c),(ç) ve (d) 
 3.
BÖLÜM bentleri
ile 72 nci maddenin (a),(b) ve (c) 26
 bentleri
dâhil)
 73 üncü maddenin (a) bendi ila (n)
 bendi
arası
 (a)
bendinin (1),(2),(3),(4) ve (5) numaralı 
 alt
bentleri;(b) bendi; (c) bendinin (1)
 ve
(2) numaralı alt bentleri; (ç),(d),(e) ve 
 (f)
bentleri; (g) bendinin (1) ve (2) numaralı 
 4.
BÖLÜM alt
bentleri; (ğ) bendinin (1) ve (2)  28
 numaralı
alt bentleri; (h) bendinin (1),(2), 
 ve
(3) numaralı alt bentleri;(ı),(i),(j) ve (k) 
 bentleri;
(1) bendinin (1) ve (2) numaralı 
 alt
bentleri; (m) bendi; (n) bendinin (1) ve 
 (2)
numaralı alt bentleri dâhil)
 73 üncü maddenin (o) bendi ila 76 nci 
 maddeler
 (o)
bendinin (1), (2) ve (3) numaralı alt 
 bentleri;
(ö) bendinin (1) ve (2) numaralı 
 alt
bentleri; (p) bendinin (1), (2) ve (3) 
 numaralı
alt bentleri; (r) bendinin (1), (2) 
 5.
BÖLÜM ve
(3) numaralı alt bentleri; (s) ve (ş)  30
 bentleri;
(t) bendinin (1) ve (2) numaralı 
 alt
bentleri; (u) ve (ü) bentleri; (v) bendinin 
 (1)
ve (2) numaralı alt bentleri; (y) 
 bendi;
(z) bendinin (1),(2) ve (3) numaralı 
 alt
bentleri; (aa) ve (bb)
bentleri ile
 geçici
1 ve geçici 2 nci maddeler dâhil)
 TOPLAM MADDE SAYISI 142

479 Sıra Sayılı
Sözleşmeli Erbaş ve Er Kanunu île Bazı Kanunlarda Değişiklik Yapılmasına 
Dair Kanun Tasarısı (1/795)
 BÖLÜM
MADDELERİ BÖLÜMDEKİ
MADDE 
 SAYISI
 1
ila 21 inci maddeler 21
 22
ila 43 inci maddeler 22
 TOPLAM
MADDE SAYISI 43
BAŞKAN – Adalet ve Kalkınma Partisi grup önerisi lehinde söz
isteyen Mehmet Doğan Kubat, İstanbul Milletvekili. (AK PARTİ sıralarından
alkışlar)
MEHMET DOĞAN KUBAT (İstanbul) – Sayın Başkanım, çok değerli
milletvekilleri; partimiz grubunun getirdiği öneri lehinde görüşlerimi ifade
etmek üzere söz almış buluyorum. Bu vesileyle yüce heyetinizi saygılarımla
selamlarım.
Değerli milletvekilleri, grup önerimizde 478 sıra sayılı “torba
kanun” olarak bilinen ve toplam beş bölümden, 142 maddeden müteşekkil kanun tasarısının
bugün görüşmelerine başlamayı -inşallah- planlıyoruz. Bu tasarı, gerçekten
toplumsal ve kurumsal talepleri karşılama, ortaya çıkan sosyal ihtiyaçların
karşılanması adına çok çeşitli kanun ve KHK’larda değişiklikler getiren önemli
düzenlemeler içermektedir.
İkinci olarak, Sözleşmeli Erbaş ve Er Kanunu, TSK İç Hizmet
Kanunu’nun 35’inci maddesi de dâhil olmak üzere ve toplam iki bölüm, 43
maddeden müteşekkil 479 sıra sayılı Kanun Tasarısı’nın da yine gündemin ön
sıralarına alınmasını hedeflemekteyiz.
Bunun yanında, şu anda denizcilik hukuku açısından, uluslararası
ilişkiler açısından önem taşıyan bir kısım uluslararası sözleşmelerin de yine
ön sıralara alınmasını öneriyoruz.
İnşallah, öngördüğümüz şekilde çalışmalarımız tamamlanırsa
önümüzdeki hafta salı gününe kadar bu eldeki işler bitene kadar çalışmalarımızı
sürdürmeyi hedefliyoruz.
İnşallah, daha kısa sürede biter diyorum, yüce heyetinizi
saygılarımla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Adalet ve Kalkınma Partisi grup önerisi aleyhinde söz isteyen
Engin Altay, Sinop Milletvekili. (CHP sıralarından alkışlar)
ENGİN ALTAY (Sinop) – Teşekkür ederim.
Sayın Başkan, sayın milletvekilleri; Genel Kurulu saygıyla
selamlıyorum.
Gönlüm isterdi ki benim bu konuşmamı bütün iktidar partisi
milletvekilleri dinlesin.
24’üncü Dönem Parlamentomuzun Üçüncü Yasama Yılının son
günlerindeyiz ve dördüncü ve beşinci yasama yıllarında Başkanlık Divanında
görev yapacak arkadaşlarımızı belirlemek üzere Parlamento içi seçimlerimizi de
gerçekleştirdik. Bu seçimlerde hâlen yürüttükleri görevleri tekrar seçilerek
sürdüren arkadaşlarıma başarılar diliyorum. Yeni seçilen arkadaşlarımız var,
ben de onlardan biriyim, Sayın Mihrimah Belma Satır mevkidaşıma, Sayın Bahçekapılı Meclis Başkan Vekili oldu,
ona, Başkanlık Divanında görev yapacak diğer arkadaşlarımıza, tekrar
Parlamentomuzdan güvenoyu alan Meclis Başkanımıza, velhasıl Meclisteki bütün
milletvekili arkadaşlarımıza önce iyi tatiller, sonra da üçüncü ve dördüncü
yasama yıllarında da başarılı çalışmalar diliyorum.
Değerli arkadaşlar, hepimizin arzusu, şüphesiz, bu çatı altında,
Türkiye’ye, halkımıza, milletimize hizmet etmek. Siyasetin -hiç şüphe yok ki
sizin de kabul edeceğiniz, itiraz etmeyeceğiniz- bana göre bir tane temel amacı
var, siyasetçinin bir tane temel amacı var; o da milletin huzuru, refahı,
mutluluğu. Kendi adıma ve partime mensup bütün milletvekilleri adına
söyleyebilirim ki bizim bu Parlamentodaki faaliyetlerimizin, eylem ve
söylemlerimizin yegâne gayesi budur, şüphesiz, sizin de öyledir, bütün partiler
için, milletvekillerimiz için aynı şeyler geçerlidir.
Ancak, bu Parlamentoda çalışırken bu Parlamentonun saygınlığıyla
örtüşmeyecek eylem ve söylemleri müteaddit defalar bu Parlamentoda yaşadık ve
bundan dolayı, milletvekilleri arasında, partiler arasında, milletle Parlamento
arasında zaman zaman istenmeyen görüşler, yargılar, algılar ortaya çıktı.
Şimdi, hepiniz ve hepimiz isteriz ki Parlamentonun kamuoyunda saygınlığı,
itibarı maksimum noktada olsun.
Değerli arkadaşlarım, bunun yolu bellidir. Şimdi, bunun olabilmesi
için yani Parlamentonun hak ettiği saygınlığı kamu vicdanında, toplum nezdinde
görebilmesi için burada hepimize düşen görevler var. Bu görevleri yaparken
sadece ve sadece Türkiye’yi düşünürsek, Türkiye Büyük Millet Meclisinin
itibarını düşünürsek burada bir sorun yaşamayız.
Şimdi, geriye dönük, ben baktığım zaman, bu Parlamentoda
Parlamento saygınlığını zedeleyen sebepleri yukarıdan aşağı özel olarak
sıralamak istemem ama gördüğüm bir iki noktaya da işaret etme gereği duyuyorum.
Şimdi, zaman zaman, ikili konuşmalarımızda iktidar partisi
milletvekillerine hep şunu söylemişimdir: Edebali’nin nasihatinden yola
çıkarak: İktidara sabır, sükunet; muhalefete öfke. Öfkeyi tasvip ettiğimden
değil. Ola ki muhalefet öfkelenebilir, ancak hiçbir hâl ve şart altında
iktidarın öfke şansı ve hakkı yoktur. Bu bilinirse, bu tatbik edilirse hiç
şüphesiz, Parlamentoda ahenk, uyum ve orkestrasyon
daha güçlü olur. O zaman, Hükûmetinizin istediği kanunlar da daha seri çıkar.
Kibir ve gurur, her iktidarın, maalesef -herhâlde insanın
yaradılışından, fıtratından- yakalanmaktan kurtulamadığı bir hastalıktır.
Ancak, bunu minimize etmek, kibir ve gururu minimize etmek, iktidar olmanın,
lider olmanın, orayı taşımanın da önemli özellik ve göstergelerindendir. Bu
bakımdan, bu biraz önce altını çizdiğim “Öfkeyse -bana göre- Parlamentonun sağ
tarafına; sabır, sükûnetse sol tarafına.” kuralının yeni dönemde hayata
geçmesini temenni ederim.
İktidar olgunluğu çok önemlidir. “Biz iktidarız.” Her vesileyle,
özellikle kimi yeni arkadaşlarımızın, Parlamentoya yeni gelen arkadaşlarımızın
yaptığı bir şey var: “Efendim, millet bize destek verdi.” İyi, verdi, biz bir
şey demedik. Millet destek verdiği için, siz -bana göre- Parlamentonun sol
tarafında oturuyorsunuz, yoksa orada biz otururduk.
YILMAZ TUNÇ (Bartın) - Sağ tarafında, sağda oturuyoruz.
ENGİN ALTAY (Devamla) – Bana göre sol dedim.
Şimdi, millet size destek verdi, verebilir de, bundan sonra da
verebilir, bu ayrı bir iş ama milletin size destek vermiş olması, sizin ve
Sayın Genel Başkanınızın her aklına estiğini, her istediğini bu Parlamentodan
Türkiye Büyük Millet Meclisi İçtüzüğü’nü de zaman
zaman ayaklar altına alarak geçireceğiniz bir hak değildir. Yani, çok klasik ve
herkesin söylediği bir şey var, ne derler: “Cumhuriyet, devlet, bunlar her
yerde var, bir iktidar her yerde var ama demokrasi nerede var? Muhalefetin
olduğu yerde var.”
MUSTAFA ELİTAŞ (Kayseri) – İyi bir muhalefet istiyoruz.
ENGİN ALTAY (Devamla) – Ama yasa yapma konusundaki parmak sayısı
çoğunluğunuzla muhalefeti susturmak, sindirmek, engellemek, muhalefetin
haklarını kısıtlamak konusunda çok dayatmacı olursanız orada artık demokrasi
olmaz; parlamenter sistemin yerini hiçbirimizin istemediği olaylar ve hadiseler
alır. Türkiye'nin yaşadığı birçok şeyin de sebebi budur.
Diyorum ki: Yani, örneğin Başbakanın “Kardeşim, bu yasama ve yargı
bana ayak bağı.” Anlayışından… Yeni dönemde -tatilde şüphesiz Sayın Başbakanla
beraber olacaksınız- bu konuda Sayın Başbakana şunu telkin etmeniz lazım:
“Sayın Başbakanım, yasamasız, yargısız bir demokrasi,
parlamenter demokrasi düşünülemez.” Bunu mutlaka vurgulamanız,
vurgulayabilmeniz lazım. Bu, milletin size verdiği ayrıca bir görevdir.
Sayın Başbakanın gerginliğini anlamak istiyorum, anlamıyorum. Her
vesileyle, işte, sizlerin söylediği “Gideriz millete görürsünüz siz, millet
bizi seçti.” Güzel, tamam. E anketlerde de iyi görünüyorsunuz; güzel, tamam. O
zaman, Sayın Başbakanın bu gerginliğine bir anlam veremiyorum. Kendisine de
buradan tavsiye ediyorum: Bu kadar gergin olmasın. Dil ve üslup konusunda bu
Parlamentoya örnek olacak…
YILMAZ TUNÇ (Bartın) – Kendisi gergin değil.
ENGİN ALTAY (Devamla) – Bak, olmuyor işte.
Dil ve üslup konusunda bu Parlamentoya örnek olacak insan önce
Sayın Başbakandır yani yürütme organının başıdır. Zira, bu Parlamentonun en
temel görevlerinden biri, şüphesiz, bu Hükûmeti, burada oturan Hükûmeti
denetlemektir. Bunu yapabilmeliyiz, bunu iktidar partisine mensup
milletvekilleri de gönül rahatlığıyla yapabilmeli.
Bu Parlamentoda hepimizin bir an önce kurtulmamız gereken bir
ayıbımız var sayın milletvekilleri; o ayıp da maalesef, bu Parlamentonun 8
üyesi tutuklu. Dünyanın hemen hemen hiçbir yerinde görülmeyen bir olayla karşı
karşıyayız. Şöyledir, böyledir, öyledir, şudur, budur. Bunun hiçbir şekilde
demokrasilerde mazereti olmaz. Bu konuda, yeni döneme girerken umarım ve
dilerim ki sizler de ekimde, eylülde, her neyse, Parlamentoya geldiğinizde bu
anlayış içinde olursunuz. Zaten, gittiğiniz yerlerde, seçim bölgelerinde bunu
göreceksiniz, kamuoyunun sizden bu tür beklentileri olacak. Bu tutuklu
milletvekilleri ayıbını çözmez isek dönemimiz bittiğinde, burada yeniden
seçilelim ya da seçilmeyelim, boynumuz bükük kalacaktır.
Sayın milletvekilleri, bu üslup konusunda, Başbakandan her zaman
şunu beklemek toplumun ve bizim hakkımızdır: Hani, her seçimden sonra yani
kazandığı her seçimden sonra balkona çıkıp bir konuşma yapıyor.
YILMAZ TUNÇ (Bartın) – Her seçimde kazanıyor.
ENGİN ALTAY (Devamla) – Balkona çıkıp bir konuşma yapıyor ve o
konuşma… Artık, ben şöyle diyorum: Keşke seçimler 1 Nisanda olsa da Başbakanın
balkon konuşmalarını 1 Nisan diye yorumlasak çünkü Başbakan balkonda konuşurken
o gece biz seçimi kaybetmişler olarak bile rahatsız olmuyoruz, irite olmuyoruz “Gayet güzel konuştu.” diyebiliyoruz ki en
gergin olduğumuz gece, seçimi kaybettiğimiz gece ama ondan sonra bambaşka bir
Başbakanla karşılaşıyoruz; bunu da kendisine hatırlatırsanız sevinirim.
Grup önerisine bu şekliyle tabii biz ret oyu vereceğiz ama sayısal
çoğunluğunuzla geçecek.
Genel Kurula önümüzdeki iki üç gün için başarılar diliyorum.
Görüşürüz gerçi ama şimdiden hepinize iyi tatiller, iyi ramazanlar diliyorum.
Saygılar sunuyorum. (CHP sıralarından alkışlar)
BAŞKAN – Evet, teşekkür ediyorum.
Adalet ve Kalkınma Partisi Grup önerisi lehinde söz isteyen Hakan
Çavuşoğlu, Bursa Milletvekili. (AK PARTİ sıralarından alkışlar)
HAKAN ÇAVUŞOĞLU (Bursa) – Sayın Başkan, çok değerli milletvekili
arkadaşlarım; öncelikle hepinizi saygıyla sevgiyle selamlıyorum. Grup
önerimizin içeriğiyle ilgili bilgi vermek üzere söz aldım.
Değerli arkadaşlar, getirmiş olduğumuz grup önerisiyle birlikte
bazı sıra sayılarının öne alınmasını öngörüyoruz ve görüşme takvimimizi
belirlemiş oluyoruz.
Değerli arkadaşlar, öncelikle, gündemimizde ilk üç sırada yer alan
tasarı ve anlaşmadan sonra gelmek suretiyle 478 sıra sayılı bazı kanunlarda
değişiklik yapılmasına ilişkin kanun tasarısı’nın
görüşmelerine geçeceğiz. Bunun akabinde, yine, 479 sıra sayılı Sözleşmeli Erbaş
ve Er Kanunu’na ilişkin Kanun Tasarısı’nı görüşeceğiz. Ki muhtevası itibarıyla
Türk demokrasi tarihinde çokça adından söz edilmiş, maddesinden söz edilmiş bir
kanun değişikliğini de içeriyor bu, Türk Silahlı Kuvvetleri İç Hizmet
Kanunu’nun 35’inci maddesini değiştiren bir muhtevaya da sahip. O bakımdan,
demokrasimize ilişkin, genişlemesine ilişkin yeni bir adım söz konusu olacak
burada. Biliyorsunuz, demokrasiye ilişkin hukuk dışı girişimlerin yegâne
gerekçesi ve kendisine meşruiyet atfedilen maddesi de bu madde idi.
Bunun yanı sıra, gene, denizcilik, kıta sahanlığı ve deniz
taşımacılığıyla alakalı olarak uluslararası sözleşmelerimiz var, ki ivedilikle
çıkartılması gereken aciliyet kesbeden
sözleşmeler bunlar.
Pazartesi günü dâhil olmak üzere, çalışma takvimimizi yeniden
düzenliyoruz. İnşallah muhalefet partilerimizin de değerli katkılarıyla, bu
çalışma takvimimizde toplumumuzun bizden beklediği önemli değişiklikleri el
birliğiyle çıkarmanın heyecanını, sevincini birlikte yaşarız diyorum.
Ben, tekrar, hepinizi saygıyla selamlıyorum.
Çalışmalarımızda bütün arkadaşlarıma başarılar diliyorum.
Teşekkür ediyorum. (AK PARTİ sıralarından alkışlar)
BAŞKAN – Teşekkür ediyorum.
Adalet ve Kalkınma Partisi grup önerisi aleyhinde söz isteyen
Oktay Vural, İzmir Milletvekili. (MHP sıralarından alkışlar)
OKTAY VURAL (İzmir) – Teşekkür ederim Sayın Başkan.
Çok değerli milletvekilleri, bugün AKP Grubunun getirdiği bu grup
önerisi, aslında, Parlamento çalışmalarının maalesef kalitesizliğini… Aynı
zamanda, Türkiye Büyük Millet Meclisinde bulunan milletvekillerinin iradesine
gerçekten ipotek koyan bir grup önerisi ve maalesef, huzurlarınızda
görüşeceğimiz kanunların tamamı şu kadar kanun. Dolayısıyla, bu kanunlara
bakıldığı zaman… Değerli milletvekilleri “Bugün şu kanunun tamamlanmasına
kadar.” diyor. Bu kanun 142 madde. Bir maddesi var -73’üncü madde- yaklaşık 21
kanunda değişiklik yapıyor. Bunu hesapladığınız zaman, sadece bu kanunun
önergelerle birlikte görüşülmesi için -okunmalarını ve diğerlerini bırakıyorum-
kesintisiz otuz altı saate ihtiyaç var ve bugün bitirilmesini öngörüyorlar.
Değerli milletvekilleri, bugün bu kanunun bitirilmesi için otuz altı saate,
bakın otuz altı saate ihtiyaç var. Dolayısıyla, böylesine dayatmayla, “tamamlanmasına
kadar” diye milletvekillerinin gerçekten iradesini dikkate almayan bir
anlayışla getirilmiş bir dizi teklif.
Bütün bunları dikkate aldığımızda, aslında, bakıldığında, bugün
görüşeceğimiz, tamamlanması istenen kanun 142 madde; yarın tamamlanması istenen
kanun 43 madde, ondan sonra da sözleşmeler var. Bütün bunlar dikkate alındığı
zaman, aslında, netice itibarıyla, inşallah mübarek ramazanın ilk haftasında da
çalışacağız. Milliyetçi Hareket Partisi olarak biz bu kanun tasarılarında
milletimizin hakkını, hukukunu korumayı öncelikli görev addettik. Tabii,
burada, huzurlarınızda şunu ifade etmek istiyorum: AKP grup başkan vekilleri
bize geldiklerinde “2 Temmuzda seçim yapılacak. Seçimden sonra sadece torba
yasayı görüşeceğiz, ondan başka bir şey görüşmeyeceğiz.” diye söylemişlerdi.
Dolayısıyla, huzurlarınızda, maalesef, bu sözlerin de havada kaldığını
düşünüyorum. Ben bu çalışmaların…
Özellikle, bu kanunda, bir tek bugün görüşeceğimiz kanunda 71
kanunda değişiklik var, 71 kanunda. Şimdi, bu kadar komisyon üyesi
arkadaşlarımız var. Bu komisyonların hiçbirisinde görüşülmüyor, sadece Plan
Bütçeye geliyor. Uzmanlık niye var? Milletvekillerini niye komisyonlarda
görevlendirdik? Bir tek komisyon yapalım, torba komisyonu olsun, kanunlar da
torba kanun olsun; yılda bir kanun olsun, koyun torbaya, bitsin gitsin. Böyle
bir çalışma gerçekten yasama kalitesizliğidir ve milletvekillerinin burada var olmalarına
yönelik bir saygısızlık olduğunu addediyorum. Çünkü, milletvekilleri, ister
kabul edenler olsun ister muhalefet edenler olsun, önerge de verenler olsun,
sizin de milletvekilliniz komisyonlarda ama maalesef bu komisyonlarda
milletvekilleri olmasına rağmen bu komisyonlarda görüşülmüyor.
Yani, bir madde var, 73’üncü madde, 16 sayfa. Ey vatandaşlar, 16
sayfa, 21 kanun 1 maddede değiştiriliyor.
Kalitesizliğe yol açabilecek böyle bir yasama düzeni gerçekten
kabul edilebilir değil ama ben Başkanlık ne yapıyor diye düşünüyorum yani
komisyonların denetimini yapması gereken Başkanlık. Böyle bir kanun görüşme
usulü olur mu değerli arkadaşlarım? Gerçekten, özellikle milletvekillerimizin,
çeşitli komisyonlarda bulunan milletvekillerimizin ihtisaslarını da bu çalışmanın
içine sokamayacak duruma getirdik.
Biraz önce değerli arkadaş söyledi: “Ekonomik ve sosyal kesimlerin
beklentileri var.” Bakın, bu yasaya “torba” dememek lazım, belki “çuval”, belki
“hamuduyla kotaran”, “hamutlu
kotarma kanunu” herhâlde… İnşallah, götürme yoktur burada.
Ama, burada, mesela, özel kanunlarına göre sözleşmeli çalışanlar
bu torbanın içerisinde yoklar, geçici mevsimlik işçiler yok, 4/C’liler yok, yaşa takılanlar yok, şehit ve gaziler yok,
engelliler yok. Şehit ve gazilerle ilgili Fatma Şahin Hanımefendi getirdi;
gelin, bunları da torba yasasının içine koyalım dedik, maalesef ondan da
sarfınazar edildi. Rehber ve usta öğreticiler yok; vekil ebe ve hemşireler yok;
öğretmenler, ücretliler de, atama bekleyen öğretmenler de söz konusu değil;
polislere siz kalktınız, prim verdiniz ama -polislerin beklentisi- emeklilikle
ilgili sorunlarının çözülmesini istiyorlar, maalesef polislerin bu sorunları da
yok; aile sağlığı çalışanları yok, taşeron işçiler yok, kamu işçilerinin nakli
yok, muhtarlar yok; astsubaylar intihar ediyorlar, astsubayların emeklilik
intibakları söz konusu değil; araştırmacı kadrolarında önemli sorunlar var,
bunlar yok; şube müdürlerinin KHK’dan kaynaklanan problemleri var, bunlar da
yok; sicil affı yok. Resen emeklilerle ilgili problem var, gerçekten resen
emekli olduğu için bunlar mahkemeye de başvuramıyorlar, bu durumda YAŞ
kararlarıyla ilgili atılanlar çözüldü ama resen emekliler de yok. Dolayısıyla,
maalesef toplumun büyük bir kısmı bu yasanın içerisine girmiş değil.
O bakımdan, Milliyetçi Hareket Partisi olarak biz bu görüşme
usulünün, gerçekten katkı sağlamak anlamında milletvekillerinin burada bulunuş
gayesine aykırı bir yöntem olduğunu, hem komisyondaki görüşmelerin hem
Parlamentodaki görüşmelerin aykırı olduğunu düşünüyoruz.
Bugün bitirilecek, otuz altı saate ihtiyacımız var tabii. AKP -bir
kanunla- belki günü yirmi dört saatten kırk sekiz saate çıkartmayla ilgili bir
öneri de getirebilir, bu ancak o zaman mümkün olacaktır. Ben iddia ediyorum bu
bitmeyecektir, bitmesi de mümkün değildir. Hodri meydan! Hadi bakalım, AKP
Grubu bunun tamamlanmasına kadar gelsin, bugün bitirsin, bravo, helal olsun
diyeceğim. Bunun altına imza atan arkadaşlar gelsinler, bitirsinler ama
göreceksiniz bitiremeyeceksiniz; bitmesi de mümkün değil zaten, kendileri de
bunu biliyorlar.
Ama, bunun yanında, özellikle bundan sonra düşünülen, yarın
bitirilmesi öngörülen Türk Silahlı Kuvvetleri Kanunu’nun 35’inci maddesinde
yapılan değişikliklerle Türk Silahlı Kuvvetlerinin iç güvenlik harekâtından
çekilmesi konusu doğrudan doğruya PKK’ya yönelik bir tavizdir. Yasal olarak
Türk Silahlı Kuvvetlerinin bu zeminden çekilmesini millî güvenliğin bütünlüğünü
ortadan kaldıran bir husus olarak görüyorum. Böylesine önemli bir konuda
maalesef…
Değerli milletvekilleri, biliyorsunuz, Millî Güvenlik Kurulu 25
Haziranda toplantı yaptı. 25 Haziranda yaptığı toplantıda bununla ilgili bir
tane kararları yok değerli arkadaşlarım, bir tane kararları yok; gıda
güvenliğini almışlar ama Türk Silahlı Kuvvetlerine iç güvenlikle ilgili verilen
görevlerine dair Millî Güvenlik Kurulunda alınmış bir karar yok. Bostan
korkuluğu mu bunlar? Yani, böylesine önemli bir konuyu Millî Güvenlik Kurulunda
değerlendirmiyorlar. Üstelik, Millî Güvenlik Kurulu kararına göre millî
güvenlikle ilgili bu konuların Millî Güvenlik Kurulunda değerlendirilmesi
gerekmektedir. Ama, maalesef, PKK’ya verilen tavizler ve Türk Silahlı
Kuvvetlerinin fiilen, hukuken elinin kolunun bağlanmasını ve ancak valilikler
aracılığıyla mevcut toplumsal olaylara müdahale etme imkânını, doğrudan doğruya
Türk Silahlı Kuvvetlerinin bu süreç içerisinde sadece karakollara tıkılması
olarak görüyoruz. Bu bakımdan, bu kanunun bu şekilde değiştirilmesinin
demokratikleşmeyle, darbeleri önlemeyle alakası yoktur.
Gelin, hep beraber, birlikte eğer değiştirmek istiyorsak… Mustafa
Kemal Atatürk’ün orduya 29 Ekim 1938 tarihinde verdiği son bir mesajı var ve bu
son mesajda özetle aslında Türk ordusunun göreviyle ilgili şunu söylemektedir:
“Türk vatanını iç ve dış her türlü tehlikelere karşı korumaktan ibaret olan
görevini…” diyor. Demek ki Türk Silahlı Kuvvetlerinin iç ve dış tehlikelerden
başka bir görevi olmadığını ve siyasete müdahale etme imkânının da bulunmaması
gerektiğini ama Türkiye’de iç ve dış tehditleri hep beraber, birlikte
değerlendirerek… Türk Silahlı Kuvvetleriyle ilgili, bu süreç içerisinde PKK’ya
taviz anlamında bu şekilde bir kanun çıkmasını, gerçekten, PKK’ya alan
hâkimiyeti oluşturma konusunda önemli bir teşvik olacağını düşünüyoruz. O
bakımdan, Milliyetçi Hareket Partisi olarak biz o kanunun da bu çerçeve
içerisinde, bu safha içerisinde görüşülmesinin, hem de Parlamentoda ele
alınmasının son derece yanlış olduğunu düşünüyoruz.
Gelin, hep beraber, birlikte kanunlarımızı daha nitelikli, daha
kaliteli ve vatandaşlarımızın istek ve arzularına uygun bir şekilde geçirelim.
Sizlerin ortaya koyduğu irade, bizim yapacağımız katkılarla… Bu şekilde, yani
uzun çalışma süreleri, gerçekten ucu belirsiz, sonu belirsiz kanunlarla ya da
tasarı ve tekliflerin bir araya getirilmesiyle hormonlanmış
bu tip raporlarla gerçekten milletimize hizmet konusunda sıkıntılarla karşı
karşıya kalırız. O bakımdan, Milliyetçi Hareket Partisi olarak biz, bu çalışma
takviminde, bu şekilde bir kanunun öngörülen usullere göre görüşülmesinin zaten
mümkün olmadığını ve bizim arzuladığımız önemli ekonomik ve sosyal kesimlerin
hak ve mükellefiyetleri konusunda da bir düzenleme getirmediği için hem
muhalefetimizi ortaya koyacağız hem de bu görüşme takvimine ilişkin
itirazlarımızı ifade ediyoruz.
Bu bakımdan, aleyhte oy kullanacağımızı ifade eder, hepinize
saygılarımı sunarım. (MHP sıralarından alkışlar)
BAŞKAN – Teşekkür ediyorum.
OKTAY VURAL (İzmir) – Karar yeter sayısı…
BAŞKAN – Adalet ve Kalkınma Partisi grup önerisini oylarınıza
sunacağım ancak karar yeter sayısı arayacağım.
Kabul edenler… Kabul etmeyenler…
Kâtip üyeler arasında anlaşmazlık olduğu için elektronik cihazla
oylama yapacağım.
İki dakika süre veriyorum.
(Elektronik cihazla oylamaya başlandı)
MUSTAFA ELİTAŞ (Kayseri) – Sayın Başkan, Genel Kurulda bulunanları
da herhâlde karar yeter sayısına dâhil ediyorsunuz 146’ya göre. 146’ya
bakarsanız Sayın Başkan.
BAŞKAN – Efendim, sizin oradan bakışınızla bizim buradan bakışımız
arasında fark var.
MUSTAFA ELİTAŞ (Kayseri) – Hayır, karar yeter sayısı grupta var
da… 146’ya göre, buradaki bulunan arkadaşları da dâhil etmeniz gerekiyor
biliyorsunuz.
BAŞKAN – Anlaşılan, İç Tüzük’e çok
çalışmışsınız.
EMRULLAH İŞLER (Ankara) – Genel Kurulda milletvekillerini yok
saymanız olamaz.
(Elektronik cihazla oylamaya devam edildi)
BAŞKAN – Sayın milletvekilleri, karar yeter sayısı vardır, öneri
kabul edilmiştir.
Birleşime beş dakika ara veriyorum.

Kapanma Saati: 17.46

DÖRDÜNCÜ OTURUM
Açılma Saati: 17.56
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin Dördüncü Oturumunu açıyorum.
Alınan karar gereğince, sözlü soru önergelerini görüşmüyor ve
gündemin “Kanun Tasarı ve Teklifleri İle Komisyonlardan Gelen Diğer İşler” kısmına
geçiyoruz.
1'inci sırada yer alan, Türkiye Büyük Millet Meclisi İçtüzüğü’nde değişiklik yapılmasına dair İç Tüzük teklifi
ve Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER
A) Kanun
Tasarı ve Teklifleri
1.- Adalet ve Kalkınma Partisi
Grup Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili
Nurettin Canikli, Kahramanmaraş Milletvekili Mahir Ünal ve Adıyaman
Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
BAŞKAN – Komisyon? Yok.
Ertelenmiştir.
2'nci sırada yer alan, Devlet Sırrı Kanunu Tasarısı ve Avrupa
Birliği Uyum Komisyonu ile Adalet Komisyonu raporlarının görüşmelerine
kaldığımız yerden devam edeceğiz.
2.- Devlet Sırrı Kanunu Tasarısı
ve Avrupa Birliği Uyum Komisyonu ile Adalet Komisyonu Raporları (1/484) (S.
Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Orta Asya ve Kafkaslar Bölgesel Balıkçılık
ve Su Ürünleri Yetiştiriciliği Komisyonu Anlaşmasının Onaylanmasının Uygun
Bulunduğuna Dair Kanun Tasarısı ile Tarım, Orman ve Köyişleri
Komisyonu ile Dışişleri Komisyonu raporlarının görüşmelerine kaldığımız yerden
devam edeceğiz.
3.- Orta Asya ve Kafkaslar
Bölgesel Balıkçılık ve Su Ürünleri Yetiştiriciliği Komisyonu Anlaşmasının
Onaylanmasının Uygun Bulunduğuna Dair Kanun Tasarısı ile Tarım Orman ve Köyişleri Komisyonu ile Dışişleri Komisyonu Raporları
(1/498) (S. Sayısı: 173)
BAŞKAN – Komisyon? Yok.
Ertelenmiştir.
4’üncü sıraya alınan, Niğde Milletvekili Alpaslan Kavaklıoğlu ve
Zonguldak Milletvekili Özcan Ulupınar ile 100 Milletvekilinin; Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi ve Devlet
Memurları Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile Bayındırlık, İmar, Ulaştırma ve Turizm
Komisyonu ile Plan ve Bütçe Komisyonu raporlarının görüşmelerine başlayacağız.
4.- Niğde Milletvekili Alpaslan
Kavaklıoğlu ve Zonguldak Milletvekili Özcan Ulupınar ile 100 Milletvekilinin;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Devlet Memurları Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Bayındırlık,
İmar, Ulaştırma ve Turizm Komisyonu ile Plan ve Bütçe Komisyonu Raporları
(2/1613, 1/778) (S. Sayısı: 478) (x)
BAŞKAN – Komisyon? Yerinde.
Hükûmet? Yerinde.
Komisyon Raporu 478 sıra sayısıyla bastırılıp dağıtılmıştır.
Sayın milletvekilleri, alınan karar gereğince, bu teklif İç Tüzük'ün 91'inci maddesi kapsamında temel kanun olarak
görüşülecektir. Bu nedenle, teklif, tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır.
Şimdi teklifin tümü üzerinde Milliyetçi Hareket Partisi Grubu
adına söz isteyen Mustafa Kalaycı, Konya Milletvekili. (MHP sıralarından
alkışlar)
MHP GRUBU ADINA MUSTAFA KALAYCI (Konya) – Sayın Başkan, değerli
milletvekilleri; görüşülmekte olan 478 sıra sayılı Kanun Teklifi’nin
geneli üzerinde Milliyetçi Hareket Partisi Grubu adına söz aldım. Bu vesileyle
hepinizi saygılarımla selamlıyorum.
Bu teklifle ilgili olarak Komisyonda sağlıklı ve verimli bir
görüşme yapılamamıştır. Verilen önergelerle teklife birçok madde eklenmiş,
birçok madde de çıkarılmıştır. Komisyon görüşmeleri boyunca hangi
düzenlemelerin ne amaçla ve hangi gerekçeyle yapıldığı konusunda bilinmez bir
tavır sergilenmiştir. Bu kanun teklifi görünürde 76 asıl, 2 geçici madde; torba
maddeler dikkate alındığında 140 asıl, 2 geçici maddedir. Teklif ile 71 ayrı
kanun ve kanun hükmünde kararnamede değişiklik yapılmaktadır. Bu kadar çok
sayıda kanun ve kanun hükmünde kararnamede 142 maddelik değişiklikler
yapılmasına rağmen vatandaşlarımızın yaşadığı sorunlara çözüm getirecek,
dertlerine derman olacak konuları çok sınırlı, bir iki husus dışında bulmak
mümkün değildir; olanlar da ayrımcılık ve haksızlık içermekte, eşitlik, adalet
ve hakkaniyet taşımamaktadır.
Son dönemde kamu çalışanlarına ilişkin bazı düzenlemelerin
yapılacağı yönündeki haberler kamuoyunu sürekli meşgul etmiştir. Memurlar ve
diğer kamu görevlileri, yapılacak düzenlemenin kendilerinin statüleri
bakımından ne yönde bir değişiklik getireceği ve hayatlarını nasıl
etkileyeceğine dair yer yer endişeli, yer yer de umutlu bir bekleyiş içerisine
girmişlerdir. Ancak, bu kanun teklifi, kamu personelinin hukuki ve mali
statüsüne ilişkin çok sınırlı değişiklikler getirmektedir. Dolayısıyla, 142
maddelik bu düzenlemede beklentiler karşılığını bulmamış, umutlar hayal
kırıklığına dönüşmüştür.
 
(x) 478 S. Sayılı Basmayazı tutanağa eklidir.
Kamuda sağlıklı ve tutarlı bir personel politikası
uygulanmamaktadır. Personel rejimi nesnellikten uzaklaştırılmış, istihdam
rejimi bozulmuştur. AKP iktidarı döneminde asli ve süreklilik arz eden birçok
kamu hizmeti 4/B’li sözleşmeli personel, özel kanunlara
göre sözleşmeli personel, 4/C’li geçici personel,
vekil ve ücretli personel, geçici ve mevsimlik işçiler, taşeron şirket işçileri
eliyle yürütülür hâle gelmiştir. Aslında 657 sayılı Kanun, geçici işlerin ifası
için istisnai hâllere münhasır olmak üzere sözleşmeli ve geçici personel
istihdamını mümkün kılmıştır. AKP döneminde bu istisnai uygulamalar asıl
istihdam şeklinin önüne geçmiştir. Ayrıca, AKP döneminde sözleşmeli ve vekil
olarak işe alınanlar daha önce çıkarılan kanunlar ile memur kadrolarına alınmış
ancak tekrar sözleşmeli ve vekil atama yapılmasına devam edilmiş, şimdi de
bunlardan bazıları tekrar memur kadrolarına alınmaktadır. Sözleşmelilerin memur
kadrosuna alınması sözleşmeli personeli çalıştırmanın doğru olmadığının kabulü
anlamına gelmektedir. O hâlde neden tüm sözleşmeli personeli kadroya
geçirmiyor, ayrımcılık yapıyorsunuz? Ayrıca, bir taraftan kadro verirken diğer
taraftan niye yeni sözleşmeli personel alıyorsunuz?
AKP zihniyetinin siyasi nema sağlama amacıyla sürdürdüğü açık olan
bu yanlış uygulamalar ile birlikte birçok mağduriyet ortaya çıkmıştır. En büyük
mağdur ise yandaş olmayan ve bu istisnai yollarla iş bulamayan işsiz
gençlerimizdir. Bunlar, girdiği merkezî sınavı kazanarak ataması yapılamayan,
bir türlü sırası gelemeyen ve sırası gelmeden de kadroları istisnai yollarla
doldurulan milyonlarca işsiz vatandaşlarımızdır. Hükûmetin bu yanlışı, bu
haksızlığı derhâl durdurması gerekmektedir.
Değerli milletvekilleri, bu kanun teklifi ile kamu kuruluşlarında
çalışan 4/B’liler, 4924 sayılı Kanun’a tabi
sözleşmeliler ve mahallî idarelerde çalışan sözleşmeliler memur kadrolarına
atanmaktadır. Sözleşmelilere kadro verilmesi, aynı işi yapan kişilere yapılan
farklı uygulamaların giderilerek kendi içinde hakkaniyetin sağlanması açısından
önemli görülmektedir. Milliyetçi Hareket Partisi olarak sözleşmelilere kadro
verilmesini destekliyoruz. Ancak, AKP zihniyeti bu teklif ile de yine en iyi
bildikleri şeyi, ayrımcılığı, adaletsizliği ve mağdur etmeyi öngörmektedir.
Maddede çakılı memur kadrosu öngörülmektedir. İl özel idaresi, belediye ve
bağlı kuruluşları ile mahallî idare birliklerinde çalışan sözleşmeliler memur
kadrosuna alınmakla birlikte, bunların başka kamu kurum ve kuruluşlarına
nakillerinin yapılmayacağı düzenlenmektedir. Böyle saçmalık olur mu Sayın
Bakan? Memura nakil yasağı olur mu? Niye sadece mahallî idarelerden gelenlere
bu yasak getiriliyor, madem doğru bir iş yapıyorsunuz? Bu son derece yanlıştır.
Böyle bir düzenleme 657 sayılı Kanun’un özüne, “adalet” ve “eşitlik” ilkelerine
ve Anayasa’ya aykırıdır. Sağlık durumu, eş durumu gibi yasal mazeretlerde ne
yapacaksınız?
Ayrıca, memur kadrosu verilen sözleşmeli personel arasında özel
kanunları hükümleri çerçevesinde görev yapan sözleşmeli personel yoktur. Sayın
Bakan, kamu kurum ve kuruluşlarında farklı mevzuat hükümleri çerçevesinde görev
yapan sözleşmeli personele neden kadro vermiyorsunuz? Bunun hiçbir haklı
gerekçesi olamaz.
Yine, başta belediyelerde olmak üzere kamuda memur görevlerinde
çalıştırılan üniversite mezunu işçilerin, mimar, mühendis, tekniker olarak işçi
kadrosunda çalışanların memur kadrolarına atanma talepleri de dikkate
alınmamıştır. Yaptıkları görev itibarıyla bunların da mutlaka memur kadrosuna
atanması gerekmektedir.
Merkezî sınav ve yabancı dil sınavıyla işe giren ve on iki yıldır
kadro bekleyen sözleşmeli gençlik ve spor uzmanları neden memur kadrosuna
alınmıyor? Kamuda memuriyet sınavıyla alınıp kadro verilmeyen spor
uzmanlarından başka sözleşmeli kalmamıştır.
Sayın Bakan, rehber ve usta öğreticileri neden bu düzenleme
kapsamına almadınız? Gerekçeniz nedir? Belediyelerde aynı ortamda aynı işi
yapan kadrolu sözleşmeli çalışanlar ile rehber ve usta öğreticiler arasında
maalesef ayrımcılık yapılmaktadır.
Bu düzenlemede aile sağlığı çalışanları yoktur, 4/C mağdurları
yoktur. Toplam sayıları yalnızca 23 bin civarında olan ve mağduriyeti en
derinden yaşayan kesim olan 4/C’lilerin kadroya
alınmamış olması, görmezden gelinmesi asla kabul edilemez.
Sayın Bakan, kapsam dışında bırakılan sözleşmeliler ve 4/C
mağdurları bu ülkenin vatandaşları değil midir? Bu arkadaşlarımızı neden
görmezden geliyorsunuz, neden ayrı tutuyorsunuz, neden kadroya geçirmiyorsunuz?
Görüyoruz ki ayrımcılık yapmak AKP zihniyetinin iliklerine kadar işlemiş. Kamu
çalışanları arasında uyguladığınız bu çifte standart vicdanınızı sızlatmıyor
mu? On binlerce sözleşmeli personelin ve 4/C’lilerin
feryadı bir ömür kulaklarınızda çınlayacak, sefalete mahkûm ettiğiniz
çalışanların ahı iki cihanda yakanızı bırakmayacaktır. Unutmayın, zulüm ile
abat olunmaz, zulüm ile abat olanların akıbeti berbat olur. Kamuda güvencesiz,
sözleşmeli, geçici, vekil, ücretli ve kısmi zamanlı personel çalıştırılması son
bulmalıdır. Mevcut çalışanlar kadrolara alınmalıdır.
Değerli milletvekilleri, burada bir durumu daha dikkatlerinize
sunuyorum: Türkiye Büyük Millet Meclisinde 4/C statüsünde ve yardımcı hizmetler
sınıfında çalışanlar da mağdurdur. Kendilerine hizmet eden çalışanların
mağduriyetini gideremeyenlerin başkalarına hayrı olur mu? Bunlardan üniversite
mezunu, hatta yüksek lisans yapan vasıflı arkadaşlarımız hizmetli, garson gibi
görevlerde çalıştırılıyor. Mecliste çalışan 4/C'liler
de kadroya alınmalı, yardımcı hizmetler sınıfında çalışanlar genel idare
hizmetleri sınıfı kadrolarına geçirilmelidir. Ayrımcılık ve haksızlıklar
giderilmelidir.
Bu teklifte taşeron işçileriyle ilgili de hiçbir düzenleme yoktur.
AKP döneminde taşeronlaşmanın kamuda girmediği alan kalmamıştır. Taşeron
işçileri insanca çalışma koşullarından uzak, iş güvencesiz, sendikasız, izin
hakkı ve fazla mesai verilmeden âdeta köle gibi çalıştırılmaya devam
edilmektedir.
Çalışma Bakanı taşeron işçileriyle ilgili çalışma yapıldığını
açıklamıştır ancak arada bir umut vermekten başka bugüne kadar hiçbir şey
yapılmamıştır. Her geçen gün sorunları daha da artan taşeron işçilerine sahip
çıkılmalı, çalışma şartları ve hakları iyileştirilmelidir. Devletin asli ve
sürekli hizmetlerinde çalıştırılan taşeron işçileri mutlaka kadrolara
atanmalıdır.
Geçici ve mevsimlik işçiler de yine göz ardı edilmektedir. 2007
seçimleri öncesi 5620 sayılı Kanun’la yaklaşık 220 bin geçici işçiye kadro
verilmiştir, ancak başta şeker ve çay fabrikalarında olmak üzere yıllardır
geçici veya mevsimlik işçi olarak çalışanlar kadroya alınmamıştır. Sayın
Başbakan, altı yıl önce “Bu kardeşlerimizin sorununu çözmek inşallah yine
bizlere nasip olur.” demişti ancak bu telifte de sorun çözülmemiş, mağduriyet
devam etmektedir.
Geçici ve mevsimlik çalışanların emekli olamama sorunları da
bulunmaktadır. Emeklilik için hizmet yılı ve yaş şartı açısından sorunları
olmamakla birlikte aranan prim ödeme gün sayısını tamamlayabilmeleri için
ömürleri yetmemektedir. Sayın Bakana soruyorum: Yılda dört ay, altı ay
çalışmayla kaç yılda emekli olunabilir? En az elli yıl, yetmiş beş yıl çalışmak
gerekmektedir. Bu soruna mutlaka çözüm bulunmalı, bu arkadaşlarımıza
çalışamadıkları süreler için borçlanma imkânı verilmelidir.
Bu teklifte, emeklilikte yaşa takılanlar da yoktur. Emeklilik için
gerekli hizmet süresini ve prim ödeme gün sayısını doldurdukları hâlde yaş
şartına takılanların mağduriyeti giderilmemektedir. Emeklilikte yaşı bekleyen
vatandaşlarımız mağduriyetlerinin giderilmesini istemektedir. Emeklilikte yaş
mağdurları bugüne kadar yaptıkları eylemlerle seslerini duyurmaya
çalışmışlardır, açlık grevine girmişlerdir. Sayın Bakan, hiç mi insafınız
kalmadı, emeklilikte yaşa takılanları neden görmüyorsunuz?
Değerli milletvekilleri, bu teklifte, Diyanet İşleri Başkanlığında
vekil imam, vekil müezzin ve Başkanlığa bağlı Kur’an kurslarında vekil Kur’an
kursu öğreticisi olarak 4 Mayıs 2005 ile 30 Haziran 2013 tarihleri arasında en
az üç ay süreyle ya da 18 Haziran-30 Haziran 2013 tarihi itibarıyla görev
yapanların yeterlilik belgesine sahip olmaları koşuluyla ilgili kadrolara
atanmaları düzenlenmektedir. Bu düzenleme hâlen görev yapan birçok vekil imam,
vekil müezzin ve vekil Kur’an kursu öğreticisini kapsamamaktadır. Maddede de
görüleceği üzere, özel tarihler yazılarak âdeta birilerini kapsaması için çaba
sarf edilirken hafızlık belgesi olsa bile yeterlilik belgesi yok diye birçok
vekil görmezden gelinmektedir. Bir taraftan bir gün dahi görev yapanlara kadro
verilirken diğer taraftan yıllardır vekil olarak görev yapanlar dışlanmaktadır.
Sayın Bakan, vekil görevliler arasında neden ayrımcılık
yapıyorsunuz? Yeterlilik belgesine sahip olmayanlara, bir anlamda böylesi yüce
ve önemli görevler için yeterli görülmeyenlere neden ve nasıl vekillik görevi
verilmektedir? Siz imamlığı, müezzinliği, Kur’an kursu öğreticiliği görevini
hafife mi alıyorsunuz? Vekil tayini için kriterleriniz nedir? Torpil ve
kayırmacılık var mıdır?
Ayrıca, merkezî sınavda yüksek puan almış birçok ilahiyat
fakültesi, ilahiyat yüksekokulu ya da imam-hatip lisesi mezunları atanmayı
beklerken kadroların bu şekilde doldurulması, onların haklarının gasb edilmesi anlamına gelmektedir. Böylelikle kul hakkı
yenmesine sebebiyet verilmektedir. AKP Hükûmeti kendine göre işin kolayını
bulmuş: Önce kolayca ve istediğini vekil ata, sonra kanun çıkararak onlara
kadro ver.
Sayın Bakan, insanların hakkını yemeyin. Bilesiniz ki memur
yerleştirmeleri için kadro açılmasını ve atanmak için kendilerine sıra
gelmesini umutla bekleyenler sizlere hakkını helal etmemektedir. Vekillik
müessesesi çok zaruri durumlara münhasır olmalıdır. Personel ihtiyacı merkezî
sınav yoluyla yapılacak yerleştirmelerle karşılanmalıdır. Diyanet teşkilatında
her kurumdan daha hassas olunmalı, adaletli ve hakkaniyetli bir yönetim
sergilenmelidir. Haksızlık ve kayırmacılığın zannına dahi meydan verilmemelidir.
Bu düzenlemede vekil ebe-hemşirelere haksızlık ve ayrımcılık
yapılmaktadır. Vekil ebe-hemşireler 2011 yılında 4/B'li
sözleşmeli kadrosuna alınmış ancak bu hak kesintisiz bir yıl çalışma şartına
uyanlara tanınmıştır. Bu şartı taşımayanların yanı sıra, daha sonra alınanlarla
birlikte hâlen bin civarında vekil ebe-hemşire çalışmaktadır. Vekil
ebe-hemşirelere neden kadro vermiyorsunuz? Vekil imam, müezzin ve Kur'an kursu
öğreticileri memur kadrosuna alınırken vekil ebe-hemşirelere bu hakkın
verilmemesi hakkaniyetle bağdaşmamakta, adalet ve eşitlik ilkelerine aykırılık
oluşturmaktadır.
Bu kanun teklifinde ücretli öğretmenler de, öğretmenler de yok.
Vekillere kadro veriliyorsa bundan ücretli öğretmenler de yararlanmalıdır.
Millî Eğitim Bakanlığı, açık kontenjanları doldurmak için ücretli öğretmen
alıyor. Yüz binlerce atama bekleyen öğretmenler umutla beklerken öğretmen açığı
ücretli öğretmenlerle giderilmektedir. Gerekli kadrolar ihdas edilerek öğretmen
ihtiyacı atamayı bekleyen öğretmenlerden karşılanmalıdır.
Öğretmenler AKP döneminde yoksullaşmış, kamu çalışanları arasında
en düşük ücreti alan kesim olmuştur. Öğretmenlerimizin aylık ve ek ders
ücretleri insanca bir hayat sürmeleri için yeterli değildir. Çalışırken
geçimini sağlamakta zorlanan öğretmenler, emeklilikte ise sefalete mahkûm
edilmektedir. Eğer ülkemizi yeniden ayağa kaldırmak, sözü dinlenen ve kudretli
bir konuma getirmek istiyorsak mutlaka eğitim ve öğretimin sorunlarını ve
öğretmenlerimizin sıkıntılarını bitirmek durumundayız.
Değerli milletvekilleri, bu düzenlemede polislerimiz de yok. Sayın
Bakan, polislerimize 3.600 ek göstergeyi niye vermiyorsunuz? Tamamına yakını yükseköğrenimli olan polislerimiz, emsallerine bakarak
3.600 ek göstergeyi haklı olarak istiyor. Sayın Başbakanın polisin özlük
haklarıyla ilgili altı yıl önce verdiği söz neden yerine getirilmemiştir? Polis
emekli olmaktan korkuyor çünkü emekli olunca maaşı yarıya düşüyor. Bu yüzden,
yaş haddine kadar çalışmak zorunda bırakılıyor. Emekli polislerimiz de şiddetli
geçim sıkıntısı çekiyor. Polisin özlük hakları mutlaka iyileştirilmelidir.
Kamu çalışanları arasında mağduriyet yaşamayan neredeyse yoktur.
AKP Hükûmeti tarafından yapılan ayrımcı ve adaletsiz uygulamaları saymakla
bitiremeyiz. Son dönemde yapılan düzenlemeler sonucu kamu kurumlarında şef,
şube müdürü, il müdürü gibi kadrolarda çalışanların yaptığı görevin önemi,
ağırlığı, sorumluluğu artmasına rağmen mali haklarının azalmasının mantıklı bir
izahı olamaz.
Sağlık Bakanlığında şube müdürü, hastane müdür ve müdür
yardımcıları ile il sağlık müdür yardımcıları 663 sayılı Kanun Hükmünde
Kararname ile araştırmacı kadrolarına atanmıştır. O nedenle, özlük hakları
itibarıyla büyük kayıplar yaşamışlar ve mağdur edilmişlerdir. Hâlbuki diğer
bakanlıklarda benzer unvanlarda çalışanlar, uzman kadrolarına atanarak özlük
hakları korunmuştur. Bu ayrımcı uygulamalara son verilmelidir.
Bugün mühendis kadrolarında çalışanlar, emrinde çalışan işçilerden
daha düşük maaş almaktadır. Kamu avukatları gerek yargı mensuplarına göre
gerekse emsal kariyer mesleklere göre özlük hakları bakımından çok geri
durumdadır.
Kamu işçilerinin eş durumu, sağlık sebepleri ya da başkaca
nedenlerle bir kamu kuruluşundan diğerine naklen atanma ihtiyaçları
doğmaktadır. Ancak, kamuda çalışan işçiler, diğer kamu çalışanları gibi, başka
kamu kurum ve kuruluşlarına naklen atanamamaktadır. Bu durum kamu çalışanları
arasında eşitsizliğe yol açmaktadır. Kamu işçilerinin de naklen atama
konusundaki sorunlarına mutlaka çözüm bulunmalıdır.
Sayın Bakan, kamu çalışanları arasındaki binbir
çeşit ayrımcı ve adaletsiz uygulamalara ne zaman son vereceksiniz? Yaşanan
mağduriyetler vicdanınızı hiç mi rahatsız etmiyor?
Bu kanun teklifinde muhtarlarımız da yok. Muhtarlara özlük
haklarının iyileştirileceği konusunda söz vermeyen bakan neredeyse kalmamıştır.
Hatta, muhtarlara önemli haklar getirilmekte olduğunu dile getiren Hükûmet
Sözcüsü Bülent Arınç'ın "Ben de emekli olursam
herhâlde bir köyde muhtarlığa aday olabilirim." şeklindeki açıklaması
üzerinden aylar geçmiş, yıllardır verilen sözler tutulmamış ve muhtarlarımız
hep aldatılmıştır.
Bu kanun teklifinde şehit aileleri, gaziler, engelliler ve
yaşlılarla ilgili de bir düzenleme yoktur. Şehit aileleri ile gazilerimiz ve
malullerimizin birçok sorunu bulunmaktadır. Onlara pozitif ayrımcılık
getirileceği, geniş imkânlar sunulacağı sözleri verilmesine karşın, yerine
getirilmemiştir. Bugün şehit aileleri ve gazilerimizin sorunları hakkında
yaptığım gündem dışı konuşmamda da partilerimize ve sizlere çağrıda bulundum.
Sayın Başkan, Sayın Hükûmet, partilerimizin değerli grup başkan
vekilleri, değerli milletvekilleri; çağrımı tekrarlıyorum. Nasıl olsa bu torba
kanunun görüşmeleri birkaç gün sürecek. Gelin, parti gruplarımızın
belirleyeceği milletvekilleri olarak yan odaya geçelim. Hükûmetin gönderdiği
yüz iki maddelik torba kanun tasarısında yer alan şehit aileleri, gazilerimiz,
malullerimiz, yaşlılarımız ve engellilerimizle ilgili maddeleri ayıklayıp
görüştüğümüz bu torba kanuna önergelerle dâhil edelim. 20-30 civarında madde
var. İlgili derneklerimizin bir, iki madde ilavesi ve bir, iki maddedeki küçük
değişiklik talebinde eğer anlaşırsak bunu da yapalım, bu torbaya dâhil edelim.
Kanun teklifinin hayırlara vesile olmasını diliyorum.
Saygılar sunuyorum. (MHP sıralarından alkışlar)
BAŞKAN – Teşekkür ediyorum.
Tümü üzerinde Barış ve Demokrasi Partisi Grubu adına söz isteyen
Adil Zozani, Hakkâri Milletvekili. (BDP sıralarından
alkışlar)
BDP GRUBU ADINA ADİL ZOZANİ (Hakkâri) – Teşekkür ederim Sayın
Başkan.
Değerli milletvekili arkadaşlarım, torba kanun tasarısının tamamı
üzerine partimiz adına söz almış bulunuyorum. Hepinizi saygıyla selamlıyorum.
Öncelikle, basit ama karmaşık bir matematik sorusu sorarak
başlamak istiyorum. Bu tasarı Komisyona ilk geldiğinde 46 madde, sonrasında alt
komisyona havale edilip 6 madde çıkarılıp 19 madde ilave edilmiş, bir de geçici
madde ilave edilmiş, etti 59+1. Üst komisyona geldi fakat üst komisyonda 76+2
olarak çıkmış. Üst komisyonda kaç madde eklenmiş? Basit bir hesapla siz
bulabilirsiniz. 27 madde, üst komisyonda, tartışmalar esnasında, alelacele,
çalakalem hazırlanan tekliflerle, önergelerle ilaveler yapılmış. 76+2 madde
olarak şu anda tartışmaya başladık. İki gün, üç gün tartışacağız, muhtemelen
100 küsur madde olarak Türkiye Büyük Millet Meclisi bu tasarıyı ya da bu
teklifi kanunlaştıracak. Şimdi, böyle bir yöntemle hazırlanmış bir kanun
teklifi sağlıklı olabilir mi, kanun tekniğine uygun olabilir mi? Ben
söylemiyorum, Sayın Bakanın kendisi söylüyor, Çalışma Bakanının kendisi
söylüyor, diyor ki: “Evet, bu kanun tekniği elverişli bir teknik değildir.”
Yani torba yasa hazırlamak elverişli bir kanun tekniği, yöntemi değildir,
vazgeçmek gerekir. Peki, niye ısrar ediyorsunuz bunda? Sadece Meclisi angarya
çalıştırmakla -yetinmiyorsunuz, Türkiye'nin özellikle dış yatırımcı açısından,
Türkiye'nin hukuk sistemini bu kanun teklifiyle, yani bu torba yasalar tekniği
nedeniyle güvenilmez bir pozisyona sokuyorsunuz. Bunu da ben söylemiyorum,
Sayın Adalet Bakanı TÜSİAD Yüksek İstişare Kurulu toplantısında ifade etmiştir;
benim ifadelerim değildir, Hükûmet yetkililerinin, kabine üyelerinin
tespitlerinden söz ediyorum. Niye ısrar ediyorsunuz peki? Bakın, size sadece bir
maddeyle ilgili bir örnek vereyim: 73’üncü madde, tam 12 kanun hükmünde
kararname ile 19 kanunda sadece bir maddeyle değişiklik yapıyorsunuz.
İsterseniz sayayım; 375, 666, 633, 635, 639, 664, 645, 644, bunların tamamı…
RECAİ BERBER (Manisa) – Süren yetmez.
ADİL ZOZANİ (Devamla) – Sıkılıyor musunuz? Zamanımız çok, 76 madde
var, 76 önerge var, 5 bölümde 76 defa size işkence yapacağım, hepsinde çıkıp
konuşacağım, hepsinde size aynı şeyleri söyleyeceğim, işkence nasılmış
göreceksiniz. İşkence nasıl yapılırmış görürsünüz. Yerinizde olsam sataşmam.
VEDAT DEMİRÖZ (Bitlis) – Ne gerek var?
ADİL ZOZANİ (Devamla) – Sayın Demiröz, bu maddenin içerisinde
sizin de altında imzanız olan bir teklifiniz vardı; hatırlıyorsunuz, size
Komisyon esnasında sorduk, “Haberim yok." dediniz.
Şimdi, o yüzden bence konuşturtmayın, Meclisin son günleridir…
BAŞKAN – Hayır, Sayın Zozani, konuşun,
konuşun.
ADİL ZOZANİ (Devamla) – Siz doymadıysanız sohbetime ben de devam
edeceğim Sayın Başkan.
Şimdi, verilen sözler var, mesela komisyonlarda alt komisyonlar
kurulur, o alt komisyonlar aslında uzlaşma tekniğine dayalı çalışmak üzere
kurulurlar fakat bu konuyla ilgili yapılan alt komisyon çalışmalarında Hükûmet
üyeleri -yani iktidar partisi mensupları- verilen sözlere sadık kalmadılar.
“Birçok maddede değişiklik yapılacak.” dendi, söz verdiler, üst komisyona
getirdiklerinde aynen bildiklerini okudular, geçirdiler. Sonrasında biz gelip
“Ya, niye böyle samimiyetsiz davranıyorsunuz? Niye samimi davranmıyorsunuz?”
dediğimizde “E, niye samimiyetimizi sorguluyorsunuz…” E, pratik ortada.
Biraz önce bir vesileyle iktidar partisinin bir grup başkan vekili
“Kişinin aynası iştir, lafa bakılmaz.” dedi. E, bu konuda, gerçekten bu lafı
iade ediyoruz. Lafa bakılmaz, evet. Güven ortamını zedelediniz, çalışma
ortamında güvensizlik yaydınız.
Mesela bu düzenlemelerden bir tanesi 28 Şubat mağdurlarıyla
ilgiliydi. Dedik ki: “Evet, biz, muhalefet partileri mensupları olarak, bugüne
kadar Türkiye’de darbe mağduru olmuş herkesin ama herkesin itibarının iade
edileceği bir düzenleme koyalım, bir düzenleme yapalım. Sadece 28 Şubatla
sınırlı kalmayalım. Çünkü, eğer siz bunu 28 Şubatla sınırlı tutarsanız sadece
bir rövanş alma gayreti olarak okunur ki biz bunu ‘seçmene selam’ olarak
algılarız. Buradan çıkalım, bugüne kadar -27 Mayıs, 12 Mart, 12 Eylül, 27 Nisan-
kaç darbe olmuşsa, kaç postmodern darbe olmuşsa, kaç
insan mağdur olmuşsa hepsinin itibarlarının iade edileceği bir düzenleme
getirelim.” Alt komisyonda “Tamam, bunun üzerinde çalışalım.” dediler, “Üst
komisyona kadar hazırlık yapacağız.” dendi, iktidar partisi mensupları üst
komisyonda aynen bildikleri şekilde geçirdiler. Çünkü bizim dediğimiz şekilde
eğer geçirmiş olsalardı, o zaman bunu seçim propaganda malzemesi olarak
kullanma şansları kalmayacaktı. Sırf “28 Şubatın rövanşını aldık, bakın,
görevlerine iade ettik.” diyebilmek için burada uzlaşmadan kaçtılar.
Yani, buradaki düzenlemenin bir pratik karşılığının olmadığını
size bir rakamla ifade etmek istiyorum. Varsayalım ki 28 Şubat 1997’de o alınan
kararlarla mağdur edilmiş bir astsubay çavuş görevinden o dönem
uzaklaştırılmış, el çektirilmiş, haksızlığa uğramış, mağdur edilmiş. Aradan ne
kadar süre geçti? On altı yıl geçti. On altı yıl içerisinde eğer bu insan o
gündün bugüne kadar görevde kalmış olsaydı -zamanı durdurabilecek hâliniz yok
ya- ve her iki yılda bir -ki TSK İç Hizmet Kanunu öyle diyor- terfi ettiğini
düşünseniz bu insanların en azından eğer bugün emekli olmamış olsa bile
astsubay kıdemli başçavuş olurdu. Hangi kriterlere dayanarak bu insanı bugün
göreve iade edeceksiniz, görevi ya da kendisine iade edeceksiniz?
Bir başka örnek vereyim size: 28 Şubat darbesi gerçekleştiğinde
ordudan el çektirilmiş bir yüzbaşı, aradan on altı yıl geçtikten sonra, bu süre
içerisinde, mutat terfi sistemine göre, ordu içerisinde kalmış olsaydı bugün
Genelkurmay Başkanı olabilme şansına sahip olacaktı ya da en azından orgeneral
rütbesiyle emekli olabilme şansı vardı ama bu insan orada mağdur edildi,
ordudan uzaklaştırıldı. Şimdi, diyorsunuz ki: “Eş değer görevlere iade
edilmesi…” Nasıl getireceksiniz? On altı yıl sonra getirseniz bu adamı, yüzbaşı
ya da astsubay başçavuş yapsanız ne olur yapmasanız ne olur? Bu nedenle diyoruz
ki, yasal düzenlemenin bir pratik karşılığı yok. Ancak, burada yaptığımız
düzenlemenin iadeiitibar açısından sembolik bir anlamı vardır, bu insanların
itibarlarının iadesi mümkündür. Ha, mademki sadece darbe mağduru insanların
itibarlarını iade edeceğiz 28 Şubatla sınırlamayalım bunu, bütün darbe
mağdurlarına bunu uygulamak mümkündür. Mevcut durumda yapılan düzenleme,
üzerinde konuştuğumuz düzenleme bir hesaplaşmadan öteye hiçbir şey değildir.
2022 sayılı Yasa’da bir değişiklik yapılıyor, “vakıflar” yerine
“vakıf” düzenlemesi yapılıyor, sadece çoğul ekini çıkarmak için bir düzenleme
yapılıyor. Bunu yapmak yerine, getirseniz, yaşlılarımıza, yardıma muhtaç olan
insanlarımıza ödediğiniz paraya baksanız, ödediğiniz parayı biraz artırsanız ne
olurdu? Türkiye’de 65 yaşını doldurup yardıma muhtaç olan insanlara vakıf ve
Sosyal Yardımlaşma Vakfı marifetiyle ödenen para ne kadar biliyor musunuz? 125
lira. 125 lira veriyorsunuz ve bunu da her ay vermek yerine, ayıp olur, her ay
o yaşlı insanı bankanın önüne ya da sosyal yardımlaşma kurumunun önüne götürmek
yerine demişsiniz ki: “Üç ayda bir gelin, biraz daha fazla para almış
olursunuz.” Üç ayda bir bu insanlara 375 lira para veriyorsunuz; harca harca
bitmez!
Bir düzenleme daha; şimdi, burada yapılan düzenlemelerle resmen
Tarih Kurumuna sansür getirilmek istenmiştir. Tarih Kurumu sansürleniyor.
Türkiye’nin resmî tarihini yazan Tarih Kurumuna diyorsunuz ki: “Yüksek kurum ve
kurumlar, devletin millî savunma ve millî güvenliğine ilişkin hususlar
konusunda kayıt tutamazsınız, bilgi isteyemezsiniz.” Ne demek? Genelkurmayın
uygulamaları artık tarih denetimi altında değil, yazılmayacak, Tarih Kurumu
bilgi isterse bilgi verilmeyecek. Yükseköğretim Kurumu öyle, bakanlıklar öyle,
Cumhurbaşkanlığı öyle, Başbakanlık öyle, uygulamaların tamamı sansürlendi.
Tarih Kurumuna 73’üncü maddede getirilen bir değişiklikle sansür uygulaması
getiriliyor. Hani şeffaftık, hani demokratiktik, hani açıklıktan söz ediyorduk;
nerede açıklık, nerede şeffaflık? Buysa açıklık, şeffaflık; böyle açıklık,
böyle şeffaflık batsın.
4/B’lilerle ilgili düzenleme, elle
tutulabilir düzenlemelerden bir tanesi ama bunu da getirirken insanları şu anda
bulundukları yerlere çiviliyorsunuz, ömür boyu başka yere gitmesine olanak
tanımıyorsunuz. Peki, bir insanın verimliliğini, performansını nasıl
artıracaksınız? Bugün bir ilçe belediyesinde biri kadroya geçiyorsa “Ömür boyu
orada kalacaksın.” demenin hakkı, hukuku nerede? Neye dayanarak bunu
yapıyorsunuz? Bunu da bir tarafa koyun, 96.500 kişiyle ilgili düzenleme
yapıyorsunuz, niye geriye kalan 23.500 kişiyi ilave etmiyorsunuz? Biraz önce de
4/C’lilerle ilgili üzerinde durduk; niye üzerinde
durmuyorsunuz bununla ilgili de? Artı, 5620 sayılı Yasa’ya dayalı olarak belediyelerde
geçici statüde çalışanları -ki hepsi 48’inci maddenin niteliklerini taşıyor
olmasına rağmen- bu düzenlemenin niye dışında tutuyorsunuz? Bu haksızlık değil
mi? Yarın öbür gün bu insanlar mahkemeye gidecekler ve bu yanlışı açığa
çıkaracaklar, insanlar haklarını arayacaklar. Bu yanlışı niye yapıyorsunuz? Bu
insanların bu kazanılmış hakkını niye vermiyorsunuz? Düzenleme getiriyorsanız
bütünlüklü getirin. Niye insanlar mahkemeye gitsin? Üç ay sonra tekrar
karşınıza “Ya, işte mağdur edildiler. Biz bu mağduriyeti gidermek için bir
düzenleme yapmak durumundayız.” deyip yeni bir madde tartışmaya açılacak.
Değerli arkadaşlar, özellikle AK PARTİ’li
milletvekili arkadaşlarım; Sayın Başbakan sizin bu yasa çalışma tekniğinizi ya
bilmiyordur ya yanlış bilgilendirme yapılıyordur, gerçekten birisi onu
kendisine söylemeli. Üç ay önce yapılan yasa değişikliğinde yani gelmiş,
komisyonlardan geçmiş, Genel Kuruldan geçmiş, Resmî Gazete’de
yayımlanmış, aynı milletvekilleri “Ya, pardon yanlış yapmışız, düzeltme
ihtiyacı duyuyoruz.” diyorlar. Birinin Sayın Başbakana bunu da söylemesi
gerekir. Olmaz böyle çalışma sistemi, olmaz böyle kanun yapma tekniği. Üç ay
önce çıkardığınız yasayı bugün neye dayanarak değiştiriyorsunuz?
Bu teklifle mesela şey getiriliyor, dün de üzerinde durduk, bir
yıl önce çıkarılmış bir yasa, iş güvenliği uzmanları. İş yerlerine “Bir yıl
daha çalıştırmayabilirsiniz.” diyor. Olur mu böyle düzenleme? Niye?
Getiriyorlar koskoca bir yalan: “E, Türkiye’de yeterince uzman yetiştiremedik,
biz mecburuz, bir yıl daha erteleyeceğiz.” Yok öyle yağma. Tartıştık ve açığa
çıktı ki Türkiye’de yeterince iş güvenliği ve sağlığı uzmanı varmış ancak
işverenlerin istedikleri ücretle çalışmayı kabul etmedikleri için daha fazla
uzman yetiştirip emek sömürüsünün alanını genişletme politikasını esas
almışlar.
Bir konu daha var. Mesela Türkiye’de kaç kişiye 1 doktor düşüyor?
Bin kişiye 1,4 doktor düşüyor Türkiye’de, ki referansı üst düzeyde bir
meslekten söz ediyorum. OECD ortalaması ne kadardır? 2,9. OECD sıralamasında
Türkiye son sıradadır. Peki, Türkiye’de kaç kişiye 1 din görevlisi düşüyor? 600
kişiye 1 din görevlisi düşüyor. Çok ihtiyaçmış gibi 2.100 kadro daha
artırılıyor. Peki, öğretmenleri niye düşünmüyorsunuz? Getirin, biz bu
düzenlemeye “evet” diyelim. Aynı şartlarda eğitim fakültesi mezunlarının da kadroya
geçirilmesini teklif ediyoruz size -önerge getireceğiz bu konuda- aynı
şartlarda eğitim fakültesi mezunlarını da kadroya geçirelim. Var mısınız buna?
Bütün kamuoyunun önünde söylüyoruz, size teklif ediyoruz. Biz din
görevlileriyle ilgili yaptığınız düzenlemeye “evet” diyoruz. Aynı şartlarda
öğretmenleri, eğitim fakültesi mezunlarını kadroya geçirelim, teklif ediyoruz,
bunu da getireceğiz.
Değerli arkadaşlar, bu konuda söylenecek daha çok şey var; bu
torba konuş konuş bitmez, zamanımız da çok, en az bir 70 defa daha görüşeceğiz.
Hepinizi saygıyla selamlıyorum. (BDP sıralarından alkışlar)
BAŞKAN – Teşekkür ediyorum.
Tasarının tümü üzerinde Cumhuriyet Halk Partisi Grubu adına söz
isteyen İzzet Çetin, Ankara Milletvekili. (CHP sıralarından alkışlar)
CHP GRUBU ADINA İZZET ÇETİN (Ankara) - Sayın Başkan, değerli
milletvekili arkadaşlarım; görüşülmekte olan 478 sıra sayılı -torba, çuval,
harar, ne derseniz deyin- Kanun Teklifi, Tasarısı üzerine söz aldım Cumhuriyet
Halk Partisi Grubu adına. Hepinizi saygıyla selamlıyorum.
Değerli arkadaşlarım, yasama yılının 1 Temmuzda Anayasa’daki
yazılı hükmüne göre bitmiş olması gerekir ama AKP’nin -on bir yıllık
alışkanlığı- haziran ayının sonuna doğru gelince birdenbire aklına,
bürokratlarıyla iş tutarak, ne var ne yok böylesi torba kanunlar adı altında
Meclis gündemine taşıyıp onları kaşla göz arasında geçirme gibi bir
alışkanlığını sürdürdüğünü görüyoruz. Bu, torba kanun değil esasında, çuval da
değil, “harar” diye tabir edilebilir veya matruşkalar
vardır hani -Rusların- çıkardıkça peş peşe çıkar; kanun içinde kanun, kanun
içinde kanun, kanun hükmünde kararname…
Biraz evvel arkadaşım belirtti, bu, 18 Haziran tarihinde alt
komisyona geldiğinde 46 madde. 6 madde çıkartıldı, 19 madde ilave edildi ve 59
oldu, daha sonra 76. Şimdi görüyorum ki iktidar çoğunluğu çoğunluğuna
güvenerek, yine vereceği önergeler ve ekleyeceği yeni hükümlerle 76 olan madde
sayısını 100’e kadar çıkarabilecek.
Şimdi, değerli arkadaşlar, ben de biraz evvel konuşan Sayın Zozani gibi tek tek yasaları yazdım, bu kitabın üzerine de
çizdim, gerçekten sadece 73’üncü madde, 19 kanun, 12 kanun hükmünde kararnamede
değişiklik yapıyor. Toplamda 76 maddelik kanun teklifinde 75 kanun ya da kanun
hükmünde kararname değişikliğe uğratılıyor verecekleri hariç.
Değerli arkadaşlar, bir kere, her şeyden önce, bu kanuna, bu
teklifi sunan arkadaşların teklif olarak sunması abesle iştigal bir durumdur.
Ondan daha vahimi torbasına, çuvalına sahip çıkmayan AKP Grubunun hâlidir.
Bakınız şu AKP Grubuna, 75 kanunda değişiklik yapan teklif, tasarı veriyorlar;
içeride 75 kişi değil, 15 kişi yok AKP’den. Kamuoyunun dikkatine sunuyorum.
Değerli arkadaşlar, gerçekten, bu kanun teklifinin görüşülmesi
sırasında teklif sahibi milletvekillerine -hem alt komisyonda hem ana
komisyonda teklife imza attınız- asıl imza koyan arkadaşımıza da “Şu kanun
teklifindeki şu madde hakkında bilgi verin.” dediğimizde, hiç kusura
bakmasınlar, aval aval bürokratın yüzüne bakıyor. Bürokrat bir şeyler
söyleyecek, o bize aktaracak. Kanun teklifi vermiş sözüm ona, verdiği tekliften
bihaber.
OKTAY VURAL (İzmir) – Zaten oturan da Orman Bakanı.
İZZET ÇETİN (Devamla) - Evet, o da vahim bir durum.
Gerçekten, bu kanun teklifinin, tasarısının, adına ne derseniz
deyin, inançsızlığını, Sayın Bakanın utangaçlığı, mahcubiyeti ortaya koyuyor.
Kendisi malın sahibi olarak gelemiyor, bir başka bakanını gönderiyor ama gelmediği
hâlde açıklama yapıyor. 4/C’liler sesini yükseltti
diye “Ramazan ayında geniş geniş onların da kadro sorununu çözeceğiz.” diye
sıyırıyor Bakan. Yok böyle bir şey, gündemlerinde yok çünkü AKP’nin gündeminde
emek yok, işçi yok, memur yok, esnaf yok, emekli yok, işsiz yok. Ne var? Tüccar
siyaset. Ne var? Kaşla göz arasında yasa yapıp yandaş affetme var, burada Tarım
Kanunu’nda yapılmak istenen değişiklikte olduğu gibi veya kamulaştırmada
yapılmak istendiği gibi.
RECAİ BERBER (Manisa) – 85 bin çiftçi yandaş mı oluyor şimdi?
İZZET ÇETİN (Devamla) - 85 bin çiftçinin… Tarım Bakanı gelip
buraya açıklarsa…
FERİT MEVLÜT ASLANOĞLU (İstanbul) – Hep onlar dolandırıcı,
dolandırıcılar! Sen daha kimi koruyorsun, sen!
RECAİ BERBER (Manisa) – Mevlüt Ağabey,
ayıp oluyor.
FERİT MEVLÜT ASLANOĞLU (İstanbul) – Dolandırmışlar!
İZZET ÇETİN (Devamla) – …Diyarbakır’da ne yapmak istediğini
açıklarsa kamuoyu da bilgi sahibi olur.
RECAİ BERBER (Manisa) – Ayıp oluyor.
FERİT MEVLÜT ASLANOĞLU (İstanbul) – Ayıp mayıp
olmuyor.
İZZET ÇETİN (Devamla) – Sayın Başkan, süremi istiyorum.
RECAİ BERBER (Manisa) – İçinde dolandırıcı varsa onlarla ilgili
hüküm koyduk ya.
OKTAY VURAL (İzmir) – Dolandırmak için mi?
İZZET ÇETİN (Devamla) – Şimdi, değerli arkadaşlar, evet…
RECAİ BERBER (Manisa) – Dolandırıcı olanlarla ilgili yasak geldi,
yasak, yasak!
OKTAY VURAL (İzmir) – Ya yeter, dolandırmak için hüküm koymayın
çiftçileri!
İZZET ÇETİN (Devamla) – Sayın Berber, Komisyondaki alışkanlığını
burada da sürdürüyorsun.
BAŞKAN – Sayın Berber, lütfen…
OKTAY VURAL (İzmir) – Yani olmaz ki, çiftçileri dolandırmak için
hüküm konulmaz ki. Bizi de alet etmeyin buna.
İZZET ÇETİN (Devamla) – Sayın Başkan, müdahale edin Berber’e
lütfen.
BAŞKAN – Ediyorum efendim.
Sayın Berber, lütfen…
MUHARREM VARLI (Adana) – Ne varmış çiftçiler için bir anlatsana.
MEHMET GÜNAL (Antalya) – Bizi alet etmeyin Sayın Berber.
BAŞKAN – Sayın Çetin, siz Genel Kurula hitap edin.
İZZET ÇETİN (Devamla) – Şimdi, değerli arkadaşlarım, kanun teklifi
Plan ve Bütçe Komisyonunda görüşülüyor. Yani demin söyledim, toplamda 54, 55
kanunda değişiklik yapıyor, 20 kanun hükmünde kararnamede değişiklik yapıyor;
sadece Plan ve Bütçe Komisyonunda görüşülüyor. O görüşmeler de nasıl oluyor?
Perşembe günü gündüz on birde başladık, ertesi sabah yediye kadar; insanlık
dışı bir çalıştırma.
Meclis yasa yapan bir organ, yaptığı yasalara önce kendisi uyacak.
Bundan evvel yürürlükte olan 1475 sayılı İş Yasası’nda olağanüstü hâllerde
çalışmaya ilişkin bir hüküm vardı, o da savaş hâlinde bile bir insanın on bir
saatten fazla çalışmasına Bakanlar Kurulu karar verirdi. Şimdi, biz aralıksız
yirmi iki saat… Kimimiz uyukladı, kimimiz gezindi, esnedi; e, kanun yapıyoruz.
O kanundan ne AKP’ye hayır gelir ne millete hayır gelir ne işçiye ne memura ne
de bunu teklif olarak sunan, sunduran Başbakana, bakanlara hayır gelir. Bir
kere, herkes bilmeli ki kanun yapma tekniğine uymayan, ilgili kesimleri
dinlemeyen, ilgili komisyonları, Anayasa’da hüküm altına alınmış -Plan Bütçe
Komisyonu elbette ama- Meclisin kurduğu komisyonları görmezden gelen bir
zihniyetin demokrasiyle uzaktan yakından ilgisinin olmadığını açıkça söylemek
isterim.
Değerli arkadaşlar, gerçekten, teklife bir baktığınız zaman,
çorba. Yani maddelere bir göz atıyorsunuz, maddelerin içinden çıkabilmenin
olanağı yok, hemen hemen her kanunda değişiklik yapıyoruz, 75 kanun ya da kanun
hükmünde kararnamede değişiklik yapıyoruz. Hazırlanması açısından çelişkiler
daha ilk, 1’inci maddede ortaya çıktı. ORKÖY’de,
özellikle orman köylülerinin bulunduğu orman köyünde en az bir yıl oturmadan
ORKÖY kredilerinden faydalanmasına ilişkin bir düzenleme getirildi. Orman
Bakanlığı bürokratına sorduk, “Ya, bizim böyle bir teklifimiz yok.” dedi. Biraz
araştırdık, Tarım Orman Komisyonunda aynı mahiyette bir başka konu görüşülüyor.
E, çıkarttık…
5’inci, 6’ncı maddeleri görüşüyoruz. Geldik, Diyanet İşleri
Başkanlığıyla Hükûmet arasında çelişki. Diyanet İşleri Başkanlığı diyor ki:
“Biz bu maddelerin böyle değiştirilmesini istemiyoruz.” Hükûmet diyor ki:
“Değiştireceğiz.” Neyi değiştiriyorlar? Değerli arkadaşlar, Diyanet İşleri
Başkanlığı Türkiye Cumhuriyeti bütçesinden en büyük payı alan, hemen hemen dört
bakanlıktan sonra en çok bütçesi olan bir kurum. Gerçekten, din işleriyle
ilgili bir kurum, inanç işleriyle ilgili bir kurum, herkesin koruması gerekir.
Şimdi, bakıyoruz, Diyanet İşlerine bağlı olan camilerin, mescitlerin veya diğer
müştemilatın ek tesisleri ticari amaçla kiralanabilecek veya başkalarına
devredilebilecek bir düzenleme. Diyanet diyor ki: “Biz bunu istemiyoruz.”
Hükûmet diyor ki: “Böyle yapacağız.”
Bir başka düzenlemeye bakıyorsunuz, bu memlekette 100 binden fazla
öğretmen adayı atama bekliyor. KPSS sınavına girmiş yüz binlerce memur adayı
genç, memuriyet için atama bekliyor. Biz ne yapıyoruz bu tasarıyla? “Sanki KPSS’yle kazanan memurlar -ne olur- bizim yandaşımız
olmayabilir, hakkıyla sınav kazanmış, bir devlet dairesine atanırsa o, öteki
olduğu için bize hizmet etmeyebilir. Ne yapalım? Diyanet İşlerini paravan bir
kurum olarak kullanalım, vekil imam, vekil müezzin, vekil kayyum, Kur’an
kurslarında öğretici kim varsa hiçbir kadro tahsisi veyahut da sınırlama
olmaksızın kadroya alalım.” Ayıptır, günahtır, hiç olmazsa Diyanet İşleri
Başkanlığını kullanmayın sayın bakanlar, Sayın Başbakan; hiç olmazsa milletin
inancı nedeniyle saygı duyduğu kurumu yıpratmayın yani buna hakkınız yok.
Diyanet İşleri Başkanlığında Kur’an kursu öğreticisi bu ülkenin yurttaşı
elbette ama onların içinde bile, şu anda, bakın, Diyanet İşleri Başkanlığında
görevliler, imamlar, müezzinler birbirine girmiş vaziyette. Onların içerisinde
“Bu kadar da olmaz ki!” diye düşünenler var, bu da çelişki. Öbür taraftan,
gerçekten baktığınız zaman göreceksiniz ki, bu düzenlemenin içerisinde bu
hüküm, özellikle demin belirttiğim mescitlerin ve camilerin müştemilatının
ticari amaç olarak kullanılması, bir-bir buçuk ay evvel bu Mecliste görüşülen
alkole ilişkin düzenlemede de gündeme gelmişti. Bir ay sonra ne değişti de
tekrar getiriliyor? O zaman, bu, komisyonda düzeltilmişti ama şimdi yine
gündeme getiriliyor.
Değerli arkadaşlar, yine, bir bakıldığı zaman, 9’uncu maddede 657
sayılı Devlet Memurları Kanunu’nun 4/B’sine göre sözleşmeli olarak çalışanlara
kadro veriliyor. Evet, yıllardan bu yana, memurları, tüm çalışanları bölüp
parçaladık, e şimdi oya tahvil de olsa kısmen çözeceğiz. Nasıl bir çözüm?
“Sadece 4/B’lileri çözeriz. 4/B’lilerin
de tamamını değil yani mahallî idarelerde 23 bin kişiyi, 4/B’li
72.500 kişiyi, sağlık personeli 772 kişiyi kadroya alırız.” Peki, sanatçılar,
KİT’lerde çalışanlar, kurumsal sözleşmeliler ne olacak, 4/C’liler
ne olacak?
Bakınız, bugün 4/C’lilerden bir
yurttaşımız -Mehmet Cerenoğlu- intihar etti, Beykoz
Devlet Hastanesinde can çekişiyor; 4/C’li olup
çoluğunun çocuğunun yüzüne bakamadığı için intihar eden 22’nci 4/C’li.
Sayın Bakan, bunu not alın, orada sizi meşgul ediyorlar ama.
Değerli arkadaşlar, yine bunun içerisinde, “Yaşa takılanlar.” diye
bilinen ve 1999 yılında çıkarılan kanundan sonra peş peşe AKP’nin çıkarttığı
kurum kanunlarında teşvik edilerek emekliliğe özendirilen ya da zorla
gönderilen ve o orduyu büyüten, büyütüldükten sonra da maaş alamadığı için
kıdem tazminatını yiyen ve yiyecek ekmeği olmayan -ne yazık ki- bugün 4 kişi
daha Sıhhiye’de, parkta açlık grevine başladı. Değerli arkadaşlar, gerçekten
bunlar da hiç dikkate alınmadı.
Ya, biz yasa yapan bir kurumuz, Meclisteyiz. Mecliste 4/C’li çalışma modelini yaşama geçiren AKP oldu. Meclis
Başkanını dün seçtik; Meclis Başkanını göreve çağırıyorum. Aynı işi yapan
Meclis çalışanları içerisinde ayrım yapmaktan utanmıyor musunuz Sayın Başkan?
Bu sorunu bir an evvel çözünüz ve Mecliste lokantada yemek yerken, bahçede
gezerken “Ne olur bizi kurtarın.” diyenlerin sesini duyun Sayın Başkan diye
seslenmek istiyorum.
Değerli arkadaşlar, diğer taraftan, gerçekten ülkemizde personel
rejimi böyle bir madde ilavesiyle çözülecek bir sorun değil. Ben Devlet
Personel Başkanı ve Çalışma Bakanlığının üst düzey bürokratlarına sesleniyorum:
Ne olur siyaset yapanları doğru bilgilendirin. Bir ülkede çalışanlar, memurlar
kendi içinde 4/A’lı, 4/B’li,
4/C’li ve işçiler, kamu çalışanları… İşçilere
bakıyorsunuz, -sözleşmelisi, kısa süreli çalışanı, part-time
çalışanı- esnek çalışma modellerinin her birisini yaşama geçirdiniz, kiralık
işçiliği getirdiniz, kölelik düzenini yeniden getiriyorsunuz. Bakıyorsunuz,
bütün kurumlara özel çalışma kanunu çıkarıyorsunuz. Böyle bir çalışma modeli
Türkiye Cumhuriyeti’nde hiçbir dönemde olmamıştı, şimdi yaşama geçirmeye
kalkışıyorsunuz. Bu, ayıptır, günahtır. Ben buradan çalışanlara, işçi ve memur
sendikalarına, örgütsüz işçilere, örgütsüz kesime sesleniyorum: Haklarınız için
direnin, haklarınız için sesinizi yükseltin. Eğer sendikalar size sahip
çıkmıyorsa derdinizi Büyük Millet Meclisindeki milletvekillerine anlatmanın
yolunu bulun, sesinizi duyan yok diyorum.
Değerli arkadaşlar, bir başka konu, bunun içerisinde matruşka gibi önemli konulardan bir tanesi Karayolları
Trafik Kanunu’na ilişkin bir düzenleme. Onun içerisinde 17’nci maddeye bir
bakıyorsunuz, hakikaten güzel, ehliyetler değişecek, sürücülerden harç parası
alınmayacak. Aa, bedavaya değişim, ne iyi. Biz de
“Peki.” dedik, geçirdik 17 ya da 18’inci maddede. E, bir bakıyoruz ki sadece
harç alınmıyor, bir de değerli kâğıt parası… Bir değerli kâğıt parası olarak
alınacak para 101 lira. 24 milyon vatandaşımızın ehliyetleri yani sürücü
belgesi değişecek. “Her birisi harç ödemeyecek.” dedik ama ne verecek? Değerli
kâğıt parası, 101 lira. Yani, 2,5 katrilyon lira parayı yurttaştan -belki
ehliyeti var ama işsiz, belki ehliyeti var ama yoksul- onun cebinden alacağız.
Ne yapacağız? Seçime giderken yeni bir kaynak bulacağız.
Değerli arkadaşlar, bu kanunda en acımasız maddelerden bir tanesi
de gerçekten 28 Şubat mağdurlarını her seferinde gündeme getiren AKP’nin diğer
darbe mağdurlarını görmezlikten gelmesidir. Sadece 28 Şubat değildir mağdurlar.
Evet, ortada bir mağduriyet varsa giderilmelidir. Kaç sefer de giderildi ama aslolan diğer mağdur olanları da görmektir. 12 Martta, 12
Eylülde bu memlekette devrimcilerin, demokratların, yurtseverlerin, aydınların
görmedikleri işkence kalmadı, kovulmadıkları yer kalmadı; 1402 sayılı özel yasa
çıkartıldı sıkıyönetim döneminde ve sakıncalı görülenler, güvenlik raporu
alamayanlar iş yerlerinden sorgusuz sualsiz kovuldu, açlıkla pençeleşti. Sadece
1402’likler değil, güvenlik soruşturması mağdurları var. Arkasından, güvenlik
soruşturması mağdurlarından sonra, askerî darbelerin asker mağdurları var. Ya,
bütün bu mağduriyetleri gidermek için önergeler verdik “Gelin, bunları da ilave
edelim.” diye. Siz ne yaptınız? Alt komisyonda değiştirdik gerçi bir bölümünü
ama sadece 28 Şubat döneminde mağdur olanlar varmış gibi on bir yıllık mağdur
edebiyatınızı sürdürmenin yolunu seçtiniz. Eğer gerçekten AKP, ülkeyi bölmek
istemiyorsa, yurttaşlar arasında ayrım yapmak istemiyorsa, 28 Şubat mağdurlarıyla
birlikte diğer darbe mağdurlarının da haksızlıklarını bertaraf edecek
düzenlemeye ve önerilere katkı verir diye düşünüyorum.
Değerli arkadaşlar, bir başka önemli konu da, ÖSYM gibi bir
kurumun birtakım işlerini gördürdüğü şu ana kadar, bu döneme kadar, AKP
dönemine kadar, hâlen de gördürmeye devam ediyor, üniversitedeki öğrencilerin
yoksulluğunu sömürmek, onların darda kalmasını, zorda kalmasını sömürmek adına
onları 16 yaşından küçük çıraklar gibi çalıştırmak istiyor ve tanım koyuyor
“Bunlar işçi sayılmaz.” diye.
ÖSYM gibi bir kurumun başındakinin de, o teklifi kabul eden
bakanın da utanması gerekir, hem çalıştıracaksın hem işçi demeyeceksin.
Devletsin, üniversiteler arası sınav yapan kurumsun, sigortasız adam
çalıştıracaksın. Bunun hesabı bugün olmasa da bir gün mutlaka sorulur, buna hiç
kimsenin hakkı yok değerli arkadaşlar.
Yine bir başka düzenleme: Bakıyorsunuz, İşçi Sağlığı ve İş
Güvenliği Yasası geçtiğimiz sene bugünlerde çıktı, yürürlüğe girdi, yürürlük
tarihi de 1/1/2013’e ertelendi. Aradan altı ay geçti daha, işverenlerin
baskısına bir kez daha boyun eğdiğinizi görüyoruz. Basit bir gerekçeyle
“Efendim, bizim yeteri kadar iş müfettişimiz yok, denetim elemanımız yok,
bunların yürürlüğünü erteleyelim...” Önce ölümü gösteriyor, iki yıl, dört yıl
ertelemeye kalkıyor, sonra, kendisi akıllı, diğerleri –affedersiniz- aptal
sanki, “Bunu yarı yarıya indirelim, hastalığa razı olun…”
Değerli arkadaşlar, yaptığınız yasaların yasa olmadığının,
düşünülmeden, konuşulmadan, tartışılmadan yapıldığının bir güzel örneği de
burada kendini gösteriyor. Yani bir yasa yapıyorsunuz, üzerinden altı ay geçmiş
daha yürürlüğe gireli, yürütemiyorsunuz “Gelin değiştirelim...” Değiştirmeye
kalkıyoruz, Bakan gelmiyor. “Haydi değiştirelim Bakan, gel bizi bir ikna et...”
Orman Bakanını gönderiyor. Yani, malın gerçekten sahibi burada yok. Bu kadar
büyük, bu kadar kapsamlı bir kanunu, Bakan yok.
Değerli arkadaşlar, bütünü üzerinde şunu söylemek istiyorum bir
de: 75 ayrı kanunda değişiklik yapan bir kanun nasıl temel kanun olabilir?
Bunun Anayasa’yla, yasama yapmakla nasıl bir ilişkisi var? Bunu bana anayasa
profesörleri mi anlatacak, Meclis Başkanı mı anlatacak, başkan vekili mi
anlatacak? Buna, böyle bir ucube kanun teklifine temel kanun diyebilmenin
mantığını ben çözebilmiş, görebilmiş değilim. Nasıl zeki insanlarsınız, temel
kanunun nasıl tarifini yapıyorsunuz, ben anlayamıyorum.
Değerli arkadaşlar, neresinden bakarsanız bakın, bu kanun AKP’nin
on bir yıldan bu yana ülke yönetiminde kullandığı yöntemlerin son halkasıdır.
Böyle bir kanuna “evet” demenin olanağı yoktur.
Hepinizi saygıyla selamlıyorum.
Teşekkür ediyorum. (CHP sıralarından alkışlar)
BAŞKAN – Teşekkür ediyorum.
Sayın milletvekilleri, birleşime bir saat ara veriyorum.

Kapanma Saati: 19.01

BEŞİNCİ OTURUM
Açılma Saati: 20.03
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin Beşinci Oturumunu açıyorum.
478 sıra sayılı Kanun Teklifi’nin
görüşmelerine devam ediyoruz.
Komisyon ve Hükûmet yerinde.
Tümü üzerinde şahsı adına söz isteyen Müslim Sarı.
Sayın Sarı, buyurun.
MÜSLİM SARI (İstanbul) – Teşekkür ederim Sayın Başkan.
Öncelikle, tabii boş sıralara konuşmak çok zor ama…
AHMET YENİ (Samsun) – Biz buradayız.
BAŞKAN – Sayın Sarı, siz de yeni geldiniz.
Buyurun.
MÜSLİM SARI (Devamla) – Şimdi, bu torba yasaları görüşürken hep
aklıma bir şey gelir, siyaset biliminde 19’uncu yüzyılda özellikle sosyolojik
bir kavram olarak keşfedilen bir kavramı hatırlarım, bu kavram “yabancılaşma”dır.
İşçi sınıfının yapmış olduğu siyasal mücadelede, işçi sınıfının
emeği ve emeğine yabancılaşma süreci açıklanırken bu kavram 19’uncu yüzyılda
Karl Marx tarafından siyaset bilimi ve sosyoloji
terminolojisine armağan edilmiştir. Aynen şunu söyler: “Bir yabancılaşma süreci
yaşar insan. Bu yabancılaşma süreci insanın emeğinin ürününe yabancılaşmasıyla
başlar. İnsan önce ürettiklerine yabancılaşır çünkü üretim sürecinin tamamını
göremez, üretilen ürünlerin tamamını göremez, ürettiği ürünün anlamını bilemez.
Üretim süreci ve üretilen ürünler o kadar karmaşıklaşmıştır ki insan, emeğinin
ürününe yabancılaşmaya başlamıştır. Emeğinin ürününe yabancılaşan insan bir
müddet sonra kendi emeğine yabancılaşmaya başlar, kendi emeğine yabancılaşan
insan bir müddet sonra kendine yabancılaşmaya başlar, kendine yabancılaşan
insan bir müddet sonra kendi türüne yabancılaşmaya başlar ve bu böyle devam
eder.”
Şimdi, bu torba yasaları görüşürken ben hep bunu hatırlarım. Bu
kadar çok birbirine benzemez konuda, bu kadar çok birbiriyle alakalı olmayan
konuda, bu kadar çok kanunu değiştiren, bu kadar çok kanun hükmünde kararnameyi
değiştiren bir yasa taslağı önümüze geldiğinde bu yasa taslağına oy veren,
bunun için elini kaldıran, elini indiren parlamenterleri ben hep kendi emeğine
yabancılaşmış insanlar olarak görürüm. Bunu bu kadar doğru bir şekilde
algılamak, kendi elini kaldırdığı ve onay verdiği yasanın içeriğinden bihaber
olarak bunu yapmanın hep böyle bir süreç olduğunu düşünürüm.
Düşününüz ki, bir kanun tasarısı ya da teklifi var ki -ikisi de
birleştirilmiş- önümüzde yaklaşık 75 tane kanun ya da kanun hükmünde
kararnameyi değiştiriyor ve bunların hiçbirisinin birbiriyle alakası yok. Alt
komisyona ilk geldiğinde teklif 46 maddeden oluşuyor, daha sonra alt komisyonda
59 maddeye çıkıyor, Komisyonda 76 maddeye çıkıyor, şimdi Genel Kurul aşamasında
kaç maddeye çıkacağını bilmiyoruz, bunun ucu açık.
ADİL ZOZANİ (Hakkâri) – 140, 140.
MÜSLİM SARI (Devamla) – Daha da büyüyebilir, daha da büyüyebilir.
Yani, bir kanun düşünün ki, bir maddesi 17 sayfadan oluşuyor. Bir
maddesi bile 31 tane kanun ve kanun hükmünde kararnameyi değiştiriyor.
Neredeyse o maddenin alt bentlerini kurgulamak için, tanımlamak için,
sınıflandırmak için alfabede harf kalmıyor. Teklifi getirenlerin, teklifi
sunanların teklifin içeriğinden haberdar olmadığı alt komisyon çalışmalarında
da, üst komisyon çalışmalarında da hepimizin malumlarıdır. Teklifi getirenlerin
sık sık bürokratlara baktığı, söyledikleri şeyin bürokratlar tarafından
onaylanmasına ihtiyaç duyduğunu hepimiz kendi gözlerimizle gördük. Bu o kadar
özensiz bir kanun hazırlama tekniği ki, öyle şeylerle karşılaştık ki… Gerekçe
var, gerekçe yazılmış ama gerekçenin maddesi kanun maddesinin içinde yok. Ya da
bir düzenleme için bir kanun maddesi getirilmiş ama aynı düzenleme aynı kanun
maddesiyle şu anda Türkiye Büyük Millet Meclisi gündeminde olan ya da Türkiye
Büyük Millet Meclisine sunulmuş olan bir kanunun içerisinde var. Yani bu kadar
özensiz, bu kadar içerikten yoksun, bu kadar ilginç bir düzenleme AKP’nin
sıklıkça uygulaya geldiği bir düzenlemedir ve bu aslında Hükûmetin, iktidar
partisi parlamenterlerinin kendi emeklerine, ki burada bulunan bütün
Parlamentonun da yine aynı şekilde, kendi emeğinin ürününe, bir müddet sonra
kendi emeğine, bir müddet sonra kendine, bir müddet sonra içinde yaşadığı topluma
yabancılaşma sürecidir. Aslında burada yasal düzenlemelerle yapmış olduğumuz
şey, bu torba yasaların Türkiye sosyolojisine kazandırdığı şey de budur.
Yasanın ilginç maddeleri var, ben on dakika içinde bunların
hepsine değinme fırsatı bulamayacağım ama birkaç tane düzenleme ile ilgili
düşüncelerimi anlatmak istiyorum:
Son dönemlerde önümüze gelen torba yasalarda Diyanetle ilgili
düzenlemelerin sürekli olarak yapıldığını görüyoruz; gerek teşkilat yasasında,
gerekse Diyanetin başka birtakım uygulamalarında bazı düzenlemelerin önümüze
getirildiğini görüyoruz. Hükûmetin Diyanete özel bir ilgisinin olduğu açık ve
burayı düzenleme iddiasında olduğu açık fakat Diyanete dair daha genel olan
sorunları, daha makro olan sorunları, daha Türkiye'nin gerçeklerine uygun olan
sorunları konuşmuyoruz; onların etrafında dönüyoruz, onları yok sayıyoruz,
onların üstünü örtüyoruz ama daha palyatif, daha küçük, daha mikro sorunlarla
ilgilenmeyi tercih ediyoruz ve hemen hemen her yasal düzenlemenin de içine, her
torba düzenlemesinin de içine bunları getiriyoruz ama iktidar partisi
mensupları hiçbir zaman bunu sorgulamıyor, en azından vicdanlarında sorguluyor
mu bilmiyoruz. Diyanet İşleri gibi Türkiye’deki bütün vatandaşların vergisiyle
kurulan ve onlara din hizmeti vermek üzere vatandaşların vergisiyle finanse
edilen bir kurumun sadece bir mezhebin, hatta bir mezhebin de bir meşrebinin
düşünceleri doğrultusunda, dinsel anlayışları doğrultusunda ve inançları
doğrultusunda kullanıldığını tartışmıyoruz. Bu ülkede gayrimüslim vatandaşların
ya da Sünnilik mezhebinin dışında bulunan mezheplerden olan vatandaşların din
hizmetlerini de yerine getirmek zorunda olan bir kurumun bu özelliğe kavuşması
için herhangi bir girişimde bulunmuyoruz. Tek tek arkadaşlarımızla
konuştuğumuzda “Tamam haklısınız, bu böyle olmalı.” diyorsunuz ama bununla
ilgili bir düzenleme yapmaya sıra geldiğinde hiçbir şekilde kılınızı
kıpırdatmıyorsunuz.
Bununla ilgili çalıştaylar düzenlediniz
sözgelimi, yıllarca tartıştınız. İşte Sayın Bakan da burada, o çalıştayları yönetmişti yanlış hatırlamıyorsam eğer.
Vatandaşların istekleri belli, talepleri belli. Aslında bunlar için uzun
boyutlu çalıştaylar yapmaya da gerek yok ama bu çalıştayların sonuçlarını yerine getirmiyorsunuz ya da
oradaki talepleri görmezden geliyorsunuz. Dolayısıyla, yapılması gereken,
Diyanet İşleri Başkanlığının yasal statüsünün mutlaka tartışmaya açılması,
eşit, anayasal yurttaşlık çerçevesinde Türkiye’deki herkese din hizmeti
verebilecek çerçeveye kavuşturulmasıdır ama bunları tartışmıyoruz.
Sonra, 9’uncu madde yine enteresan bir madde. Sanki Hükûmet
tasarısıymış gibi, Hükûmetin getirmiş olduğu bir düzenlemeyle eklenen bir
madde. Bu maddeyle 96.505 sözleşmeli personelin -ki bunlar mahallî idarelerde
ya da merkezî idarelerde bulunan kişiler- kadroya alınması. Bu güzel bir
düzenleme ancak güzel bir düzenleme olduğu kadar eksik bir düzenleme. Yapılması
gereken, KİT personeli, kurumsal personel gibi, hatta 4/C gibi -ki sayıları 23
bin kişidir- bunların hepsinin kadroya geçirilmesidir, bununla ilgili bir
düzenlemenin Türkiye Büyük Millet Meclisinin önüne getirilmesidir.
Yine, aynı şekilde, kamuda taşeronlaşma uygulamasından bir an önce
vazgeçilmesidir. 21’inci yüzyılın koşullarında taşeron işçi ya da
taşeronlaşmanın kamu kurumu eliyle, devlet eliyle yapılması asla kabul
edilemez, bununla ilgili düzenlemelerin de önümüzdeki süreçte mutlaka
getirilmesi gerekir. Bu düzenlemenin aynı zamanda zamanlaması da manidardır.
Yerel seçimlerden önce böyle bir adımın atılması hiç kuşkusuz bazı şüpheleri
gündeme getirmektedir.
Yine, 43’üncü madde önemli. Benden önce konuşan diğer konuşmacı
arkadaşlar da buna değindiler. 28 Şubat 1997 öncesi verilen disiplin cezaları
dolayısıyla memuriyetten atılan kişilerin yeniden memuriyete kazandırılması
konusunda aslında bir iadeiitibar düzenlemesi gibi görülen bir düzenlemedir. Bu
düzenlemenin kapsamına itirazımız var çünkü 28 Şubat süreciyle beraber ortaya
çıkan mağduriyetler Türkiye’deki tek mağduriyetler değildir, bunları daha
geriye götürmek gerekir, 1971’den başlayan bir süreçtir ve bütün bu süreçlerde
mağdur olan kişilerin itibarlarının da iade edilmesini önemsiyoruz. Aynı
zamanda, bunun sadece 657 sayılı Devlet Memurları Kanunu’yla
ilişkilendirmeksizin askerî personel yönünden de ele alınmasını önemsiyoruz.
Bu yasayla ilgili daha söylenecek çok şey var kuşkusuz. 100 küsur,
144 maddeye ulaşmış olan bir yasa. Her maddesine ilişkin öneriler var ve her
maddesine ilişkin önerilerde söylenecek sözler var. Ben şahsım üzerine bu genel
çerçevede birkaç tane önemli noktaya değinmeye çalıştım ve son söz olarak
tekrar şunu söylüyorum ki AKP hükûmetlerinin son zamanlarda Parlamentoya
dayattığı torba düzenlemeleri kesinlikle ve kesinlikle milletvekillerinin
ürettikleri ürünlerin sürecine, onların emeklerine, emekleri üzerinden
kendilerine, kendileri üzerinden de kendi toplumlarına yabancılaşma sürecini
açmaktadır.
Hepinize saygılar sunarım. (CHP sıralarından alkışlar)
BAŞKAN – Teşekkür ediyorum.
Teklifin tümü üzerinde şahsı adına söz isteyen Ahmet Öksüzkaya, Kayseri Milletvekili.
ADİL ZOZANİ (Hakkâri) – Komisyon yeri boş Başkanım. Konuşamaz,
Komisyonda hiç kimse yok.
BAŞKAN – Dolduruluyor efendim.
(Komisyon Sözcüsü Kayseri Milletvekili Ahmet Öksüzkaya’nın
yerine Komisyon Sözcüsü Bursa Milletvekili Hüseyin Şahin geçti)
BAŞKAN - Buyurun Sayın Öksüzkaya.
AHMET ÖKSÜZKAYA (Kayseri) – Sayın Başkan, değerli milletvekilleri;
478 sıra sayılı Kanun Teklifi üzerinde şahsım adına söz aldım. Bu vesileyle
yüce Meclisi saygıyla selamlıyorum.
24’üncü Dönemin 2’nci yasama yılını tamamladığımız şu günlerde
“torba kanun” diye tabir ettiğimiz bazı kanun ve kanun hükmündeki kararnamelerde
değişiklik yapılmasıyla ilgili düzenlemelerin ihtiyaçtan dolayı bugün
görüşmelerine başlanmıştır. Bu teklifin toplumumuza hayırlar getirmesini,
ülkemize hayırlar getirmesini diliyorum.
Bu teklif ile yapılan değişiklikler konusunda kısaca bilgilendirmek
istiyorum. Bu, Sanayi Sicil Kanunu’nda yapılan değişiklikle sanayi siciline
kayıtlı olmayan işletmelerin kayıt altına alınması amacıyla belirlenen süre
içinde kayıt yaptırmaları kaydıyla faaliyete başladıkları tarihten itibaren
idari para cezası ödemeyeceklerine yönelik bir düzenleme kabul edilmiştir.
Yine, yasa dışı bahisle ilgili düzenlemelerin belirlenen
yaptırımlar bakımından yetersiz kalması nedeniyle ilgili suçlara verilecek
cezaların ağırlaştırılmasını öngören bir düzenleme. Bu konuda BDDK’ya yetki ve
sorumluluk veren bir madde eklenmiştir.
Yine, Diyanetle ilgili bir düzenleme teklifimizde yer almaktadır.
Ulusal basın, yayın organlarıyla ilgili, İnternet sitelerinde “Diyanet”
kelimesinin haksız olarak kullanılmasını engelleyen bir düzenleme kabul edilmiştir.
Ayrıca, mülkiyeti kamuya ait taşınmazların üzerinde yer alan cami, mescit ve
Kur’an kurslarının ticari faaliyetler için ayrılan kısımlarının Diyanet İşleri
Başkanlığınca işletilebilmesi, işlettirilebilmesi ya da kiralanabilmesinin önü
açılmıştır. Yine, görevde bulunan vekil imam, vekil müezzin, kayyum ile Diyanet
İşleri Başkanlığına bağlı Kur’an kurslarında vekil olarak öğreticilik
yapanların üç ay içinde müracaat etmeleri hâlinde yeterlilik belgelerine sahip
olmaları koşuluyla ilgili kadrolara hiçbir sınırlamaya bağlı olmaksızın
atanmalarını sağlayacak bir düzenleme yapılmıştır.
Sosyal güvenlik denetmenleriyle ilgili bir düzenlemeyle denetmen
yardımcılarının özlük haklarına ilişkin iyileştirme öngörülmüştür. Denetim
alanında görev yapanların diğer kariyer meslek mensuplarının tabi olduğu
Harcırah Kanunu hükümlerinden faydalanabilmesine imkân veren bir düzenleme
teklif metnine eklenerek kabul edilmiştir.
Bir diğer maddemiz de Avrupa Birliği müktesebatına uygun şekilde,
sürücü belgesi sınıflarının kanunda zikredilmeden yönetmelikte
belirlenebilmesine imkân sağlanmıştır. Yine, sürücü belgesi alma şartlarına
uygun olmadan ve hileli yollarla temin edilmiş sürücü belgelerinin Emniyet
Genel Müdürlüğü veya trafik tescil kuruluşlarınca iptal edilmesini, sürücü
belgesi sahibi kişinin uyuşturucu madde kullanma ve bulundurma ve benzeri
suçlardan hüküm giymesi hâlinde bu kayıtlar adli sicilinden silininceye kadar
sürücü belgelerine el konulmasını sağlayan düzenlemeler kabul edilmiştir.
Kara yolları trafik cezalarıyla ilgili bir düzenleme tekrar bu
teklifimizde yer almaktadır. Teklifte, yabancı plakalı araçların üzerine
yazılan idari para cezalarının gümrük kapılarına varılmadan ödenmesine imkân
sağlanmıştır.
Yine, kamulaştırmayla ilgili bir düzenleme teklifimizde yer
almaktadır. Kamulaştırma amacına uygun olarak kullanıldıktan sonra başka
şekilde değerlendirilmesi gereken taşınmazların eski maliklerince kamu
idarelerinden bir hak, bedel ya da tazminat talep edememesine ilişkin hükmün
hâlihazırda yargılaması devam eden ve henüz kesinleşmeyen davalarda
uygulanmasını öngören bir düzenlemenin teklifte yer alması sağlanmıştır.
Yine, iş adamlarımızı ilgilendiren, finansal kiralamada KDV ve
kurumlar vergisi istisnasını düzenleyen bir madde teklifimizde yer almaktadır.
Finansal kiralama şirketlerinin bizzat kiracıdan satın alıp geriye kiraladığı
taşınmazların mülkiyetinin sözleşme süresi sonunda kiracıya devredilecek olması
koşuluyla kiralayana satılması, satan kişilere kiralanması ve devri
işlemlerinin katma değer vergisinden istisna edilmesini sağlayan düzenleme ile
finansal kiralama şirketlerine satışından doğan kazançların ve taşınmazların
finansal kiralama şirketlerince tekrar devralındığı kuruma satışından doğan
kazançların kurumlar vergisinden istisna edilmesini sağlamak amacıyla bir
düzenleme yapılmıştır.
Yine, Merkez Bankasının bir düzenlemesi. Merkez Bankasının
bireysel kredi kartlarında azami gecikme faiz oranlarını tespit etme yetkisine
benzer bir şekilde, tacirlere verilen kurumsal kredi kartları bakımından da
azami akdi ve gecikme faiz oranlarını belirleme yetkisinin verilmesi
sağlanmıştır.
Tarım destekleme ödemeleri. Bu, gerçek üretici olmak şartıyla
ürettiği ürünleri tüccara verdikten sonra aldığı evraklar konusunda incelemeye
muhatap olmuş ve bir kısım evrakları kabul edilmemiş üreticilerin tarımsal ürün
desteklerinin bir defaya mahsus ödenmesi imkânı sağlanmaktadır.
28 Şubat döneminde memuriyetten atılan kişilerle ilgili bir
düzenleme vardır. Bu düzenlemede, gerekli şartları taşımaları kaydıyla yeniden
göreve alınmalarına imkân sağlayan bir düzenleme yapılarak mağduriyetlerin
giderilmesi amaçlanmıştır.
İş Sağlığı ve Güvenliği Kanunu’nun yürürlük maddesinde değişiklik
yapılarak uygulamada yaşanan sorunların giderilmesini teminen
İş Sağlığı ve Güvenliği Kanunu’nun yürürlük maddesinin iş yerleri ile kamu
kurum ve kuruluşları hazır olmadığından 1 Ocak 2014, 30 Haziran 2014 ve 30
Haziran 2016 tarihlerine ertelenmesini sağlayacak bir düzenleme yapılmıştır.
Halka açık ortaklıklarla ilgili, yönetim kurullarında gerekli bazı
şartların sağlanamaması durumunda Sermaye Piyasası Kurulunun yerlerine yeni
üyeler seçilinceye kadar görev yapmak üzere yönetim kurulu toplantı yeter
sayısını sağlayacak asgari sayıda yönetim kurulu üyelerinin resen atanması
mümkün kılınmıştır.
Elektrik Piyasası Kanunu’nda bir düzenleme yapılarak rüzgâr
enerjisine dayalı üretim faaliyetleri için yapılmış lisans başvurularından
kurul kararıyla lisans verilmesi uygun bulunmuş, ancak yükümlülüklerini yerine
getiremediğinden dolayı lisans başvurusu reddedilmiş yatırımcılara bir aylık
başvuru hakkı tanınmak suretiyle rüzgâr enerjisi yatırımlarının hızlandırılması
amaçlanmıştır.
Teklife üst komisyon görüşmeleri sırasında eklenen hükümlere
gelince. 657 sayılı Devlet Memurları Kanunu’na geçici 41’inci madde eklenerek
25/6/2013 tarihi itibarıyla kamu kurum ve kuruluşlarında sözleşmeli çalışanlar
ile sağlık personeli ve il özel idaresi, belediye ve bağlı kuruluşlarında
çalışmakta olan sözleşmeli personelin memur kadrolarına atanmalarına imkân
sağlanmıştır.
Ayrıca, büyükşehir belediyelerinin kurulması nedeniyle statü
olarak köyden mahalleye dönüşen, ancak kırsal alan niteliği değişmeyen
taşınmazlar da tapuda Hazine adına tescil edildikten sonra bu kapsamda
değerlendirilecektir. Üst sınıflarda ihtiyaç olan iş güvenliği uzmanları için
alt sınıf iş güvenliği belgesine sahip olanlara üst sınıflarda iş güvenliği
uzmanlığı belgesi alabilmeleri için bir yıl içinde kullanılmak şartıyla en
fazla iki sınav hakkı verilmesi sağlanmıştır.
Ben bu teklif üzerinde Plan ve Bütçe Komisyonunda birlikte
çalıştığımız Komisyon üyesi arkadaşlarıma bütün katkılarından dolayı teşekkür
ediyorum.
Yüce Meclisi saygıyla selamlıyorum. (AK PARTİ ve CHP sıralarından
alkışlar)
BAŞKAN – Teşekkür ediyorum.
Şimdi, İç Tüzük’ün 72’nci maddesine göre
görüşmelerin devam etmesine ilişkin bir önerge vardır, önergeyi okutuyorum:
TBMM Başkanlığına
Tasarının tümünün görüşmelerine İç Tüzük 72’ye göre devam
edilmesini arz ederiz.
 Oktay Vural Mehmet Günal Alim Işık
 İzmir Antalya Kütahya
 Mesut
Dedeoğlu Muharrem
Varlı
 Kahramanmaraş Adana
BAŞKAN –
Gerekçeyi okutuyorum.
Gerekçe:
71 kanunda değişiklik öngören bu ucube kanun teklifinin daha iyi
değerlendirilmesi için görüşmeler devam etmelidir.
BAŞKAN – Önergeyi oylarınıza sunuyorum.
OKTAY VURAL (İzmir) – Karar yeter sayısı…
BAŞKAN – Karar yeter sayısını arayacağım.
Kabul edenler… Kabul etmeyenler… Karar yeter sayısı yoktur,
birleşime on dakika ara veriyorum.

Kapanma Saati: 20.24

ALTINCI OTURUM
Açılma Saati: 20.39
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin Altıncı Oturumunu açıyorum.
İç Tüzük’ün 72’nci maddesine göre İzmir
Milletvekili Oktay Vural ve arkadaşlarının verdiği önergenin oylanmasında karar
yeter sayısı bulunamamıştı.
Şimdi önergeyi tekrar oylarınıza sunacağım ve karar yeter sayısı
arayacağım: Kabul edenler… Kabul etmeyenler… Karar yeter sayısı vardır, kabul
edilmemiştir.
478 sıra sayılı Kanun Tasarısı’nın görüşmelerine kaldığımız yerden
devam edeceğiz.
Komisyon ve Hükûmet yerinde.
Şimdi yirmi dakika süre ile soru-cevap işlemi yapılacaktır. On
dakika soru sorma, on dakika cevap verme süresidir.
Sayın Oğan… Yok.
Sayın Genç…
KAMER GENÇ (Tunceli) – Teşekkür ederim.
Şimdi, getirilen 5’inci madde ile cami, mescit ve Kur’an
kurslarının bütünleyici parçalarında bulunan ve ticari faaliyette
kullandırılan, mülkiyeti Hazineye, kamu kurum ve kuruluşlarına ait bulunan
birtakım yerler bedelsiz olarak cami, mescit, Kur’an kurslarına bırakılıyor. Bu
kadar, hazineye ve kamu kurumuna ait olan arazilerin miktarı ve metrekaresi kaç
liradır? Bu bedelsiz bırakılanlardan devletin kaybı kaç liradır?
Yine, 7’nci maddeyle, 4/5/2005 ile 30/6/2013 yani sekiz yıllık
tarihler arasında vekil imam-hatip, vekil müezzin, kayyum, Diyanete bağlı
Kur'an kurslarında Kur'an öğreticisi olan, görev yapan kişiler memuriyete
alınıyor. Yani bu en aptal toplumların tercih etmeyeceği birtakım…
(Mikrofon otomatik cihaz tarafından kapatıldı)
BAŞKAN – Teşekkür ediyorum.
Sayın Erdem…
ENVER ERDEM (Elâzığ) – Teşekkür ederim Sayın Başkan.
Sayın Bakan, 96 bin…
KAMER GENÇ (Tunceli) – Bir dakika dolmadı ya!
BAŞKAN – Sayın Erdem…
KAMER GENÇ (Tunceli) – Oradaki düğmeyle oynama! Bir dakika
dolmadan benim sözümü kesiyorsun.
BAŞKAN – Sayın Genç, sözünüzü kesmedik. Bir dakika oturun…
KAMER GENÇ (Tunceli) – Kestin işte…
BAŞKAN – Bu el hareketiyle filan ne kazanıyorsunuz ya?
KAMER GENÇ (Tunceli) – Yahu, böyle güleceğine biraz adil ol, adil!
Yani biraz insanca orada bu Meclisi yönet!
BAŞKAN- Sayın Genç, cümlelerinize dikkat ediniz.
KAMER GENÇ (Tunceli) – Sana teessüf ederim.
BAŞKAN – Önce kendinizde arayınız.
KAMER GENÇ (Tunceli) – Ama ben bunu sana pahalıya mal edeceğim!
BAŞKAN – Sayın Erdem, buyurun.
ENVER ERDEM (Elâzığ) – Teşekkür ederim Sayın Başkan.
Sayın Bakanım, 96 bin sözleşmeliyi kadroya geçiriyorsunuz.
Sözleşmeli kadroda çalışan ancak bu düzenlemeyle memur kadrolarına atanamayan
kaç kişi vardır?
İki: Millî Eğitim Bakanlığı bünyesinde görev yapan usta
öğreticileri kadroya almayı düşünüyor musunuz?
Üç: Sulama birliklerinde işçi kadrosunda çalışırken birliklerin
kapanması nedeniyle işlerini kaybeden, bu işsiz duruma düşen insanlara iş verme
konusunda, kadro verme konusunda bir çalışmanız olacak mıdır, bu tasarıya dâhil
edebilir misiniz?
Bir de bu KPSS sınavlarında başarılı olmak için yıllardır mücadele
eden garibanlar kadroya alınmazken siyasi mülahazalarla yakın ve akrabalarınıza
öncelikli olarak önce sözleşmeli, sonra da kadroya almak suretiyle iş vermeniz
etik midir? Sizce bu, kul hakkına girer mi, girmez mi?
Teşekkür ederim.
BAŞKAN – Teşekkür ediyorum.
Sayın Korkmaz…
S. NEVZAT KORKMAZ (Isparta) – Sayın Bakan, “Sistemi
sivilleştiriyoruz, demokratik-leştiriyoruz.” diye
kamuoyunu propaganda bombardımanına tutan AKP Hükûmeti, bu konuda bir Anayasa
Mahkemesi kararı varken Türk Silahlı Kuvvetleri içerisindeki sivil memurların
göreviyle ilgili olsun olmasın askerî idari yargıya tabi tutulmasına daha ne
kadar seyirci kalacaktır? Hakkını aramak için askerî yargıya yaptıkları
başvurularında haklı oldukları hâlde hiçbir netice alamayan binlerce sivil memurun
vebalinin altından nasıl kalkacaksınız? Bunun için yeni bir çalışmanız var
mıdır, yoksa siyasi istismar alanı çıkarılamayacağı için mi bu haklı taleplere
sırtınızı dönüyorsunuz?
Teşekkür ederim.
BAŞKAN – Teşekkür ediyorum.
Sayın Halaçoğlu…
YUSUF HALAÇOĞLU (Kayseri) – Teşekkür ederim Sayın Başkan.
Sayın Bakanım, yirmi beş-otuz yılını doldurmuş ve emekliliğe
geçerli kanun hükümleri çerçevesinde hak kazanmış bir emekli daha sonra yeni
bir işte çalıştığında maaşından yüzde 15 kesinti yapılmaktadır. Kazanılmış
hakkı hangi hukuk çerçevesine bağlı olarak kesilmektedir ve bu hangi
hakkaniyete uymaktadır, adalete uymaktadır? Zaten yeni çalıştığı işte onun
vergisi alınmaktadır. Kazanılmış hakkı nasıl gasbedilmektedir?
Bunu sizlere sunuyorum ve cevap bekliyorum.
Teşekkür ederim.
BAŞKAN - Teşekkür ediyorum.
Sayın Işık…
ALİM IŞIK (Kütahya) – Teşekkür ediyorum Sayın Başkan.
Sayın Bakan, aile sağlığı merkezlerinde sözleşmeli olarak çalışan
kamu dışı personelin bu kanun kapsamında kadroya geçirilmesi düşünülebilir mi?
Benzer şekilde, vekil ebe ve hemşirelere kadro vermeyi düşünüyor musunuz?
Bir diğer konu: Üniversitelerde ikinci öğrenim harçlarının
kaldırılması konusunda bir düzenleme ekleyebilir miyiz bu tasarı içerisine?
Son olarak da, beş ay yirmi dokuz gün çalışan geçici işçilerin
durumunun düzeltilmesi, özlük haklarının iyileştirilmesi konusunda bir
düzenleme yapma fikriniz var mı?
Teşekkür ederim.
BAŞKAN – Teşekkür ediyorum.
Sayın Günal…
MEHMET GÜNAL (Antalya) – Teşekkür ederim Sayın Başkan.
Sayın Bakan, 71 ayrı kanunu düzenleyen ve 142 maddeden oluşan, bir
maddesinde 53 alt madde olan bir kanunu siz nasıl tanımlarsınız? Sayın Vural’ın
az önceki “ucube” sözünü garipsediniz de merak ettim.
Bir de, kamu çalışanlarının ve bütün kamu personel rejiminin kanun
hükmünde kararnameyle düzenlenmesini bir Çalışma Bakanı olarak içinize
sindirebiliyor musunuz? Ki yarısı iptal olduğu için o maddelerin bu torba
kanunun içerisinde var.
Bir de, 4/C’lileri, söz vermenize
rağmen, yine bir başka bahara bırakmanın gerekçesi nedir? Sadece bütçe kısıtı mı, yoksa “Seçim gelsin, o zaman yapalım.” diye mi
düşünüyorsunuz?
Teşekkür ediyorum.
BAŞKAN – Teşekkür ediyorum.
Sayın Tanal…
MAHMUT TANAL (İstanbul) – Teşekkür ederim Sayın Başkan.
Sayın Bakan, Türkiye Büyük Millet Meclisi Bahçe Restoranı’nda kaç kişi çalışmaktadır?
Pide siparişi için kırk beş-elli dakika -dışarıda sipariş
verdiğinizde- sizi bekletirlerse ne yapılır?
Üç: Bahçe Restoran’daki bir pide siparişi kırk beş-elli dakika
alıyorsa siz bu 4/C’lilerle ilgili düzenleme
yapmadığınız için bu bir protesto anlamına mı geliyor?
Dört: Meclis Başkanlığı acaba bu bir pide siparişinin kırk
beş-elli dakika alması açısından herhangi bir işlem yapacak mıdır?
Beş: 2002 tarihinden bugüne kadar seri numarası olarak aynı olan
kaç tane kanun çıkardınız?
Teşekkür ederim.
BAŞKAN – Teşekkür ederim.
Sayın Ağbaba…
VELİ AĞBABA (Malatya) – Ben Sayın Bakan Veysel Eroğlu’na soru
sormak istiyorum -eğer dinlerse Sayın Eroğlu- çünkü Eroğlu’nun bu konuyla
ilgili verilmiş çok sözü var.
Malatya Arguvan ilçesi Yoncalı Barajı var, 1995’ten beri yapımına
başlanan ama bir türlü bitirilemeyen, bir türlü yapımı devam etmeyen bir baraj.
2010 yılında Sayın Mevlüt Aslanoğlu sordu size,
“Yapacağız.” dediniz. AKP Malatya milletvekili bir arkadaşımız kendi sitesinden
“15 Mayısta ihale edeceğiz.” dedi, olmadı. Size burada defalarca sorduk, siz
“Söz, haziranda ihaleyi yapacağız.” dediniz Sayın Eroğlu ama hâlâ, -haziran ayı
geçti, temmuz ayı geldi- yapamadınız. Bu ihaleyi yapacak mısınız, yapmayacak
mısınız, bu konuyu Malatyalılar merak ediyor. Ben de şahsen bir milletvekili
olarak merak ediyorum, size soruyorum.
Teşekkür ederim.
BAŞKAN – Teşekkür ediyorum.
Sayın Çelebi…
SÜLEYMAN ÇELEBİ (İstanbul) – Çok teşekkürler Sayın Başkan.
Sayın Bakanım, bugün Abdi İpekçi Parkı’nda yaşa takılan emeklilerle
ilgili bir eylem var. Bugün başlattıkları eylem açlık grevi. Cuma gününden
itibaren de bunu ölüm orucuna dönüştürmek istiyorlar. Bu, yalnız 4 kişinin
sorunu değil. Bugün sembolik olarak –ekonomik- kendi aralarındaki dayanışmayla
seslerini burada duyurmak, sizin bu sesi duymanız için buradalar. Aslında
gerçekten ailelerinden ayrılmışlar, eşlerinden boşanmışlar, çocuklarıyla orada
sefil durumdalar. Ben dilerim ve isterim ki bu sorun gerçekten üzerinde hiçbir
tartışma yaratılmadan bir an önce çözülsün. Yoksa, bu konuda intihara teşebbüs
eden, bu konuda ciddi aile parçalanmasını yaşadığımız bir süreç var. Çok somut,
sizden bu konuda yanıt istiyoruz.
Teşekkürler…
(Mikrofon otomatik cihaz tarafından kapatıldı)
BAŞKAN – Teşekkür ediyorum.
Sayın Öğüt.
KADİR GÖKMEN ÖĞÜT (İstanbul) – Teşekkür ediyorum Sayın Başkanım.
Çankırı’nın Çerkeş ilçesinde bulunan büyük bir et entegre tesisi
uzun yıllardır Çerkeş ekonomisine büyük katkı sağlamaktaydı. Fakat son
zamanlarda bu şirketin çok ciddi şekilde ekonomik açmaza düştüğü görülmüştür ve
işçilerimiz uzun süredir para alamamaktadır. 6 milyon TL’ye yakın, işçilere
borç olduğu söylenmektedir. İşçilerimiz şu anda çadır açıp greve
başlamışlardır. İşveren de lokavt ilan etmek istemektedir. Bununla ilgili,
Çalışma Bakanımızın bir çalışma yapmış olduğunu duymaktayım. Bu konuda bir
gelişme var mı? Oradaki işçilerimiz hakikaten çok mağdur durumdalar. Bu konuda
Başkanımızın bir açıklama yapmasını bekliyorum.
Teşekkür ediyorum.
BAŞKAN – Teşekkür ediyorum.
Sayın Özel, son soru.
ÖZGÜR ÖZEL (Manisa) – Teşekkür ederim Sayın Başkan.
Sayın Bakan, Türkiye İstatistik Kurumunda 1.930 kişi 4/C’li kapsamında anketör olarak çalışıyor. Ama bunlardan
kurumda en yeni olanı on iki yıllık. On iki yıldır “geçici sözleşmeli personel”
diye çalışıyor. Ama 4/C kapsamında olduğu için bürokrasi, maalesef, bunların
taleplerine Başbakanın 4/C’lilerle ilgili “Herhangi
bir düzenleme yapılmayacak, yapacağımızı yaptık.” ifadesinden dolayı
kulaklarını kapamış durumda. Bu, Türkiye İstatistik Kurumundaki 1.930 tane 4/C’li mağdur kişinin sesini duymayı ve bu konuda bir
düzenleme yapmayı düşünüyor musunuz?
BAŞKAN – Teşekkür ediyorum.
Sayın Bakan, buyurun.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Efendim, çok teşekkür ediyorum.
Öncelikle, tabii, “torba yasa” diye ifade edilen, çeşitli
kanunlarda değişiklik içeren düzenlemeler İç Tüzük’ün
gereği. Aynı zamanda Türkiye…
MEHMET GÜNAL (Antalya) – Neresinde yazıyor?
S. NEVZAT KORKMAZ (Isparta) – İç Tüzük’te
yok böyle bir şey.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Müsaade eder misiniz, bitirelim arkadaşlar.
S. NEVZAT KORKMAZ (Isparta) – İç Tüzük Komisyonu üyesi olarak
söylüyorum, böyle bir şey yok efendim.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – Yani,
çeşitli kanunlarda değişikliği içeren, temel yasa olarak…
S. NEVZAT KORKMAZ (Isparta) – “Torba yasa” diye bir şey yok.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – Şimdi,
bu düzenlemeleri aslında nereden kaynaklanıyor, nasıl torbaya dönüşüyor…
MEHMET GÜNAL (Antalya) – Biz bulamadık da yerini öğrenelim diye
soruyorum.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – Mehmet
Bey, sizin sorunuza cevaben söylüyorum.
Şimdi, bu düzenlemeler gerektirmeyecek bir Genel Kurul çalışması
sağlanabilse, kanaatime göre, bu düzenlemelere ihtiyaç duyulmayacak. Aslında bu
düzenlemelere, geneli itibarıyla yaygın olmasına hepimizin karşı çıkması
gerekiyor. Plan ve Bütçe Komisyonunda da ben bütün açık yüreklilikle ifade
ettim, bundan hepimizin hoşnut olduğu gibi bir durum söz konusu değil ama bir
ihtiyaç. Bu ihtiyacı doğuran nedenlerden bir tanesi, bizim Genel Kurul
çalışmamızın bu sistemden kaynaklandığını da görmemiz gerekiyor. Onun için İç
Tüzük düzenlemelerinin bir an önce yapılmasında ve Genel Kurul çalışmalarının
daha verimli ve torba kanunlara ihtiyaç duymayacak …
S. NEVZAT KORKMAZ (Isparta) – Sayın Bakan, AKP bugün masadan
kalktı.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – … bir
noktaya taşınması bir açıdan bu işin çözümü konusunda yeterli olur düşüncesindeyim.
S. NEVZAT KORKMAZ (Isparta) – Sayın Bakan, partiniz bugün masadan
kalktı.
MEHMET GÜNAL (Antalya) – Yani “Muhalefetin sesini iyice kısalım,
geçiriverelim.” diyor.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – Hayır
efendim, hayır.
Şimdi, bir diğer konu: Camilerdeki bedelsiz arazilerle ilgili bir
teknik soru soruldu. Bu düzenlemeyle cami, mescit, ve Kur’an kurslarının
parçası olan ve ticari faaliyetler için kullanılan kısımlardan elde edilen
gelirlerin bir kısmının Diyanet İşleri Başkanlığına aktarılacağı…
KAMER GENÇ (Tunceli) – O önemli değil, oraya tahsis edilen hazine
arazisini söyle.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – …bir kısmının Diyanet İşleri Başkanlığına
aktarılacağı…
KAMER GENÇ (Tunceli) - O önemli değil canım.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – …bir
kısmının da bakım, onarım, aydınlatma gibi alanlarda kullanılması
öngörülmektedir. Ne kadar arazi, ne kadar iş yeri var, bunu yazılı olarak
takdim etmeyi, öyle tahmin ediyorum, sizler de uygun bulursunuz.
KAMER GENÇ (Tunceli) – Ne yani, Bakansınız, o zaman burada cevap
ver.
ALİ ÖZGÜNDÜZ (İstanbul) – Burada başka bir şey var Sayın Bakan.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – Bu,
sözleşmelilerle ilgili olarak değerli arkadaşlar, şu anda kapsamda olanları
ben, sizlere ifade edeyim: 72.500 civarında 4/B’liler,
23 bin civarında mahalli idarelerde çalışan sözleşmeliler ve Sağlık Bakanlığı
bünyesindeki sözleşmelilerden ibarettir. Kurumsal sözleşmelilerle ilgili yüce
Meclisin bir takdiri olur ise kurumsal sözleşmelileri de katma arzusunda ve
düşüncesindeyiz. Tabii ki yüce Meclisin takdiridir.
“Kadroya geçmeyen kaç kişi vardır sözleşmeli olarak?” diye bir
soru soruldu: 76.666 kişi KİT’lerde sözleşmeli olarak devam edecekler, sanatçı
olarak 4.752 kişi sözleşmeli kadrosuna devam edecek. Usta yöneticiler bu
kapsamda bulunmamaktadır.
Bir diğer soru sosyal güvenlik destek primiyle ilgili soruldu.
Sosyal güvenlik destek primi 1999 yılında yürürlüğe girdi. Anayasa Mahkemesine
de götürüldü ve Anayasa Mahkemesi bu uygulamayı iptal etmedi ama bunun yanında
şunu ifade edeyim: Bu, nereden kaynaklandı? Yani bizden önceki Hükûmet
döneminde olan bir hadisedir. Şöyle bir haklılığı var: Genç emekliliğin yani
38, 40, 42 yaşındaki emekliliğin getirmiş olduğu bir düzenlemedir bu. Eğer
bizde de gelişmiş, çağdaş ülkelerde olduğu gibi bir emeklilik düzeni olmuş
olsaydı, popülist yaklaşımlar olmamış olsaydı, ben inanıyorum ki sosyal
güvenlik destek primine ihtiyaç duyulmayacaktı. Şu anda 50 yaşında emeklilik
söz konusu. Bu, her yıl -bir yıl, iki yıl- yükselmeye devam ediyor. 55-60’lı
yaşlara gelindiğinde sosyal güvenlik destek priminin artık ihtiyaç olmaktan
çıkacağı inancı içerisindeyim. Yani emeklilik yaşıyla paralellik arz eden bir
durum olduğunu burada belirtmek istiyorum çünkü genç bir nüfusumuz var. Bu
nüfusun istihdamıyla ilgili, emeklilerin bir başka işte çalışması yanında genç
nüfusa iş vermek önceliğinden hareket etmek durumundayız.
Şimdi, kamu personel rejimiyle ilgili, aslında, çalışmalarımız
var. Fakat bunu derli toplu bir şekilde huzurlarınıza getirememiş
bulunmaktayız. Şimdi personelle ilgili bazı düzenlemeleri getiriyoruz.
Burada 4/C’yle ilgili bir soru soruldu. 4/C’liler…
Biliyorsunuz, 4/C statüsü bizim iktidarımız döneminde ihdas edildi. Daha önce,
özelleştirme kapsamında olan kuruluşlar özelleşince, kurumlar özelleşince
personel aslında kamuda çalışma şansına sahip değildi. Bu şekilde,
hatırlayabildiğim kadarıyla 4/C kapsamı oluşturulunca, 4/C statüsü
oluşturulunca 7.500 civarında, özelleştirmeden dolayı işsiz olarak sokakta olan
vatandaşımız vardı. Onların talepleri doğrultusunda 4/C statüsü oluşturuldu ve
bugün talepler tabii ki olacak, bunu saygıyla karşılıyoruz ama ben ifade ettim,
bugün sözleşmelilerle ilgili bir düzenlemeyi ve kadroya alınmasını sağlıyoruz.
4/C’lilerle ilgili yaptığımız değerlendirmede ağustos
ayında toplu sözleşme masasında geçtiğimiz yılda 4/C’liler
gündemdeydi ve bir aylık bir çalışma, yirmi sekiz günlük ilave bir çalışma
imkânı 4/C’lilere tanınmış ve on iki ay çalışır
noktaya gelmiş bulunmaktadırlar. Bu yıl da inşallah onların sosyal hakları ve
ekonomik durumları ve şu anda karşı karşıya bulundukları sıkıntıları ağustos
ayındaki toplu sözleşme masasında ele almayı uygun bulduğumuzu ifade etmek
istiyorum.
Çankırı Çerkeş’le ilgili, et entegre tesisiyle ilgili sayın
milletvekilimizin ifade ettiği gibi, ben işçilerle bir görüşme yaptım. Burada
ifade edildiği gibi yine dört ay maaş almadıklarını, ücret almadıklarını tespit
ettik ve firmayla şu anda biz de aracı olarak görüşüyoruz. Gerek sendika gerek
firma gerekse bu konuda Bakanlık olarak üzerimize düşen her türlü enstrümanı
kullanarak buradaki işçilerimizin hele ramazan ayı gelirken bir mağduriyet
yaşamamaları konusunda bir çaba içerisinde olduğumuzu belirtmek istiyorum.
Türkiye Büyük Millet Meclisindeki 4/C’lilerle
ilgili yanılmıyorsam bir soru sordu. Büyük ihtimalle sorunun şekli de Sayın
Başkana tevcih edilmiş bir soru diye ben anladım ama 4/C’lilerle
ilgili az önce ifade ettiğim gibi bir değerlendirmeyi tekrar yapmayı da uygun
bulmuyorum.
MEHMET GÜNAL (Antalya) – Başka 4/C’liler
de var Sayın Bakan.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – Yaşa
takılanlar tabii sık sık gündeme gelen bir konu; bu da 1999 yılında çıkan
önemli bir yasadır, önemli bir düzenlemedir. Bu konuda sosyal güvenlik
sistemiyle ilgili yaptığımız tüm düzenlemelerde muhalefet partilerinin çok
duyarlı ve çok sağlıklı bir yaklaşım içerisinde olduklarını sosyal güvenlik
reformunu yaparken de bizzat ben yaşadım. Dolayısıyla bu hassas konuda popülist
bir yaklaşımın Türkiye’ye neler kaybettirdiğini bizim Hükûmetimiz ifade
etmiyor, 99 yılındaki Hükûmetimiz de gördüğü için önemli bir düzenleme
yapmıştır. Bu düzenlemeye saygı duyuyoruz, doğru bir düzenlemedir ama “Yaşa
takılan” dediğimiz, o dönemde çalışan ve bir gece içerisinde çıkan yasadan
dolayı ertesi günü çeşitli sürprizlerle karşılaşan vatandaşlarımızın durumu
dikkate alınmadan bir düzenleme yapılmış, ben onu ifade ediyorum. Yani bir
yasal düzenlemeyi yapıyorsanız bu düzenlemeyi geleceğe dönük yapmanız gerekiyor,
o yasadan sonra işe gireceklere yapılması gerekiyor idi ama o güne kadar
çalışanları da kapsadığı için bugün bir sorun olarak karşımıza çıkmaktadır. Biz
toplumun tüm kesimlerinin taleplerine karşı duyarlıyız ve her konunun
çözülmesini isteriz ama her konu çözülecek diye bir enstrüman da henüz icat
edilmiş değil. Ama vatandaşlarımızı dinliyoruz, sorunlarının çözümü konusunda
da sağlıklı bir iradeyi ortaya koymuş olduğumuzu burada belirtmek istiyorum.
Sayın Başkanım, çok teşekkür ederim.
BAŞKAN – Teşekkür ediyorum.
KAMER GENÇ (Tunceli) – Sayın Başkan, Faruk Bey hep kaçamak cevap
veriyor. Ben soru sordum, diyorum ki…
BAŞKAN – Sayın Genç, soru-cevap işlemi tamamlanmıştır yani.
KAMER GENÇ (Tunceli) – Bir dakika, bir beni dinle ya! Sen Başkan
mısın nesin orada?
RECEP ÖZEL (Isparta) – Ne demek o ya?
KAMER GENÇ (Tunceli) – Sen Başkan mısın, değil misin? Burada bir
milletvekili konuştuğu zaman cevap vermek zorundasın.
BAŞKAN – Sayın Genç, size göre neyim ben burada?
KAMER GENÇ (Tunceli) – Soru sorduk cevap vermedi.
BAŞKAN – Size göre neyim ben burada Sayın Genç?
KAMER GENÇ (Tunceli) – Diyorum ki 2005 ile 2013 arasında…
BAŞKAN – Sayın Genç, soru-cevap işlemi tamamlanmıştır.
KAMER GENÇ (Tunceli) – Bir dakika ya bir şey söyleyeceğim sana.
Bir dinle bakalım! 2005 ile 2013 arasında…
BAŞKAN – Evet, teklifin tümü üzerindeki görüşmeler tamamlanmıştır.
KAMER GENÇ (Tunceli) – Tamamlanmamıştır.
BAŞKAN – Maddelerine geçilmesini oylarınıza sunuyorum:
KAMER GENÇ (Tunceli) - Benim soruma cevap ver ya!
BAŞKAN – Kabul edenler…
KAMER GENÇ (Tunceli) – Ya olmaz, buna bir cevap, bir şey edin.
Milletvekilini dinlemek zorunda ya!
BAŞKAN – Kabul etmeyenler… Kabul edilmiştir.
KAMER GENÇ (Tunceli) – Dinlemek zorundasın sen ya!
BAŞKAN – Hayır, değilim Sayın Genç.
KAMER GENÇ (Tunceli) – Dinlemek zorunda ya!
MUSTAFA ELİTAŞ (Kayseri) – Hayır, dinlemek zorunda değil.
BAŞKAN – Hayır, değil Sayın Genç.
KAMER GENÇ (Tunceli) – Dinlemek zorundasın sen ya!
RAMAZAN CAN (Kırıkkale) – Otur yerine.
AKİF ÇAĞATAY KILIÇ (Samsun) – Yerine geç.
KAMER GENÇ (Tunceli) – Bana bak, dinlemek zorundasın. Ben burada
bir şey soruyorum, sen nasıl beni dinlemiyorsun!
BAŞKAN – Süre tamamlandı Sayın Genç.
KAMER GENÇ (Tunceli) – Hayır, niye dinlemiyorsun?
BAŞKAN – Yani, şimdi, korkuttun mu bizi? Sayın Genç, bizi
korkuttun mu?
KAMER GENÇ (Tunceli) – Soru soruyoruz, yani, ben milletvekilliyim.
Senin orada görevin…
BAŞKAN – Şimdi, birinci bölümün görüşmelerine başlıyoruz.
KAMER GENÇ (Tunceli) – Ya, beni dinler misin! Sağır mısın sen!
BAŞKAN – Birinci bölüm 8’inci maddenin (a), (b), (c), (ç), (d),
(e) ve (f) bentleri dâhil, 1 ilâ 23’üncü maddeleri kapsamaktadır.
AKİF ÇAĞATAY KILIÇ (Samsun) – Yerine geç, yerine.
ZÜLFÜ DEMİRBAĞ (Elâzığ) – Muhatap olma Başkan.
BAŞKAN – Sayın milletvekilleri, lütfen…
Birinci bölüm üzerinde Milliyetçi Hareket Partisi Grubu adına söz
isteyen Antalya Milletvekili Mehmet Günal.
Sayın Günal… (MHP sıralarından alkışlar)
MEHMET GÜNAL (Antalya) – Bitti mi Sayın Başkanım? Sizin tartışma
bitsin diye bekledim Sayın Başkan.
BAŞKAN – Tartışma yok ki bitsin.
Buyurun.
MHP GRUBU ADINA MEHMET GÜNAL (Antalya) – Teşekkür ediyorum Sayın
Başkan.
Bizim önümüzde olduğu için biz görüyoruz ama siz duymuyor
olabilirsiniz, tartışma bitmeden de Genel Kurulun sükûneti sağlanmadan
konuşmamızın bir anlamı olmuyor.
Hepinizi saygıyla selamlıyorum.
Sayın Bakan, sordum “Nasıl tanımlarsınız?” diye ama hakikaten bu
kanun ucube bir kanun, yani kibar hâliyle.
Şimdi, Allah rızası için… 71 tane ayrı kanunu ilgilendiriyor, 142
madde var. 71 çarpı 2 eşittir 142 mi? Yani böyle bir şey olur mu? Her bir şey
için iki tane ayrı madde düzenlemişsiniz, koymuşsunuz gibi oluyor.
Burada ben gerçekten bir de şunu anlamadım: Şu anda ne
konuşuyoruz? Birinci bölümü konuşuyoruz yani kanun, temel kanun olmuş. Ya, 71
tane ayrı kanunu barındıran bir şey nasıl temel kanun oluyor arkadaşlar? Allah
rızası için ya -içinizde hukukçu olan bir sürü arkadaşımız var- 91’inci maddeyi
açın bir okuyun, grup başkan vekillerinin önünde İç Tüzük duruyor. Aynı konuda
benzer şeyleri içeren, şu şu olan, şu şu olan diye dört beş tane ayrı hüküm var. Bunun temel
kanun olabilmesi için, ne bileyim, bir Borçlar Kanunu gibi, Medeni Kanun gibi,
Ticaret Kanunu gibi... Siz artık her şeyi temel kanun yaptınız da… Sayın Bakan
kibarca söyledi az önce “İç Tüzük olunca hızlandıracağız.” diye. İstiyor ki
muhalefet hiç konuşmasın, hiç önerge vermesin. “Biz bunun için torba yapıyoruz,
bunun için temel kanun yapıyoruz.” diyor. Ya, insaf! Daha önceki gün konuştuk.
Muhalefet olmadan bu Parlamentoyu nasıl çalıştıracaksınız, nasıl demokrasi
olacak değerli arkadaşlar? Allah rızası için… Şimdi, pazartesi gününe getirip
plan görüşmelerini koydunuz. Ee, peki, ne dediniz de
onu kabul ettik? Dün de seçimi koydunuz;
çünkü seçim bittikten sonra, bize burada yapılan anlaşmaya göre söylenen şey,
sadece torba kanun görüşülecek. Bugün ne geldi? Danışma Kurulu önerinizle pazartesiye
kadar diğer kanunları koydunuz mu? Koydunuz. Bizim itirazımız yok ama nedir? O
zaman peki, niye kalkınma planını biz pazartesi günü görüştük Sayın Bakanım?
Kimin aklı bu? Sayın grup başkan vekillerinin mi, Sayın Elitaş’ın
mı? Böyle cin fikirler ondan çıkıyor, bakıyor böyle ama… Pazartesi günü bu
kalkınma planını -mademki Meclis öbür pazartesiye kadar açık- biz Mecliste,
burada, TBMM TV kapalıyken beş yılda bir yapılan bir kalkınma planını neden
görüştük? “Seçimden sonra Genel Kurulu torbayı görüşüp kapatacağız.” dediğiniz
için.
Şimdi, bu nasıl bir kanun yapma tekniğidir; 142 tane ayrı madde,
71 kanunu içeren bir şeyi nasıl temel kanun yapıyorsunuz, gerçekten ben
anlamakta zorlanıyorum. Yani tamam, bir şeyler yapın, getirin, bakalım,
eksikleri tamamlayalım diyoruz ama bir yerlere verilen sözleri yetiştirebilmek
için yapılan tehditlere pabuç bırakıp eğer her seferinde bir kanun sokarsanız
buradan bunu bitirme şansımız yok. Memleketin hayrına bir şey getirsek…
Ekonomik, sosyal sıkıntıda olan bir sürü kesim var, onlarla ilgili kanunları
getirin diyoruz, maalesef onlara geldiği zaman böyle bir hız yok. Dolayısıyla
burada böyle bir kanun teklifi bir kere çok akla ve mantığa faydası olan bir
şey değil, zararlı yani anlamakta zorlanıyoruz. Sizin de baktığınız zaman zaten
içinde kaybolmamanız mümkün değil. Bir Mevzuat Hazırlama Yönetmeliği var, onun
hiçbir maddesine doğru dürüst bu kanun teklifi uymuyor.
Bir de -Sayın Bakan burada, başka bakanlarımız da var Genel
Kurulda, bakıyoruz- bunun muhatabı kim Sayın Bakanım? Yani böyle bir tasarı,
teklif hepsi birbirine girmiş durumda. Yani Sayın Bakanım -arada sorulara cevap
veriyor- bu torbanın muhatabı siz misiniz, ben merak ediyorum. Yani 100’e yakın
arkadaşımız burada imza atmış, bir teklif gelmiş, bir tasarı gelmiş, hepsi
çorba olmuş. Alt komisyonda arkadaşlarımız saatlerce iki gün boyunca görüşüyor,
komisyonun son saniyesinde iki gün boyunca görüştüğümüz bazı şeyler çıkıyor.
“Ya, bunların hepsini baştan oturup Bakanlar Kurulunda tasarı olarak yapsanız.”
dedik. “Bakanlar Kurulunda her bakan kendi konusunda varsa bir şey getirsin.”
diyoruz.
Şimdi, İç Tüzük Komisyonu çalışıyor, arkadaşlarımız burada.
Diyoruz ki: “Senede bir sefer bir torba getirin.” Böyle bir torba alışkanlığı
olur mu? Son iki ay içerisinde 5-6 tane torba kanun görüştük. Ya, varsa acil
bir şey Başbakan orada, Bakanlar Kurulu orada; oturun, önemli olanları getirin
ve bu torbanın sahibi Hükûmet olsun. Burada, komisyonlarda görüşülmeden gelen
71 ayrı kanun olan bir tasarı, teklif; tasarıyla birleşip teklif esas alınırsa
bunu kimsenin ne inceleme şansı olur ne de bunlara bakma şansı olur. Yani bu
imzacı arkadaşlarımızın hepsi -yukarıda da konuştuk- diyorlar ki: “Ya,
arkadaşlarımızın siyasi iradeleri var.” Ya, 71 tane ayrı kanundaki teklifleri
tek tek okuyup bu arkadaşlarımız nasıl getirecekler? Mevzuat Hazırlama
Yönetmeliği “Gerekçelerle beraber kanun tasarı, tekliflerinde etki analizi
hazırlanır.” diyor. Herhangi bir etki analizi yok, nereye gidecek? Yok. Öbür
kesimleri kapsarsa ne kadar daha harcama olacak? Bu da yok. Kafamıza göre
yazmışız, hepsi arka arkaya gitmiş yani içinde kadastrodan tutun, ormana kadar,
personelden tutun bakanlıkların kendi teşkilat kanunlarına kadar… Anayasa
Mahkemesinden dönen ve burada görüşmediğimiz KHK’lar var. Sayın Bakana sordum,
“Bunların KHK’yla düzenlenmesini nasıl içinize sindiriyorsunuz?” diye. Normal
şartlarda bu kanun içerisinde yer alan o maddelerin tamamının biz Anayasa
Mahkemesinden döneceğini, çünkü zaten bu KHK’ların öncelikle aynı gün, Resmî Gazete’de yayımlandığı gün Anayasa’ya göre Mecliste
görüşülmesi gerektiğini söyledik, yetki kanunu çıkarken de söyledik. E, şimdi,
zaten eksik olduğu için bir kısmı gitmiş, yine ilgili iki üç maddeyi buraya
koyuyoruz, gerisini yine görüşmüyoruz. Bu kanunların o maddelerinin dışında
kanun hükmünde kararnamelerin tamamının burada görüşülmesi gerekiyor Sayın
Bakanım; anayasa hükmü “Aksi takdirde o KHK’lar geçersiz olur.” diyor. Ha,
burada kabul edersiniz, değiştirirsiniz veya reddedersiniz o ayrı bir konu ama
burada görüşülmediği zaman bu KHK’lar geçersiz oluyor. Biz burada ne yapıyoruz?
Her birinden bir ikişer tane maddeyi almışız, alt alta fıkralar hâlinde
yazmışız ve burada bunları onaylıyoruz. O zaman söylemiştim burada yüce
Meclisin yetkisini Sayın Başbakan gasbediyor diye.
Sizlere de söyledim, bir parmak kaldırma hakkınız vardı KHK’larla o da gitti.
Şimdi ne yapıyoruz? O gün söylediğimiz yanlışların bir kısmını, bu kanunun
içerisine hepsini koyarak düzeltmeye çalışıyoruz. Dolayısıyla, gelin, bu yanlış
hastalıktan vazgeçelim. Hazır İç Tüzük Komisyonu -Sayın Bakan az önce söyledi
“Orada düzeltiriz.” diye- gelmişken, yılda bir sefer, Bakanlar Kurulu otursun,
acil olan varsa Meclis kapanmadan önce, üç ay içerisinde çıkması gereken bir
düzenleme varsa, ha, ona biz de muhalefet olarak destek olalım. Gelin söyleyin
“Bunların yetişmesi lazım şu tarihe kadar, önemlidir.”, çıkaralım. Onun
dışında, birisi orada dururken bir tane daha torba kanun komisyona, öbürü
geliyor komisyondan çıktı Genel Kurula, diğeri de Meclis Başkanlığına
sunuluyor; arka arkaya. O zaman bu Meclis, kanun yapma makinesi hâline geliyor
ve Plan ve Bütçe Komisyonu da maalesef Kanunlar ve Kararlar Genel Müdürlüğünün
yerine geçiyor. Bunların hepsinin tasarı olarak gelmesi gerekiyor, ilgili
kurumlardan geçmesi gerekiyor ve Başbakanlıkta Kanunlar ve Kararlar Genel
Müdürlüğünden süzülerek gelmesi gerekiyor. E, soruyoruz orada, arkadaşlarımız
geliyor, kanunla ilgili görüş sorulmamış. İlgili kurumlardan, Başbakanlıktan,
bütün hepsinden gelen arkadaşlara sorduğumuz zaman, aceleyle geldiği için maalesef
bunlardan görüş alınmamış oluyor Sayın Bakanım.
Şimdi, bu kanunun içerisinde birçok şey var. Maddelerde de yine
konuşacağız ama az önce arkadaşlarımız sordu, yarım kaldı. Siz sorumlu bakanken
hatırlarsanız beraber Diyanet İşleri Başkanlığının kanununu çıkarmıştık. Burada
2 tane madde var. Arkadaşlarımız defalarca size de geldiler, bize de geldiler,
o zaman da söyledik, çalışanlar arasında eşitsizlikler var bazı uzmanlıktan
geçişlerle ilgili, hatırlarsanız, yine geldiler, şimdi yine söylediler.
Maalesef bu kanun içerisine onu da dercedemedik.
İnşallah, Genel Kurul safahatında öncelikle bunları, Diyanet İşleri
çalışanlarını… Diğer sözleşmelilerle ilgili de bize onlarca kişi her gün
geliyor, “Bizler kapsam dışı kaldık. Sayın Başbakan ve bakanlar bize seçim sürecinde
söz vermişti ama sözlerini yerine getirmiyorlar. Ne olur, bunları da önerge
olarak verin.” diyorlar. Elimizde dosyalar dolusu mağdur kesimlerin raporları
ve önergeleri var. Burada, kurumlar arasında adaletsizliği ortadan kaldıracak
ve verdiğimiz sözü seçime bırakmadan, eğer varsa bütçe imkânları içerisinde,
karşılığında gelirini de bulacak şekilde bütün çalışanları mağdur etmeden bu
kapsam dâhiline almak gerekir diye düşünüyorum.
İnşallah, bu torba kanun tasarısı son olur diyoruz ama her
seferinde söylüyoruz. Ben, sizi, buradaki başarınızdan dolayı, bu kadar 71 tane
ayrı kanunu toplayarak, bir maddeye 53 tane alt maddeyi toplayarak böyle bir
ucube yarattığınız için ve bunu da temel kanun olarak bize burada
görüştürdüğünüz için tekrar tebriklerimi sunuyorum! Başka söyleyecek bir şey,
maalesef, bulamıyorum.
Bu arada, içinde önemli olan gerekli maddeler de var ama maalesef
bu kadar çorbaya döndüğü için hepsi birbirine karışmış durumda. Yani zararı
faydasından çok olan bir torbaya dönüşmüş durumda diyor, şimdilik, teşekkür
ediyor, saygılar sunuyorum. (MHP sıralarından alkışlar)
BAŞKAN – Teşekkür ediyorum.
Bölüm üzerinde, Cumhuriyet Halk Partisi Grubu adına söz isteyen
Süleyman Çelebi, İstanbul Milletvekili. (CHP sıralarından alkışlar)
CHP GRUBU ADINA SÜLEYMAN ÇELEBİ (İstanbul) – Sayın Başkan, değerli
arkadaşlar; hepinizi saygıyla, sevgiyle selamlıyorum. Cumhuriyet Halk
Partisinin birinci bölümle ilgili görüşlerini paylaşmak için söz almış
bulunuyorum. Yüce Meclisi tekrar saygıyla selamlıyorum.
Türkiye’de ekonomisinin dünya kapitalizmine uyumu amacıyla kabul
edilen 24 Ocak 1980 kararları, pek çok konuda olduğu gibi, o tarihten sonra
çalışma yaşamına yönelik olarak hayata geçirilen düzenlemelerin de temelini
oluşturdu. Bugün de yapmaya çalıştığımız bütün düzenlemeler darbe koşullarında
uygulanan 24 Ocak kararlarının türevleridir. Küresel vahşi kapitalizm
geçtiğimiz yıllar içinde dünyada ve Türkiye’de sermaye birikiminin önündeki tüm
engelleri aşmak, kâr alanlarını daha da genişletmek ve sistemi kendi çıkarları
doğrultusunda yeniden yapılandırmak için önemli adımlar attı. Bu bağlamda,
“reform” adı altında hayata geçirdiğiniz tüm düzenlemeler, başta işçiler ve
kamu emekçileri olmak üzere, toplumun geniş bir kesimi açısından tam bir yıkım
ve yoksullaşma yarattı.
AKP’nin Kasım 2002’de tek başına iktidar olmasıyla birlikte,
koalisyon hükûmetleri döneminde gerçekleştirilemeyen yasal düzenlemelerin
hayata geçirilmesi için peş peşe somut adımlar atıldı. Kamuya ait işletmelerin
özelleştirilmesi, kamu hizmetlerinin hızla ticarileştirilmesi, 4857 sayılı İş
Kanunu’yla birlikte esnek çalışmanın yasal hâle getirilmesi, sağlık ve sosyal
güvenlik alanında gerçekleştirilen köklü düzenlemeler, AKP’nin istihdam
stratejisi ve buna paralel olarak yasalaşan torba yasa düzenlemeleri 2002-2013
döneminde en fazla öne çıkan emek düşmanı düzenlemeler olarak dikkati çekti.
Yine bir torba yasayla karşı karşıyayız, içinde her şey var ama şu
anda Abdi İpekçi Parkı’nda, emekli olabilmek için önce açlık grevine, cuma
gününden itibaren ise ölüm orucuna yatacak olan, yaşa takılanların sorununun
çözümü yok; emeklileri açlık sınırının altında yaşamaya mahkûm eden
düzenlemeleri iyileştirme, onlara büyümeden pay verme yok; 4/C’liler yok, taşeron sorununu çözecek en ufak bir düzenleme
yok, örgütlenme önündeki engelleri kaldıracak bir düzenleme yok; kısacası, tüm
emekçileri, emekliyi kapsayan, çalışanlara yönelik bir düzenleme yok. Aksine,
söz konusu tasarının yasalaşması durumunda hükûmet memurluğu hayata
geçirilecek, siyasi kadrolaşma tamamlanmış olacak.
“Memura kadro” başlığı altında sunulan ile 2,5 milyonu aşkın kamu
emekçisinin umutları bir kez daha kararacak. Bu torbada, kamuda üst düzey
yönetici olarak atanabilmek için gerekli koşulların altüst edilmesi dolayısıyla
kariyer ve liyakat ilkesinin tamamen ortadan kaldırılması vardır. Otoriter
başkanlık sistemine giden yolun taşlarının döşenmesi için tıpkı 12 Eylül
referandumunda olduğu gibi AKP’nin devletleşmesi sürecinin hızlandırılması
vardır.
AKP’nin son torbasında ise işe göre personel değil; yandaşa göre
iş, mevki yaratma vardır. İş güvencesi sadece kadrodan ibaret değildir. Memura
kadro vermek, güvencesiz esnek çalışmayı, taşeron sistemini ortadan kaldırmadan
net bir çözüm yaratamayacaktır. İşçi, emekçi, emekli geleceğe güvenle
bakamamaktadır. Geleceğe güvenle bakamayan bir toplumda hangi gelişmişlikten,
hangi hukuktan söz edilebilir ki?
Sonuç olarak, bugün sadece sözleşmeli istihdam karşılığı olan 4/B
kadrosu veya geçici personel istihdamının karşılığı olan 4/C kadrosu değil,
bunlara göre daha avantajlı olduğu bilinen 4/A kadrosu da önemli bir tehlikeyle
karşı karşıyadır. İşin özü, hangi ad altında istihdam edilirse edilsin tüm kamu
personeli günümüzün çağdaş köleliği dediğimiz 4/C’li
istihdama doğru hızla sürüklenmektedir. Özelleştirme, taşeronluğun
yaygınlaştırılması, esnek çalışmanın hayatın her alanında egemen hâle
getirilmesi, iki yüz yıllık mücadeleler sonucu kamunun yükümlülüğünde olan
bütün hizmetlerin piyasa koşullarında üretilmesi ve halka piyasa fiyatında
satılması noktasında geçtiğimiz AKP iktidarı döneminde önceden tahmin bile
edilemeyecek kadar mesafe alınmıştır. Türkiye’de özelleştirilmeler ve
özelleştirme sonucu ortaya çıkan ekonomik ve sosyal sorunların en yoğun
yaşandığı dönem, AKP Hükûmetinin iktidarda olduğu 2002-2013 dönemi olmuştur.
AKP iktidarı döneminde, TEKEL direnişiyle yoğun bir şekilde ülke
gündemini oluşturan ucube bir 4/C statüsü yaratılmıştır. Ciddi hak kayıplarını
doğuran bu süreç ile birlikte, kamuda memur ve işçi alımlarında keskin bir
düşüş yaşanmış, başta eğitim ve sağlık olmak üzere, kamunun neredeyse tüm
kurumlarında Türkiye Büyük Millet Meclisi çatısı altında dahi sözleşmeli,
taşeron ve geçici personel çalıştırılması yoluna gidilmiştir.
AKP’nin en büyük projesi ucuz iş gücü yaratma projesidir; kendi
halkını, yurttaşları köleleştirme projesidir. AKP’nin halka vadettiği terk
gerçek budur değerli arkadaşlar. “3 çocuk, 3 çocuk” derken Başbakan, binlerce
işsiz genç yaratıp gençlerimizi daha ucuza ve kölelik koşullarında çalıştırmayı
düşündüğünden söylüyor. İşte bu yüzden, aylardır sokakları kuşatan ve AKP
iktidarını sarsan bu gençler olmuştur. Onlar boşuna demiyorlar “Benim gibi 3
çocuğun olmasını ister misin Tayyip Erdoğan?” diye. Kısaca, uluslararası
şirketlere kucak açan AKP Hükûmeti, kendi halkına sırtını dönmüştür.
2002-2013 yılları arasında kamu istihdamında yaşanan değişime
bakıldığında, kamu istihdamındaki artış nüfus artışının çok altında kalmıştır.
Bu durum, AKP döneminde kamuda esnek ve güvencesiz çalışma uygulamalarının ne
kadar yaygınlaştığını anlamak için değerlendirilebilir.
Kısacası, Türkiye'de, çalışma yaşamının temellerini dinamit
yerleştirip yerle yeksan ettiniz. Aynı işi yapanlar arasında farklı dereceler
ile istihdam yaratıp 4/B, 4/C gibi hormonlu çalışma biçimlerini hayata
geçirdiniz. Şimdi ise popülist politikalarınız ile bir tür seçim rüşveti
dağıtmaya çalışıyorsunuz. Madem gerçek anlamda çalışanlar yararına bir şey
yapmak istiyorsunuz, gelin, bütün çalışma hayatını, emekliliği yeniden hakça ve
adaletli olarak düzenleyecek, ILO ve Avrupa müktesebatına uygun yasalar
çıkartalım.
Değerli arkadaşlar, şimdi, özellikle son saniyelerimde şunu
söyleyeceğim: Burada çalışan bütün 4/C’li -diğer
yandan, Mecliste çalışan kadroları da dikkate aldığımızda- 96 bin, 98 bin
kişiyi, sözleşmeli personel kadroya alınırken… Yani, 26 bin kişiyle mi Türkiye
kurtulacak? Onları 4/C’den kurtardığınız zaman mı Türkiye’nin kurtuluşu olacak?
O nedenle, bir kez daha 4/C uygulaması, taşeron uygulaması, sözleşmeli
uygulamalar gibi tüm uygulamaların ortadan kalktığı, insan onuruna yakışır bir
düzenlemeyi bu Meclis yapmalı. Bu Meclis, kölelik düzenine karşı yasaları
ortaya koymalı ve bu ülkede insanca çalışma koşullarını yaratmalı.
(Mikrofon otomatik cihaz tarafından kapatıldı)
SÜLEYMAN ÇELEBİ (Devamla) – Bakan daha iki gün önce söyledi, dedi
ki: “Biz, iş gücü en düşük ülkelerin başında geliyoruz ve çalışma süreleri en
uzun ülkelerin başında geliyoruz.” Bunları gidermek yerine daha baskıcı
yasaları buraya getirmek değildir…
Hepinizi saygıyla selamlıyorum. (CHP sıralarından alkışlar)
BAŞKAN – Teşekkür ediyorum.
Bölüm üzerinde Barış ve Demokrasi Partisi Grubu adına söz isteyen
Adil Zozani, Hakkâri Milletvekili. (BDP sıralarından
alkışlar)
BDP GRUBU ADINA ADİL ZOZANİ (Hakkâri) – Teşekkür ederim Sayın
Başkan.
Birinci bölüm üzerine grubumuz adına söz aldım.
ENGİN ALTAY (Sinop) – Sayın Başkan, Hükûmet yok görebildiğim
kadarıyla.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Buradayım, buradayım Sayın Başkanım.
ENGİN ALTAY (Sinop) – Tamam Başkan, buradaymış.
ADİL ZOZANİ (Devamla) – Sayın Başkan, süremi yeniden başlatmanızı
rica ediyorum.
BAŞKAN – Lütfen Sayın Zozani, buyurun.
S. NEVZAT KORKMAZ (Isparta) - Sayın Başkan, Hükûmetin oturacağı
yer bellidir. Genel Kurulda dolaşmaz ki Hükûmet. O zaman ara verin işi varsa,
daha sonra tekrar toplanalım.
BAŞKAN – Söyleyin siz.
Buyurun, yeniden başlattım.
ADİL ZOZANİ (Devamla) – Teşekkür ederim Sayın Başkan.
Sayın Başkan, değerli milletvekili arkadaşlarım; bölüm üzerine
grubumuz adına söz almış bulunuyorum. Hepinizi saygıyla selamlıyorum.
Şimdi, esasında mevcut durumda İç Tüzük’e
aykırı bir iş yapıyoruz. İç Tüzük’ün 35’inci
maddesine göre şu anda biz aykırı bir iş yapıyoruz çünkü bizim şu anda
görüştüğümüz teklif, Komisyona tasarı ve teklif şeklinde iki ayrı biçimde
geldi. Tasarı olarak Hükûmetin tasarısı geldi, ardından milletvekillerinin
verdikleri teklifle 35’inci maddeye göre bir birleştirme yapılarak toplu
görüşme yapıldı. Ancak, 35’inci maddenin ilgili bölümünü sizinle paylaşmak
istiyorum, İç Tüzük’ün: “Komisyonlar, kendilerine
havale edilen kanun tasarı veya tekliflerini aynen veya değiştirerek kabul veya
reddedebilirler; birbirleriyle ilgili gördüklerini birleştirerek görüşebilirler
ve Türkiye Büyük Millet Meclisi binasında, Türkiye Büyük Millet Meclisi
Başkanlığınca kendilerine ayrılan salonlarda toplanırlar.” Bakın, “Tasarı ve
teklifleri birleştirir.” demiyor. Tasarılarla ilgili olarak “Birbiriyle ilgili
olanları birleştirir, görüşebilir.” -buradaki izah bize onu söylüyor-
“Teklifleri birbiriyle ilgiliyse birleştirerek görüşür.” diyor. Ancak, biz
farklı zamanlarda verilmiş tasarı ve teklifi veya teklifleri birleştirerek, bir
araya getirerek görüşmüşüz. Komisyonun İç Tüzük’e
aykırı yaptığı işlemi Meclis Genel Kurulunda devam ettiriyoruz.
İkinci önemli husus şu: Şimdi, bir kısmı tasarı olarak gelmiş
Hükûmetin altında imzası bulunduğu bir bölüm ile milletvekillerinin teklif
olarak verdikleri kısımlar. Şimdi burada Hükûmet bu iradenin neresinde? Gelen
tasarıların tümünde ve buradaki metinlerin tamamında Hükûmetin iradesi var mı,
yok mu? Bizim Komisyonda gördüğümüz şu: Hükûmet maalesef hepsinin arkasında
değil. Milletvekillerine sorduğun zaman, zaten vâkıf olmadıkları için neyi
imzaladıklarını bilmiyorlar. Bizden de şu anda bununla ilgili sağlıklı
değerlendirme yapmamızı istiyorsunuz. Tamamıyla İç Tüzük’e
aykırı bir işlem. Ciddiye alacağınızı umut ediyorum bu iddiamı. İç Tüzük’ün 35’inci maddesine aykırı bir işlem yapıyoruz.
Konuyla ilgili olarak da şunları ifade edeyim: Şimdi, biraz önceki
konuşmamda da üzerinde ayrıntılı olarak durdum, Diyanet İşleri Başkanlığına
tahsis edilen yeni kadroları tekrar gündeme getirmeyeceğim ancak bir 5’inci
madde var ki mutlaka değerlendirmek lazım. Diyanet İşleri Başkanlığına
olağanüstü yetkiler tahsis ediyor. Zaten Diyanet İşleri Başkanlığının
mevcuttaki görev ve yetki alanı, kapsamı, Türkiye’de maalesef sadece Hanefi
mezhebine ait kabullere dayalı bir başkanlıktır. Dolayısıyla, bu, Diyanet İşleri
Başkanlığından ziyade Hanefi işleri mezhebi başkanlığıdır ama burada, örneğin,
farklı mezheplere ait fakat bugüne kadar Diyanet İşleri Başkanlığının güdümü
dışında olan camileri de Diyanet İşleri Başkanlığının tekeline almış
oluyorsunuz. Örneğin, Caferilerin camileri Diyanet İşleri Başkanlığına bir
şekilde bağlanıyor, onun tahakkümüne alınıyor. Bunu yaparken neye göz
dikiliyor? Altındaki ticarethanelere göz dikiliyor. Diyanet İşleri
Başkanlığının kendi temsilcileri Komisyonda bu uygulamanın dinen de caiz
olmadığını ifade ettiler. Yani, siz camiye gireceğim diye terlikçiye
girebiliyorsanız, camiye gireceğim diye manifaturacıya giriyorsanız oranın adı
ibadethane olmaz. İbadethaneyi ticarethane olarak kullanıyorsanız, rant
mekanizmasını ibadethaneye sokarsanız ibadethanelere karşı olan saygınlığı
zedelemiş olursunuz. Maalesef Türkiye’de böyle.
Konulan iddia şu: “Efendim, camilerimiz dernekler marifetiyle
yapıldığı için bir öz gelire sahip değiller. O nedenle altlarında
ticarethanenin olması, onların kendilerini idame etmeleri açısından önemlidir.”
Müezzininin parasını veriyor, imamının parasını, masraflarını, caminin
masraflarını oradan karşılıyor. Tövbe böyle değil. İddia ediyorum, Türkiye’de
istediğiniz bölgede, istediğiniz ilçede, istediğiniz şehirde, altında
ticarethane olan bir cami ile altında ticarethane olmayan bir camiyi
karşılaştıralım, gidelim, gezelim. Altında ticarethanesi olmayan cami daha
bakımlıdır, daha düzgündür. Altında ticarethane olan camiler maalesef bakımlı
değiller, ibadethaneye de benzemiyorlar. Bu garabeti düzeltmek lazım ama burada
ne yapmaya çalışılıyor? Bugüne kadar hesapta biriken bir 5 milyar para var, onu
da bir şekilde Diyanet İşleri Başkanlığının kullanımına açmak... Hem de
kendisinin yapımında hiç emeği olmadığı camileri, şu anda onun fonunda biriken
parayı, bir şekilde Diyanet İşleri Başkanlığının kullanımına açıyorsunuz. Bu
kadar da inancı, ibadethaneyi ranta dönüştürmenin bir anlamı var mıdır? Bunu
yaparken neye dayanarak bunu yapıyorsunuz, hangi izaha dayanarak bunu
yapıyorsunuz?
Bir önemli nokta daha, 10’uncu madde, görüştüğümüz teklifin
10’uncu maddesi… Bugüne kadar hep şunu biliriz: Devlet kendi personelini,
memurunu mesai saatleri dışında çalıştırdığı zaman ona fazla mesai öder. Ama
burada ayıp denilebilecek bir düzenleme var, çalıştırdığınız memurun, işçinin
fazla mesaisine devlet göz dikmiş. İnsanların fazla mesaisini şu anda gasb ediyorsunuz, gasbetme
girişimi var burada. Bunu da bu şekilde geçirirseniz, kabul ederseniz, “nöbetçi
memurluk” adı altında insanları çalıştırıp fazla mesaisini ödememek, hak gasbından başka hiçbir şey değildir. Bu ayıba ortak
olmayın. “Yazıktır, günahtır.” derler. İnsanların alın terini bu şekilde gasbetmeyin, rüyalarınıza girerler. Zaten verdiğiniz üç-beş
kuruş.
Birçok insanın mesai düzenlemeleri itibarıyla sekiz-beş şeklinde
çalışma imkânı zaten yoktur. İsteseniz de onu sekiz-beş şeklinde bir çalışma
sistemine tabi tutma imkânınız yok. Örneğin, bir özel idare personeli, kepçe
üzerinde çalışıyor, köy yolunu yapıyor, ona diyebilir misiniz ki sekiz-beş
çalışacaksınız? Ama burada demeye çalışıyorsunuz. Adam kepçenin, dozerin
üzerinde köy yolunu yapıyor, saat beşte iş bırakma imkânı yok, ondan habersiz
onu nöbetçi işçi ya da nöbetçi memur yapacaksınız. Bu hakkı nereden
alıyorsunuz? Neye dayanarak böyle bir hak gasbını
kendinize reva görüyorsunuz? Diktatörlüklerde bile bu yoktur. İnsanların alın
terine, emeğine en azından azami ölçülerde saygı gösterilmesi gerekir.
Umut ediyorum ki, yol yakınken bu yanlıştan dönülür. Bununla
ilgili en azından bir önergenin, düzeltme önergesinin verileceğini veya bizim
verdiğimiz önergelerin o şekilde kabul edileceğini umut ediyor, hepinizi
saygıyla selamlıyorum. (BDP sıralarından alkışlar)
BAŞKAN – Teşekkür ediyorum.
Bölüm üzerinde şahsı adına söz isteyen Muharrem Varlı, Adana
Milletvekili. (MHP sıralarından alkışlar)
MUHARREM VARLI (Adana) – Sayın Başkan, değerli milletvekilleri;
bölüm üzerinde şahsım adına söz aldım. Hepinizi saygıyla selamlıyorum.
Buna “torba” mı diyorsunuz “çuval” mı diyorsunuz veya -bizim orada
pamuk basmak için harar vardır harar- “harar” mı diyorsunuz, yine adını ne
koyacağımızı bilmediğimiz bir yasa görüşüyoruz. Burada her şeyi birbirine
karıştırmışsınız. Yani, neyin neyle alakası var, neyin neyle alakası yok, hiç
belli de değil bunlar ama “Nasılsa biz dedik olur.” Misali, her şeyi iç içe
koymuşsunuz getirmişsiniz.
Şimdi, bu tarımsal desteklerle alakalı 58 ili ilgilendiren,
yaklaşık 85.361 çiftçimizle alakalı bir madde var burada. Şimdi, bu 58 tane il
hangisi? Bu büyük meblağdan faydalanan çiftçilerimiz en çok hangi vilayetin
çiftçileridir?
FERİT MEVLÜT ASLANOĞLU (İstanbul) – Şanlıurfa, Şanlıurfa, 10
milyar.
MUHARREM VARLI (Devamla) – Bunların içerisinde gerçekten mağdur
olanlar vardır inanıyorum ama sahte evrakla, sahte belgeyle acaba ne kadar prim
desteği bu devletin cebinden gidecektir? Lütfen, bu konuda Sayın Bakan bize
cevap versin. Yani, şimdi, çiftçi gerçekten ekiyor, dikiyor, biçiyor, alnının
terini kazanamıyor, alamıyor, devletin desteğini de alamıyor ama öbür tarafta
sahte belgeyle, sahte evrakla birileri devletin imkânlarından
faydalandırılıyor.
Şimdi, ben burada daha önce birkaç defa gündeme getirdim, dedim
ki: “Ya, bu hazine arazileri, çiftçi buna ecrimisil
ödüyor, kira ödüyor. Bir şahıstan kiraladığı zaman, o kiralık arazinin
belgelerini koyduğu zaman oraya destek alabiliyor ama devletin arazisine kira
ödediği hâlde neden destek vermiyorsunuz?” dediğimde Sayın Bakan “Olmaz öyle
şey.” demişti. Ama şimdi, burada, gerçekten ekip diktiği hâlde, gerçekten
ürettiği hâlde mağdur olan, primini alamayan, desteğini alamayan insanlar
varken, siz mağdur olduğunu iddia ettiğiniz, sırf Tarım Bakanının gönlü olsun
veya onun seçmenlerinin gönlü olsun diye acaba hangi ile ne kadar destek
veriyorsunuz? Lütfen bunu açıklayın, Türkiye’deki çiftçilerin hepsi duysunlar.
Kim, ne kadar alıyor? Bu büyük meblağ para nereye, ne kadar gidiyor, bunu
bilmek istiyorum ve Türkiye’deki çiftçilerin birçoğu da eminim ki bilmek
istiyorlardır.
Bugün buğday üreticilerinin -Türkiye’de aşağı yukarı buğday hasadı
bitti- hepsi bağırıyor. 600 bin liraya buğday sattılar, maliyeti 650-700 bin
lira eski rakamla. Şimdi, bakıyorsunuz, pamuk perişan; 1,1 lira, eski parayla 1
milyon 100 bin lira. Pamuğun maliyeti eski rakamla 1 milyon 600 bin lira, yani
1,6 lira. Ya, şimdi, Allah’tan reva mıdır? Yani, çiftçiyi siz “Tarlanı takımını
bırak kardeşim, git şehrin varoşlarına yerleş, ben de sana yeşil kart vereyim,
erzak vereyim, benim seçmenim hâline gel.” mi diyorsunuz yani, bunu mu yapmaya
çalışıyorsunuz? Gerçekten alnının teriyle üretmeye çalışan, hak ettiğini almaya
çalışan çiftçilerimize bu zulmü neden reva görüyorsunuz?
Değerli arkadaşlarım, bakınız, şimdi -geçende de söyledim- bu ayın
sonunda mısır hasadı başlayacak. Şu anda kanatlı yemi ve büyük baş hayvan yemi
üreten yem fabrikalarının tamamı mısır dolu. Bu mısır üreticileri mısırını
nereye satacak, kim alacak bu mısırı? Ofise mi satacaklar? Ofisler de kırk
bahane bulacak, almayacaklar, üç ayda, beş ayda parasını ödeyecekler, yine
gidip tüccarın eline düşecek. Mecbur, çünkü mazot almış, gübre almış, zehir
almış; adam gidip onları ödemek zorunda. Dolayısıyla…
MEHMET ERDOĞAN (Adıyaman) – Peşin, peşin…
MUHARREM VARLI (Devamla) – Sen onu külahıma anlat, neresi peşin
Mehmet Bey, bırak Allah’ını seversen, size göre “peşin.”
MEHMET ERDOĞAN (Adıyaman) – Ofise sor, ofise.
MUHARREM VARLI (Devamla) – Şimdi, eğer ki düzenlemeler
yapacaksanız, gerçekten çiftçiyi sevindirecekseniz gelin, Ziraat Bankasına
kredilerini ödeyemeyen çiftçilerin kredilerini taksitlendirelim. Bir yıla
düşürdünüz ya, normal, özel bankalar gibi, Ziraat Bankasından alınan kredileri
de bir yıla düşürdünüz. Tarım Kredide bir sürü gecikmiş, temerrüt faizi ödeyen
çiftçi borçları var, gelin bunları yapılandıralım, bunlara bir çözüm bulalım.
Yok, bunlarla alakalı hiçbir şey yok. Ne var? Tarım Bakanının kendi
memleketindeki çiftçileri memnun etme gayreti var, burada bu var, başka bir şey
yok arkadaşlar.
Onun için, bu yasa, doğru bir yasa değildir. Ben Çukurovalı bir
çitçi olarak, Türk çiftçisinin hakkını savunan bir insan olarak bu yasayı kabul
etmiyorum ve doğru da bulmuyorum. Alın teri döken çiftçimize haksızlık
yapılmıştır.
Hepinize saygılar sunarım. (MHP sıralarından alkışlar)
BAŞKAN – Teşekkür ediyorum.
Bölüm üzerinde şahsı adına söz isteyen Mustafa Baloğlu, Konya
Milletvekili. (AK PARTİ sıralarından alkışlar)
MUSTAFA BALOĞLU (Konya) – Sayın Başkan, değerli milletvekilleri;
görüşülmekte olan kanunun birinci bölümü üzerinde şahsım adına söz aldım. Genel
Kurulu saygıyla selamlıyorum.
Bölüm, 1’inci maddeden 23’üncü maddeye kadar olan maddeleri
içermekte. Geride bıraktığımız hafta, alt komisyonda iki günlük çalışma ve üst
komisyonda da on dokuz saatlik bir çalışma sonucunda kanun Genel Kurula
indirildi. Birden fazla alanı ilgilendirmesi sonucunda da torba yasa olarak
düzenlemesi yapılan yasa, beraberinde de birçok yenilik getirmekte.
Bu kanun teklifi ve tasarısı üzerinde öngörülen düzenlemeleri şu
şekilde sınırlayabiliriz: Orman köylerinde fiilen yaşadıkları hâlde orman köyü
nüfusuna kayıtlı olmadıklarından ORKÖY kapsamında kullandırılan kredilerden
faydalanamayanların öngörülen değişiklikle kredi kullanabilmesi amaçlanmakta.
Yine, mülkiyeti kamuya ait taşınmazların üzerinde yer alan cami,
mescit, Kur’an kurslarının ticari faaliyetler için ayrılan kısımlarının Diyanet
İşleri Başkanlığınca işletilebilmesi, Devlet İhale Kanunu’nda belirtilen
pazarlık usulüyle yapılacak ihaleyle işlettirebilmesi ya da kiralanabilmesi ve
bu ödeneklerin cami, mescit ve Kur'an kurslarına ilişkin giderlerin ve kamu
yararı gözetilerek dernek ve vakıflara yardım yapılmasına ilişkin giderlerin
karşılanmasında kullanılması amaçlanmaktadır.
Yine, hâlen görevde bulunan, 1 Ocak 2005 tarihinden itibaren vekil
imam, vekil müezzin, kayyum ve Diyanet İşleri Başkanlığına bağlı Kur’an
kurslarında vekil olarak öğreticilik yapanların üç ay içerisinde müracaat
etmeleri hâlinde, yeterlilik belgelerine sahip olması koşuluyla ilgili
kadrolara hiçbir sınırlamaya bağlı olmaksızın atanmaları öngörülmektedir.
Düzenlemelerle, uzman yardımcılıklarında girişte aranan mezuniyet
şartı standart hâle getirilmektedir. Uzmanlık yeterlik sınavına girmede aranan
asgari hizmet süresi üç yıldan iki yıla indirilmektedir. Yine, uzmanlık
yeterlik sınavına girmede aranan tez hazırlama süreci ile uzmanlığa atanmada
aranan yabancı dil belgesine sahip olma şartı, zorunlu olmaktan çıkarılıp
ihtiyari hâle getirilmektedir. Bunun yanında, uzman, müfettiş, denetçi,
kontrolör, denetmen ve aktüer kadroları ile özel kanunla kurulmuş diğer kamu
kurum, kurul, üst kurul ve kuruluşları tarafından mesleğe özel yarışma sınavına
tabi tutulmak suretiyle alındıktan sonra uzman, meslek personeli veya denetim
elemanı kadro veya pozisyonlarına atanmak amacıyla yapılan yeterlik sınavına
girmede aranan asgari hizmet süresi de iki yıla indirilmektedir. Tez hazırlama
süreci ile uzman, meslek personeli veya denetim elemanı kadro veya
pozisyonlarına atanmada aranan yabancı dil belgesine sahip olma şartı zorunlu
olmaktan çıkarılıp yine ihtiyari hâle getirilmektedir.
Kariyer meslek grubunda yer alan yardımcı ve stajyer kadrolarında
bulunanların yardımcılık veya stajyerlik süreleri ile yeterlik sınavları ve
ilgili kadrolara atanmalarının da yeni düzenlemelere göre sonuçlandırılması
amaçlanmaktadır.
Yine, Merkez Bankası kaynağından kullandırılan reeskont
kredilerinin türü, özellikleri ve vadelerinin bankanın para ve rezerv
politikalarıyla ve ihracat alacaklarının vade yapısıyla uyumlu olarak bankaca
daha esnek bir şekilde belirlenmesi amacıyla reeskonta kabul edilebilecek
ticari senet ve vesikalara uygulanan yüz yirmi günlük vade sınırlamasının
kaldırılması öngörülmektedir.
Yine, üniversitelerin öğretim elemanı ile kamu kurum ve
kuruluşlarında yetişmiş personel ihtiyacını karşılamak amacıyla yurt dışına
öğrenci gönderilmesine ilişkin iş ve işlemlerin gerek Millî Eğitim Bakanlığınca
gerekse başka kamu kurum ve kuruluşları ile YÖK Başkanlığınca yürütülmesi, kamu
kaynaklarının etkin ve verimli kullanılmasını engellediğinden, yetki ve görev
konusunda uyuşmazlığa sebep olduğundan söz konusu iş ve işlemlerin YÖK
Başkanlığına tek bir elden yürütülmesiyle verilmesi amaçlanmaktadır.
Yine, Avrupa Birliği uyum süreci gereğince ülkemiz sürücü
belgelerinin Avrupa Birliği sürücü belgeleriyle uyumlaştırılması ve “Karayolu
Trafiği Konvansiyonu ile Bu Konvansiyonu Tamamlayıcı Avrupa Anlaşmasına
Katılmamızın Uygun Bulunduğuna Dair Kanun” kapsamında Karayolları Trafik
Kanunu’nda uygulanan “Otomobil”, “Kamyonet”, “Otobüs”, “Motosiklet”, “Bisiklet”
ve “Motorlu bisiklet” tanımları değiştirilmiş ve maddeye “Motorlu taşıt
sürücüsü sertifikası”, “Sürücü belgesi” ve “Uluslararası sürücü belgesi” tanımları eklenmiştir. Sürücü kurslarından
eğitim alan kursiyerlerin teorik ve uygulamalı sınavların gerçek ve tüzel kişilere
yaptırılabilmesine imkân sağlamak amacıyla Millî Eğitim Bakanlığının
görevlerinde değişiklik yapılmıştır.
Yine, trafik kazalarında yaralanarak sağlık kuruluşlarına sevk
edilen sağlık durumlarının otuz gün süreyle takip edilmesini sağlamak üzere
trafik kazaları neticesinde ölen ve yaralananların istatistiki verilerinin daha
iyi tutulabilmesi için Sağlık Bakanlığının görevlerinde değişiklik
yapılmaktadır.
Kanun, bu şekilde birçok yeniliğe imza atmaktadır. Ben, kanunun
hazırlanmasında emeği geçen bakanlık mensuplarına, komisyon üyelerimize teşekkür
ediyorum ve kanunun ülkemize hayırlı uğurlu olmasını diliyorum. (AK PARTİ
sıralarından alkışlar)
BAŞKAN – Teşekkür ediyorum.
Şimdi, bölüm üzerinde on beş dakika süreyle soru cevap işlemi
yapılacaktır.
Sayın Işık, buyurun.
ALİM IŞIK (Kütahya) – Teşekkür ediyorum Sayın Başkan.
Sayın Bakan, bu teklif içerisine taahhüdü ihlal nedeniyle tazyik
hapsine maruz kalan vatandaş-larımızın sorunlarını
çözecek bir düzenleme koymayı düşünüyor musunuz?
Bir diğeri, iş ve meslek danışmanları bu teklifle kadroya geçiriliyor,
ancak maaşlarının düşeceği iddiaları var. Bunlarda bir mağduriyet oluşacak mı?
Bir son sorum da, Gençlik ve Spor Bakanlığında sözleşmeli
çalışanların durumu nedir, bu teklif içerisinde bunlara bir çözüm
getirilebilecek midir?
Teşekkür ederim.
BAŞKAN – Teşekkür ediyorum.
Sayın Genç…
KAMER GENÇ (Tunceli) – Evet, demin de sordum, yine soruyorum:
Şimdi, getirilen 7’nci madde ile 4/5/2005’le 30/6/2013 yani sekiz yıllık süre
zarfında vekil imam-hatip, vekil müezzin, kayyum ve Diyanet İşlerine bağlı
Kur’an kurslarında kurs öğreticisi olarak görev yapan kişiler imtihana
girmeyecekler ve bunları kadroya alacaklar, en üst maaş bağlayacaklar. Bu
memlekette mühendisi işe almıyorsunuz, kimyageri işe almıyorsunuz, fizikçiyi
işe almıyorsunuz, öğretmeni işe almıyorsunuz ama bunları alıyorsunuz. Bunların
sayısı kaçtır? Hangi esaslara göre alacaksınız? Ayda kaç lira kendilerine
vereceksiniz? Bunları öğrenmek istiyorum.
Bir de devlette bir ciddiyet var ya! Yani, böyle evvela… Kaç tane
kadro var? 100 bin taneyi buluyor benim hesaplamama göre. Yani, seçime giderken
bu kadar bu milleti bu duruma düşürmenin bir anlamı var mı? Yani, siz bu
devletin bütün kadrolarını…
(Mikrofon otomatik cihaz tarafından kapatıldı)
BAŞKAN – Evet, teşekkür ediyorum.
Sayın Yeniçeri…
ÖZCAN YENİÇERİ (Ankara) – Teşekkür ederim.
Sayın Bakan, kadroya geçirilen belediye sözleşmelilerine nakil
hakkı verilecek mi? Kapsam dışı bırakılan sözleşme sayısı ne kadardır? KPSS ile
işe giren 4/C’lilere neden kadro verilmiyor? Bir de
üniversitelerde 50/D kadrosunda çalışan asistanlar, araştırma görevlileri
sözleşmeleri uzatılmadığı takdirde görevlerinden atılıyorlar. 50/D kadrosunda
üniversitede çalışan asistanları devlet memuru kadrosuna geçirmeyi düşünmüyor
musunuz?
Teşekkür ederim.
BAŞKAN – Teşekkür ediyorum.
Sayın Korkmaz…
S. NEVZAT KORKMAZ (Isparta) – Sayın Başkan, Milliyetçi Hareket
Partisi olarak defalarca gündeme getirdik ancak cansız taş toprak dile geldi,
AKP Hükûmetinde bir milim ilerleme olmadı. Meclisin bu son günlerinde
usanmadan, bıkmadan bir kez daha gündeme getiriyoruz ve cevap bekliyoruz. Uzman
er ve erbaş kardeşlerimiz soruyor ve acele cevap bekliyorlar çünkü bizim için
belki de çok şey ifade etmeyen şu birkaç gün içerisinde 45 yaşını doldurup hak
kaybına uğrayacak yüzlerce çalışan var. Sayın Bakan, uzman er ve erbaşların
sözleşmelerinin devam ettirilebilmesi için belirlenmiş 45 yaş üst sınırının
kaldırılmasıyla alakalı bir çalışmanız var mıdır?
Teşekkür ederim.
BAŞKAN – Teşekkür ediyorum.
Sayın Kurt…
KAZIM KURT (Eskişehir) – Teşekkür ederim Sayın Başkan.
Sayın Bakan, 9’uncu maddeyle getirdiğiniz düzenlemede, sözleşmeli
personelin bir kısmını kadroya geçiriyorsunuz, ancak kamuda çalışan üniversite
mezunu işçiler ve geçici işçilerle ilgili, kadroya almamakta ısrarla
direniyorsunuz. Bunların devlete, kadroya girdiği takdirde külfeti ne
olacaktır, bunu öğrenmek istiyorum.
Teşekkür ediyorum.
BAŞKAN – Teşekkür ediyorum.
Sayın Özel…
ÖZGÜR ÖZEL (Manisa) – Teşekkür ederim Sayın Başkan.
Sayın Bakan, bir önceki soru-cevapta sorduğum, süre yetişmediği
için cevaplayamadığınız, biraz önce şahsınıza bizzat arz ettiğim, TÜİK’teki 1972 yılındaki düzenlemeden itibaren mağdur olan
ve 4/C ile sadece isim benzerliği olan, kesinlikle bir özelleştirmeden devir
olmayan personelle ilgili yapabileceğiniz, gerçekten bu arkadaşlara umut
olabilecek şeyler söylediniz. Hem tutanaklara geçmesi hem de onların ve
ailelerinin bu beklentisinin karşılık bulması açısından bu soruya açıklıkla bir
cevap vermeniz mümkün mü acaba?
Teşekkür ediyorum.
BAŞKAN – Teşekkür ediyorum.
Sayın Tanal…
MAHMUT TANAL (İstanbul) – Teşekkür ediyorum Sayın Başkan.
Sayın Bakan, cumhuriyet savcısından gizli tanık olur mu?
Teşekkür ederim.
BAŞKAN – Teşekkür ediyorum.
Sayın Ağbaba…
VELİ AĞBABA (Malatya) – Sayın Bakan, geçtiğimiz yıl da sormuştum
ben size, Devlet Demiryollarında geçici çalışan işçiler var. Bunlar kimi zaman
yılda beş gün, kimi zaman bir ay çalışıyorlar ve bunlar yüz yıl geçse de emekli
olamıyorlar. Bunlara kadro vermeyi düşünüyor musunuz, Devlet Demiryollarında
geçici çalışan, ve her türlü zor şartlar altında çalışan, Demiryollarının
çalışmasını sağlayan bu emektar işçilere kadro vermeyi düşünüyor musunuz? En
azından, bunların daha fazla çalışması için Bakanlığınızca bir çalışma
yapılabilir mi? Demiryolu işçilerinin mağduriyetinin giderilmesi için -siz de
bunu biliyorsunuz yakından geçici çalışanları- bu konuda onların sesi olmak
istedim. Malatya’da özellikle, 600’ün üzerinde çalışan geçici işçi var. Onlar
bu konuda çok mağdur. Bu konuda sizin müjdeli haberinizi bekliyorlar.
Teşekkür ediyorum.
BAŞKAN – Teşekkür ediyorum.
Sayın Erdem…
ENVER ERDEM (Elâzığ) – Teşekkür ediyorum Sayın Başkanım.
Sayın Bakanım, özellikle kamuda çalışan taşeron işçileri -ki
bunların çoğunun hakkında mahkemeler karar verdi, bunların geçici değil de
sürekli işçi olduğuna dair- kadroya almayı düşünüyor musunuz, yoksa bunların
tazminatını verip görevlerinden ayıracak mısınız?
Teşekkür ederim.
BAŞKAN – Teşekkür ediyorum.
Sayın Türkoğlu…
HASAN HÜSEYİN TÜRKOĞLU (Osmaniye) – Teşekkür ederim Sayın Başkan.
Sayın Bakanım, “yaygın eğitim kuruluşları” olarak
isimlendirdiğimiz halk eğitim merkezlerinde çalışan personel var. Bunlar
gerçekten, genç kızlarımızın, ev hanımlarının hem meşgale hem meslek edinmeleri
açısından çok büyük bir önem, görev icra ediyorlar. Ancak burada çalışan usta
öğreticilerini herhangi bir statüsü yok, ciddi derecede de problemleri var ve
Hükûmetinizin kadroya geçecek sözleşmelilerle ilgili çalışmalarından da büyük
bir ümitle beklenti içindeydiler ancak görüyoruz ki bu tasarıyla sukutuhayale
uğramış durumdalar. Acaba bunlara ilişkin bir düzenleme düşünüyor musunuz?
Teşekkür ediyorum.
Sayın Kuşoğlu…
BÜLENT KUŞOĞLU (Ankara) – Teşekkür ederim Sayın Başkan.
Sayın Bakan, Millî Savunma Bakanlığında, 4/C statüsünde de
olmadan, memur olarak çalışan, memur olarak görev yapan, sayıları da 100’ü
geçmeyen bir personel var. Bunlar işçi de değil, nasıl çalıştıkları da tam
olarak belli değil. Bunların kadroya geçmesi -memur olarak çalışıyorlar çünkü
sayıları da 70-80 civarında- mümkün değil midir, onları bu torba kanuna dâhil
etmemiz mümkün olmayacak mıdır? Çok mağdur durumdalar, hiçbir şekilde
güvenceleri de yok. Siz Çalışma Bakanı olarak bu konuda yardımcı olabilirsiniz
diye düşünüyorum.
Teşekkür ederim.
BAŞKAN – Teşekkür ederim.
Son soru, Sayın Özkan…
RAMAZAN KERİM ÖZKAN (Burdur) – Teşekkür ederim Sayın Başkan.
Sayın Bakanım, her biri on, on beş, yirmi yıl gibi, şeker
fabrikalarında mevsimlik çalışan işçilerimiz var. Bunlardan, geçtiğimiz yıl,
altı ay çalışanlara kadro verdik ama birçoğu -biraz önce söylediğim gibi on, on
beş, yirmi yıl çalışmışlar- kadro alamadılar yıl içinde altı ay çalışmadıkları
için. Bunlara bu torba yasa içerisinde bir kadro vermeyi düşünüyor musunuz?
Teşekkür ederim.
BAŞKAN – Teşekkür ederim.
Sayın Bakan, buyurun.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Teşekkür ederim Sayın Başkanım.
İş ve meslek danışmanlarının kadroya alınması konusu soruldu. İş
ve meslek danışmanları kadroya alınıyor bu düzenlemeyle. Kadroya alınma
talepleri de var. Sözleşmeli personel olarak kalmak istemiyorlar ama
ücretlerinde kısmi bir artış, azalış var mı, onu şu anda cevaplandıracak
durumda değilim ama kadroya alınacakları kesin.
Vekil imam-hatiplerle ilgili, az önce Sayın Genç “Hazineye ait,
Diyanete tahsisli cami, mescitlere ait ticari yerlerin kiralarının geliri ne
kadardır?” diye bir soru sordu. 2007’yle 2012 yılları arasında toplam 54 milyon
liralık gelir var, 54. “Bunlardan kaç tanesi kiraya verildi, kirada olan ne
kadar?” diye soruluyor. 946 adet yer veya iş yeri, neyse, kiraya verilmiş
durumda. Bu vekil-imam hatiplerin sayısı, şu anda kadroya geçecek olanların
sayısı 2.081. Bunların ücretleri 1.900 lira olacak. “Efendim, din görevlilerini
alıyorsunuz, öğretmenleri almıyorsunuz.” Ağustos ayında da 42 bin öğretmen
alacağız, Devlet Personel Başkanlığı bünyesinde 42 bin öğretmen alınacak.
KAMER GENÇ (Tunceli) – İmtihan yapmadan alıyorsunuz.
ADİL ZOZANİ (Hakkâri) – Onlar sınava giriyor Bakanım, bunları
sınavsız alıyorsunuz.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) – Şimdi,
diğer bir konu: Belediyede sözleşmelilerin sayısı soruldu. 23 bin sözleşmeli
personel var belediyelerde. Bunlar kadroya alınmaktadırlar.
Uzman er ve erbaşla ilgili, yaşla ilgili bir çalışmamızın
olmadığını ama Millî Savunma Bakanlığı bünyesinde bir çalışma var mı, ilgili
Bakan arkadaşa, Bakanımıza sormamız gerekmektedir.
Bir diğer konu dört yıllık lisans mezunu işçilerin bu kapsamda şu
anda kadroya alınmasıyla ilgili bir düzenleme, tasarı da veya teklifte böyle
bir düzenleme yok.
TÜİK personeliyle ilgili, 4/C kapsamında, bunlar özelleştirme
kapsamında gelen çalışanlar değil, bunlarla ilgili, az önce ifade ettiğim gibi,
yine, bunların da toplamı 19 bin özelleştirmeden gelen, geri kalan 4 bin de
TÜİK ve benzeri kurumlarda çalışan 4/C’liler var.
Bunların haklarıyla ilgili, sosyal konumlarıyla, özlük haklarıyla ilgili
ağustos ayında bir değerlendirme yapacağız ve buna göre bir statü değişikliği
gerekiyor ise bu çerçevede ağustos ayındaki toplu sözleşmeden sonra daha net
bir değerlendirme yapma imkânımız olacak.
Ayrıca burada özellikle tarımla ilgili, değerli arkadaşlarımızın
konuşmalarında önemli soruları oldu. Orada şöyle bir durum var: Tarım
desteklemeleriyle ilgili yaptığımız düzenlemede şunu amaçlamaktayız. Bir çiftçi
düşününüz, ürettiği mal var, ürün var, bu ürünü tüccara satıyor. Tüccara
satıldıktan sonra tüccar kendisine bir belge veriyor, fatura veya benzeri
şekilde. Bu yapılan incelemelerde bu faturalarda naylon veya sahte belge olduğu
görülüyor. Bu belgeden dolayı üreticilerimizin, çiftçilerimizin desteklemeleri
kesiliyor veya o süre içerisinde verilen desteklemeleri faiziyle geri
isteniyor. Bu konu tabii ki yaklaşık 85 bin çiftçimizi ilgilendiriyor, 55 ilde
85 bin çiftçiyi ilgilendiriyor yani burada kürsüde öyle bir şey ifade edildi ki
sanki belli illere dönük, belli çiftçilere dönük bir düzenleme yapılıyor. Böyle
bir şey söz konusu değil. 55 il, 85 bin çiftçi ve yaklaşık 200 milyon liralık
bir bedelden bahsediyoruz. Burada yargıda olan konuların affı veya oradan,
yargıdan vazgeçme gibi bir durum söz konusu değil. Bu süreçler aynen devam
edecek. Bakanlık tarafından yapılan incelemede bunların gerçek üretim
yaptığının tespit edilmesi hâlinde hak ettikleri destekleme ödemelerinin
yapılacağı hükme bağlanmaktadır.
Çiftçinin bir mağduriyeti var. Çiftçinin mağduriyetini gidermeye
dönük bir düzenleme olduğunu özellikle belirtmek istiyorum.
50/D’ler öğrenci yanılmıyorsam, onlarla ilgili bir düzenlemeyi
bugünkü çalışmamız içermemektedir.
Ayrıca, taşeron işçileriyle ilgili de şunu ifade edeyim: Çok yoğun
bir çalışma yaptık, elimizde taslaklar hazır fakat uzlaşmada zorlandığımız bir
konu yani bir örnek verecek olursam, kıdem tazminatı konusu. Taşeron işçiler
hak edemiyor ama kamuda bulunan diğer işçilerimiz tazminatı hak ediyorlar.
Bunun taşeron işçileri tarafından da hak edilmesiyle ilgili mutlaka bütün
çalışanları kapsayan bir şekle dönüşmesi gerekiyor. Bu konuda farklı görüşler
var. Biri bu.
Bunun yanında, yargıda olan -ifade ettiğiniz gibi- hususlar var,
yargının vermiş olduğu kararlar var. Tabii ki mevzuatımız çerçevesinde ya tüm
tazminatlarını ödeyerek yargının vermiş olduğu karar çerçevesinde işçinin
tazminatlarını ödeyeceksiniz veya bunları kadrolu işçi olarak alacaksınız.
Burada da kadroya aldığınız zaman, başka türlü itirazlar gelmektedir çünkü
binlerce işçi bu, sırada bekleyen binlerce işçi var, başka sorunlar meydana
gelmekte. Bu da bizim düzenlememizde ve ekim ayı içerisinde taşeron
çalışanlarıyla ilgili, yani alt işveren çalışanlarıyla ilgili derli toplu bir
düzenlemeyi yasama yılının başında getirip bu konuyu sonuçlandırma
kararlılığında olduğumuzu bir kez daha burada belirtmiş oluyorum.
Halk eğitimde çalışan usta öğreticilerle ilgili, onların sosyal
haklarıyla ilgili önemli iyileştirmeler yaptık, sosyal güvenceleriyle ilgili,
borçlanmalarıyla ilgili önemli düzenlemeler gerçekleştirdik ama kadroya alınma
talepleri var. Bu düzenlemede bunların yer almadığını belirtmek istiyorum.
Mevsimlik işçilerle ilgili veya “part-time”
çalışanlarla ilgili veya altı ayın altında çalışan işçilerle ilgili sürenin
kadroya alınıp tamamlanması, on iki aya dönüştürülmesi. Bildiğiniz gibi, 227
bin işçiyle ilgili bir düzenlemeyi yapmıştık altı ay çalışanlarla ilgili. Altı
ayın altında çalışanlarla ilgili bir düzenleme yok. O altı aylık kuralın
geçerli olduğunu belirtmek istiyorum.
Çok teşekkür ediyorum arkadaşlar.
BAŞKAN – Teşekkür ediyorum.
Böylece, birinci bölüm üzerindeki görüşmeler tamamlanmıştır.
Şimdi, birinci bölümde yer alan maddeleri ve varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım.
Ancak birleşime beş dakika ara veriyorum.

Kapanma Saati: 22.01

YEDİNCİ OTURUM
Açılma Saati: 22.10
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin Yedinci Oturumunu açıyorum.
478 sıra sayılı Kanun Tasarısı’nın görüşmelerine kaldığımız yerden
devam edeceğiz.
Komisyon ve Hükûmet yerinde.
Şimdi, 1’inci madde üzerinde iki adet önerge vardır, okutup işleme
alıyorum.
Türkiye Büyük Millet Meclisi Başkanlığına
Görüşülmekte olan 478 sıra sayılı yasa teklifinin 1. maddesinin
sonuna “diğer denetmenler” ifadesinin eklenmesini arz ederiz.
 Ferit Mevlüt Aslanoğlu  Mahmut
Tanal  İzzet
Çetin
 İstanbul  İstanbul  Ankara
 Kamer
Genç  Ramazan Kerim
Özkan
 Tunceli
 Burdur
Türkiye Büyük Millet Meclisi Başkanlığına
Görüşülmekte olan 478 sıra sayılı kanun teklifinin çerçeve 1 inci
maddesi aşağıdaki şekilde değiştirilmiştir.
 Mustafa Kalaycı  Erkan Akçay  Enver Erdem
 Konya  Manisa  Elâzığ
 Mustafa
Erdem  S. Nevzat
Korkmaz
 Ankara
 Isparta
"MADDE 1- 10/2/1954 tarihli ve 6245 sayılı Harcırah Kanununun
33 üncü maddesinin (b) bendinde yer alan "İl Eğitim Denetmenleri ve İl
Eğitim Denetmen Yardımcıları," ibaresinden sonra gelmek üzere "Sosyal
Güvenlik Denetmenleri ve Sosyal Güvenlik Denetmen Yardımcıları," ibaresi
eklenmiştir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ HÜSEYİN ŞAHİN (Bursa) –
Katılamıyoruz Başkan.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Sayın Vural, önerge üzerinde...
OKTAY VURAL (İzmir) – Gerekçe.
MUSTAFA ELİTAŞ (Kayseri) – Sayın Başkan, bu önerge zaten maddenin
aynısı, maddede değişiklik yapmıyor bu önerge; arkadaşlar bir bakarlarsa,
maddede herhangi bir değişiklik yapmıyor.
ERKAN AKÇAY (Manisa) – Siz dikkatli mukayese ederseniz başkalık
var.
MUSTAFA ELİTAŞ (Kayseri) – Hayır, cümlesi maddede değişmiyor,
sizin sunuşunuzda farklılık var. Yani “ibaresinden sonra gelmek üzere” değil,
çünkü aynısı burası.
Bir bakarsanız Erkan Bey.
KAMER GENÇ (Tunceli) – Ya olur mu? Orada virgülü başka yere
koymuşsunuz.
BAŞKAN – Gerekçeyi okutuyorum:
Gerekçe:
Komisyonda Teklifle ilgili sağlıklı ve verimli bir görüşme
yapılamamıştır. Komisyon görüşmeleri boyunca hangi düzenlemelerin ne amaçla ve
hangi gerekçeyle yapıldığı konusunda bilinmez bir tavır sergilemiştir.
71 adet kanun ve kanun hükmünde kararnamede 142 maddelik
değişiklikler yapılmasına rağmen; vatandaşlarımızın yaşadığı sorunlara çözüm
getirecek konuları bir-iki husus dışında bulmak mümkün değildir.
Kanun Teklifi kamu personelinin hukuki ve mali statüsüne ilişkin
çok sınırlı değişiklikler getirmektedir. Dolayısıyla bu düzenlemede beklentiler
karşılığını bulmamış, umutlar hayal kırıklığına dönüşmüştür.
Kamuda sağlıklı ve tutarlı bir personel politikası
uygulanmamaktadır. Personel Rejimi nesnellikten uzaklaştırılmış, istihdam
rejimi bozulmuştur.
657 sayılı Kanun, geçici işlerin ifası için istisnai hallere
münhasır olmak üzere sözleşmeli ve geçici personel istihdamını mümkün
kılmıştır. AKP döneminde bu istisnai uygulamalar asıl istihdam şeklinin önüne
geçmiştir.
Ayrıca, AKP döneminde sözleşmeli ve vekil olarak işe alınanlar,
daha önce çıkarılan kanunlar ile memur kadrolarına alınmış, ancak tekrar
sözleşmeli ve vekil atama yapılmasına devam edilmiş, şimdi de bunlardan
bazıları tekrar memur kadrolarına alınmaktadır.
Bu yanlış uygulamalar ile birlikte, birçok mağduriyet ortaya
çıkmıştır. En büyük mağduriyet ise bu istisnai yollarla iş bulamayan işsiz
gençlerimizdir. Bunlar girdiği merkezi sınavı kazanıp ataması yapılamayan, bir
türlü sıra gelemeyen ve sıra gelmeden de kadroları istisnai yollarla doldurulan
milyonlarca işsiz vatandaşlarımızdır. Hükümetin bu yanlışı, bu haksızlığı
derhal durdurması gerekir.
Bu Kanun Teklifi ile kamu kurumlarında çalışan 4/B'liler, 4924 sayılı Kanuna tabi sözleşmeliler ve mahalli
idarelerde çalışan sözleşmeliler ile vekil imam, vekil müezzin ve vekil Kur'an
kursu öğreticilerinden şartları uyanlar memur kadrolarına atanmaktadır. Ancak,
memur kadrosu verilen sözleşmeli personel ve vekiller arasında; Özel kanunları
hükümleri çerçevesinde görev yapan sözleşmeli personel yoktur. Mağduriyeti en
derinden yaşayan 4/C'liler yoktur. Rehber ve usta
öğreticileri bu düzenleme kapsamına alınmamıştır. Aile sağlığı çalışanları
yoktur. Vekil ebe-hemşireler yoktur. Ücretli öğretmenler yoktur.
AKP Hükümeti tarafından yapılan ayrımcı ve adaletsiz uygulamaları
saymakla bitmez. Bu Teklifte öğretmenler ve atanamayan öğretmenler yoktur. Bu
düzenlemede polislerimiz yoktur. Kamu işçilerinin naklen atanabilmeleri konusu
yoktur. Taşeron işçileriyle ilgili hiçbir düzenleme yoktur. Geçici ve mevsimlik
işçiler yine göz ardı edilmektedir. Bu Teklifte emeklilikte yaşa takılanlar
yoktur. Muhtarlarımız yoktur. Bu Kanun Teklifinde şehit aileleri ve gaziler ile
engelliler ve yaşlılarla ilgili bir düzenleme yoktur.
Peki bu Kanun Teklifinde neler vardır. Mera, yaylak ve kışlakların
yapılaşmaya açılması var. Köy meralarının köylünün elinden alınarak hazineye
devredilmesi, imar yetkisinin belediyelerden alınması ve satış yetkisi var.
Gerçeğe aykırı, usulsüz veya sahte belgeler nedeniyle verilmeyen
desteklemelerin ödenmesi var. Kamulaştırılan taşınmazlarla ilgili vatandaşın
hak arama hürriyetini engellenmesi ve yargıya müdahale var. ÖSYM sınavlarına
ait soru ve cevaplarla ilgili bilgi edinme hakkının engellenmesi var. Sermayesindeki
kamu payı doğrudan veya dolaylı olarak % 50'den az olan şirketler Sayıştay
denetimi dışına çıkarılması vardır. İş Sağlığı ve Güvenliği Kanununun
uygulamasının geciktirilmesi, sertifikasını almış kişilerin mağdur edilmesi
var. Sürücü belgeleri için 24 milyon vatandaşımızdan 101 lira belge parası
alınması var.
Dolayısıyla yapılan düzenlemeler; kamu yönetiminin iyileştirilmesi
ve çalışanların sorunlarına çözüm getirilmesi yerine; kamu arazileri nasıl
talan edilebilir, kadrolaşma nasıl sağlanabilir, usulsüzlük ve yolsuzluklar
nasıl affedilebilir, denetimden ve yargıdan nasıl kaçınılabilir mahiyetini
taşımaktadır.
Teklifin tümüyle gözden geçirilmesi ve bu maddede düzeltme
ihtiyacı bulunmaktadır.
III.- YOKLAMA
(CHP sıralarından bir grup milletvekili ayağa kalktı)
ENGİN ALTAY (Sinop) – Sayın Başkan, yoklama talep ediyoruz.
BAŞKAN – Önergeyi oylarınıza sunacağım, ancak yoklama talebi var,
yerine getiriyorum.
Sayın Altay, Sayın Aslanoğlu, Sayın Hamzaçebi, Sayın Demiröz,
Sayın Öğüt, Sayın Özel, Sayın Özgündüz, Sayın Tanal, Sayın Kuşoğlu, Sayın Sarı,
Sayın Çelebi, Sayın Ağbaba, Sayın Özkan, Sayın Genç,
Sayın Özkes, Sayın Atıcı, Sayın Kurt, Sayın Çam,
Sayın Özkoç, Sayın Köktürk ve Sayın Köse.
İki dakika süre veriyorum.
(Elektronik cihazla yoklama yapıldı)
BAŞKAN – Sayın milletvekilleri, toplantı yeter sayısı vardır.
IX.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri
(Devam)
4.- Niğde Milletvekili Alpaslan
Kavaklıoğlu ve Zonguldak Milletvekili Özcan Ulupınar ile 100 Milletvekilinin;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Devlet Memurları Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ile Bayındırlık, İmar, Ulaştırma ve
Turizm Komisyonu ile Plan ve Bütçe Komisyonu Raporları (2/1613, 1/778) (S.
Sayısı: 478) (Devam)
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı yasa teklifinin 1. maddesinin
sonuna “diğer denetmenler” ifadesinin eklenmesini arz ederiz.
 Ferit
Mevlüt Aslanoğlu (İstanbul) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ HÜSEYİN ŞAHİN (Bursa) –
Katılamıyoruz Başkanım.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Önerge üzerinde söz isteyen?
ENGİN ALTAY (Sinop) – Kamer Genç konuşacak.
BAŞKAN – Kamer Genç, Tunceli Milletvekili. (CHP sıralarından
alkışlar)
KAMER GENÇ (Tunceli) – Sayın Başkan, değerli milletvekilleri; 478
sıra sayılı acayip Kanun Tasarısı’nın 1’inci maddesiyle ilgili verdiğimiz
önerge üzerinde söz almış bulunuyorum.
Şimdi, böyle bir kanun olmaz. Bu kanunun altına imzasını atan
milletvekilleri gelsin eğer bir maddeyi hatırlarlarsa ben söylediklerimi geriye
alıyorum. Böyle bir şey olmaz arkadaşlar. Birileri kanunu yazıyor, getiriyor.
Şimdi, bir alt komisyon raporunu inceliyorsunuz, alt komisyonun 1’inci maddesi
değişik, diğer maddeleri değişik. Böyle gayriciddi bir parti, gayriciddi bir
iktidar! İşte, bakın, iktidar sıralarında kimse var mı? Yok. Hükûmet yok.
RECEP ÖZEL (Isparta) - Ya
orada Bakan var ya! Gözün görmüyor mu baksana Bakana.
KAMER GENÇ (Devamla) – Nerede, nerede geziyor bu Hükûmet?
RECEP ÖZEL (Isparta) - Orada Bakan var, Bakan!
KAMER GENÇ (Devamla) - Böyle keyifleri… Devletin uçaklarına
biniyorlar, çoluk çocuklarını topluyorlar, gidiyorlar, her yerde de yiyorlar,
içiyorlar, keyiflerine bakıyorlar. Ya burnunuzdan gelecek bu yani.
RECEP ÖZEL (Isparta) - Çiçek sulayan sensin!
BAŞKAN – Sayın Genç, lütfen temiz bir dille konuşun.
KAMER GENÇ (Devamla) – Şimdi, bu kanun maddesiyle ilgili
verdiğimiz önerge şu, diyoruz ki: Yani böyle paramparça şey getireceğinize,
6245 sayılı Harcırah Kanunu’nun 33’üncü maddesine “İl Eğitim Denetmenleri ve İl
Eğitim Denetmen Yardımcıları” ibaresinden sonra gelmek üzere… Şunu
söyleyeceğinize, “Bütün denetim ve denetim yardımcılarına 6145 sayılı Kanun’un
33’üncü maddesi uygulanır.” derseniz, yeni yeni kanun teklif ve tasarılarını
getirmenize gerek yok, bu meseleyi halledersiniz. Ama şimdi, bakın, bu
Parlamento tatile girerken, efendim, ya bu kadar bu ülkeyi sıkıntıya sokacak
yasa tasarılarını getirmeye gerek yok.
Bir defa, AKP’nin bir Genel Başkanı var, kavgacı, âdeta, her
memlekette isyan çıkarmaya çalışıyor. Diyor ki: “CHP’nin başında celladına
yaranmak isteyen, her türlü çirkinliği meşru gören birisi var.” Bu cellat kim
arkadaşlar ya? Zaman zaman burada bize de bağırıyorlar “Sen celladına âşıksın.”
Kimdir cellat ya, bir söyleyin. Namuslu ve şerefli insan, kimdir, bu celladı
söyler. Cellat dedikleri kişi şu: Atatürk’e cellat diyorlar. Önce sarhoş, şimdi
cellat diyorlar. Efendim, kimdir yani?
YILMAZ TUNÇ (Bartın) – Ne alakası var?
RECEP ÖZEL (Isparta) – Öyle bir şey yok. Ne alakası var? Ne
alakası var?
KAMER GENÇ (Devamla) – E, söylesin. Tayyip’e sor bakalım, cellat
kim ya, cellat kim, söylemek zorunda.
RECEP ÖZEL (Isparta) – Belki sensin, belki sensin.
OSMAN AŞKIN BAK (İstanbul) – Sen ne anlatmaya çalışıyorsun be!
KAMER GENÇ (Devamla) – Efendim, Sayın Genel Başkanımıza diyor ki:
“Zenciliğinden kurtulmak için…” Ya zenci kim? Zenci de bir insan. Tayyip, yani,
sen kimsin, bir söyle bakalım. Zencileri, Alevileri kastediyor. Yani diyor ya,
işte siz Aleviler diyor, sen Alevi’sin diyor. Tamam, Aleviyim ben de, yani
Aleviliğimizle gurur duyuyoruz ama “Zenciliğinden kurtulmak istiyor.” diyor.
Yahu, böyle bir şeyler olur mu?
RECEP ÖZEL (Isparta) – Sen anlayamazsan ne yapalım biz?
KAMER GENÇ (Devamla) – Şimdi, zaman zaman, bu kadar seviyesiz,
alçakça düşüncelerle insanlara hitap edilmez. (AK PARTİ sıralarından
gürültüler) Siyasi iktidarı elinde bulunduran insanlar bu memlekette, eğer
hakikaten kardeş kavgası çıkarmak istemiyorlarsa…
BAŞKAN – Sayın Genç… Sayın Genç, lütfen temiz dille konuşun.
RAMAZAN CAN (Kırıkkale) – Alçak sensin!
ORHAN ATALAY (Ardahan) – Bu Mecliste sensin daha alçağı!
KAMER GENÇ (Devamla) - …muhakkak bu memlekette barışı sağlamak
zorundadırlar.
BAŞKAN – Sayın Genç…
KAMER GENÇ (Devamla) – Dolayısıyla, iktidar partisinde bulunan
insanlar bize her türlü hakaretleri yapacaklar…
RECEP ÖZEL (Isparta) – Sen hakaret ediyorsun!
KAMER GENÇ (Devamla) - …ondan sonra Atatürk’ü cellat kabul
edecekler, sarhoş kabul edecekler, ondan sonra da çıkıp da…
RECEP ÖZEL (Isparta) – Biz öyle bir şey demedik.
KAMER GENÇ (Devamla) - Bu memleket bu düşünceyle, bu kafayla
yönetilemez, böyle kanunlarla…
MEHMET ALTAY (Uşak) – İçinden geçenleri söylüyorsun.
KAMER GENÇ (Devamla) - Eskiden bu memlekette bir maliye bakanı
vardı, maliye bakanı, maliyedeki istikrarı sağlamak için bu sıralara gelirdi.
Burada, bir harcama kanunları geldiği zaman bunlara müdahale edecekti ama şimdi
burada hiçbir şey yok; burada ne hükûmet var… Kimin aklına esiyorsa, bu
sıralara bir önerge veriyorlar, ondan sonra…
MEHMET ALTAY (Uşak) – Psikolojide “karşı yansıtma” diye bir şey
var, içinden geçenleri söylüyorsun, kendi içinden geçenleri başkasına
yansıtıyorsun.
KAMER GENÇ (Devamla) - Devlet diye bir şey yok. Devletin en
kıymetli hazineleri, getiriliyor, birtakım kişilere peşkeş çekilmek isteniyor
ve böylece de bu devlet iflasa götürülmek isteniyor. Devlet bugün iflas içinde.
Şimdi, burada, hükûmet sıralarında oturan kişilere soru soruyoruz,
sorularımıza cevap verilmiyor. Yüzlerce, yolsuzlukla ilgili sorularımız var, bu
sorulara cevap verilmiyor. Türkiye Büyük Millet Meclisinde konuşulan konular
halktan gizleniyor. Ya bu gizlilikle nereye gidebilirsiniz, hakaretlerle,
insanlara saldırmakla? Siz zannediyor musunuz ki Tayyip Erdoğan, senin o
aldığın 5 bin polis seni yarına koruyacak? İşte gördünüz, Mursi
ne duruma geldi. Onun da çevresinde çok polis vardı. (AK PARTİ sıralarından
gürültüler)
RECEP ÖZEL (Isparta) – Ne alakası var?
RAMAZAN CAN (Kırıkkale) – Sen de mi darbecisin?
BAŞKAN – Sayın Genç, Sayın Genç…
KAMER GENÇ (Devamla) – Dolayısıyla hiçbiriniz kendinize
güvenmeyin. Bakın, bu memlekette sizin aklınızın ermediği gerçekler var. Bu
gerçeklere karşı…
AKİF ÇAĞATAY KILIÇ (Samsun) – Hadi oradan be!
BAŞKAN – Sayın Genç, darbe çığrıştırıcılığı
mı yapıyorsun? Türkiye Büyük Millet Meclisi kürsüsünden darbe çığrıştırıcılığı yapmak yakışıyor mu?
RAMAZAN CAN (Kırıkkale) – Darbeci seni, darbeci! Darbeci!
MEHMET ALTAY (Uşak) – Darbeciler zamanında adam olmuş bir herifsin
sen!
KAMER GENÇ (Devamla) – Ben darbeci marbeci
değilim. Darbeyi yapan sizsiniz. Siz bu memleketin iradesine karşısınız. Bakın,
her gün darbeyi getiren… Siz burada bir karşı devrim yaptınız; karşı devrimle
Atatürk’ü yok etmeye çalışıyorsunuz, ilkelerini yok etmeye çalışıyorsunuz.
RECEP ÖZEL (Isparta) – Hiç öyle bir şey yok.
KAMER GENÇ (Devamla) – Ama sizin kafanız buna ermez, gücünüz de
yetmez çünkü karşı devrimcilerin devrimcilerden daha akıllı olması lazım, daha
güçlü olması lazım, cahil cühelayla karşı devrim yapılmaz.
Saygılar sunuyorum. (CHP sıralarından alkışlar, AK PARTİ
sıralarından gürültüler)
RAMAZAN CAN (Kırıkkale) – Darbeci sensin, darbeci! Yürü! Ara
rejimin ürünü, ara rejimin ürünü!
BAŞKAN – Türkiye Büyük Millet Meclisinden darbe çağrışımı yapmak
yakışıyor mu bu kürsüye?
MUSTAFA ELİTAŞ (Kayseri) – Sayın Başkan…
AKİF ÇAĞATAY KILIÇ (Samsun) – Hâlâ bu darbe çağrısı yapanları
susturun!
MEHMET METİNER (Adıyaman) – Utanın ya, utanın!
BAŞKAN – Lütfen sayın milletvekilleri…
Buyurun Sayın Elitaş.
İki dakika süre veriyorum Sayın Elitaş.
(AK PARTİ sıralarından alkışlar)
VII.- SATAŞMALARA İLİŞKİN
KONUŞMALAR (Devam)
3.- Kayseri Milletvekili Mustafa Elitaş’ın, Tunceli Milletvekili Kamer Genç’in görüşülen
kanun teklifinin 1’inci maddesiyle ilgili önerge üzerinde yaptığı konuşma
sırasında AK PARTİ Grup Başkanına ve Adalet ve Kalkınma Partisine sataşması
nedeniyle konuşması
MUSTAFA ELİTAŞ (Kayseri) – Sayın Başkan, değerli milletvekilleri;
yüce heyetinizi saygıyla selamlıyorum.
Aslında, burada konuşma yapan milletvekilinin içinde bulunduğu
grubun temsilcilerinin, grup başkan vekillerinin, oradan AK PARTİ Grubundaki
milletvekillerinin gösterdiği hassasiyetten daha büyük hassasiyet gösterip bu
milletvekillini susturmaları gerekirdi. (AK PARTİ sıralarından alkışlar) Çünkü
darbe çağrışımını yaptırıp, darbe yolu göstermeye çalışan bir milletvekili…
ÜNAL KACIR (İstanbul) – Alkışladılar ya, alkışladılar, utanma yok
ki onlarda!
HAYDAR AKAR (Kocaeli) – Sen kendine bak, kendine! Sen utan, sen!
Sen ana avrat küfredeni alkışladın orada!
MUSTAFA ELİTAŞ (Devamla) – …Türkiye Cumhuriyeti’ni kuran bir parti
olduğu iddia edilen Cumhuriyet Halk Partisi içerisine yakışmıyor. Ben arzu
ederdim, dilerdim ki…
ÜNAL KACIR (İstanbul) – Utanın!
HAYDAR AKAR (Kocaeli) – Yaşına başına bak! Terbiyesiz herif!
ÜNAL KACIR (İstanbul) – Utanın!
BAŞKAN – Sayın milletvekilleri, lütfen…
MUSTAFA ELİTAŞ (Devamla) – …Cumhuriyet Halk Partisi eğer
darbelerden sonra iktidara gelme alışkanlığı olmayan bir parti olduğunu iddia
ediyorsa, böyle bir formülün içerisi bize uydurma diyorsa, bu milletvekilini
buradan konuşmaktan menederdi.
KADİR GÖKMEN ÖĞÜT (İstanbul) – Kendine bak, kendine.
MUSTAFA ELİTAŞ (Devamla) – Ama, basında yazılan işte “CHP artı
ordu, eşittir ihtilal ve iktidar” diye formülasyonun
burada olmadığını ispat etmek… Bu milletvekilini Cumhuriyet Halk Partisi
yetkililerinin susturması gerekirdi.
TUFAN KÖSE (Çorum) – Siz alıştınız susturmaya, siz herkesi
susturdunuz.
YILMAZ TUNÇ (Bartın) – Alkışlıyorlar, alkışlıyorlar.
MUSTAFA ELİTAŞ (Devamla) – …Ama, anlaşılan, aynı kanaatteler, aynı
fikirdeler ki, darbe zihniyeti içlerine işlemiş ki darbeci zihniyette olan ve
darbenin ürünü Danışma Meclisi üyesi olan bu milletvekilini susturmuyorlar;
aynı kanaatleri. (AK PARTİ sıralarından alkışlar)
İki, ben Cumhuriyet Halk Partisi yetkililerine diyorum ki… Bakın,
bu milletvekili edep dışı sözler söylüyor, haysiyete uymayan, alçakça sözler
ifade etmeye çalışıyor.
ENGİN ÖZKOÇ (Sakarya) – Sizin milletvekiliniz söylemedi mi?
MUSTAFA ELİTAŞ (Devamla) - Ben Cumhuriyet Halk Partisi
yetkililerine diyorum ki: Bu kişinin konuşmalarına bir arıtma tesisi koysunlar,
o arıtma tesisinden geçip, süzgeçten, biraz daha düzgün cümlelerle ifade etmeye
çalışırlar.
Yüce heyetinizi saygıyla selamlıyorum. (AK PARTİ sıralarından
alkışlar)
YILMAZ TUNÇ (Bartın) – Yine de temizlemez.
OSMAN AŞKIN BAK (İstanbul) – Arıtma tesisi bile temizlemez seni
ya! (CHP sıralarından gürültüler)
BAŞKAN – Teşekkür ediyorum Sayın Elitaş.
Ben de buradan, Türkiye Büyük Millet Meclisi Başkanlık Divanı
olarak, her darbe çağrışımı yapan milletvekilini kınıyorum. (AK PARTİ
sıralarından “Bravo” sesleri, alkışlar)
Buyurun Sayın Altay.
ENGİN ALTAY (Sinop) – Darbe çağrışımı konuştuğu… (AK PARTİ ve CHP
sıralarından karşılıklı laf atmalar, gürültüler)
BAŞKAN – Sayın Altay, buyurun.
ENGİN ALTAY (Sinop) – Kürsüdeki konuşmasından, anladığım
kadarıyla, darbe çağrışımı yaptığı anlaşıldı. Bilmiyorum, Sayın Grup Başkan
Vekili de grubumuzu bu yönüyle eleştirdi. Müsaade ederseniz, grubumuzun bu
konudaki anlayışını kürsüden ifade etmek istiyorum.
MUSTAFA ELİTAŞ (Kayseri) – Meclis Başkan Vekilliğiyle aynı anda
sizin de o tepkiyi göstermeniz gerekirdi diye ifade ettim.
RECEP ÖZEL (Isparta) – İnşallah düzeltecek, inşallah.
BAŞKAN – Buyurun. (CHP sıralarından alkışlar)
4.- Sinop Milletvekili Engin Altay’ın,
Kayseri Milletvekili Mustafa Elitaş’ın sataşma
nedeniyle yaptığı konuşma sırasında CHP Grubuna sataşması nedeniyle konuşması
ENGİN ALTAY (Sinop) – Hiç merak etmeyin, Cumhuriyet Halk Partisi
bütün siyasal yaşamı boyunca darbelere karşı olmuştur, tasvip etmemiştir. (AK
PARTİ sıralarından “Ooo” sesleri, gürültüler)
Lakayıtlık yapmayın! Lakayıtlık yapmayın! Sizi daha iki saat önce, burada
iktidar çoğunluk şımarıklığı yapmamanız konusunda uyarmıştım.
TÜRKAN DAĞOĞLU (İstanbul) – Olmadı şimdi.
ENGİN ALTAY (Devamla) – Grup adına çıktım, ne söyleyeceğimi
bilmeden, dinlemeden ve anlamadan, şu kalabalığınıza güvenip bu ukalalığı
yapmanızı kınıyorum. (AK PARTİ sıralarından gürültüler)
MUSTAFA ELİTAŞ (Kayseri) – Sayın Başkan…
ENGİN ALTAY (Devamla) – Bir dakika… Ne demek?
MUSTAFA ELİTAŞ (Kayseri) – Sayın Başkan, lütfen... Bir Grup Başkan
Vekiline yakışmıyor, sözünü geri alsın.
ENGİN ALTAY (Devamla) – Sayın Başkan, konuşmamızı sağlamak
zorundasınız.
BAŞKAN – Sayın Altay…
MUSTAFA ELİTAŞ (Kayseri) – Sayın Başkan, sözünü geri alsın.
BAŞKAN – Oturun, lütfen… Söz istersiniz sonunda efendim,
konuşursunuz.
ENGİN ALTAY (Devamla) – Bir milletvekili…
MUSTAFA ELİTAŞ (Kayseri) – Sayın Başkan, sözünü kesmek
zorundasınız.
ENGİN ALTAY (Devamla) – Sayın Başkan, burada konuşuyorum. Gelir
konuşursun.
MUSTAFA ELİTAŞ (Kayseri) – Sayın Başkan, “Ukalalık yaptı.”
diyemez.
ENGİN ALTAY (Devamla) – Evet,
derim.
MUSTAFA ELİTAŞ (Kayseri) – Ukalalık yapıyorsun.
ENGİN ALTAY (Devamla) – Sen ukalasın.
BAŞKAN – Sayın Altay, lütfen.
MUSTAFA ELİTAŞ (Kayseri) – Sen ukalalık yapıyorsun. “Ukala”
diyemezsin.
ENGİN ALTAY (Devamla) – Sen ukalasın. (AK PARTİ sıralarından sıra
kapaklarına vurmalar, gürültüler)
BAŞKAN – Sayın Altay…
MUSTAFA ELİTAŞ (Kayseri) – Sayın Başkan, bir milletvekili bir
milletvekiline “Ukala.” diyemez.
OKTAY VURAL (İzmir) – Sayın Başkan, ara verin.
MUSTAFA ELİTAŞ (Devamla) – Sayın Başkan, lütfen…
ENGİN ALTAY (Devamla) – Bir milletvekili kürsüde konuşurken ve
“Biz darbe karşıtıyız.” deyince bütün…(Gürültüler)
BAŞKAN – Beş dakika ara veriyorum.

Kapanma Saati: 22.31

SEKİZİNCİ OTURUM
Açılma Saati: 22.38
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin Sekizinci Oturumunu açıyorum.
478 sıra sayılı Kanun Tasarısı’nın görüşmelerine kaldığımız yerden
devam edeceğiz.
IX.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri (Devam)
4.- Niğde Milletvekili Alpaslan
Kavaklıoğlu ve Zonguldak Milletvekili Özcan Ulupınar ile 100 Milletvekilinin;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Devlet Memurları Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ile Bayındırlık, İmar, Ulaştırma ve
Turizm Komisyonu ile Plan ve Bütçe Komisyonu Raporları (2/1613, 1/778) (S.
Sayısı: 478) (Devam)
BAŞKAN - Komisyon ve Hükûmet yerinde.
Buyurun Sayın Altay.
ENGİN ALTAY (Sinop) – Evet, biraz önce kürsüdeki meramımı anlatma
fırsatı bulamamıştım. Müsaade ederseniz tamamlamak istiyorum.
BAŞKAN – Sayın Altay, buyurun ama lütfen, yeni bir sataşmaya mahal
vermeyelim. Sizden önceki sayın hatip darbe çağrışımı yaptı, onu kınayalım.
Buyurun.
TUFAN KÖSE (Çorum) – Sayın Başkan, Mehmet Metiner de ön sıraya
gelmiş; sıkıntı olmasın, onu içeriye gönderin.
MEHMET METİNER (Adıyaman) – Saygısızlık yapma!
VII.- SATAŞMALARA İLİŞKİN
KONUŞMALAR (Devam)
4.- Sinop Milletvekili Engin
Altay’ın, Kayseri Milletvekili Mustafa Elitaş’ın
sataşma nedeniyle yaptığı konuşma sırasında CHP Grubuna sataşması nedeniyle
konuşması (Devam)
ENGİN ALTAY (Sinop) – Sayın Başkan, ancak kürsüye çıkmış bir hatip
bir cümlenin ilk kelimesini söylediğinde çoğunluk partisi koro hâlinde gülerse,
demin söylediğim söz doğrudur. Nitekim, benim demin söylediğim sözün Türkçe
karşılığı “Kendini akıllı ve bilge zanneden, bilgiçlik taslayan kimse.”
demektir. Önce bunu söyleyeyim.
Değerli arkadaşlar “Cumhuriyet Halk Partisi hiçbir dönemde,
tarihin hiçbir döneminde darbe yanlısı olmadı.” dedim. Yanlış refleks
gösterdiniz. Dikkatinizi çekiyorum, bunu geniş bir ortamda uzun süreli bir söz
alıp konuşuruz, tartışmaya açığım. Grubumuza mensup milletvekilinin bugün
Mısır’da yaşanan olaylardan sonra bir Mursi
benzetmesi yapması örtüşmemiştir. Türkiye’de bundan sonra hiçbir zaman ama
hiçbir zaman darbe olmayacaktır. Nitekim, ben… (AK PARTİ ve CHP sıralarından
alkışlar) İyi, ya bak, dinleseydiniz deminki gibi sırıtmayacaktınız. Ben
23’üncü Dönemde de bu kürsüde, öyle bir şey olursa, Meclisin önüne tank gelirse
tankın tepesine tabancamla çıkacağımı söylemiş biriyim, bunu bilin.
MEHMET METİNER (Adıyaman) – Eyvallah.
ENGİN ALTAY (Devamla) – Siz, her konuda olduğu gibi bu konuda da
kendinize Müslüman’sınız. Siz gerçekten darbeye karşı olsanız, aylardır
söylüyoruz, “Şu yürürlükteki, mevzuattaki darbe kanunlarını temizleyelim.” diyoruz,
19 maddelik önerge verdik, kanun tekliflerimiz var, kamuoyuna bir
demokratikleşme paketi açıkladık; niye bir adım atmadınız? (CHP sıralarından
alkışlar) “Demokratikleşme” deyince bir
adım atmayacaksınız, küçücük bir şey yakaladı mı demokrasi havariliğine
soyunacaksınız. Ama size şunu da hatırlatırım: Siz “Kanlı mı olacak, kansız mı
olacak?” geleneğinden geliyorsunuz, bunu da unutmayın. (CHP sıralarından
alkışlar)
MUSTAFA ELİTAŞ (Kayseri) – Sayın Başkan…
BAŞKAN – Buyurun Sayın Elitaş.
MUSTAFA ELİTAŞ (Kayseri) – “’Kanlı mı olacak, kansız mı olacak?’
geleneğinden geliyorsunuz.” diye çok yanlış bir ifade kullandı. O zamanki Sayın
Genel Başkanın, rahmetli Erbakan’ın bir sözünü birileri çarpıtarak bir noktaya
getirdi ve biz o anlamda sanki kanlı, kansız darbe yapan…
ENGİN ALTAY (Sinop) – Erbakan senin Genel Başkanın değil ki ya!
MUSTAFA ELİTAŞ (Kayseri) – Benim Genel Başkanım.
BAŞKAN – Sayın Elitaş, lütfen sataşmaya
mahal vermeyelim.
İki dakika söz veriyorum sataşma nedeniyle. (AK PARTİ sıralarından
alkışlar)
S. NEVZAT KORKMAZ (Isparta) – Sen o zaman Anavatan Partisi İl
Başkanıydın Mustafa Bey.
MAHMUT TANAL (İstanbul) – O dönem Sayın Elitaş
ANAP’taydı Sayın Başkan.
5.- Kayseri Milletvekili Mustafa Elitaş’ın, Sinop Milletvekili Engin Altay’ın sataşma
nedeniyle yaptığı konuşma sırasında Adalet ve Kalkınma Partisine sataşması
nedeniyle konuşması
MUSTAFA ELİTAŞ (Kayseri) – Bakın, Sayın Başkan, değerli
milletvekilleri; 1994 seçimlerinde rahmetli Erbakan benim Genel Başkanımdı.
MAHMUT TANAL (İstanbul) – Siz o dönem ANAP’taydınız Sayın Elitaş.
MUSTAFA ELİTAŞ (Devamla) – 1994 seçimlerinde Ankara Büyükşehir
Belediyesi kazanıldığında, yine aynen bu şekilde olduğu gibi, Ankara
sokaklarında bir gösteri ortaya çıkmıştı. Bu gösteride, Refah Partisinin
belediye başkanlığını hazmedemeyenler, Refah Partisinin belediyecilik
hizmetinde bir taraftan İstanbul, bir taraftan Ankara Belediyesinde, Kayseri
Belediyesindeki, Türkiye’nin büyükşehirlerdeki kazanımlarını içine
sindiremeyenler rahmetli Erbakan’ın söylediği “Demokrasiye geçişimiz bu şekilde
olacak.” diye bir ifadeyle alaka kuruldu. Ama geçen gün hatırlattım, Sayın
Altay’a dedim ki: Bakın, darbecilere hep karşı olduğunuzu ifade ettiniz. 27
Mayıs darbesini ilk defa Cumhuriyet Halk Partisinin bir grup başkan vekilinin
burada söylemesi büyük bir gelişmedir dedim ve bir örnek verdim: 3 Haziran 1960
tarihli Ulus gazetesine baktığınız takdirde rahmetli İnönü’nün “27 Mayıs
ihtilali meşru bir ihtilaldir.” diye söylediğini görürsünüz dedim ama yanlış
söylemişim. Neyi biliyor musunuz? 3 Haziran değil, 2 Haziran tarihli
gazeteymiş. 2 Haziran tarihli Ulus gazetesine baktığınız takdirde, 27 Mayıs
darbesinin –rahmetli İnönü’ye göre ihtilal- meşru olup olmadığını görürsünüz,
kimin söylediğini bilirsiniz. 12 Mart muhtırasında Milletvekili Nihat Erim’i
istifa ettirip bağımsız hükûmet kurdurulduğunu, kimin genel başkan olduğunu bilirsiniz.
Sayın Altay’dan ben aslında bunları duymaktan memnun oluyorum ama
darbeye kimin karşı olup olmadığını, burada kimin darbeci olup olmadığını iyi
konuşmak, bağırarak ifade etmek değil, geçmişte kimin söylediği kayıtlarda
mevcuttur.
Hepinizi saygıyla selamlıyorum. (AK PARTİ sıralarından alkışlar)
BAŞKAN – Evet, teşekkür ediyorum.
ENGİN ALTAY (Sinop) – Sayın Başkan…
BAŞKAN – Buyurun Sayın Altay.
ENGİN ALTAY (Sinop) - Sayın hatip bana cevap vermek suretiyle
çıktığı kürsüde 2’nci Genel Başkanımızı 27 Mayıs ihtilalini meşru ilan etmekle
itham etti bir gazete kupürüne dayalı. O gazete kupürü bende de var. Müsaade
ederseniz cevap vermek istiyorum. Tabii ki kendi genel başkanı olmayan bir
siyasi için söylediğime cevap hakkı verdiğinize göre…
MUSTAFA ELİTAŞ (Kayseri) – Erbakan benim Genel Başkanımdı diyorum.
ENGİN ALTAY (Sinop) - …benim Genel Başkanımla ilgili doğal olarak
söz hakkı vereceksiniz.
BAŞKAN – Sayın Altay, 147 maddeyi bugün bitireceğiz. Henüz
başladık.
Buyurun efendim, veriyorum sataşma nedeniyle iki dakika.
6.- Sinop Milletvekili Engin
Altay’ın, Kayseri Milletvekili Mustafa Elitaş’ın
sataşma nedeniyle yaptığı konuşma sırasında CHP Grup Başkanına sataşması
nedeniyle konuşması
ENGİN ALTAY (Sinop) – Teşekkür ederim.
Ne güzel, Parlamentoda âdeta demokrasi yarışı yapıyoruz, demokrat
olma yarışı yapıyoruz; bundan büyük bir memnuniyet de duyuyorum.
Sayın milletvekilleri, merhum Sayın Erbakan -bizim de tabii hemşehrimiz olur- nur gölünde yatsın, onu da söyleyeyim.
Yalnız, bu sadece Sayın Erbakan’la sınırlı değil, sizin bir belediye başkanınız
da…
MUSTAFA ELİTAŞ (Kayseri) – Kayseri Belediye Başkanı.
MAHMUT TANAL (İstanbul) – Milletvekiliydi.
ENGİN ALTAY (Devamla) – “Cezayir’deki gibi kan akacak, fıstık gibi
olacak.” dedi sizin belediye başkanınız, milletvekiliniz. Şimdi, ona da Sayın Elitaş gelip bir cevap bulur ancak ben, Sayın Elitaş’ın, 2’nci Genel Başkanımız İnönü’nün 2 Haziran 1960
tarihinde Ulus gazetesinde çıkan, aslında yabancı gazetecilerle yaptığı
mülakatta, başlığa bakarak haberin tümünü ama tümünü -demin sizin yaptığınız
gibi değil- okumadan bir peşin hükümle, burada Genel Kurulu ve kamuoyunu yanlış
bilgilendirdiğini ifade etmem lazım.
Başlık şu…
YILMAZ TUNÇ (Bartın) – Manşetler önemli.
ENGİN ALTAY (Devamla) – Manşetler her şey demek değildir.
“İnönü: ‘Bu hareket meşru ihtilaldir.’” Bu, İnönü’nün tam cümlesi
değil; gazetenin mülakatın sonunda attığı başlık.
MUSTAFA ELİTAŞ (Kayseri) – Yarı resmî yayın organı.
ENGİN ALTAY (Devamla) – Sayın Başkan, size yakışmıyor yani laf
kesmek.
Bunu bir kere şöyle yorumlayın: Bu hareket meşru ihtilaldir. Yani,
İnönü “Bu ihtilal meşrudur.” demiyor, bir. Evet, nüans burada Recep Bey.
İki: Size tavsiyem, o haberin tümünü alıp okumanızdır. “Biz bu ihtilal
teşekkülünün içinde olmadık.” diyor.
BÜLENT TURAN (İstanbul) – 27 Nisana gelir misiniz.
ENGİN ALTAY (Devamla) – “Bu konudaki tasarrufunuz, refleksiniz?”
diye sorulduğunda da “Onu gidin Genelkurmay Başkanına sorun.” diyor.
Lütfen, bu ülkeyi, bu devleti, bu cumhuriyeti kuran bir insanı, bu
İnönü’ye…
(Mikrofon otomatik cihaz tarafından kapatıldı)
ENGİN ALTAY (Devamla) – Aslında sizin Atatürk’e dil uzatmak için
çok az bir zamanınız kaldı, öyle anlıyorum. İnönü’ye dil uzatmakla Atatürk’e
dil uzatmak arasında bir fark yoktur. Ve biz, bunu hiçbir zaman hazmedemeyiz.
Saygılar sunuyorum. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler…
KAMER GENÇ (Tunceli) – Sayın Başkan… Efendim, Mustafa Elitaş…
BAŞKAN – Bitti Sayın Genç, tamam.
KAMER GENÇ (Tunceli) – Bir dakika, bir beni dinle ya! Dinle lütfen
ya!
BAŞKAN – Sayın Genç, burada kürsüye çıkacaksınız, tahrik
edeceksiniz…
KAMER GENÇ (Tunceli) – Biraz önce Mustafa Elitaş…
BAŞKAN – …darbe çağrışımı yapacaksınız.
KAMER GENÇ (Tunceli) – Bir dakika Sayın Başkan… Ben
milletvekiliyim. Biraz önce ben itham edildim. Bakın, o kürsüde dedi ki:
“Efendim, ihtilale davet etti.” Benim konuşmamı yanlış anladı, müsaade
ederseniz düzelteyim.
BAŞKAN – Vermiyorum Sayın Genç.
KAMER GENÇ (Tunceli) – Efendim, nasıl?
BAŞKAN – Vermiyorum.
KAMER GENÇ (Tunceli) – Niye vermiyorsun?
BAŞKAN – Vermiyorum efendim.
KAMER GENÇ (Tunceli) – Eşkıya mısın sen?
BAŞKAN – Bu kadar zaman kaybına siz sebep oldunuz.
KAMER GENÇ (Tunceli) – Hayır, hayır… Tutumun hakkında söz
istiyorum.
BAŞKAN – İsterseniz oylatırım Sayın Genç.
ENGİN ALTAY (Sinop) – Sayın Başkan…
KAMER GENÇ (Tunceli) – Sayın Başkan, söz vermek zorundasın.
BAŞKAN – Oylatmak istemiyorum, isterseniz oylatırım, lütfen.
ENGİN ALTAY (Sinop) – Sayın Başkan, müsaade ederseniz…
BAŞKAN – Grup başkan vekiliniz gerekli cevabı verdi.
Buyurun Sayın Altay.
ENGİN ALTAY (Sinop) – Sayın Başkan, müsaade ederseniz, Sayın Genç,
o algı anlaşıldı, öyle görülüyor, kastının o olmadığını söylesin bir dakikada
ve ortam da…
MUSTAFA ELİTAŞ (Kayseri) – Tutanaklara geçti Sayın Başkan,
tutanaklara geçti.
ENGİN ALTAY (Sinop) – Hayır, kendisi söylesin.
BAŞKAN – Kastının o olmadığını söyleyecekse yerinden söz
veriyorum.
Buyurun, yerinizden söz vereceğim.
BÜLENT TURAN (İstanbul) – Evde konuşsun Sayın Başkan!
BAŞKAN – Sayın milletvekilleri, lütfen…
VIII.- AÇIKLAMALAR (Devam)
2.- Tunceli Milletvekili Kamer
Genç’in, Kayseri Milletvekili Mustafa Elitaş’ın
sataşma nedeniyle yaptığı konuşmasındaki bazı ifadelerine ilişkin açıklaması
KAMER GENÇ (Tunceli) – Şimdi, bana söz vermemek için çok
direniyorsun. Benim hakkımda dava açıyorsun.
BAŞKAN – Sayın Genç, biraz önceki açıklamayı yapın.
KAMER GENÇ (Tunceli) – Bak, bir dakika… Dava açıyorsun, davada da…
BAŞKAN – Bir dakikalık söz…
KAMER GENÇ (Tunceli) – Yani, istiyorsun ki ben sana hakaret
edeyim, dava açmak istiyorsun. Ya, kaç para lazımsa peşin sana vereyim, ondan
sonra yani bu işlerden vazgeç.
BAŞKAN – Her konuşmanız için dava açacağım Sayın Genç, alacağım
onları.
KAMER GENÇ (Tunceli) – Çünkü çıldırtıyorsun beni yani, böyle bir
şey olmaz.
BAŞKAN – Hesabını mahkemede vereceksiniz.
KAMER GENÇ (Tunceli) – Yani, ben sana şimdi diyorum ki… Mustafa Elitaş diyor ki: “İhtilali şey etti.” Ben diyorum ki:
Bakın, bu rejimi bu kadar zorlamayın. Bugün 5 vatandaşımız ölmüş, 12
vatandaşımızın gözleri çıkarılmış, binlerce insanımıza saldırılmış. Eğer
demokrasiden yanaysanız insanların sözünü dinleyin. Her gün birçok yerde,
Türkiye’de gece insanların evine giriliyor, genç insanlar getiriliyor, işkence
yapılıyor. Bu, Türkiye’de var olan şeyler. Arkadaşlar, rejim tıkanırsa, rejim
kendisine çareyi bulur.
MUSTAFA ELİTAŞ (Kayseri) – Aynı şeyleri söylüyor Sayın Başkan,
hâlâ darbeci.
KAMER GENÇ (Tunceli) – Onun için diyoruz ki…
(Mikrofon otomatik cihaz tarafından kapatıldı)
KAMER GENÇ (Tunceli) – Aklıselime davet ediyoruz.
MUSTAFA ELİTAŞ (Kayseri) – Hâlâ darbeci.
KAMER GENÇ (Tunceli) – Biz ihtilallere karşıyız.
IX.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri
(Devam)
4.- Niğde Milletvekili Alpaslan
Kavaklıoğlu ve Zonguldak Milletvekili Özcan Ulupınar ile 100 Milletvekilinin;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Devlet Memurları Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ile Bayındırlık, İmar, Ulaştırma ve
Turizm Komisyonu ile Plan ve Bütçe Komisyonu Raporları (2/1613, 1/778) (S.
Sayısı: 478) (Devam)
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
1’inci maddeyi oyluyorum: Kabul edenler… Kabul etmeyenler… Kabul
edilmiştir.
2’nci madde üzerinde dört adet önerge vardır, okutup işleme
alıyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı Kanun Teklifinin 2'inci maddesi
ile 6948 sayılı Sanayi Sicil Kanununa eklenen geçici 2'nci maddenin aşağıdaki
şekilde değiştirilmesini arz ve teklif ederiz.
 Mustafa Elitaş Ramazan
Can Hakan Çavuşoğlu
 Kayseri Kırıkkale Bursa
 Şirin Ünal  Tülay Bakır Ekrem Çelebi
 İstanbul Samsun Ağrı
 Mine
Lök Beyaz Mehmet Doğan
Kubat
 Diyarbakır İstanbul
"GEÇİCİ MADDE 2- Faaliyette olup olmadığına bakılmaksızın
sanayi işletmelerinden sanayi siciline kayıt olmayanlardan 31/12/2014 tarihine
kadar kayıt işlemini tamamlayanlar hakkında bu Kanunun 9 uncu maddesi gereği
sanayi siciline tescil ettirmeyenler için öngörülen idari para cezası
uygulanmaz."
Türkiye Büyük Millet Meclisi Başkanlığına
Görüşülmekte olan 478 Sıra Sayılı Kanun Teklifinin ikinci
maddesinin aşağıdaki şekilde değiştirilmesini arz ve teklif ederiz.
MADDE 2 - 17/4/1957 tarihli ve 6948 sayılı Sanayi Sicili Kanununa
aşağıdaki geçici madde eklenmiştir.
"GEÇİCİ MADDE 2 - Faaliyette olup olmadığına bakılmaksızın,
bu maddenin yürürlüğe girdiği tarihten 1/7/2014 tarihine kadar sanayi
işletmelerini sanayi siciline kayıt ettirenler hakkında bu Kanunun 9 uncu
maddesinde sanayi siciline tescil ettirmeyenler için öngörülen idari para
cezası uygulanmaz. Bu kanunun yürürlüğe girdiği tarihe kadar kesilmiş olan
idari para cezaları iptal edilir."
 Pervin Buldan Adil Zozani Sırrı
Sakık
 Iğdır Hakkâri  Muş
 Abdullah Levent Tüzel Nazmi Gür İbrahim Binici
 İstanbul Van Şanlıurfa
 Hasip Kaplan
 Şırnak
Türkiye Büyük Millet Meclisi Başkanlığına
Görüşülmekte olan 478 sıra sayılı Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifinin 2 nci maddesi ile 6948 sayılı Sanayi Sicili Kanununa eklenen
Geçici Madde 2'de yer alan "faaliyette olup olmadığına bakılmaksızın"
ifadesinin madde metninden çıkarılmasını arz ve teklif ederiz.
 Ferit Mevlüt Aslanoğlu Aydın
Ağan Ayaydın İzzet
Çetin
 İstanbul İstanbul Ankara
 Kazım Kurt Musa Çam Mahmut Tanal
 Eskişehir İzmir İstanbul
 İlhan
Demiröz Engin Özkoç
 Bursa Sakarya
Türkiye Büyük Millet Meclisi Başkanlığına
Görüşülmekte olan 478 sıra sayılı kanun teklifinin çerçeve 2 inci
maddesinin teklif metninden çıkartılmasını arz ve teklif ederiz.
 Mustafa Kalaycı Erkan Akçay Enver Erdem
 Konya Manisa Elâzığ
 Mustafa
Erdem S. Nevzat
Korkmaz
 Ankara Isparta
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ HÜSEYİN ŞAHİN (Bursa) -
Katılamıyoruz Başkanım.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
OKTAY VURAL (İzmir) – Gerekçe.
BAŞKAN – Gerekçeyi okutuyorum:
Gerekçe:
6948 Sayılı Sanayi Sicil Kanununa geçici madde eklenerek, sanayi
siciline kayıt olmamış işletmelerin sicile kaydolmaları ve bu anlamda kayıt
olmamış işletmelere kesilen idari para cezaları affedilmektedir. Madde alt
komisyonda son anda eklenmiştir. Bilim, Sanayi ve Teknoloji Bakanlığı ile
Maliye Bakanlığı bürokratları bu düzenlemenin ne getirdiği ile ilgili sorulara
yanıt verememiştir. Bu düzenlemeyle sanayi işletmelerinin, ne kadar idari para
cezasının affedileceği ve bunun Maliye Bakanlığı yükünün ne olacağı belli
değildir.
Komisyonda Teklifle ilgili sağlıklı ve verimli bir görüşme
yapılamamıştır. Komisyon görüşmeleri boyunca hangi düzenlemelerin ne amaçla ve
hangi gerekçeyle yapıldığı konusunda bilinmez bir tavır sergilemiştir.
71 adet kanun ve kanun hükmünde kararnamede 142 maddelik
değişiklikler yapılmasına rağmen; vatandaşlarımızın yaşadığı sorunlara çözüm
getirecek konuları bir-iki husus dışında bulmak mümkün değildir.
Kanun Teklifi kamu personelinin hukuki ve mali statüsüne ilişkin
çok sınırlı değişiklikler getirmektedir. Dolayısıyla bu düzenlemede beklentiler
karşılığını bulmamış, umutlar hayal kırıklığına dönüşmüştür.
Kamuda sağlıklı ve tutarlı bir personel politikası
uygulanmamaktadır. Personel Rejimi nesnellikten uzaklaştırılmış, istihdam
rejimi bozulmuştur.
657 sayılı Kanun, geçici işlerin ifası için istisnai hallere
münhasır olmak üzere sözleşmeli ve geçici personel istihdamını mümkün
kılmıştır. AKP döneminde bu istisnai uygulamalar asıl istihdam şeklinin önüne
geçmiştir.
Ayrıca, AKP döneminde sözleşmeli ve vekil olarak işe alınanlar,
daha önce çıkarılan kanunlar ile memur kadrolarına alınmış, ancak tekrar
sözleşmeli ve vekil atama yapılmasına devam edilmiş, şimdi de bunlardan
bazıları tekrar memur kadrolarına alınmaktadır.
Bu yanlış uygulamalar ile birlikte, birçok mağduriyet ortaya
çıkmıştır. En büyük mağduriyet ise bu istisnai yollarla iş bulamayan işsiz
gençlerimizdir. Bunlar girdiği merkezi sınavı kazanıp ataması yapılamayan, bir
türlü sıra gelemeyen ve sıra gelmeden de kadroları istisnai yollarla doldurulan
milyonlarca işsiz vatandaşlarımızdır. Hükümetin bu yanlışı, bu haksızlığı
derhal durdurması gerekir.
Bu Kanun Teklifi ile kamu kurumlarında çalışan 4/B'liler, 4924 sayılı Kanuna tabi sözleşmeliler ve mahalli
idarelerde çalışan sözleşmeliler ile vekil imam, vekil müezzin ve vekil Kur'an
kursu öğreticilerinden şartları uyanlar memur kadrolarına atanmaktadır. Ancak,
memur kadrosu verilen sözleşmeli personel ve vekiller arasında; özel kanunları
hükümleri çerçevesinde görev yapan sözleşmeli personel yoktur. Mağduriyeti en
derinden yaşayan 4/C'liler yoktur. Rehber ve usta
öğreticileri bu düzenleme kapsamına alınmamıştır. Aile sağlığı çalışanları
yoktur. Vekil ebe-hemşireler yoktur. Ücretli öğretmenler yoktur.
AKP Hükümeti tarafından yapılan ayrımcı ve adaletsiz uygulamaları
saymakla bitmez. Bu Teklifte öğretmenler ve atanamayan öğretmenler yoktur. Bu
düzenlemede polislerimiz yoktur. Kamu işçilerinin naklen atanabilmeleri konusu
yoktur. Taşeron işçileriyle ilgili hiçbir düzenleme yoktur. Geçici ve mevsimlik
işçiler yine göz ardı edilmektedir. Bu Teklifte emeklilikte yaşa takılanlar
yoktur. Muhtarlarımız yoktur. Bu Kanun Teklifinde şehit aileleri ve gaziler ile
engelliler ve yaşlılarla ilgili bir düzenleme yoktur.
Peki bu Kanun Teklifinde neler vardır. Mera, yaylak ve kışlakların
yapılaşmaya açılması var. Köy meralarının köylünün elinden alınarak hazineye
devredilmesi, imar yetkisinin belediyelerden alınması ve satış yetkisi var. İş
Sağlığı ve Güvenliği Kanununun uygulamasının geciktirilmesi, sertifikasını
almış kişilerin mağdur edilmesi var. Sürücü belgeleri için 24 milyon
vatandaşımızdan 101 lira belge parası alınması var.
OKTAY VURAL (İzmir) – Karar yeter sayısı istiyorum.
BAŞKAN – Karar yeter sayısı mı istiyorsunuz?
Önergeyi oylarınıza sunacağım, karar yeter sayısı arayacağım.
Kabul edenler… Kabul etmeyenler… Karar yeter sayısı yoktur.
Birleşime beş dakika ara veriyorum.

Kapanma Saati: 22.56

DOKUZUNCU OTURUM
Açılma Saati: 23.02
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin Dokuzuncu Oturumunu açıyorum.
Konya Milletvekili Mustafa Kalaycı ve arkadaşlarının 2’nci madde
üzerinde verdiği önergenin oylanmasında karar yeter sayısı bulunamamıştı.
Şimdi önergeyi tekrar oylarınıza sunacağım ve karar yeter sayısı
arayacağım.
Kabul edenler… Kabul etmeyenler…
Kâtip üyeler arasında anlaşmazlık olduğu için elektronik oylama
yapacağız.
Bir dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, karar yeter sayısı vardır, önerge
kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı Bazı Kanun ve Kanunu Hükmünde Kararnamelerde
Değişiklik Yapılmasına Dair Kanun Teklifinin 2 nci
maddesi ile 6948 sayılı Sanayi Sicili Kanununa eklenen Geçici Madde 2’de yer
alan “faaliyette olup olmadığına bakılmaksızın” ifadesinin madde metninden
çıkarılmasını arz ve teklif ederiz.
 İzzet
Çetin (Ankara) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ HÜSEYİN ŞAHİN (Bursa) –
Katılamıyoruz Başkanım.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
FERİT MEVLÜT ASLANOĞLU (İstanbul) – Sayın Engin Özkoç…
BAŞKAN – Önerge üzerinde söz isteyen Engin Özkoç,
Sakarya Milletvekili. (CHP sıralarından alkışlar)
ENGİN ÖZKOÇ (Sakarya) – Sayın Başkan, değerli milletvekili
arkadaşlarım; tam bugüne kadar 9 tane af çıktı. Sanayicilerle ilgili 9 tane
affın geçerli bir…
İZZET ÇETİN (Ankara) - Mali af.
ENGİN ÖZKOÇ (Devamla) – Mali af.
…nedeni olması gerekiyor.
AKP iktidara geldiğinde imalat sanayinin millî gelir içerisindeki
payı yüzde 18 idi, on yıl sonra yüzde 15,6’ya indi. Türkiye de dünya imalat
sanayinde üretim liginde 1990’da 13, 2000’de 15’inci sıradaydı; AKP iktidarında
Türkiye 2010’da dünyanın en büyük ilk 15 imalat sanayinde ekonomik liginden
aşağıya düştü.
1950’den 2002’ye kadar geçen elli iki yılda Türkiye’nin toplam
cari açığı 44 milyar dolar oldu, AKP içinde geçen on yılda 7,5 kat artarak 333
milyar dolar oldu. 1923’ten 2002’ye
yetmiş dokuz yılda dış ticaret açığı 246,9 milyar dolar iken AKP 587 milyar
dolara çıkarttı on yıl içerisinde.
Değerli arkadaşlar, Türkiye’de çok partili yaşamın başından
2002’ye kadar geçen elli altı yılda iç borç 95 milyar iken AKP iktidarında 134
milyar; dış borç 130 milyar iken AKP iktidarında 207 milyar; 8 milyar dolarlık
özelleştirme yapılmışken AKP iktidarında 38 milyar dolarlık özelleştirme; 542
milyar dolarlık vergi geliri olmak üzere, toplam 775 milyar dolar para
kullanılmışken AKP iktidarında 1,5 trilyon liralık para toplanılmış. Bütün bu
hesaplar Devlet İstatistik rakamlarından verilmiş rakamlardır.
Değerli arkadaşlarım, demin bu Mecliste büyük bir gürültü
kopuyordu, darbecilikten bahsediliyordu, iktidarın nimetlerinden ve geçmiş
dönemden bahsediliyordu. On yıl içerisinde Türkiye’nin sanayisini getirdiğiniz
nokta işte burada benim anlattığım noktadır. On yıl içerisinde çiftçiyi
getirdiğiniz nokta benim söylediğim rakamlar içerisindedir. On yıl içerisinde
demokrasiyi getirdiğiniz nokta çıkan gözler, yaralanan vücutlar, ölen
insanlardır. Siz hâlâ geçmişten, yüz yıl öncesinden mi bahsederek siyaset
yapacaksınız? Siz hâlâ iktidarınızda öldürdüğünüz insanları, katlettiğiniz
insanları, yok ettiğiniz sanayiciyi, yok ettiğiniz köylüyü görmezlikten mi
geleceksiniz? (AK PARTİ sıralarından gürültüler) Siz hâlâ Orta Doğu’da
katledilen Müslümanları görmezlikten geldiğiniz gibi, kendi ülkenizde
katledilen insanlarınıza, prim verdiğiniz polisinizi ödüllendirerek
savunduğunuz demokrasinizi ödüllendirmekten mi bahsedeceksiniz? Bununla mı
övüneceksiniz? (CHP sıralarından alkışlar)
İDRİS ŞAHİN (Çankırı) – Onun için mi Esed’in
yanındasınız?
ENGİN ÖZKOÇ (Devamla) – Değerli arkadaşlarım, eğer siz bununla
övünecekseniz ben size söylüyorum: Tarih, bu on yılı dünyada Türkiye için kara
bir sayfa olarak anacaktır ve sizi asla affetmeyecektir. (CHP sıralarından
alkışlar, AK PARTİ sıralarından gürültüler)
OKTAY VURAL (İzmir) – Karar yeter sayısı…
S. NEVZAT KORKMAZ (Isparta) – Karar yeter sayısı…
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
OKTAY VURAL (İzmir) – Karar yeter sayısı…
BAŞKAN - Önerge kabul edilmemiştir.
Diğer önergeyi okutuyorum…
FARUK BAL (Konya) – Karar yeter sayısı istedik efendim.
OKTAY VURAL (İzmir) – Karar yeter sayısı istedik efendim.
BAŞKAN – Duymadım, kusura kalmayın.
FARUK BAL (Konya) – Duyacaksınız, arayın.
KAMER GENÇ (Tunceli) – Duymazsın tabii, hesabına gelmediği için…
S. NEVZAT KORKMAZ (Isparta) – 3 defadır söylüyoruz efendim.
FARUK BAL (Konya) – Tutanakları getirin.
OKTAY VURAL (İzmir) – Karar yeter sayısı istedik, tutanaklarda
var.
BAŞKAN – Anladım da Sayın Vural, duymadığımı söylüyorum, kusura
kalmayın.
OKTAY VURAL (İzmir) – Efendim, istedik, tutanaklarda var. Duymamış
olabilirsiniz, duyup duymadığınızı bilemiyoruz tabii ama tutanaklarda var Sayın
Başkanım.
BAŞKAN – Duymadığımı söylüyorum. Yapabileceğim ne varsa yapayım
yani.
OKTAY VURAL (İzmir) – Tutanaklara bakın, kararınızı verin efendim.
BAŞKAN – Beş dakika ara veriyorum o zaman.

Kapanma Saati: 23.11

ONUNCU OTURUM
Açılma Saati: 23.18
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin Onuncu Oturumunu açıyorum.
478 sıra sayılı Kanun Tasarısı’nın görüşmelerine devam edeceğiz.
Komisyon ve Hükûmet yerinde.
Sayın milletvekilleri, tutanakların incelenmesinden önergenin
oylanmasına geçilmeden önce karar yeter sayısının talep edildiği
anlaşılmaktadır. Bu çerçevede, İç Tüzük’ün 13’üncü
maddesinin ikinci fıkrası uyarınca önergenin oylanmasını tekrarlayacağım.
Ankara Milletvekili Sayın İzzet Çetin ve arkadaşlarının önergesini
oylarınıza sunacağım ve karar yeter sayısı arayacağım.
Kabul edenler... Kabul etmeyenler… Karar yeter sayısı vardır,
önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 Sıra Sayılı Kanun Teklifinin ikinci
maddesinin aşağıdaki şekilde değiştirilmesini arz ve teklif ederiz.
MADDE 2 - 17/4/1957 tarihli ve 6948 sayılı Sanayi Sicili Kanununa
aşağıdaki geçici madde eklenmiştir.
"GEÇİCİ MADDE 2 - Faaliyette olup olmadığına bakılmaksızın,
bu maddenin yürürlüğe girdiği tarihten 1/7/2014 tarihine kadar sanayi
işletmelerini sanayi siciline kayıt ettirenler hakkında bu Kanunun 9 uncu
maddesinde sanayi siciline tescil ettirmeyenler için öngörülen idari para
cezası uygulanmaz. Bu kanunun yürürlüğe girdiği tarihe kadar kesilmiş olan
idari para cezaları iptal edilir."
 Pervin
Buldan (Iğdır) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ HÜSEYİN ŞAHİN (Bursa) -
Katılamıyoruz Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Gerekçeyi okutuyorum:
Gerekçe:
Bu madde ile sanayi işletmelerini sanayi siciline
kaydettirmeyenlerin 1 yıl içerisinde sanayi siciline kayıt etmeleri durumunda
mevcutta uygulanan 500 TL'lik idari para cezası kaldırılmaktadır. Geçici bir af
niteliği taşımaktadır. Ancak daha önce ceza kesilmiş olan sanayi işletmelerine
dair herhangi bir hüküm maddeye eklenmemiştir. Değişiklik ile kesilmiş bulunan
cezalarında kaldırılması amaçlanmıştır.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı Kanun Teklifinin 2'inci maddesi
ile 6948 sayılı Sanayi Sicil Kanununa eklenen geçici 2'nci maddenin aşağıdaki
şekilde değiştirilmesini arz ve teklif ederiz.
  Mustafa Elitaş
(Kayseri) ve arkadaşları
"GEÇİCİ MADDE 2- Faaliyette olup olmadığına bakılmaksızın
sanayi işletmelerinden sanayi siciline kayıt olmayanlardan 31/12/2014 tarihine
kadar kayıt işlemini tamamlayanlar hakkında bu Kanunun 9 uncu maddesi gereği sanayi
siciline tescil ettirmeyenler için öngörülen idari para cezası
uygulanmaz."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ HÜSEYİN ŞAHİN (Bursa) – Takdire
bırakıyoruz Başkanım.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılıyoruz efendim.
BAŞKAN – Gerekçeyi okutuyorum:
Gerekçe:
6948 sayılı Sanayi Sicil Kanununun 2’nci maddesi gereği sanayi
işletmelerinin faaliyete başladıkları tarihten itibaren sanayi siciline kayıt
ettirilmesi zorunludur. Süresinde kayıt ettirilmeyenler hakkında idari para
cezası uygulanmaktadır. Sanayi işletmelerinin tamamının sanayi siciline kayıt
edilebilmesi için Bilim, Sanayi ve Teknoloji Bakanlığınca 81 il bazında çalışma
yapılmaktadır. Bu çalışma çerçevesinde, bu işletmeler hakkında herhangi bir
cezai işlem yapılmadan kayıt edilmesinin sağlanması kayıtlı işletme sayısının
artmasına katkı sağlayacaktır. Bu itibarla, faaliyette olan ancak sanayi
sicilinde kaydı olmayan sanayi işletmelerinin kayıt ettirilmesi halinde idari
para cezası uygulanmayarak işletmelerin kayıt için teşvik edilmesi
amaçlanmıştır.
OKTAY VURAL (İzmir) – Karar yeter sayısı…
BAŞKAN – Önergeyi oylarınıza sunacağım, karar yeter sayısı
arayacağım.
Kabul edenler… Kabul etmeyenler… Karar yeter sayısı vardır, önerge
kabul edilmiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
3’üncü madde üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı kanun teklifinin çerçeve 3 üncü
maddesinin a) fıkrasında yer alan ‘üç yıldan beş yıla’ ibaresi ‘dört yıldan
altı yıla’, c) fıkrasında yer alan ‘üç yıldan beş yıla kadar hapis ve beş bin
güne kadar’ ibaresi ‘altı yıldan 8 yıla kadar hapis ve on bin güne kadar’
şeklinde değiştirilmiştir.
 Mustafa Kalaycı Erkan Akçay Enver Erdem
 Konya Manisa Elâzığ
 Mustafa
Erdem S. Nevzat
Korkmaz
 Ankara Isparta
Türkiye Büyük Millet Meclisi Başkanlığına
Görüşülmekte olan 478 Sıra Sayılı Kanun Teklifinin üçüncü
maddesinin d bendinin "Spor müsabakalarına dayalı sabit ihtimalli veya
müşterek bahis veya şans oyunlarını oynayanlar mahallin en büyük mülki idare
amiri tarafından bin liradan on bin liraya kadar idari para cezası ile
cezalandırılır." şeklinde, son fıkrasının da "Bu madde kapsamına
giren suçların işlendiği işyerleri cezanın kesinleşmesini müteakiben mahallin
en büyük mülki idare amiri tarafından ihtarda bulunmaksızın mühürlenerek
kapatılır. İşyeri açma ve çalışma ruhsatına sahip işyerlerinin ruhsatları
mahallin en büyük mülki idare amirinin bildirimi üzerine ruhsat vermeye yetkili
idare tarafından beş iş günü içinde iptal edilir" şeklinde değiştirilmesini
arz ve talep ederiz.
 Pervin Buldan  Adil Zozani Sırrı
Sakık
 Iğdır Hakkâri  Muş
 Hasip Kaplan Nazmi
Gür İbrahim
Binici
 Şırnak  Van Şanlıurfa
Türkiye Büyük Millet Meclisi Başkanlığına
Görüşülmekte olan 478 sıra sayılı Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifinin 3 ncü maddesi ile 7258 sayılı Kanunun değiştirilen 5 nci maddesine aşağıdaki cümlenin son fıkra olarak
eklenmesini arz ve teklif ederiz.
 Ferit Mevlüt Aslanoğlu Aydın
Ağan Ayaydın Kazım
Kurt
 İstanbul İstanbul Eskişehir
 İzzet Çetin İlhan Demiröz Mahmut Tanal
 Ankara Bursa İstanbul
 Musa
Çam
 İzmir
" Spor Toto Teşkilatının bir yıllık hasılat payı amatör spor
kulüplerine, lll., ll.,
liglerle PTT ligi takımlarına dağıtılır"
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz Sayın Başkan.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Gerekçeyi okutuyorum:
Gerekçe:
Rekabet koşullarının sağlanması amaçlanmıştır.
BAŞKAN – Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 Sıra Sayılı Kanun Teklifinin üçüncü
maddesinin d bendinin "Spor müsabakalarına dayalı sabit ihtimalli veya
müşterek bahis veya şans oyunlarını oynayanlar mahallin en büyük mülki idare
amiri tarafından bin liradan on bin liraya kadar idari para cezası ile cezalandırılır."
şeklinde, son fıkrasının da "Bu madde kapsamına giren suçların işlendiği
işyerleri cezanın kesinleşmesini müteakiben mahallin en büyük mülki idare amiri
tarafından ihtarda bulunmaksızın mühürlenerek kapatılır. İşyeri açma ve çalışma
ruhsatına sahip işyerlerinin ruhsatları mahallin en büyük mülki idare amirinin
bildirimi üzerine ruhsat vermeye yetkili idare tarafından beş iş günü içinde
iptal edilir" şeklinde değiştirilmesini arz ve talep ederiz.
 Pervin
Buldan (Iğdır) ve arkadaşları
BAŞKAN – Komisyon önergeye
katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
ADİL ZOZANİ (Hakkâri) – Gerekçe…
BAŞKAN – Gerekçeyi okutuyorum.
Gerekçe:
İdari yaptırımların ilgili işletmeye orantısız biçimde zarar
vermemesi ve suç mahkeme kararıyla kesinleşmedikçe ilgilinin masumiyet
karinesinden faydalanma hakkının korunması amaçlanmaktadır.
BAŞKAN – Önergeyi oylarınıza sunuyorum: Kabul edenler…
OKTAY VURAL (İzmir) – Karar yeter sayısı…
BAŞKAN – Karar yeter sayısı arıyorum. Kabul etmeyenler…
Kâtip üyeler arasında anlaşmazlık var, bir dakika süre veriyorum.
(Elektronik cihazla oylama yapıldı)
BAŞKAN –Sayın milletvekilleri, karar yeter sayısı vardır, önerge kabul
edilmemiştir.
BİNNAZ TOPRAK (İstanbul) – Sayın Başkan, AKP’li arkadaşlarımız da
“Eve gidelim.” diyorlar, artık eve gidelim. (CHP ve AK PARTİ sıralarından
gülüşmeler)
BAŞKAN – Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı kanun teklifinin çerçeve 3 üncü
maddesinin a) fıkrasında yer alan ‘üç yıldan beş yıla’ ibaresi ‘dört yıldan
altı yıla’, c) fıkrasında yer alan ‘üç yıldan beş yıla kadar hapis ve beş bin
güne kadar’ ibaresi ‘altı yıldan 8 yıla kadar hapis ve on bin güne kadar’
şeklinde değiştirilmiştir.
 Mustafa
Kalaycı (Konya) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz Sayın Başkan.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Sayın Vural, önerge üzerinde söz isteyen?
OKTAY VURAL (İzmir) – Gerekçe…
BAŞKAN – Gerekçeyi okutuyorum:
Gerekçe:
Spor müsabakalarına dayalı sabit ihtimalli ve müşterek bahis veya
şans oyunlarını oynatanlar ya da oynanmasına yer veya imkân sağlayanlara
verilen hapis cezası artırılmaktadır. Yine spor müsabakalarına dayalı sabit
ihtimalli veya müşterek bahis ya da şans oyunlarıyla bağlantılı olarak para
nakline aracılık eden kişilere verilen hapis ve para cezası miktarı
artırılmaktadır.
OKTAY VURAL (İzmir) – Karar yeter sayısı…
BAŞKAN – Karar yeter sayısı arayacağım.
Önergeyi oylarınıza sunuyorum: Kabul edenler… Kabul etmeyenler…
Kâtip üyeler arasında anlaşmazlık var, bir dakika süre veriyorum.
(Elektronik cihazla oylama yapıldı)
Sayın milletvekilleri, karar yeter sayısı vardır, önerge kabul
edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
4’üncü madde üzerinde üç adet önerge vardır, okutup işleme
alıyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı kanun teklifinin çerçeve 4 üncü
maddesine yer alan ‘kurum ve kuruluşlar dışında’ ibaresi “kurum ve kuruluşlar
ile Diyanet İşleri Başkanlığı bünyesinde çalışanların kurmuş oldukları
sendikalar dışında” şeklinde değiştirilmiştir.
 Mustafa Kalaycı Erkan Akçay  Enver Erdem
 Konya Manisa  Elâzığ
 Mustafa
Erdem  S. Nevzat
Korkmaz
 Ankara Isparta
Türkiye Büyük Millet Meclisi Başkanlığına
Görüşülmekte olan 478 sıra sayılı yasa teklifinin 4. maddesindeki
“Başkanlığın” ifadesinin teklif metninden çıkartılmasını arz ederiz.
 Ferit Mevlüt Aslanoğlu Aydın
Ağan Ayaydın  Musa Çam
 İstanbul İstanbul 
İzmir
 Kazım Kurt  İhsan Özkes 
Mahmut Tanal
 Eskişehir İstanbul İstanbul
Türkiye Büyük Millet Meclisi Başkanlığına
Görüşülmekte olan 478 Sıra Sayılı Kanun teklifinde yer alan
dördüncü maddesinin metinden çıkarılmasını arz ve teklif ederiz.
 Pervin Buldan  Adil Zozani  Sırrı
Sakık
 Iğdır  Hakkâri  Muş
 Abdullah Levent Tüzel  Nazmi Gür  İbrahim Binici
 İstanbul  Van  Şanlıurfa
 Hasip Kaplan
 Şırnak
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz Sayın Başkan.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Gerekçeyi okutuyorum:
Gerekçe:
Diyanet İşleri Başkanlığı, isminde bulunan "Diyanet"
ifadesinin kullanımının sadece bakanlığın izin verdiği kurum ve kuruluşlar
dışında, yasaklanması, düşünce ve ifade özgürlüğüne aykırı bir durum teşkil
etmektedir. Bir kelime, bir kurumda kullanılması nedeniyle, karışıklığı önleme
veya çeşitli gerekçelerle, bir kurumun tekelinde olmamalıdır. Ayrıca, Diyanet
İşleri Başkanlığı ile ilgili düzenlemelerin olduğu 663 sayılı kanunda yapılması
gereken acil değişiklik, isimde yer alan bir ifadenin kurum tekeline alınması
değildir. Diyanet İşleri Başkanlığı, sadece İslam dini ile ilgili işleri değil,
Türkiye'de yaşanan bütün din ve inançların, ihtiyaçları doğrultusunda saygı
temelli bir işleyişe kavuşturulmalıdır.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı yasa teklifinin 4. maddesindeki
“Başkanlığın” ifadesinin teklif metninden çıkartılmasını arz ederiz.
 Ferit
Mevlüt Aslanoğlu (İstanbul) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz Sayın Başkan.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz efendim.
BAŞKAN – Evet, önerge üzerinde söz isteyen İhsan Özkes, İstanbul Milletvekili. (CHP sıralarından alkışlar)
İHSAN ÖZKES (İstanbul) – Sayın Başkan, değerli milletvekilleri;
öncelikle, 2 Temmuz 1993’te Sivas Madımak Oteli’nde cayır cayır
yakılan ve hunharca katledilen aydınları rahmetle anıyorum. Tarih boyunca
yakılan, öldürülen, sürülen, horlanan, aşağılanan, insanca ve hakça yaşam
hakkını bir türlü elde edemeyen Aleviler, tüm bu olumsuzluklara rağmen sürekli
insanlık dersi vermektedirler çünkü yürekleri Allah korkusu ve insan sevgisiyle
doludur.
Sayın milletvekilleri, 1 milyon 375 bin insanımızın gitmek için
beklediği hac farizası gibi bir dinî görev âdeta “Bana da çıkarsa” şeklinde
şans oyunlarına dönüşmüştür. Bu yıl hac kotasının da altına düşülmesi kaygısı,
hacca gidecek vatandaşlarımızda huzursuzluk yaratmıştır. Bir an önce, hacca
gideceklerin bu endişeli bekleyişlerine çözüm bulunmalıdır. En büyük hacı,
bizim hacımızdır. Dünyanın en pahalı haccını bizim hacılarımız yapmaktadır.
Hacılar, Türk Hava Yollarının kaymağı olmaktan çıkarılmalıdır. Hac ve umre
şirketlerinden az da olsa dolandırıcılık yapanlara müsamaha gösterilmemelidir.
“Tayyib Turizm” diye bir turizm hacılarımızı dolandırmıştır. Bu, basına da
yansımıştır, biliyorsunuz. Bu gibi dolandırmalara engel olunmalıdır.
Sayın milletvekilleri, Taksim’de sürekli cami ihtiyacını dile
getiren iktidar, İstiklal Caddesi’ndeki Ağa Camisi’ni âdeta iki yıldır ibadete
kapatmıştır. Ağa Camisi iktidarın istismarı altındadır. Taksim Mescidi’nin yetersizliğini ortaya koymak için Ağa
Camisi’nin onarımının bu kadar zamandır uzatılması reva mıdır? Kilise ve
havraların ücretlerini ödeyen, ruhban okulu açılışı için çaba gösteren Diyanet
Başkanı Görmez, cemevlerinin yasal statüye açılması
için aynı muhabbeti, aynı sevgiyi göstermediği gibi takoz oluyor. Gerçek çözüm
olan siyasi, sosyal ve demokratik açılımdan uzaklaşan iktidar, Alevi çalıştaylarını Diyanet kördüğümüyle sarmalamıştır.
Türkiye’de 85 binin üzerinde cami var. Ülke genelinde bulunan cemevi sayısı sadece bindir. Cemevlerinin
yasal statüye kavuşmaması büyük bir zulümdür. Cemevlerinde
kılınan şehit cenazelerine bile valilerin, kaymakamların, emniyet müdürlerinin,
belediye başkanlarının katılmaması insanlık ayıbıdır. Türkiye Büyük Millet Meclisinde
cemevi açılsa gök mü delinir, yer mi yarılır?
Demokrasiye yakışan da budur. Alevilerin vergilerinin de bulunduğu bütçeyi
iştahla tıka basa yiyen Diyanet, Alevilerin “Haram olsun.” sözlerine kulak
tıkıyor. Diyanet ayrışmanın, ötekileşmenin, hak, hukuk tanımazlığın, israfın ve
yolsuzluğun odağı hâline getirilmemelidir. İktidar Alevileri kesip öldüren
Yavuz Sultan Selim adını üçüncü köprüye verirken, Diyanet de başkanlığın yanına
yaptırdığı camiye Alevilere “mülhit”, “dinsiz” diyen Ahmet Hamdi Akseki’nin
adını vermiştir. Diyanet, fetva verirken Kur’an’a bakması gerekirken Başbakanın
gözlerine bakmaktadır. Kutlu Doğum Haftası açılış programında Başbakan Kevser
Suresi’ni kendi keyfince yorumlarken, Allah’ın ayetlerini siyasi amaçları
doğrultusunda tefsir ederken Diyanet Başkanı dinin siyasete alet edilmesi
ortamını hazırlamaktan duyduğu mutluluğu alkışlarıyla tasdik etmiştir.
Bazı İnternet sitelerinde Diyanet Başkanını ve Diyaneti
eleştirenler aleyhine bir organize vardır. Bu sitelerde din, iman adına
iftiralar, karalamalar, mahalle baskıları yapılmaktadır. Diyanet yetkililerinin
bu şebekeyle ilgilerinin olup olmadığının araştırılmasını Sayın
Cumhurbaşkanından talep ediyorum.
Teklifte geçen “Diyanet İşleri Başkanlığı” ve “Başkanlık” ayrı
ayrı kurumlar mıdır? Bu maddeyle amaç şu mudur: Vakıflar, sendikalar, dernekler
arasında ayrım yapmak, bizden olanlara “diyanet” kelimesini kullandırabilmek,
ötekilere de... (AK PARTİ sıralarından gürültüler)
(Mikrofon otomatik cihaz tarafından kapatıldı)
İBRAHİM KORKMAZ (Düzce) – Müftülük maaşlarını geri ver! Haram
yedin, haram!
BAŞKAN – Sayın milletvekilleri, lütfen.
MUSTAFA ELİTAŞ (Kayseri) – Sayın Başkan, önergeyi oyluyor musunuz?
İHSAN ÖZKES (Devamla) – Bir yıl önce “Eşi, kızı düğünde oynayan
deyyustur.” diyen Yozgat Müftü Yardımcısı hâlen görevdedir.
MUSTAFA ELİTAŞ (Kayseri) – Sayın Başkan, önergeyi oylayın efendim,
bu bitmeyecek herhâlde.
İHSAN ÖZKES (Devamla) – Millete hakaret etmek bile…
BAŞKAN – Teşekkür ediyorum Sayın Milletvekili.
İHSAN ÖZKES (Devamla) – Teşekkür ederim. (CHP sıralarından
alkışlar)
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı kanun teklifinin çerçeve 4 üncü
maddesinde yer alan “kurum ve kuruluşlar dışında” ibaresi “kurum ve kuruluşlar
ile Diyanet İşleri Başkanlığı bünyesinde çalışanların kurmuş oldukları
sendikalar dışında” şeklinde
değiştirilmiştir.
 Mustafa
Kalaycı (Konya) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz Sayın Başkan.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz efendim.
BAŞKAN – Önerge üzerinde söz isteyen Mustafa Erdem, Ankara. (MHP
sıralarından alkışlar)
MUSTAFA ERDEM (Ankara) – Sayın Başkan, değerli milletvekilleri;
torba yasanın 4’üncü maddesi üzerinde söz almış bulunuyorum. Hepinizi en kalbî
duygularla, sevgi ve saygıyla selamlıyorum.
Yakın gelecekte idrak edeceğimiz ramazan ayının başta ülkemize,
sonra bütün İslam âlemine hayırlara vesile olmasına, birlik ve beraberliğin
oluşmasına, tefrikanın, fitnenin son bulmasına, akan gözyaşlarının durmasına,
Müslüman milletleri idare eden idarecilerin de akıllarını başlarına almasına
vesile olmasını diler, tekrar hepinize sevgi ve saygılarımı sunarım. (MHP, AK
PARTİ ve CHP sıralarından alkışlar)
Değerli milletvekilleri, Türk milliyetçileri olarak, Milliyetçi
Hareket Partililer olarak her zaman dinin emrinde, dindarın yanında, Diyanet
İşleri Başkanlığımızın da hizmetinde olduk. Türkiye Cumhuriyeti Büyük Millet
Meclisinde din ve diyanetle alakalı olan bütün çalışmalarda onu bundan sonra da
Türk milletinin en güzide kurumu hâline getirecek yasaların çıkmasında her
zaman katkıda bulunduk ve destek verdik. Bundan sonra da bu görevimizi en
eksiksiz bir şekilde devam ettirmenin gayret ve kararlılığı içerisinde
olacağımızdan kimse kuşku duymasın.
“Diyanet” kelimesinin adının şu veya bu şekilde başka amaçlara
kullanılmaması, kişisel menfaatlere, şahsi çıkarlara, siyasi istismara adı alet
edilmemesi bakımından böyle bir teklif geldi. Öncelikle şunu ifade etmek
istiyorum ki: Nasıl, Türk milletini darbelerle vuranlar, parçalayanlar bu
milletin içinden çıkanlarsa, Türkiye Cumhuriyeti devletinin de birlik ve
beraberliğini sıkıntıya sokarak bölme ve parçalama telaşında bulunanlar varsa,
unutmayalım ki dine en çok zarar veren yine dindar geçinenler, Diyanete en çok
zarar verenler de, üzülerek ifade etmek istiyorum ki, bizatihi Diyanetin kendi
mensupları oluyor. (MHP ve CHP sıralarından “Bravo” sesleri, alkışlar) O zaman
öncelikle şunu dikkatlerinize arz etmek istiyorum: Şu şerefli kürsüden daha
önce de arz ettim, “Şeref-ül mekân bil mekîndir.” Diyanet İşleri Başkanlığımızın yöneticileri ve
din hizmetlerini üretenlerimiz her zaman hangi konumda olduklarını, ne adına
karar verdiklerini, kim için çalıştıklarını lütfen bilmeleri ve her yaptıkları
işi, her attıkları adımı buna göre yapmaları lazım gelir. Üzülerek ifade etmek
istiyorum ki nasıl dini istismar edenler, Diyaneti istismar edenler, milliyetçi
hareketin bu samimi duruşunu da istismar etmekte ve maalesef, siyasi oy
devşirmeler uğruna karalama kampanyalarına girebilmektedirler.
Burada bir hususa daha dikkatlerinizi çekmek istiyorum: Diyanet
İşleri Başkanlığımızın güzide temsilcileri, içinde bulundukları şerefli kurumun
adını koruma hassasiyetlerine paralel olarak, aynı zamanda, Diyanet kurumunun
içeriğini ve din müessesesinin topluma sağlıklı bir şekilde anlatılması
konusunda da duyarlı ve hassasiyet göstermeleri lazım gelir.
Üzülerek ifade etmek isterim ki Türkiye’de dini pazarlayanlar, din
işportacıları, kendilerini dinin şârii yani din
koyucusu hâline getirmekte ve kendilerine göre birtakım farzlar, birtakım
vacipler, birtakım sünnetler geliştirerek bin dört yüz yıldır Türk milletinin
şerefiyle dünya insanlığına model yapmış olan bu millete yeni birtakım dinî
akımlar, yeni birtakım sapık, heretik dinî
karakterler vermeye çalışmaktadır.
Burada şunu dikkatlerinize sunmak istiyorum: Diyanet İşleri
Başkanlığımız “diyanet” kelimesinin adı kadar kendini Mesih hisseden, kendini
mehdi yerine koyan, kendini peygamber ilan edenlere de haddini bildirmeli ve
dinin gerçekten Allah’a ait olduğunu ve bu Müslüman milletin de Allah’ın kulu
olduğu hususunu idrak etmelerine vesile olmasını diler, hepinizi en kalbî
duygularla selamlarım. (MHP ve CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
5’inci madde üzerinde dört adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 478 Sıra Sayılı Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifinin çerçeve 5 inci
maddesiyle 633 sayılı Kanuna eklenmesi öngörülen ek 4 üncü maddenin birinci
fıkrasının ikinci cümlesinin başında yer alan "Bunların dışında
kalan" ibaresinin; "Mülkiyeti mazbut ve mülhak vakıflar ile Vakıflar
Genel Müdürlüğüne ve gerçek ve özel hukuk tüzel kişilerine ait olanlar dışında
kalanlar ile mülkiyeti kamu kurum ve kuruluşları ile Hazineye ait taşınmazların
üzerinde dernek veya vakıflarca kendi kaynaklarıyla ve/veya toplanan bağış ve
yardımlarla yaptırılanların (bu maddenin yürürlüğe girdiği tarihten önce
yaptırılmış olanlar dahil) dışında kalan" şeklinde değiştirilmesini arz ve
teklif ederiz.
 Mustafa Elitaş  Mehmet
Doğan Kubat  Recep Özel
 Kayseri  İstanbul  Isparta
 Gürsoy Erol  Salih Fırat  Osman Aşkın Bak
 İstanbul  Adıyaman  İstanbul
 Hacı
Bayram Türkoğlu Türkan
Dağoğlu
 Hatay
 İstanbul
BAŞKAN – Sayın milletvekilleri, şimdi okutacağım üç önerge aynı
mahiyette bulunduğundan önergeleri birlikte işleme alacağım, talepleri hâlinde
önerge sahiplerine ayrı ayrı söz vereceğim veya gerekçelerini okutacağım.
Okutuyorum:
Türkiye Büyük Millet Meclisi Başkanlığına
Görüşülmekte oları 478 sıra sayılı kanun
teklifinin çerçeve beşinci maddesinin teklif metninden çıkartılmasını arz ve
teklif ederiz.
 Mustafa Kalaycı Erkan Akçay Enver Erdem
 Konya  Manisa  Elâzığ
 Mustafa
Erdem  S. Nevzat
Korkmaz
 Ankara
 Isparta
Aynı mahiyetteki ikinci önergenin imza sahipleri:
 Pervin Buldan Adil Zozani Sırrı
Sakık
 Iğdır  Hakkâri  Muş
 Altan Tan Abdullah Levent Tüzel  İbrahim Binici
 Diyarbakır  İstanbul  Şanlıurfa
 Nazmi
Gür Hasip Kaplan
 Van Şırnak
Aynı mahiyetteki üçüncü önergenin imza sahipleri:
 Ferit Mevlüt Aslanoğlu  Kazım
Kurt  İzzet
Çetin
 İstanbul  Eskişehir Ankara
 Musa Çam Mahmut Tanal  İhsan Özkes
 İzmir  İstanbul  İstanbul
 İlhan
Demiröz
 Bursa
BAŞKAN – Aynı mahiyetteki önergelere Komisyon katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz Sayın Başkan.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Önerge üzerinde İhsan Özkes,
İstanbul Milletvekili. (CHP sıralarından alkışlar)
İHSAN ÖZKES (İstanbul) – Sayın Başkan, değerli milletvekilleri,
ben aslen Çorumluyum. Yarın 4 Temmuz 1980 Çorum olaylarının 33’üncü yılıdır.
Çorum’da, cuma günü, cuma namazı öncesinde tam da imamlar hutbeye çıkacağı
sırada Çorum’un tüm camilerinde “Ey Müslümanlar, Aleviler Alaaddin
Camisi’ni yakıyorlar, yetişin.” diye bağırıyorlar. Tüm camiler anında
boşalıyor. Camilerden çıkan cemaat cami avlularına önceden hazırlanan sopaları,
baltaları alarak Alevi avına yakıp, yıkmaya başlıyorlar. Neticede, resmî
rakamlara göre 116 kişi öldürülüyor, yüzlerce kişi yaralanıyor, iş yerleri
yağmalanıyor, evler yakılıyor ama Alevilerin yaktığı söylenen Alaaddin Camisi ne yakılmıştır ne de yakılma teşebbüsünde
bulunulmuştur. Bu vesileyle Sivas, Kahramanmaraş ve Çorum olaylarında ölenlere
Allah’tan rahmet diliyorum.
Sayın milletvekilleri, Hükûmetin Meclisten kaçırdığı Sayıştay
raporlarında hazine arazileri üzerinde bulunan cami ve mescitlerin ticari
ünitelerinin herhangi bir yasal mevzuata dayanmaksızın Diyanete devredildiğinin
ve hazineye aktarılması gereken gelirlerin yüzde 25’inin bir dinî vakfa
aktarıldığının ortaya çıkmasının ardından hazırlanan teklif daha önce Genel
Kurulda üç partinin ayrı ayrı verdiği önergelerle geri çekilmişti; madde,
şeytana pabucu ters giydirecek kadar karmaşık hâlde yine yüce Meclisin huzuruna
getirilmiştir. Bütün mesele, mülkiyeti kamuya ait araziler üzerinde yapılmış
camilerin müştemilatı sayılan yerlerin kira gelirlerinin Diyanetçe toplanmasına
dair protokole göre Diyanet tarafından toplanan yaklaşık 30 milyon Türk lirası
civarındaki Millî Emlak Genel Müdürlüğüne aktarılması gereken ve sahibine
verilmeyen, faize yatırılarak nemalandırılan paranın Dinî ve Sosyal Hizmetler
Vakfına aktarılmak istenmesidir yani kanunla yaklaşık 30 milyon Türk lirası
tutarında bir yolsuzluk kapatılıyor. Hem iyi niyetle cami yapmış, yaptırmış
kurum ve şahıslara saygı gösterilmeli hem de yüce Meclis bu tür dalaverelere
alet edilmemelidir. Dernek, vakıf, şahıs, her kimse, mülk sahibi olanlar cami
yapmış, caminin tamir, bakım, elektrik, su, halı, kilim, ampul, temizlik, araç
gereç ve malzemeleri için de gelir getiren bir iki dükkân veya benzeri şeylerle
birlikte abdest alma ihtiyacı için mekânlar ve tuvaletler yapmış veya
yaptırmış. Örneğin Caferiler 300 kadar camilerine, bu camilerdeki dükkânlara ve
tuvaletlere Diyanetin el koymasını istemiyorlar. Maddenin sonunda ise “Bu
maddenin yürürlüğe girdiği tarihten önce birinci fıkrada belirtilen yerlerden
elde edilen ve banka hesaplarında tutulan gelirler hakkında da aynı hükümler
uygulanır.” denilerek Diyanetin banka hesaplarındaki faizleri de güvence altına
mı alınıyor? Diğer bir deyimle aklamamı yapılıyor? Diyanet parayı çok seviyor,
para söz konusu olunca faiz de olsa umursamıyor, haram helal ver Allah’ım
diyor. Diyanetin ve Diyanet Vakfının yurt içi ve yurt dışı için toplanan
yardımları bankada uzun sürelerde tutması ve bu yolla faiz lobisinin hoşuna
giden gidişatı konusunda Başbakan ne düşünür acaba? Ayrıca bu madde kabul
edilirse Diyanet Türkiye’nin en büyük gayrimenkul ve tuvalet işletmecisi hâline
gelecektir.
RECEP ÖZEL (Isparta) – Ayıp ya bu denilen!
İHSAN ÖZKES (Devamla) – Ne ayıbı be! Olan bu. Yaz bunu, bir tarihe
yaz, olacak mı olmayacak mı?
RECEP ÖZEL (Isparta) – “Tuvalet işletmecisi” diyorsun.
BAŞKAN – Sayın milletvekilleri lütfen…
İHSAN ÖZKES (Devamla) – Anlamadan konuşuyorsun. Sadece “Ayıp”
diyorsun. Ayıp sana, oturmuşsun öne, herkese laf atıyorsun.
Diyanet devasa bütçesiyle doymuyor, hac ve umre ticaretiyle
doymuyor, camilerin üzerine kurdurduğu baz istasyonlarıyla doymuyor, her cuma
toplanan paralarla doymuyor, Diyanet Vakfı imparatorluğuyla doymuyor, bu millet
Diyaneti doyuramıyor. Güya mübarek ramazan ayının ana temasını “helal kazanç,
helal lokma” olarak belirleyen Diyanet “Ele veriyor talkını, kendi yutuyor
salkımı!” (CHP sıralarından alkışlar)
Ne diyelim, gözlerini toprak doyursun!
(Mikrofon otomatik cihaz tarafından kapatıldı.)
BAŞKAN – Teşekkür ediyorum Sayın Özkes.
İHSAN ÖZKES (Devamla) – Diyanet yalan söylemez, Dolmabahçe Camisi
görevlisine soruşturma açarken…
MUSTAFA ELİTAŞ (Kayseri) – Sayın Başkan, oylamaya geçin efendim,
bunu bekleyecek misiniz böyle?
BAŞKAN – Sayın Özkes, lütfen…
İHSAN ÖZKES (Devamla) – …Milas’ta, camide tenis oynanmasına çanak
tutuyor.
RECEP ÖZEL (Isparta) – Süre bitti, süre, süre, hakkımıza
giriyorsun.
İHSAN ÖZKES (Devamla) – AKP’liler, bakın, bakın!
BAŞKAN – Sayın Özkes…
AHMET BERAT ÇONKAR (İstanbul) – Kul hakkı yiyorsun, kul hakkı!
İHSAN ÖZKES (Devamla) – Camide tenis oynanıyor, tenis.
Müslümanlıkta camide tenis oynamak var mı? Konuşun, var mı?
BAŞKAN – Sayın Özkes, böyle bir usulümüz
yok, süre bitti.
Teşekkür ediyorum.
MUSTAFA ELİTAŞ (Kayseri) – Başkan, oyla…
İHSAN ÖZKES (Devamla) – Bak, bak! İyi bakın! Bak, bak, bak AKP’nin
eseri bu, camide tenis oynanıyor!
FATİH ŞAHİN (Ankara) – Oynanır, oynanır!
RECEP ÖZEL (Isparta) – Süren bitti, sende Allah korkusu var mı?
İHSAN ÖZKES (Devamla) – Ya, ya, ya! Bak, bak, bakmaya cesaretin
var mı?
MUSTAFA ELİTAŞ (Kayseri) – Oylarsan biter bu iş.
BAŞKAN – İdare amirleri, lütfen göreve…
İHSAN ÖZKES (Devamla) – Böyle bir şey olmazsa kes seslerini! Böyle
bir şey olmazsa…
FATİH ŞAHİN (Ankara) – Doğru, doğru; olur, olur.
MUSTAFA ELİTAŞ (Kayseri) – Bu kadar terbiyesizlik olmaz Başkan,
bir şey yapın ya!
İHSAN ÖZKES (Devamla) – Terbiyesizliği sen yapıyorsun! Kes sesini!
BAŞKAN – Birleşime beş dakika ara veriyorum.

Kapanma Saati: 23.53

ON BİRİNCİ OTURUM
Açılma Saati: 00.09
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin On Birinci Oturumunu açıyorum.
478 sıra sayılı Kanun Tasarısı’nın görüşmelerine kaldığımız yerden
devam edeceğiz.
Komisyon ve Hükûmet yerinde.
Barış ve Demokrasi Partisi Grubunun aynı mahiyetteki önergesinin
gerekçesini okutuyorum:
Gerekçe:
Yasa bağlamında, kamu vicdanına ve bağışçılarının gönüllü
aktarımlara dayanılarak oluşturulan cami, mescit veya Kur'an Kurslarının ticari
faaliyete açılan yapılarının elde edeceği gelirlerden bir kısmının Diyanet
İşleri Başkanlığına aktarılması ve bu aktarımların denetiminin yine, diyanet
İşleri Başkanlığı yetkisinde olması, kabul edilebilir değildir. Merkezi
bütçeden pay alan bir Diyanet İşleri Başkanlığı gibi bir kurumun, gelir elde
etme asla ama asla olamaz. Zaten hâlihazırda toplumdaki bütün dini inanç kesimlerine
gerekli hizmeti sağlayamayan veya tamamen hizmet dışında tutan bir yapının, bir
de ayrıca dernek ve vakıfların bağışlarıyla yapılan yapıların ticarete açık
bölümlerinden pay hakkı iddia etmesi, dini ve vicdani duyguları yaralamaktadır.
Bağışlar, yapılan dernekler ve vakıfların olarak kalmalıdır. Bu bağışlar
üzerinde tasarrufa tek yetkili, ilgili dernek veya vakıf olmalıdır. Diyanet
İşleri Başkanlığı, toplumdaki gelir adaletsizliği had safhadayken, yoksulluk ve
işsizlik oranları oldukça yüksek iken, gelire dayalı bir politikasının olması,
toplum vicdanını yaralamaktadır.
BAŞKAN – Diğer önergenin gerekçesini okutuyorum.
OKTAY VURAL (İzmir) – Mustafa Erdem…
BAŞKAN – Mustafa Erdem, Ankara Milletvekili.
Buyurun. (MHP sıralarından alkışlar)
MUSTAFA ERDEM (Ankara) – Sayın Başkan, değerli milletvekilleri;
torbanın 5’inci maddesiyle ilgili olarak söz almış bulunuyorum, hepinizi
sevgiyle saygıyla selamlıyorum.
Şu anda camilerimiz yapılıyor. Cami ne anlama geliyor onu ifade
etmek istiyorum: Birliğin, dirliğin, İslam’ın, imanın ve dinin sembol olarak
güzelliklerinin ifadesidir. Müslüman’a huzur, inanmayana, kâfire bir zül
meselesidir camiler. Ancak, burada şuna dikkatinizi çekmek istiyorum: Gerek dün
gerekse bugün camilerimiz ebediyet arzusu içerisinde olan, Allah’ın rızasını
kazanmayı dileyen, baki kalan bu kubbede hoş bir seda bırakmak isteyen, garip gurebanın, fakir fukaranın veya zengin olup da Allah rızası
için infak imkânı bulabilenlerin yaptıkları eserlerdir. Gelin, bu kutsal
mekânları amacına uygun bir şekilde hizmete devamlılığına fırsat verelim,
onların yapanlarının da rızasının söz konusu olduğu hususunu göz ardı
etmeyelim. Bundan kısa bir süre önce aynı mealde bir yasa teklifi geldi ama ne
hikmetse AKP’li siyasi dostlarımız burada bu yasayı geri çektiler.
Değerli milletvekilleri, eğer yaptığınız iş camilerde bile Allah
rızasını söz konusu etmez, siyasi hesap ve beklentilerin peşine düşerseniz,
unutmayalım ki dünya fanidir, ahiret ebedî ve dünya hayatından da daha
hayırlıdır. Öyleyse, öncelikle cami meselesini de hiç değilse bir siyasi
istismara, camilerimizi de bu istismarın bir parçasına dönüştürmeye kimsenin
hakkı olmadığını bilelim.
Şimdi, biz, Diyanet İşleri Başkanlığı olarak bütün devlet
kurumları gibi “Sat, kurtul.” mantığıyla her şeyi devredip “Devlet ticaret mi
yapar?” mantığıyla hareket ederken Diyanet İşleri Başkanlığımızın toplumu din
konusunda aydınlatma, insanları cehaletten kurtararak kardeşlik duygusunun
güzelliklerine kavuşturma misyonu varken, bir de camilerin müştemilatlarıyla
ilgili angaryayı onların başına yıkmanın ne anlamı var? Eğer bu gerçekten
yararlı bir iş idiyse geçenki toplantıda Meclisin
gündemine almaması için niye oy verdik veya geçen yanlış yaptıysak niye yanlış
olduğunu kamudan gizledik?
Değerli milletvekilleri, bir yanlışı yaptığımızı idraklerinize arz
etmek istiyorum: Vakıf vakfedenin iradesine, inancına ve vakıf senedine uygun
olduğu zaman bir anlam ifade eder. Hiçbir güç ama hiçbir güç onu yapan ve
vakfedenin iradesine kendi tasarruf hakkını bulamaz ama biz hangi hak ve
salahiyetle böyle bir gasp söz konusu olduğunda yapabiliyor ve bunu da din
adına, diyanet adına, hem de Diyanet İşleri Başkanlığı adına talepte
bulunabiliyoruz?
Şu anda karşı karşıya kaldığımız manzarada camilerin müştemilatı,
camileri muhannete muhtaç etmemek, devlete muhtaç etmemek, Diyanete muhtaç
etmemek isteyen samimi insanların kurmuş olduğu mekânların ebediyete intikal
noktasında devamlılığını sağlamak için böyle birtakım hayrî
hizmetler oluyor. Ama biz hangi amaç, hangi gaye, hangi ideal uğruna gasbedersek edelim onlar üzerinde tasarruf hakkımız doğru
değildir. Hele hele onların birikmiş mallarını gasbetmek,
oradaki birikimi başka amaçlar uğruna harcamak bize hiç yakışmayan bir hadise
olmalıdır. Diyanet İşleri Başkanlığımız bıraksın bu emanetleri ehline, kendisi
toplumu din konusunda eğitmeyi ve onları aydınlatmayı sorumluluk alanına alsın.
Bu manada başkalarına yetki devrinde bulunarak misyonunu icra eden hiçbir
devlet adamı, hiçbir devlet kurumu yoktur.
Hepinizi saygıyla selamlıyorum. (MHP sıralarından alkışlar)
BAŞKAN – Teşekkür ediyorum.
OKTAY VURAL (İzmir) – Karar yeter sayısı…
BAŞKAN – Aynı mahiyetteki önergeleri oylarınıza sunacağım, karar
yeter sayısı arayacağım.
Kabul edenler… Kabul etmeyenler… Karar yeter sayısı yoktur.
Birleşime beş dakika ara veriyorum.

Kapanma Saati: 00.17

ON İKİNCİ OTURUM
Açılma Saati: 00.23
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin On İkinci Oturumunu açıyorum.
478 sıra sayılı Kanun Tasarısı’nın görüşmelerine devam edeceğiz.
Komisyon ve Hükûmet yerinde.
5’inci maddenin metinden çıkarılmasına dair aynı mahiyetteki
önergelerin oylanmasında karar yeter sayısı bulunamamıştı. Şimdi önergeleri
tekrar oylarınıza sunacağım ve karar yeter sayısı arayacağım.
Kabul edenler… Kabul etmeyenler… Karar yeter sayısı vardır. Aynı
mahiyetteki önergeler kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 Sıra Sayılı Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifinin çerçeve 5 inci
maddesiyle 633 sayılı Kanuna eklenmesi öngörülen ek 4 üncü maddenin birinci
fıkrasının ikinci cümlesinin başında yer alan "Bunların dışında
kalan" ibaresinin; "Mülkiyeti mazbut ve mülhak vakıflar ile Vakıflar
Genel Müdürlüğüne ve gerçek ve özel hukuk tüzel kişilerine ait olanlar dışında
kalanlar ile mülkiyeti kamu kurum ve kuruluşları ile Hazineye ait taşınmazların
üzerinde dernek veya vakıflarca kendi kaynaklarıyla ve/veya toplanan bağış ve
yardımlarla yaptırılanların bu maddenin yürürlüğe girdiği tarihten önce
yaptırılmış olanlar dahil) dışında kalan" şeklinde değiştirilmesini arz ve
teklif ederiz.
 Mustafa
Elitaş (Kayseri) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) - Takdire
bırakıyoruz Sayın Başkan.
BAŞKAN – Hükûmet katılıyor mu?
MALİYE BAKANI MEHMET ŞİMŞEK (Batman) – Katılıyoruz Sayın Başkan.
BAŞKAN – Önerge üzerinde söz isteyen Mehmet Doğan Kubat, İstanbul
Milletvekili. (AK PARTİ sıralarından alkışlar)
MEHMET DOĞAN KUBAT (İstanbul) – Sayın Başkanım, çok değerli
milletvekilleri; yüce heyetinizi saygıyla selamlıyorum.
478 sıra sayılı Kanun Teklifi’nin
çerçeve 5’inci maddesiyle 633 sayılı Kanun’a eklenen ek 4’üncü madde üzerinde
söz aldım.
Az önce burada değişik siyasi parti mensupları tarafından maddeyle
ilgili çeşitli görüşler dile getirildi.
Değerli arkadaşlarım, bu maddenin özü şu: Şimdi, özellikle
vatandaşlarımızın cami yaptırmak, Kur’an kursu yaptırmak, mescit yaptırmak
amacıyla kurmuş olduğu ve bütün Türkiye'nin her ilinde, ilçesinde yaygın, bugün
sayıları 1.700 civarında olan, çoğunluğu dernek olmak üzere, yine bir kısmı da
kendi vakıf senetlerinde bu tür amaçların yer aldığı vakıflar var. Bunlar
tarafından yaptırılan ve tamamı bu vakfın veya derneğin kendi kaynaklarıyla, öz
kaynaklarıyla ya da vatandaşımızdan bu cami, mescit ve Kur’an kurslarımızın
yaptırılması için, Allah rızası için toplanan yardımlarla yaptırılmış camiler
var, mescitler var, Kur’an kursları var. Bunların altlarında da ticari olarak
işletilmesi mümkün olan çeşitli kısımlar olabiliyor, iş yerleri olabiliyor,
işte wc’ler olabiliyor, yine ufak toplantı salonları
vesaireler olabiliyor. Bu tür yerlerin o caminin bakımı, onarımı için bir
kaynak oluşturmak amacıyla elde ettiği gelirler o dernek tarafından toplanıp
yine o caminin ihtiyaçlarına, yine cari giderlerine; yakıt, elektrik vesaire…
Çünkü, Anadolu’da birçok yerde bu tür sıkıntılar yoğun biçimde yaşanıyor.
Değerli arkadaşlarım, işte şu anda ek madde 4 sahada bu tür
yaşanan sıkıntıların çözümüne yönelik bir maddedir. Bunu hiç kimse mecrasından
farklı biçimde yorumlamasın; şu anda milletimizin bizden talep ettiği bir
ihtiyacın karşılanmasıdır bu.
Burada, cami yaptırma dernekleri veya vakıflar tarafından
yaptırılan cami, mescit ve Kur’an kursunun altındaki yerlerden elde edilecek
olan gelirlerin yüzde 10’u Diyanet İşleri Başkanlığı payı olarak ayrılacak,
madde bu. Geri kalan yüzde 90’ın üçte 2’si o cami, mescit ve Kur’an kursunun
yapımı, bakımı, onarımı ve diğer cari giderleri için o amaca özgülenmiş
şekilde, o amaca uygun kullanılmak şartıyla yine o derneğe bırakılıyor. O üçte
1’lik kısım da derneğin ve vakfın genel amaçları doğrultusunda, gene hayrî ve hasbi amaçlar doğrultusunda inşallah kullanılacak.
Değerli arkadaşlarım, bu Diyanete ayrılacak payın hesabı,
ödenmemesi hâlinde tahsil yolları vesaireyle ilgili düzenlemeler de sair takip
eden fıkralarda düzenleniyor. Dolayısıyla, burada, Cumhuriyet Halk Partisi ve
Milliyetçi Hareket Partisinden bazı arkadaşlarımızın da bu konuda bizleri
uyarması üzerine -aslında şu anda getirdiğimiz madde bunu çözmekle birlikte
kapalı olduğunu düşündükleri bir iki cümle vardı- getirdiğimiz önergeyle bu
konuyu da vuzuha kavuşturarak vatandaşların kendi özel mülklerine, dernek ve
vakıfların kendi özel mülklerine yaptığı camilerin, yine Vakıflar Genel
Müdürlüğü mazbut ve mülhak vakıflara ait araziler üzerinde yapılanlar hariç
olmak üzere, kamu kurum ve kuruluşlarıyla hazineye ait taşınmazlar üzerinde
işte bu saydığım cami dernekleri ve vakıfları tarafından yaptırılan camilerin,
Kur’an kurslarının ve mescitlerin altındaki iş yerlerinin, buraların
işletilmesinden elde edilen gelirin dağıtımına yönelik bir düzenlemedir bu.
Dolayısıyla, yüce milletimizin de bu konuyu böyle anlamasını arzu ederim.
Değerli arkadaşlarım, getirilen düzenleme çok hayırlı olmuştur.
İnşallah, muhalefetin de bu konuda desteklerini bekliyor, yüce heyetinizi
saygılarımla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmiştir.
Kabul edilen önerge doğrultusunda maddeyi oylarınıza sunuyorum:
Kabul edenler… Kabul etmeyenler… Madde kabul edilmiştir.
6’ncı madde üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı yasa teklifinin 6. maddesinin
son paragrafındaki “Bunların görev süresi” ifadesinin “ve bunların görev
süresi” olarak değiştirilmesini arz ederiz.
 Ferit Mevlüt Aslanoğlu Kazım
Kurt Bülent
Kuşoğlu
 İstanbul  Eskişehir Ankara
 İhsan Özkes Musa
Çam İlhan
Demiröz
 İstanbul İzmir Bursa
 Mahmut
Tanal
 İstanbul
Türkiye Büyük Millet Meclisi Başkanlığına
Görüşülmekte olan 478 sıra sayılı kanun teklifinin çerçeve 6 ncı maddesinde yer alan ‘bunların’ ibaresi ‘Din işleri
Yüksek Kurulu Başkanı ve Din İşleri Yüksek Kurulu Üyesi kadrosunda
bulunanların’ şeklinde değiştirilmiştir.
 Mustafa Kalaycı Erkan Akçay Enver Erdem
 Konya Manisa Elâzığ
 Oktay Vural Mustafa Erdem S. Nevzat Korkmaz
 İzmir Ankara Isparta
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz Sayın Başkan.
BAŞKAN – Hükûmet katılıyor mu?
MALİYE BAKANI MEHMET ŞİMŞEK (Batman) – Katılmıyoruz Sayın Başkan.
OKTAY VURAL (İzmir) – Mustafa Erdem.
BAŞKAN – Öneri üzerinde, Mustafa Erdem, Ankara Milletvekili. (MHP
sıralarından alkışlar)
MUSTAFA ERDEM (Ankara) – Sayın Başkan, değerli milletvekilleri;
6’ncı madde üzerinde söz almış bulunuyorum. Hepinizi sevgiyle, saygıyla selamlıyorum.
Yüce dinimiz İslam, hem âlemşümul hem de zamanşümul
bir dindir. Hazreti Peygamber’e indiği tarihten kıyamet kopana kadar bütün
insanlığın manevi ihtiyaçlarına çözüm üretecek niteliktedir. Aynı zamanda,
sadece indiği coğrafyada değil, dünyanın ve bilmediğimiz âlemlerin de tamamını
kuşatacak bir niteliktedir ama onun bu sırrı, onun içerisindeki bu gizemlilik;
onun içerisindeki, insana hayat veren, ona dünya ve ahiret saadetini temin eden
ilkeler ve umdeler ancak bilim adamlarının, din adamlarının ondan yaptığı
çıkarımlar ve onun günün insanının ihtiyaçlarına sunulması şekliyle mümkündür.
Bundan dolayıdır ki merhum Mehmet Akif “Doğrudan doğruya Kur’an’dan alarak
ilhamı, asrın idrakine söyletmeliyiz İslam’ı” ifadesini kullanırken aynı
şekilde dinin yaşayan bir din hâline gelmesini arzu etmiştir.
Günümüzde Kur’an’ın ve onun temel ilkelerinin hayatiyet
kazanabilmesi, Diyanet İşleri Başkanlığımızın ve onun da Din İşleri Yüksek
Kurulu üyelerinin katkı, gayret ve çalışmalarıyla mümkündür. Ancak, eğer bu
kurum, kendisini doğrudan Allah’a değil de kendisini oraya tayin edenlere
duygusal, siyasi veya idari bir zaruretle bağımlı hissederlerse, Kur’an
içerisinde gizli olan bu güzelliklerin ve hayati anlam ifade eden değerlerin
insanlığın idaresinde ve iradesinde tecellisi mümkün olmayacaktır.
Değerli milletvekilleri, Din İşleri Yüksek Kurulunun, Temmuz 2010
yılında Diyanet Teşkilat Yasası’yla alakalı olarak yapılan yeni kanunda,
“İkinci kere beş yıl seçilebileceği” ifadesi vardır ama buna mukabil şu andaki
torbanın içerisinde, pek çoğunun neler olduğunu bilmediği bu yasalar toplamının
arasında, Diyanet İşleri Başkanlığımız Din İşleri Yüksek Kurulu üyelerinin
ikinci kere beş yıllık süreyle seçilebilmelerini öngören bir madde gelmiştir.
Şimdi ben bunun hangi amaca matuf, hangi eksikliği tamamlamak, hangi ulvi
hedefe ulaşmak için buraya derç edildiğini, konulduğunu anlamakta güçlük
çekiyorum. Eğer, Din İşleri Yüksek Kurulu üyelerimizin bilgi, birikim ve
faziletleri ikinci kere Din İşleri Yüksek Kurulu üyeliklerine seçilmelerini
öngörüyorsa, zaten daha önceki teşkilat yasasında buna imkân var. Hâl böyle
olunca, acaba -kusura bakmayın, burada biraz düşünmek zorunda kaldığım için
paylaşmak istiyorum- dini siyasi çalışmaları için basamak yapanlar, Müslüman
Türk toplumunun din duygusallığından yararlanmak isteyenlerin, yapageldikleri
küresel güçlerle iş birliklerine bir kamuflaj oluşturmak üzere, Diyanetin ve
onun da bu alandaki karar organı olan Din İşleri Yüksek Kurulunun himmetine
ihtiyaçları mı var, bunu merak ediyorum. Eğer böyle bir ihtiyaç söz konusu ve
onların da ikinci kere bu kurula seçilme zaafları devreye girecek ve bundan
dolayı da bir minnet ve mihnet söz konusu olacak ise hem Diyanete hem Din
İşleri Yüksek Kuruluna hem de din adamı, bilim adamı şerefiyle orada oturanlara
bir haksızlık ve onlara karşı bir saygısızlık olacaktır.
Dolayısıyla, daha önce Diyanet İşleri Başkanının da seçilebilme
hakkına imkân veren yasada böyle bir gayret ve hassasiyet olmadığı hâlde, Din
İşleri Yüksek Kurulu üyelerine ikinci kere bu hakkın verilmesi yolundaki
talebin hangi gerçek bir beklentiye sebep olacağını düşünmenizi ve böylesine
basit uygulamalara vesile olacak bir kanuna önayak olmamanızı tavsiye eder,
hepinize saygılar sunarım. (MHP sıralarından alkışlar)
BAŞKAN – Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı yasa teklifinin 6. maddesinin
son paragrafındaki “Bunların görev süresi” ifadesinin “ve Bunların görev
süresi” olarak değiştirilmesini arz ederiz.
 Ferit
Mevlüt Aslanoğlu (İstanbul) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) –
Katılamıyoruz Sayın Başkan.
BAŞKAN – Hükûmet katılıyor mu?
MALİYE BAKANI MEHMET ŞİMŞEK (Batman) – Katılamıyoruz Sayın Başkan.
BAŞKAN – Teşekkür ediyorum Sayın Bakan.
Önerge üzerinde söz isteyen, İhsan Özkes,
İstanbul Milletvekili. (CHP sıralarından alkışlar)
İHSAN ÖZKES (İstanbul) – Sayın Başkan, değerli milletvekilleri;
din görevlilerinin atamalarında, yer değiştirmelerinde AKP iktidarının etkisi,
torpiller din görevlilerinin içine sindiremediği ciddi boyutlara ulaşmıştır. On
yılda 28 il müftüsü, 16 il müftü yardımcısı, 93 ilçe müftüsü tayin nedeniyle
Diyaneti dava etmiştir. Görmez, Diyaneti dava edenleri çoğunlukla hac ve umrede
görevlendirmemektedir. Afyon Sandıklı’da Diyanet Başkanının, Diyaneti dava
edenlere “Utanmaz adamlar.” diyerek hakaretler ettiğini birkaç müftü efendiden
dinledim. Elbette, hâlen görevde olan müftüler açıktan çıkıp da “Evet, böyle
konuştu.” diyemiyor.
Hak hukuk aramanın yolu, baskı ve sindirme ile kapatılıyor. Hanefi
mezhebini esas alan Diyanet, bu uygulamalarıyla hak ve özgürlük mücadelesinde
hayatını veren Hanefiliğin kurucusu İmamıazam’ın
ruhunu incitiyor.
Din görevlileri hac ve umre, yurt dışı görevlendirmelerinde
adaletsizliklerden rahatsızlar.
İl müftü yardımcıları, ilçe müftüleri ve il, ilçe vaizleri emekli
olduklarında maaşlarında yarıya yakın düşüş olmaktadır. Belli bir sosyal
konumda olan bu arkadaşların emeklilikleri kâbusa dönüşmektedir. Bu durumun
düzeltilmesi için verdiğim kanun teklifinin bir an önce görüşülerek
desteklenmesini bekliyorum.
Murakıplar 3.30’dan gece 23.00’e kadar denetim yaparlar. Bu
murakıpların il müfettişi yapılması ve denetim tazminatı alması gerekir.
Yüzyıllar önce camilerle birlikte bu camilerde hizmet edecek din
görevlileri için meşrutalarını da hayır sahipleri yapmışlardır. Bu camilerin
mülkiyeti günümüzde Vakıflar Genel Müdürlüğüne aittir. Bu meşrutaların, diğer
deyimle lojmanların bakımı din görevlileri tarafından yapılmaktadır. Vakıflar
Genel Müdürlüğü geçmişe yönelik yüklü bir meblağı “ecrimisil”
adıyla din görevlilerinden talep edip mahkeme ve hatta icra yoluyla tahsil
etmektedir. Bu durum vakfedenin ruhunu incittiği gibi, din görevlilerine de
hayatı zehir etmektedir. Bu konuda verdiğim kanun teklifi de hâlen
görüşülmemiştir.
Devlet memurları haftada iki gün -cumartesi, pazar- hafta tatili
izinlerini kullanıyorlar. Camilerde görev yapan imam-hatipler ve
müezzin-kayyumlar ise haftada bir gün haftalık izin kullanabiliyorlar. Bu durum
eşitlik ilkesine de aykırıdır. Camilerin fonksiyonu gereği, haftalık izinleri
ancak 1 gün olabilmektedir. Din görevlilerinin kullanamadıkları günlerin
ücretleri maaşlarına yansıtılmalıdır. Bu konuda verdiğim kanun teklifinin de
kabul edilerek adaletsizliğin bir an önce giderilmesi gerekir.
Sayın milletvekilleri, Mısır Vakıflar Bakanlığı, gösterilerde
çatışma çıkması hâlinde vatandaşların sığınması için ülkedeki tüm camilerin
yirmi dört saat açık tutulacağını açıkladı. Allah korkusu ve insan sevgisi
konusunda Mısırlılar bizimkilere ders verdi. Dünyanın izlediği -polis
kurşunuyla öldüğü açık seçik, ayan beyan olan- polisi AKP “Yedirtmeyiz.” diyor
ama “Ben din adamıyım, yalan söyleyemem.” diyen din görevlisini yemeye
çalışıyor. İyi bilin ki, Allah da hak ve hakikatten şaşmayan din görevlisini
size yedirtmez. Diyanet, bu din görevlisine soruşturma açarken, Seyhan’da,
camide karate yapılmasına kapılarını açmaktadır. Kindar, kavgacı gençlik
yetiştirmenin taşeronluğu Diyanete mi ihale edildi?
Sayın milletvekilleri, geçtiğimiz günlerde Almanya’nın Münih şehri
Mehmet Akif Camisi’nde sergilenen tiyatroya “Camide tiyatro olur mu?” denildi
mi? Tiyatro oynanan cami Diyanet İşleri Başkanlığına bağlı cami değil mi? Hani
camiye saygınız vardı? Sizin bütün derdiniz -cami filan değil- din
istismarıdır. Hem Gezi Parkı eylemcilerinin polis dehşetiyle camiye
sığınmalarına sebep olacaksınız…
(Mikrofon otomatik cihaz tarafından kapatıldı)
İHSAN ÖZKES (Devamla) - …kendilerine başka seçenek
bırakmayacaksınız hem de camiye sığınanlar üzerinden…
MİHRİMAH BELMA SATIR (İstanbul) – Bitti Hocam, süreniz doldu.
BAŞKAN – Sayın Özkes teşekkür ederim.
İHSAN ÖZKES (Devamla) - …din istismarı yapacaksınız. Gezi Parkı
eylemcileri camiye sığınmakla kalmadılar, sizin bütün iftiralarınızdan da
Allah’a sığınıyorlar.
Teşekkür ederim. (CHP sıralarından alkışlar)
BAŞKAN – Evet, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
III.- YOKLAMA
(MHP sıralarından bir grup milletvekili ayağa kalktı)
OKTAY VURAL (İzmir) – Yoklama talebimiz var madde oylamasından
önce.
BAŞKAN – Evet, 6’ncı maddeyi oylamadan önce yoklama talebi var,
yerine getireceğim.
Sayın Vural, Sayın Günal, Sayın Kalaycı, Sayın Akçay, Sayın
Korkmaz, Sayın Varlı, Sayın Işık, Sayın Erdem, Sayın Oral, Sayın Çirkin, Sayın
Türkoğlu, Sayın Erdem, Sayın Oğan, Sayın Halaçoğlu, Sayın Öz, Sayın Şimşek,
Sayın Yeniçeri, Sayın Durmaz, Sayın Adan, Sayın Uzunırmak.
İki dakika süre veriyorum.
(Elektronik cihazla yoklama yapıldı)
BAŞKAN – Sayın milletvekilleri, toplantı yeter sayısı vardır.
IX.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri
(Devam)
4.- Niğde Milletvekili Alpaslan
Kavaklıoğlu ve Zonguldak Milletvekili Özcan Ulupınar ile 100 Milletvekilinin;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Devlet Memurları Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ile Bayındırlık, İmar, Ulaştırma ve
Turizm Komisyonu ile Plan ve Bütçe Komisyonu Raporları (2/1613, 1/778) (S.
Sayısı: 478) (Devam)
BAŞKAN - Maddeyi oylarınıza sunuyorum: Kabul edenler… Kabul
etmeyenler… Kabul edilmiştir.
7’nci madde üzerinde dört adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan Kanun Teklifinin 7 nci
maddesiyle 633 sayılı Kanuna eklenmesi öngörülen geçici 18 inci maddesinin
birinci fıkrasının aşağıdaki şekilde değiştirilmesini arz ve teklif ederiz.
 Mahir Ünal Mustafa Elitaş  Mehmet
Doğan Kubat
 Kahramanmaraş Kayseri İstanbul
 Mustafa Ataş Harun Karaca Osman Aşkın Bak
 İstanbul İstanbul İstanbul
 Ali Aydınlıoğlu Mine Lök Beyaz Ramazan Can
 Balıkesir Diyarbakır Kırıkkale
 Yılmaz
Tunç
 Bartın
“30/6/2013 tarihi itibarıyla Diyanet İşleri Başkanlığına bağlı
Kur'an kurslarında vekil Kur'an kursu öğreticisi olarak görev yapmakta olanlar
ile 4/5/2005 ile 30/6/2013 tarihleri arasında en az üç ay süreyle Başkanlığa
bağlı Kur'an kurslarında vekil Kur'an kursu öğreticisi olarak görev yapmış
olanlar, bu maddenin yürürlüğe girdiği tarihten itibaren üç ay içinde müracaat
etmeleri hâlinde, yeterlilik belgesine sahip olmaları koşuluyla Başkanlık
tarafından Kur'an kursu öğreticisi kadrosuna atanırlar. Bu madde uyarınca memur
kadrolarına atananların beş yıl süreyle başka kamu kurum ve kuruluşlarına nakli
yapılamaz."
Türkiye Büyük Millet Meclisi Başkanlığına
Görüşülmekte olan 478 sıra sayılı yasa teklifinin 7. maddesindeki
“üç ay” ifadesinin “2 ay”, diğer “üç ay” ifadesinin “4 ay içinde müracaat”
şeklinde değiştirilmesiniz arz ederiz.
 Ferit Mevlüt Aslanoğlu Musa
Çam Kazım
Kurt
 İstanbul İzmir Eskişehir
 İhsan Özkes Bülent
Kuşoğlu  Mahmut
Tanal
 İstanbul Ankara İstanbul
 İlhan
Demiröz
 Bursa
Türkiye Büyük Millet Meclisi Başkanlığına
Görüşülmekte olan 478 sıra sayılı kanun teklifinin çerçeve 7 nci maddesinde yer alan 'görev yapmış olanlar' ibaresinden
sonra gelmek üzere 'hafızlar' ibaresi eklenmiş, 'Başkanlık tarafından ilgili
kadrolara atanırlar' ibaresinden sonra gelmek üzere 'bundan sonraki imam,
müezzin-kayyım olarak atanacakların en az imam hatip lisesi mezunu olması
şarttır.' İbaresi eklenmiştir.
 Mustafa Kalaycı Erkan Akçay Enver Erdem
 Konya Manisa Elâzığ
 Mustafa
Erdem S. Nevzat
Korkmaz
 Ankara Isparta
Türkiye Büyük Millet Meclisi Başkanlığına
Görüşülmekte olan 478 sıra sayılı Kanun teklifinin yedinci
Maddesinin, aşağıdaki gibi değiştirilmesini arz ve teklif ederiz.
"GEÇİCİ MADDE 18 - 30/6/2013 tarihi itibarıyla Diyanet İşleri
Başkanlığında vekil imam-hatip, vekil müezzin-kayyım ve Başkanlığa bağlı Kur'an
kurslarında vekil Kur'an kursu öğreticisi olarak görev yapmakta olanlar ile
4/5/2005 ile 30/6/2013 tarihleri arasında en az üç ay süreyle vekil imam-hatip,
vekil müezzin-kavyın ve Başkanlığa bağlı Kur'an
kurslarında vekil Kur'an kursu öğreticisi olarak görev yapmış olanlar ile
eğitim fakültesi mezunu olup 3 eğitim-öğretim yılı ücretli öğretmenlik yapanlar
ve herhangi bir özel eğitim kurumunda öğretmenlik yapanlar, bu maddenin
yürürlüğe girdiği tarihten itibaren üç ay içinde müracaat etmeleri halinde,
yeterlilik belgesine sahip olmaları koşuluyla Diyanet İşleri Başkanlığı ve
Milli Eğitim Bakanlığı tarafından kadrolara atanırlar. Bu madde uyarınca memur
kadrolarına atananların beş yıl süreyle başka kamu kurum ve kuruluşlarına nakli
yapılmaz.
Bu madde kapsamında atama yapılacak kadrolar, başka bir işleme
gerek kalmaksızın atama işleminin yapıldığı tarih itibarıyla ihdas edilerek 190
sayılı Kanun Hükmünde Kararnameye ekli (I) sayılı cetvelin Diyanet İşleri
Başkanlığı ve Milli Eğitim Bakanlığı’na ait bölümüne eklenmiş sayılır. İhdas
edilen kadrolar; unvanı, sınıfı, adedi ve derecesi belirtilmek suretiyle
atamanın yapıldığı tarihten itibaren bir ay içinde Maliye Bakanlığı ve Devlet
Personel Başkanlığına bildirilir."
 Pervin Buldan Adil Zozani Sırrı
Sakık
 Iğdır Hakkâri  Muş
 İbrahim Binici Nazmi Gür Hasip
Kaplan
 Şanlıurfa Van Şırnak
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Karaman) –
Katılamıyoruz Sayın Başkan.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Gerekçeyi okutuyorum:
Gerekçe:
Maddede yapılan değişiklikle, Diyanet İşleri Başkanlığı'na
atanacak vekil imam-hatip, vekil müezzin-kayyım ve Kur'an kursu öğreticilerine
verilen kadrolar haricinde, eğitim fakültesi mezunu olup 3 yıl süresince
ücretli öğretmenlik yapan veya özel eğitim kurumlarında görev yapan
öğretmenlerin de maddenin yürürlüğe girdiği tarihten sonra üç ay içinde
başvurmaları halinde kadroya atanmaları öngörülmüştür.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığı’na
Görüşülmekte olan 478 sıra sayılı kanun teklifinin çerçeve 7 nci maddesinde yer alan 'görev yapmış olanlar' ibaresinden
sonra gelmek üzere 'hafızlar' ibaresi eklenmiş, 'Başkanlık tarafından ilgili
kadrolara atanırlar' ibaresinden sonra gelmek üzere 'bundan sonraki imam,
müezzin-kayyım olarak atanacakların en az imam hatip lisesi mezunu olması
şarttır.' İbaresi eklenmiştir.
 Mustafa
Erdem (Ankara) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Karaman) –
Katılamıyoruz.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Önerge üzerinde söz isteyen Mustafa Erdem, Ankara
Milletvekili. (MHP sıralarından alkışlar)
MUSTAFA ERDEM (Ankara) – Sayın Başkan, değerli milletvekilleri;
7’nci madde üzerinde söz almış bulunuyorum. Hepinizi saygıyla, sevgiyle
selamlıyorum.
Az önceki maddeyle alakalı olarak, Din İşleri Yüksek Kurulu
üyelerimiz için gösterilen hassasiyetin ve iyi niyetin, aynı şekilde daha önce
kanun maddesine eklenen ama sonradan çıkartılan Mushafları İnceleme Kurulu
üyeleri için de göz önünde bulundurulması ve gündeme alınması yararlı olurdu.
Yine, aynı şekilde, Diyanet İşleri Başkanlığımızın bir mağdur
kitlesi vardır ki cami kontrol personel memuru, yani murakıplar. Bunlarla
ilgili de bir düzenleme yapılsaydı, herkese bol keseden dağıtırken bunların
gündeme alınması, herhâlde onların da onore olması,
aynı şekilde vaizlerin de en azından din hizmetleri yaparken bu konuda daha
duyarlı olmalarına katkı sağlar, toplumun aydınlanmasına vesile olurlardı diye
düşünüyorum.
Şimdi, vekillik konusuna gelince; bir kitle daha var ki adı
anılmaz, kimliği sorulmaz, yanına varılmaz, hizmetleri hiçbir zaman takdir
görmez. Bunlar fahri hizmet edenlerdir. Allah rızası için hizmet eder,
Allah’tan başka hiç kimseden bir şey beklemez, hele hele kulların itibarına da
hiç mi hiç iltifat etmez. Ama gelin, görün ki yıllarca samimi, hasbi, fedakârca
yaptıkları bu hizmetlerin karşılığı ne hikmetse başta Diyanet İşleri
Başkanlığımız ve kanun koyucular tarafından da hiç mi hiç dikkate alınmaz. Bu
hususun vicdan ehli olanların ama iman sahibi bulunanlar tarafından da göz
önünde bulundurulmasını takdirlerinize arz ediyorum.
Vekillik konusu… Türkiye’de Diyanet İşleri Başkanlığımızın
personel sayısının 140 bine çıktığını biliyorsunuz. Bunların hep vekiller
aracığıyla çoğaltıldığını ve bir şekilde de bu artımın Diyanette kalite
konusunun tartışılır hâle gelmesine vesile olduğunu da göz ardı etmememiz lazım
geliyor.
Değerli milletvekilleri, din hassas bir alandır. Muhammed Hamdi Yazır’ın ifadesiyle: “Hâlâ tren yolunda devenin yürütüldüğü
bir alana dönüştürülürse yüce dinimiz İslam onu temsil edenler tarafından
ayaklar altına alınma sebebi olur. Buna hiçbir din görevlisinin ve ‘Ben
Müslümanım.’ diyenin hakkı ve haddi de yoktur.”
Diyanet İşleri Başkanlığımıza alınacak din görevlilerinin vekâlet
aşamasından asalete geçirilmesinde, ehli din olanın liyakat ve sonra da adalet
ilkelerine azami hassasiyet gösterme sorumlulukları vardır. Eğer biz din
konusunda da liyakati ön plana çıkaramıyor, adaleti temsil ve teslim edemiyor
isek, o zaman kendisi himmete muhtaç olanların başkalarına nasıl himmet
vereceği hususunu takdirlerinize arz ediyorum.
Bugün Diyanet İşleri Başkanlığımızın elbette imam ihtiyacı vardır.
Gitmediğiniz yerde, ehil imam, din görevlisi tayin etmediğiniz yerde orayı din
istismarcılarının, din simsarlarının veya din adına ahkâm kesen cahil cühelanın
meşgul edeceğinden hiç kimsenin kuşkusu olmasın. Bugün toplumda eğer bir dinî
otorite zaafı varsa, inanın ki, din ehli olanların üzerine düşeni
yapamadıklarındandır. Daha açık ifade etmek istiyorum: Televizyonlarda dinî
program yapanların birbirleriyle çeliştiklerini görürseniz, hele hele onlara
din konusunda soru sormayı bir cehalet izharı olarak gündeme getirenleri
görürseniz, bu, toplumda din adamının liyakat konusuna ve onların seçimindeki
adalet konusuna hassasiyet gösterilmediğinin sembolü olur.
Milliyetçi Hareket Partisi olarak, vekil imamlarının da, vekil
Kur'an kursu hocalarının da ama aynı zamanda bir şekilde fahri görevlilerinin
de bu kadro nimetinden yararlanmasını ve herkesin kardeşçe samimi duygularla bu
davaya, bu dine hizmet etmesini diliyor, hepinize saygılar sunuyorum. (MHP
sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığı’na
Görüşülmekte olan 478 sıra sayılı yasa teklifinin 7. maddesindeki
“üç ay” ifadesinin “2 ay”, diğer “üç ay” ifadesinin “4 ay içinde müracaat”
şeklinde değiştirilmesini arz ederiz.
 Ferit
Mevlüt Aslanoğlu (İstanbul) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Karaman) –
Katılamıyoruz.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Önerge üzerinde söz isteyen İhsan Özkes,
İstanbul Milletvekili. (CHP sıralarından alkışlar)
İHSAN ÖZKES (İstanbul) – Sayın Başkan, değerli milletvekilleri;
Ulu Önder Atatürk’ün kurduğu Diyanet artık yoktur, Atatürk’ün adını anmayan bir
Diyanet var. 76 milyonun Diyaneti olmaktan çıkan, sadece AKP’nin Diyaneti olan
bir Diyanet var. Görmez’in Diyanet Başkanı olmasından
sonra devletin televizyonlarında bile Mevlit kandillerinde yapılan dualarda
Atatürk anılmıyor. 18 martlarda, 23 nisanlarda, 29 ekimlerde, 10 kasımlarda,
artık, camilerde Atatürk yok. “Atatürk olmasaydı Diyanet olur muydu, Görmez de
Diyanet Başkanı olur muydu?” diye sormamıza bile tahammülleri yok. Diyanet
Başkanı Görmez’i irfana davet ediyorum.
Sayın milletvekilleri, Başkan Görmez “Artık her mihrapta görev
yapan arkadaşımız dört yıllık fakülte mezunu olsun istiyoruz. Ulu camilerde,
selatin camilerde görev yapan arkadaşlarımız en az master,
doktora yapan, 1 veya 2 yabancı dil bilen arkadaşlarımız olsun istiyoruz.”
diyor. Bir taraftan da melle projesiyle Diyaneti
temelden sarsıyor.
İlk atamada şehir merkezlerinde bulunan 4/B sözleşmeli personel bu
tasarı hazırlık aşamasındayken daha uzak köy ve kasabalara gönderilmişlerdir.
Bu durum vekil imamlarda huzursuzluk yaratmıştır. Nitekim, Bingöl’ün Genç
ilçesi merkeze yakın bir yerden aynı ilçenin Servi beldesine bağlı başka bir
köye nakledilince çözüm için müftülüğe gidiyor. Sonuç alamayınca bunalıma giden
M.Y. isimli imam eline geçirdiği bıçakla kendisini karnından bıçaklamıştır
ancak aynı 4/B statüsüne tabi melleler bu uygulamanın
dışında tutuldu. Şehir merkezlerinde görev yapan melleler
aynı yerlerinde devam ediyorlar. Melleler bile din
görevlisi olarak atandıktan sonra, imam-hatip lisesi mezunu olan vekil
imamların kadroya alınması insafa ve vicdana daha uygundur. Diyanet ve
iktidarın vekil imamlarda yeterlilik ve KPSS puanı şartı aramaları elhak doğrudur. Ancak madem bunlarda yeterlilik yoktu, KPSS
yoktu, neden vekil imam olarak atadınız? Madem bunları yarım hoca olarak
görüyorsunuz, "Yarım hoca adamı dinden, yarım doktor adamı candan
eder." sözünü duymadınız mı? Bunların şimdiye kadar kıldırdıkları namaz,
okudukları kıraat sahih değilse neden vekil imam olarak atadınız? Namazları ve kıraatları sahih ise el vekilü
kel asıl yani vekil asıl gibidir kuralınca asıl olarak atamanız gerekir.
Diyanetin hak ve adalet şirazesi zaten çok önceden şaştı. Ne derler? “Balık
baştan kokar.”
“Hak, hukuk ve adalet en çok hangi kurumda çiğneniyor, hangi kurum
daha baskıcı ve zulüm içerisinde?” diye bir istatistik, bir anket yapılsa iddia
ediyorum Diyanet çıkar. Hani anketleriyle meşhur Diyanet Başkanı yüreği varsa
kendi içinde bir bağımsız kuruma anket yaptırsın da gerçekler ortaya çıksın. Görmez’i artık gerçekleri görmeye davet ediyorum.
Çok yakın zamana kadar Türkiye’de vekil Kur'an kursu öğreticisi
yoktu. Bu yasa tasarısı daha fiskos hâldeyken bir kılıfla torpilli, kaymakçı
bazı kimseler vekil Kur'an kursu öğreticisi olarak atandılar. Gariban, belki de
işin daha ehli olan kimseler de fahri Kur'an kursu öğreticisi olarak atanmaya
devam edildiler. Şimdi de torpilli vekil Kur'an kursu öğreticilerini kadrolu
olarak atama teklifi getirdiler. Din, iman, cami, Kur'an işlerinde bile
bunların hinlikleri var. Madem şiraze şaştı, tüm fahri Kur’an kursu
öğreticileri, hafızları da kadroya alalım, en azından eşit muamele yapmış
oluruz. Yeterliliği olan, KPSS’si tutan ancak görevde
olmayanların hepsini de bu torba yasayla kadroya alalım ne hak yenilsin ne de
hukuk çiğnensin.
Teşekkür ederim. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan Kanun Teklifinin 7 nci
maddesiyle 633 sayılı Kanuna eklenmesi öngörülen geçici 18 inci maddesinin
birinci fıkrasının aşağıdaki şekilde değiştirilmesini arz ve teklif ederiz.
 Mahir
Ünal (Kahramanmaraş) ve arkadaşları
“30/6/2013 tarihi itibarıyla Diyanet İşleri Başkanlığına bağlı
Kur'an kurslarında vekil Kur'an kursu öğreticisi olarak görev yapmakta olanlar
ile 4/5/2005 ile 30/6/2013 tarihleri arasında en az üç ay süreyle Başkanlığa
bağlı Kur'an kurslarında vekil Kur'an kursu öğreticisi olarak görev yapmış
olanlar, bu maddenin yürürlüğe girdiği tarihten itibaren üç ay içinde müracaat
etmeleri hâlinde, yeterlilik belgesine sahip olmaları koşuluyla Başkanlık
tarafından Kur'an kursu öğreticisi kadrosuna atanırlar. Bu madde uyarınca memur
kadrolarına atananların beş yıl süreyle başka kamu kurum ve kuruluşlarına nakli
yapılamaz."
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Karaman) - Takdire
bırakıyoruz.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) -
Katılıyoruz.
BAŞKAN – Gerekçeyi okutuyorum:
Gerekçe:
Önergeyle, 30/6/2013 tarihi itibarıyla Diyanet İşleri Başkanlığa
bağlı Kur'an kurslarında vekil Kur'an kursu öğreticisi olarak görev yapmakta
olanlar ile 4/5/2005-30/6/2013 tarihleri arasında en az üç ay süreyle
Başkanlığa bağlı Kur'an kurslarında vekil Kur'an kursu öğreticisi olarak görev
yapmış olanlardan gerekli şartları taşıyanların Başkanlık kadrolarına
atanmaları amaçlanmaktadır.
BAŞKAN - Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
Kabul edilen önerge doğrultusunda maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
Madde 8’in (a) bendi.
Bir önerge vardır üzerinde okutuyorum:
Türkiye Büyük Millet Meclisi Başkanlığına
Görüşülmekte olan Kanun Teklifinin çerçeve 8 inci maddesinin (a)
bendi aşağıdaki şekilde değiştirilmiştir.
 Mustafa Kalaycı Erkan Akçay Enver Erdem
 Konya Manisa Elâzığ
 Mustafa
Erdem S. Nevzat
Korkmaz
 Ankara Isparta
“a) 36 ncı maddesinin “Ortak Hükümler”
başlıklı bölümünün (A) fıkrasının (11) numaralı bendine “Ürün Denetmen
Yardımcıları,” ibaresinden sonra gelmek üzere “Sosyal Güvenlik Denetmen
Yardımcıları,” ibaresi ve “Ürün Denetmenliğine,” ibaresinden sonra “Sosyal
Güvenlik Denetmenliğine,” ibaresi eklenmiştir.
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Karaman) –
Katılamıyoruz Sayın Başkan.
BAŞKAN – Hükûmet katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Önerge üzerinde söz isteyen Alim Işık, Kütahya
Milletvekili. (MHP sıralarından alkışlar)
ALİM IŞIK (Kütahya) – Sayın Başkan, değerli milletvekilleri; 478
sıra sayılı Kanun Tasarısı’nın 8’inci maddesinin (a) bendi üzerinde vermiş
olduğumuz önerge hakkında söz aldım. Bu vesileyle hepinizi saygıyla
selamlıyorum.
Değerli milletvekilleri, benden önce konuşan grubumuza mensup
milletvekillerimizin de ifade ettiği gibi, bu tasarı maalesef kanun yapım
tekniğine, bu yüce Meclisin geleneklerine ve her şeyden önemlisi de
milletvekillerinin hak ve hukukuna aykırı bir tasarıdır. Bir taraftan torba
kanun yapacaksınız, bu yetmiyormuş gibi torba kanunu temel kanun olarak
görüşeceksiniz. Bunun içerisine memurundan işçisine ve birçok kesime sözde
“iyileştirme” adı altında bazı düzenlemeler yapacaksınız. Burada memurlarla
ilgili sosyal güvenlik denetmen yardımcılarına yönelik bir düzenleme ve sosyal
güvenlik denetmenliğine ilişkin bir düzenleme yer alıyor ama asıl yer alması
gereken memur kesimleri maalesef bu tasarının içerisinde yok. Öğretmenler kadro
bekliyor. Öğretmenlerin atanmasıyla ilgili Sayın Bakan, ağustos ayında “Atama
yapacağız.” dedi.
Sayın Bakanım, siz bu öğretmenlerin KPSS sınavına nasıl
hazırlandığını ve bunların haziran ayında atama beklediğini biliyor musunuz?
Bir yıl, iki yıllık KPSS’de bir defa atama
yapıyorsunuz. Yazıktır ya, yazıktır, bu insanlara yazıktır. Şimdi, bunların,
hiç olmazsa, yeni bir KPSS’ye girmeden bu haklarını
kullanabilecekleri haziran dönemi ataması yapılmadı -işte, bu kanun da bunun
yeriydi- bunu yapmadınız, şimdi ağustos ayında yeniden bir daha sınava
alacaksınız. Hangi şartlar gelecek? Uzmanlık alanına göre yeni sınavlar… Yazık,
yazık, gerçekten yazık. Bu, yönetim değil.
Diğer taraftan, üniversitelerde yüksek lisans ve doktora yapan,
enstitü kadrolarındaki, 50/D maddesine göre, bu lisansüstü eğitim-öğretimlerini
yürütürken burslu gibi çalışan birçok gencimiz, şimdi, sizin döneminizde
atanan, sözde çok idealist rektörler sayesinde hepsi kapı önüne bırakılıyor.
Suçları ne bunların biliyor musunuz? Rektöre ileride ola ki yardımcı doçent
olursa oy vermemeleri.
Sayın Bakanım, burada mutlaka bunlara bir düzenleme getirmemiz
lazım. Bu ülkenin yetişmiş insan gücüne ihtiyacı olduğu bir dönemde, üniversite
sayılarını artırmakla övünen AKP Hükûmetinin, maalesef, yetişmiş insanları kapı
önüne bırakmakla da övünmesi gerekecek yakında. Bu 50/D’yle ilgili düzenlemenin
mutlaka burada yer alması lazım. Bu araştırma görevlileri öğrenci değil -biraz
önce soruya bunların öğrenci olduğu yönünde cevap verdiniz, sanırım size yanlış
bilgi gönderildi- bunlar öğrenciliğini bitirdi, bunlar yüksek lisans ve doktora
yapan, doktorasını bitirdiğinde yardımcı doçent elemanı olarak hazır, kapıda
bekleyen insanlar. Ama sayın rektörler kendilerine kul, köle olmayacağına
inandığı bu insanlara “Kusura bakma, benim üniversitemde sana kadro yok.”
diyor, başka bir yere gittiği zaman da doğal olarak, bu doktorasını yaptığı
yerdeki üniversitenin rektörünü arıyor öbür rektör, “Sayın Rektörüm, sizden
bize bir eleman müracaat etti veya müracaat etmek istiyor, bununla ilgili
görüşünüz ne?” dediğinde, “İyi olsaydı zaten biz alırdık.” deyince zaten
bitiyor. Yani, bu kadar zengin mi bu ülke? Bu kadar yetişmiş insanlarını kapı
önüne hemen bir kişinin dudağı arasında geleceği ipotek altına alacak kadar çok
mu zengin bir ülkeyiz? Bunun için mutlaka burada bu yasa yapıcı, yüce kurum bu
çözümü geliştirmeli ve buraya bunlara da yönelik bir düzenlemeyi koymalıyız.
Diğer taraftan yine sordum biraz önce, sorumun cevabını alamadım,
aile sağlığı merkezlerinde sözleşmeli çalışan “kamu dışı personel” olarak
bilinen personelin de sayısı 3.500-3.600 kişi, mutlaka bu kurumlara atanmasının
sağlanması gerektiğini düşünüyorum. Aksi takdirde burada bazı kesimlere,
özellikle belediyelerde çalışan ve bazı belediyelerde son birkaç yılda
şişirilmiş sözleşmelilere kadro vermeniz ileride sizin yakanıza yapışacak
birçok insanın sokakta dolaşmasına yol açacaktır diyorum, önergemize desteğinizi
bekler, saygılar sunuyorum. (MHP sıralarından alkışlar)
OKTAY VURAL (İzmir) – Karar yeter sayısı…
BAŞKAN – Teşekkür ediyorum.
Önergeyi oylarınıza sunuyorum: Kabul edenler... Kabul
etmeyenler...
Sayın milletvekilleri, karar yeter sayısı yoktur, birleşime yarım
saat ara veriyorum.

Kapanma Saati: 01.11

ON ÜÇÜNCÜ OTURUM
Açılma Saati: 01.40
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin On Üçüncü Oturumunu açıyorum.
478 sıra sayılı Kanun Tasarısı’nın görüşmelerine kaldığımız yerden
devam edeceğiz.
Komisyon ve Hükûmet yerinde.
8’inci maddenin (a) bendi üzerinde Ankara Milletvekili Musa Erdem
ve arkadaşlarının verdiği önergenin oylanmasında karar yeter sayısı
bulunamamıştı.
Şimdi önergeyi tekrar oylarınıza sunacağım ve karar yeter sayısı
arayacağım: Kabul edenler… Kabul etmeyenler… Karar yeter sayısı vardır, önerge
kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
8’inci maddenin (b) bendi üzerinde bir adet önerge vardır,
okutuyorum:
Türkiye Büyük Millet Meclisi Başkanlığına
Görüşülmekte olan Kanun Teklifinin çerçeve 8 inci maddesinin (b)
bendi aşağıdaki şekilde değiştirilmiştir.
 Mustafa Kalaycı Erkan Akçay Enver Erdem
 Konya Manisa Elâzığ
 Mustafa Erdem Hasan Hüseyin Türkoğlu S. Nevzat Korkmaz
 Ankara Osmaniye Isparta
“b) 86 ncı madde hükmüne göre açıktan
vekil olarak atanmış bulunanlar, bu maddenin yürürlüğe girdiği tarihten
itibaren üç ay içinde müracaat etmeleri hâlinde uygun memur kadrolarına
atanırlar. Bu madde kapsamında atama yapılacak kadrolar, başka bir işleme gerek
kalmaksızın atama işleminin yapıldığı tarih itibariyle ihdas edilerek 190
sayılı Kanun Hükmünde Kararnamenin ekli (I) sayılı cetvelin uygun bölümüne
eklenmiş sayılır."
BAŞKAN – Komisyon, önergeye katılıyor mu?
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılamıyoruz Sayın Başkan.
BAŞKAN – Hükûmet, katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
BAŞKAN – Önerge üzerinde söz isteyen Hasan Hüseyin Türkoğlu,
Osmaniye Milletvekili. (MHP sıralarından alkışlar)
HASAN HÜSEYİN TÜRKOĞLU (Osmaniye) – Sayın Başkan, Türk milletinin
saygıdeğer milletvekilleri; 478 sıra sayılı Tasarı’nın 8’inci maddesinin (b)
bendine ilişkin vermiş olduğumuz önerge üzerinde söz almış bulunuyorum. Yüce
heyetinizi saygıyla selamlarım.
8’inci madde, 657 sayılı Devlet Memurları Kanunu’nun çeşitli
maddelerini değiştiren yedi bentten müteşekkildir. Müzakere etmekte olduğumuz
(b) bendiyse 657 sayılı Devlet Memurları Kanunu’nun “Vekâlet Görevi ve Aylık
Verilmesinin Şartları” başlıklı 86’ncı maddesine bir fıkra eklemektedir.
Eklenen fıkra, açıktan vekil olarak atananlara bir yılda toplam yirmi günü
geçmemek üzere çalıştıkları her ay için iki gün yıllık izin verilmesi şeklinde
hüküm içermektedir. Bu düzenlemenin muhatapları açısından iyi bir şey olduğunu,
açıktan vekil olarak atananların sorunlarının giderileceğini düşünmek saflıktan
başka bir şey değildir.
Kamuda bir hizmetin görülebilmesi için birisi atanıyorsa orada bir
boşluk, bir ihtiyaç var demektir. Niçin vekil atıyorsunuz, bu kadroları vekil
olarak atayabileceğiniz kişilerle asaleten doldurmak, daha doğru bir yol değil
midir?
AKP, iktidara geldiği günden bu yana personel rejimine ilişkin çok
yıldızlı, cafcaflı laflar etmiş, ancak, yaptığı düzenlemeler ve uygulamalarla,
var olan adaletsizliği ve karmaşayı daha da artırmıştır. Programında devlet
personel rejimine ilişkin berrak ve anlaşılır, net bir projesi olmayan AKP
hükûmetleri kamu personel rejimi noktasında oldukça başarısız bir tablo ortaya
çıkarmıştır.
Sadece bu maddeye ilişkin şu haksızlığın öncelikle altının
çizilmesi lazım: Açıktan vekil olarak atananlara niçin yirmi gün yıllık izin
öngörüyorsunuz, onlar, yıllık iznini otuz gün ya da daha fazla yapanlardan daha
az mı çalışmakta ya da daha az mı yorulmaktadır?
657 sayılı Devlet Memurları Kanunu yıllık izin konusunda zaten
çelişkiler içermektedir. Mevcut uygulamaya göre, hizmet süresi on yıla kadar
olanlara yıllık izin olarak yirmi gün, on yıldan fazla olanlara yıllık izin
olarak otuz gün hakkı verilmiştir. Bu anlayış bile arızalıdır. Bir yıl boyunca
aynı büroda, aynı şartlarda, aynı sürede çalışıyor olmalarına rağmen iki kamu
görevlisi arasında yıllık izin süresi açısından böyle bir fark olması anlaşılır
bir durum değildir. Bu açıdan, öncelikle bu adaletsizliğin giderilmesi gerekir.
İktidar partisinin harara çevirdiği bu torba kanun içerisinde bir
kısım sözleşmeli personelin memur kadrolarına atanması düzenlenmektedir. Ancak,
tarafımızdan da uygun görülen bu yaklaşımın bu düzenleme içerisindeki
hükümlerin yeterli ve hakkaniyet çerçevesinde olduğunu söylemek mümkün
değildir. Mesela, 657 sayılı Devlet Memurları Kanunu’nun 4’üncü maddesinin (B)
fıkrasına tabi personel ile 4924 sayılı Kanun’a göre çalıştırılan sağlık
personeli de, 5393 sayılı Kanun uyarınca mahallî idareler ve birliklerinde
çalıştırılan sözleşmeli personel, memur kadrolarına atanmakta, 309, 2547, 4059,
5258, 209 sayılı kanunlar ile 399, 540 ve 181 sayılı kanun hükmünde
kararnameler çerçevesinde görev yapan sözleşmeli personel, artık kangren hâline
gelmiş olan 4/C’liler yine kadroya alınanlar arasına
dâhil edilememişlerdir. Yani bu Parlamento çatısı altında bulunan kadrolularla
aynı işi yapan, aynı yoğunluğu ve yorgunluğu tadan sözleşmeli personel başta
olmak üzere, geçici ve mevsimlik işçiler, üniversite mezunu ve teknik personel
olarak çalışan işçiler, taşeron şirket işçileri bu hüküm kapsamına alınmamakta
ve uygun memur veya sürekli işçi kadrolarına atanamamaktadırlar. Aynı yerlerde
aynı unvanlarla aynı işi yapmalarına rağmen, yukarıda saydığım personel idari,
mali ve sosyal haklar yönünden adaletsizliklere maruz kalmaya devam
edeceklerdir. Bu durum, Anayasa’yla güvence altına alınan adalet ve eşitlik
ilkelerine aykırıdır. Bu durum, çalışanların motivasyonunu ve çalışma barışını
ortadan kaldırmaktadır.
Hükûmetin siyasi temsilcilerine Anayasa’nın 10’uncu maddesini bir
kez daha hatırlatmak gerekmektedir. Anayasa’nın 10’uncu maddesi, aralarında
Türkiye Büyük Millet Meclisinin de bulunduğu devlet organlarını, idari
makamları bütün işlemlerinde kanun önünde eşitlik ilkesine uygun olarak hareket
etme zorunluluğuna tabi kılmıştır. Dolayısıyla iktidar partisinin bu
düzenlemesi adalete, hakkaniyete uygun değildir. Herhâlde iktidar partisi,
ismini “Adalet ve Kalkınma Partisi” olarak tespit ederken bunu bir ironi olarak
düşünmüş ve “adalet” kelimesini yapacağı adaletsizliklere perde olarak
kullanmak niyetiyle tercih etmiştir.
Bu düşüncelerle önergemizin kabulünü diler, Türk milletinin
milletvekillerini saygıyla selamlarım. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
8’inci maddenin (c) bendi üzerinde iki adet önerge vardır;
okutuyorum:
Türkiye Büyük Millet Meclisi Başkanlığına
Görüşülmekte olan 478 sıra sayılı Kanun Teklifinin 8. maddesi c
bendinde yer alan “doğumdan sonraki iki yıl süreyle” ibaresinin “doğumdan
sonraki iki yıl, çocuk sahibi olan erkek memurlara ise bir yıl süreyle”
şeklinde değiştirilmesini arz ve teklif ederiz.
 Pervin Buldan Adil Zozani İbrahim
Binici
 Iğdır Hakkâri Şanlıurfa
 Sırrı Sakık Abdullah
Levent Tüzel Nazmi Gür
 Muş İstanbul Van
 Hasip Kaplan
 Şırnak
Türkiye Büyük Millet Meclisi Başkanlığına
Görüşülmekte olan Kanun Teklifinin çerçeve 8 inci maddesinin (c)
bendi aşağıdaki şekilde değiştirilmiştir.
 Mustafa Kalaycı Erkan Akçay Enver Erdem
 Konya  Manisa Elâzığ
 Mustafa
Erdem S. Nevzat
Korkmaz
 Ankara
 Isparta
“c) 101 inci maddesinin ikinci fıkrasında yer alan “doğumdan
sonraki bir yıl süreyle” ibaresi “doğumdan sonraki üç yıl süreyle” şeklinde
değiştirilmiştir.”
BAŞKAN – Komisyon, önergeye katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Karaman) – Katılıyoruz
Sayın Başkanım.
BAŞKAN – Hükûmet, katılıyor mu?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılıyoruz.
BAŞKAN – Önerge üzerinde…
MUSTAFA ELİTAŞ (Kayseri) – Sayın Başkan, Komisyon önergeye
katılıyor.
ÖZGÜR ÖZEL (Manisa) – Böyle bir şey yapamazsın, doğru bir şey
değil, eski köye yeni âdet!
MUSTAFA ELİTAŞ (Kayseri) – Sayın Başkan, Komisyon önergeye
katılıyor. Komisyonun katıldığı önergede konuşma yapılmaz Sayın Başkan.
OKTAY VURAL (İzmir) – Söz aldınız efendim, Ruhsar Hanım, söz verdi
Sayın Başkan, buyurun konuşun.
BAŞKAN – Birleşime beş dakika ara veriyorum.

Kapanma Saati: 01.49

ON DÖRDÜNCÜ OTURUM
Açılma Saati: 02.00
BAŞKAN: Başkan Vekili Sadık YAKUT
KÂTİP ÜYELER: Mine LÖK BEYAZ
(Diyarbakır), Muhammet Rıza YALÇINKAYA (Bartın)
BAŞKAN – Sayın milletvekilleri, Türkiye Büyük Millet Meclisinin
129’uncu Birleşiminin On Dördüncü Oturumunu açıyorum.
478 sıra sayılı Kanun Tasarısı’nın görüşmelerine devam edeceğiz.
Komisyon? Yok.
Ertelenmiştir.
Kanun tasarı ve teklifleri ile komisyonlardan gelen diğer işleri
sırasıyla görüşmek için 4 Temmuz 2013 Perşembe günü, alınan karar gereğince,
saat 14.00’te toplanmak üzere birleşimi kapatıyorum.

Kapanma Saati: 02.01




