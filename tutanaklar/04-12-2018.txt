



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 25’inci
Birleşim
 4
Aralık 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Ahmet Sorgun’un, Hazreti Mevlâna’nın 745’inci
Vuslat Yıl Dönümü’ne ilişkin gündem dışı konuşması
2.- Kırıkkale Milletvekili Halil Öztürk’ün, 3 Aralık Dünya Engelliler
Günü’ne ilişkin gündem dışı konuşması
3.- Muğla Milletvekili Süleyman Girgin’in, 4 Aralık Dünya Madenciler
Günü’ne ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, engellilerin
önündeki engelleri kaldırmanın en önemli aşamasının engelsizlerin bakış açısını
değiştirmesi olduğuna ilişkin konuşması
2.- Oturum Başkanı TBMM Başkan Vekili Levent Gök’ün, zor şartlarda
çalışan maden işçilerini saygıyla selamladığına ilişkin konuşması

V.- AÇIKLAMALAR
1.- Mersin Milletvekili Baki Şimşek’in, 3 Aralık Dünya Engelliler
Günü’nü kutladığına ve 112 Acil Servis taburcu olan hastalara yetişemiyorsa
hastaların eve naklinin sağlanması konusuna çözüm bulunmasını Sağlık Bakanından
talep ettiğine ilişkin açıklaması
2.- Mersin Milletvekili Ali Cumhur Taşkın’ın, 3 Aralık Dünya Engelliler
Günü’ne ilişkin açıklaması
3.- Manisa Milletvekili Bekir Başevirgen’in, 4 Aralık Dünya Madenciler
Günü’ne ilişkin açıklaması
4.- Kırıkkale Milletvekili Ahmet Önal’ın, Makina ve Kimya Endüstrisi
Kurumunun özelleştirilmesi için başlatılmış bir çalışmanın olup olmadığını ve
Kurum bünyesinde çalışan taşeron işçilere verilen kadro sözünden vazgeçilip
geçilmediğini öğrenmek istediğine ilişkin açıklaması
5.- Bursa Milletvekili Nurhayat Altaca Kayışoğlu’nun, 4 Aralık Dünya
Madenciler Günü vesilesiyle bir avuç kömür için bir ömür verenleri saygıyla
andığına, Bursa’nın İnegöl ilçesinde yapılan duble yoldaki yanlışlığa ilişkin
açıklaması
6.- Kocaeli Milletvekili İlyas Şeker’in, kan bağışının önemine ilişkin
açıklaması
7.- Ordu Milletvekili Mustafa Adıgüzel’in, sözleşmeli erlerin
mağduriyetine ilişkin açıklaması
8.- Gaziantep Milletvekili İmam Hüseyin Filiz’in, 4 Aralık Dünya
Madenciler Günü’ne ilişkin açıklaması
9.- Trabzon Milletvekili Ahmet Kaya’nın, Trabzonlu gazeteci Ahmet Şefik
Mollamehmetoğlu’nun “İhanet Hançer Lanet” adlı eserinde Karadeniz’e yapılan
saldırıları anlattığına ve milletvekillerine bu kitabı okumalarını önerdiğine
ilişkin açıklaması
10.- İstanbul Milletvekili Tülay Kaynarca’nın, 3 Aralık Dünya Engelliler
Günü’ne ilişkin açıklaması
11.- İstanbul Milletvekili Ali Şeker’in, 4 Aralık Dünya Madenciler
Günü’ne ilişkin açıklaması
12.- Mersin Milletvekili Zeynep Gül Yılmaz’ın, 3 Aralık Dünya Engelliler
Günü’ne ilişkin açıklaması
13.- Gaziantep Milletvekili Derya Bakbak’ın, yurt dışına kaçırılan
“Çingene Kızı” adlı mozaiğin kayıp parçalarının Gaziantep’e geri getirilmesine
vesile olan başta Cumhurbaşkanı olmak üzere emeği geçenlere teşekkür ettiğine
ilişkin açıklaması
14.- İzmir Milletvekili Mehmet Ali Çelebi’nin, Gençlik ve Spor
Bakanlığının sözleşmeli personel alımındaki sınava ilişkin olarak sporcu mu,
Diyanete imam mı yoksa coğrafyacı mı aldıklarını, kul hakkı yemeye utanıp
utanmadıklarını, Allah’tan korkup korkmadıklarını öğrenmek istediğine ilişkin
açıklaması
15.- Hatay Milletvekili Serkan Topal’ın, anestezi mezunlarının niçin
atanmadığını Hükûmet ve Sağlık Bakanından öğrenmek istediğine ilişkin
açıklaması
16.- Aydın Milletvekili Süleyman Bülbül’ün, Aydın’ın Efeler ilçesinde
jeotermal enerji santrali kurulumuna tepki gösteren köylülere müdahale emrini
kimin verdiğini, orantısız güç uygulayan kolluk gücü hakkında soruşturma açılıp
açılmayacağını İçişleri Bakanından ve yöre halkının tepkisine rağmen JES
projesine devam edilip edilmeyeceğini Enerji ve Tabii Kaynaklar Bakanından
öğrenmek istediğine ilişkin açıklaması
17.- Kahramanmaraş Milletvcekili Sefer Aycan’ın, 4 Aralık Dünya
Madenciler Günü’ne ilişkin açıklaması
18.- Kocaeli Milletvekili Tahsin Tarhan’ın, elektrik faturalarına
yansıtılan TRT payı ve sayaç okuma bedellerinin kaldırılması için hazırlanan
kanun teklifini Meclis Başkanlığına sunduklarına ve bu konuda destek
beklediklerine ilişkin açıklaması
19.- Gaziantep Milletvekili Ali Muhittin Taşdoğan’ın, kamuda yardımcı
hizmetler sınıfına tabi personelin mağduriyetine ilişkin açıklaması
20.- Kahramanmaraş Milletvekili İmran Kılıç’ın, 3 Aralık Dünya
Engelliler Günü’ne ilişkin açıklaması
21.- İstanbul Milletvekili Hayati Arkaz’ın, 1-7 Aralık Acil Sağlık
Hizmetleri Haftası vesilesiyle “112” acil çağrı hattının gereksiz aranmasının
önlenmesi ve trafikte ambulansın geçiş önceliğine özen gösterilmesi konusunda
toplumsal duyarlılığın artırılması gerektiğine ilişkin açıklaması
22.- Zonguldak Milletvekili Ahmet Çolakoğlu’nun, 4 Aralık Dünya
Madenciler Günü’ne ilişkin açıklaması
23.- Karaman Milletvekili İsmail Atakan Ünver’in, 4 Aralık Dünya
Madenciler Günü’ne ilişkin açıklaması
24.- Niğde Milletvekili Ömer Fethi Gürer’in, 4 Aralık Dünya Madenciler
Günü’nde madencileri selamladığına, 696 sayılı Kanun Hükmünde Kararname’yle
işsiz kalan 4 Aralık mağdurlarına ilişkin açıklaması
25.- İstanbul Milletvekili Yavuz Ağıralioğlu’nun, 4 Aralık Dünya
Madenciler Günü vesilesiyle maden kazalarından sonra “İşlerin tabiatında ölüm
vardır.” kabilinden cümlelerin devlet mesuliyetinin cümleleri olmadığına,
hayatını alın teriyle buluşturup kazananların ölüme en yakın oldukları yerde
“Onu kurtarın, onun eşi hamile bir çocuk bekliyor, benim hiç kimsem yok.”
mesajını Hükûmete hatırlatmak istediğine ilişkin açıklaması
26.- Manisa Milletvekili Erkan Akçay’ın, 4 Aralık Dünya Madenciler Günü
vesilesiyle madencilerin güvenli çalışma ortamına kavuşması için gayret
gösterilmesi gerektiğine, maden facialarında hayatını kaybedenleri rahmetle
andığına, 28 Kasım Çarşamba günü Almanya’da gerçekleştirilen Alman İslam
Konferansı’nda yaşanan skandalları Diyanet İşleri Başkanının dikkatine
sunduklarına ve murakıpların mağduriyetine ilişkin açıklaması
27.- Kars Milletvekili Ayhan Bilgen’in, 4 Aralık Dünya Madenciler
Günü’ne, savunma avukatlarının maruz kaldığı muamele ile muhalif medyanın tabi
olduğu muamelenin siyasal sistemin demokratikliğinin göstergesi olduğuna, Ayşe
Düzkan, Ragıp Duran, Hüseyin Bektaş, Mehmet Ali Çelebi’nin aldığı cezanın kabul
edilemez olduğuna, Hakkâri Milletvekili Leyla Güven’in açlık grevine, başka
partilerin tutum ve tavırlarını çarpıtarak kamuoyuyla paylaşmanın siyasi
ahlakla bağdaşmayacağına ilişkin açıklaması
28.- Manisa Milletvekili Özgür Özel’in, 4 Aralık Dünya Madenciler Günü
vesilesiyle iş cinayetlerine kurban giden maden şehitlerini rahmetle andığına,
3 Aralık Dünya Engelliler Günü nedeniyle engellilerin anayasal haklardan
engelli olmayan bireylerle eşit biçimde yararlanmaları gerektiğine, Cumartesi
Annelerinin 714’üncü haftada Şevket Epözdemir ve Tahir Elçi’nin katledilişinin
yıl dönümünü anmak üzere buluştuklarına ve Meclis çalışma çizelgesiyle ilgili
paylaşıma ilişkin açıklaması
29.- İstanbul Milletvekili Mehmet Muş’un, 3 Aralık Dünya Engelliler
Günü’nü ve 4 Aralık Dünya Madenciler Günü’nü kutladığına, maden kazalarında
hayatını kaybeden işçilere Allah’tan rahmet dilediğine ilişkin açıklaması
30.- Ankara Milletvekili Mustafa Destici’nin, 3 Aralık Dünya Engelliler
Günü’ne, 4 Aralık Dünya Madenciler Günü’ne, yerel seçimlerde uygulanan yüzde 10
barajının kaldırılması gerektiğine ve partilere yapılan hazine yardımının adil
bir şekilde dağıtılması için gerekli düzenlemenin yapılmasını beklediklerine
ilişkin açıklaması
31.- Osmaniye Milletvekili Mücahit Durmuşoğlu’nun, 3 Aralık Dünya
Engelliler Günü’ne ilişkin açıklaması
32.- Çanakkale Milletvekili Bülent Turan’ın, İstanbul Milletvekili
Mustafa Sezgin Tanrıkulu’nun HDP grup önerisi üzerinde CHP Grubu adına yaptığı
konuşmasındaki bazı ifadelerine ilişkin açıklaması
33.- Mersin Milletvekili Alpay Antmen’in, 9 Eylül Üniversitesi İlahiyat
Fakültesi Felsefe ve Din Bilimleri Bölümü Mantık Ana Bilim Dalı Başkanı İbrahim
Emiroğlu’na ortaokul ve lise öğrencilerinin katıldığı etkinlikteki sözlerinden
dolayı hangi hukuki ve idari işlemlerin yapılacağını öğrenmek istediğine ilişkin
açıklaması
34.- Antalya Milletvekili Aydın Özer’in, 2016 yılında Ulusal Önemi Haiz
Sulak Alan ilan edilen Avlan Gölü’nün kurumasının önüne neden geçilemediğini ve
kurtarılmasına yönelik bir planın olup olmadığını Tarım ve Orman Bakanından
öğrenmek istediğine ilişkin açıklaması
35.- Kars Milletvekili Ayhan Bilgen’in, İdris Baluken, Selahattin
Demirtaş ve Sırrı Süreyya Önder’in cezalarının onandığına ve söyledikleri
sözler dışında herhangi bir suç isnat edilmemesine rağmen aldıkları cezanın
HDP’ye yönelik bir karar olduğuna ilişkin açıklaması
36.- İstanbul Milletvekili Engin Altay’ın, mahkeme kararlarının
meşruluğunun kamu vicdanındaki karşılıklığıyla doğru orantılı olduğuna,
yargının yürütmenin siyasi emellerine, siyasi ihtiyaç ve isteklerine göre karar
almasını doğru bulmadıklarına ilişkin açıklaması
37.- İstanbul Milletvekili Mehmet Muş’un, Türkiye’nin bir hukuk devleti
olduğuna, ifade özgürlüğü ile terörün propagandasının yapılmasının ayırt
edilmesi gerektiğine ilişkin açıklaması
38.- Kars Milletvekili Ayhan Bilgen’in, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
39.- Kars Milletvekieli Ayhan Bilgen’in, yargıyla ilgili bir sürü
mağduriyet varken, yıllarca davalar bitmezken “Çok normal ve olağan bir şey
gerçekleşti.” denilmesini kamuoyunun takdirine bıraktığına ilişkin açıklaması
40.- İstanbul Milletvekili Turan Aydoğan’ın, Yavuz Sultan Selim
Köprüsü’nün faaliyete girmesiyle Fatih Sultan Mehmet Köprüsü’nden geçişlerin
yasaklandığından haberi olmayan araçların mağduriyetinin ortadan kaldırılması
gerektiğine ilişkin açıklaması
41.- İstanbul Milletvekili Mehmet Muş’un, Gaziantep Milletvekili Mahmut
Toğrul’un AK PARTİ grup önerisi üzerinde HDP Grubu adına yaptığı konuşmasındaki
bazı ifadelerine ilişkin açıklaması
42.- Kars Milletvekili Ayhan Bilgen’in, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
43.- İstanbul Milletvekili Engin Altay’ın, PKK terör örgütünün Kürt
sorunundan beslendiğine ama Adalet ve Kalkınma Partisinin de zaman zaman Kürt
sorununu kaşıdığına ilişkin açıklaması
44.- Antalya Milletvekili Hasan Subaşı’nın, AİHM’in Selahattin
Demirtaş’la ilgili kararı sonrasında Cumhurbaşkanının “Bir hamlemiz var.”
ifadesinden sonra yargının hükme ulaştırılmasının yargı bağımsızlığı ve
tarafsızlığı adına düşündürücü olduğuna ilişkin açıklaması
45.- İstanbul Milletvekili Mahmut Tanal’ın, elektrik faturalarındaki
dağıtım bedeline ilişkin açıklaması
46.- Gaziantep Milletvekili Mahmut Toğrul’un, AKP sözcülerinin
konuşmalarıyla algı yaratarak toplumu yanılttığına ilişkin açıklaması
47.- Adana Milletvekili Ayhan Barut’un, yazılı ve sözlü sorularına yanıt
alamamalarının izahını Meclis Başkanından öğrenmek istediğine ilişkin
açıklaması
48.- Manisa Milletvekili Erkan Akçay’ın, (2/925) esas numaralı Kanun
Teklifi’nin hem mahiyet hem de teknik itibarıyla kusurlu olduğuna ve
yasalaşması durumunda yeni mağduriyetler yaşanacağına ilişkin açıklaması
49.- İstanbul Milletvekili Engin Altay’ın, EYT mağdurlarına Cumhuriyet
Halk Partisi Grubunun tam desteğini beyan ettiklerine ilişkin açıklaması
50.- Uşak Milletvekili Özkan Yalım’ın, Muğla Milletvekili Metin Ergun’un
kanun teklifini desteklediklerine, muhalefet milletvekillerinin toplam
sayısının bu teklifi çıkarmaya yeterli olduğuna ilişkin açıklaması
51.- Kars Milletvekili Ayhan Bilgen’in, emeklilikte yaşa takılanların
uğradığı haksızlığın giderilmesi için önergenin lehinde oy kullanacaklarına
ilişkin açıklaması
52.- Kocaeli Milletvekili Lütfü Türkkan’ın, bütün partilerin emeklilikte
yaşa takılanların mağduriyetinin giderilmesiyle ilgili sözlerinin olduğuna ve
teklifte eksiklik söz konusuysa değişiklik önergeleriyle meselenin
çözülebileceğine ilişkin açıklaması
53.- Manisa Milletvekili Erkan Akçay’ın, Milliyetçi Hareket Partisinin
taahhütte bulunduğu bütün hususların uhulet ve suhuletle bir uzlaşma içerisinde
mutlaka yerine getirileceğine ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Gürcistan Parlamentosu
tarafından 14-16 Aralık 2018 tarihlerinde Gürcistan’ın başkenti Tiflis’te
Tiflis Dayanışma ve Yenilikçi Finans Forumu’na katılım sağlanmasına ilişkin
tezkeresi (3/110) 
2.- Türkiye Büyük Millet Meclisi Başkanlığının, TBMM üyelerinden oluşan
heyetin 14-18 Ocak 2019 tarihlerinde Sudan’a resmî ziyarette bulunmasına
ilişkin tezkeresi (3/111) 
3.- Türkiye Büyük Millet Meclisi Başkanlığının, Ankara Milletvekili
Nihat Yeşil’in on beş gün, Şırnak Milletvekili Nuran İmir’in on altı gün izinli
sayılmasına ilişkin tezkeresi (3/112) 

B) Önergeler
1.- Muğla Milletvekili Metin Ergun’un, (2/925) esas numaralı Kanun
Teklifi’nin doğrudan gündeme alınmasına ilişkin önergesi (4/11)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Balıkesir Milletvekili İsmail Ok ve arkadaşları
tarafından, Türkiye’nin tarımda söz sahibi olması ve rekabet edebilir düzeye
erişebilmesi amacıyla tarımın devam edegelen yapısal sorunlarının araştırılarak
gereken önlemlerin belirlenmesi amacıyla 7/11/2018 tarihinde TBMM Başkanlığına
verilmiş olan Meclis araştırması önergesinin (10/414) ön görüşmelerinin, Genel
Kurulun 4 Aralık 2018 Salı günkü birleşiminde yapılmasına ilişkin önerisi
2.- HDP Grubunun, Van Milletvekili Tayip Temel ve arkadaşları
tarafından, özgür basının önündeki engellerin araştırılması amacıyla 3/12/2018
tarihinde TBMM Başkanlığına verilmiş olan Meclis araştırması önergesinin ön
görüşmelerinin, Genel Kurulun 4 Aralık 2018 Salı günkü birleşiminde yapılmasına
ilişkin önerisi
3.- CHP Grubunun, Genel Kurulun çalışma gün ve saatlerinin yeniden
düzenlenmesine; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı’nın gündemin “Özel Gündemde Yer
Alacak İşler” kısmının 1’inci ve 2’nci sıralarında yer alması, Genel Kurulda
görüşme usul ve takvimi ile konuşma sürelerine ve kamu idarelerinin bütçeleri
ile kesin hesapları üzerindeki görüşmelerin on yedi turda tamamlanmasına,
turların bitiminden sonra bütçe kanunu teklifi ve kesin hesap kanunu
tasarısının maddelerinin oylanmasına ilişkin önerisi
4.- AK PARTİ Grubunun, Genel Kurulun çalışma gün ve saatlerinin yeniden
düzenlenmesine; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı’nın gündemin “Özel Gündemde Yer
Alacak İşler” kısmının 1’inci ve 2’nci sıralarında yer alması, Genel Kurulda
görüşme usul ve takvimi ile konuşma sürelerine ve kamu idarelerinin bütçeleri
ile kesin hesapları üzerindeki görüşmelerin sekiz turda tamamlanmasına,
turların bitiminden sonra bütçe kanunu teklifi ve kesin hesap kanunu
tasarısının maddelerinin oylanmasına ilişkin önerisi

VIII.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, Diyarbakır Milletvekili Garo
Paylan’ın CHP grup önerisi üzerinde HDP Grubu adına yaptığı konuşmasında Adalet
ve Kalkınma Partisine sataşması nedeniyle konuşması

IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Afyonkarahisar Milletvekili Ali Özkaya ve 5 Milletvekilinin Abonelik
Sözleşmesinden Kaynaklanan Para Alacaklarına İlişkin Takibin Başlatılması Usulü
Hakkında Kanun Teklifi (2/1286) ve Adalet Komisyonu Raporu (S. Sayısı: 16)

X.- YAZILI SORULAR VE CEVAPLARI
1.- İstanbul Milletvekili Dilşat Canbaz Kaya’nın, OHAL KHK’leriyle ihraç
edilen akademisyenlerin bilimsel çalışmalarının yayımlanmamasına ilişkin sorusu
ve Cumhurbaşkanı Yardımcısı Fuat Oktay’ın cevabı (7/5107)
2.- İstanbul Milletvekili Mustafa Sezgin Tanrıkulu’nun, Bakanlığa gelen
istek, şikâyet ve öneriler ile başvuruların cevaplanma süresine ilişkin sorusu
ve Sanayi ve Teknoloji Bakanı Mustafa Varank’ın cevabı (7/5225)
3.- İstanbul Milletvekili Mustafa Sezgin Tanrıkulu’nun, Bakanlığın
hizmet verdiği vatandaş sayısına ve verilen hizmetlere ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/5249)
4.- Kocaeli Milletvekili Lütfü Türkkan’ın, İstanbul Yeni Havalimanı
inşaatı için kesilen ağaçların yerine yeni ağaçlar dikilmesine ilişkin sorusu
ve Ulaştırma ve Altyapı Bakanı Mehmet Cahit Turhan’ın cevabı (7/5253)
5.- Adana Milletvekili İsmail Koncuk’un, Adana-Mersin Yüksek Hızlı Tren
Projesi’nin geldiği aşamaya ve hattın ne zaman açılacağına ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/5254)
6.- İzmir Milletvekili Sevda Erdan Kılıç’ın, 100 Günlük Eylem Planı’nın
sona ermesi kapsamında hayata geçirilen projelerin sayıları ve ödeneklerine
ilişkin sorusu ve Cumhurbaşkanı Yardımcısı Fuat Oktay’ın cevabı (7/5670)
4 Aralık 2018 Salı
BİRİNCİ OTURUM
Açılma Saati: 15.00
BAŞKAN: Başkan Vekili
Levent GÖK
KÂTİP ÜYELER: Burcu
KÖKSAL (Afyonkarahisar), Bayram ÖZÇELİK (Burdur)
-----0-----
BAŞKAN
– Türkiye Büyük Millet Meclisinin 25’inci Birleşimini açıyorum.
Değerli
milletvekilleri, toplantı yeter sayısı vardır, görüşmelere başlıyoruz.
Verimli
bir çalışma ve arkadaşlarımızın görüşlerini rahatça ileteceği bir hafta olması
dileğiyle hepinize başarılar dilerim.
Gündeme
geçmeden önce üç sayın milletvekiline gündem dışı söz vereceğim. 
Arkadaşlarımızın
konuşma süreleri beşer dakikadır.
Gündem
dışı ilk söz, 745’inci Vuslat Yıl Dönümünde Mevlâna’yı anma münasebetiyle söz
isteyen Konya Milletvekilimiz Sayın Ahmet Sorgun’a aittir.
Buyurun
Sayın Sorgun. (AK PARTİ sıralarından alkışlar)
Süreniz
beş dakika. 
(Uğultular)
Sayın
Sorgun, bir saniye lütfen.
Değerli
arkadaşlarım, toplantı salonunda bir uğultu var, telefonla görüşen
arkadaşlarımız var. Hepinizden ricam, lütfen bir sessizliği sağlayalım. Varsa
görüşmelerimizi dışarıda yapmak bence daha uygun çünkü değerli hatiplerimiz
sizlere hitap edecekler.
Buyurun
Sayın Sorgun.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Ahmet Sorgun’un, Hazreti Mevlâna’nın 745’inci
Vuslat Yıl Dönümü’ne ilişkin gündem dışı konuşması
AHMET
SORGUN (Konya) – Teşekkür ederim Sayın Başkan.
“Her
gün bir yerden göçmek ne iyi.
Her
gün bir yere konmak ne güzel.
Bulanmadan,
donmadan akmak ne hoş.
Dünle
beraber gitti cancağızım 
Ne
kadar söz varsa düne dair 
Şimdi
yeni şeyler söylemek lazım.” 
Sayın
Başkan, değerli milletvekilleri; Hazreti Mevlâna’nın 745’inci Vuslat Yıl Dönümü
dolayısıyla söz almış bulunmaktayım. Bu vesileyle hepinizi saygıyla sevgiyle
selamlıyorum.
Anadolu
toprakları her zaman garip gurebaya, mazlumlara, mağdurlara, çaresizlere
sığınak olmuştur, barınak olmuştur. Tarihimizde doğudan Moğol istilaları,
batıdan haçlı istilaları sebebiyle bu coğrafyaya birçok göç olmuştur. Bugün de
çağdaş Moğol ve haçlıların ülkeleri istila, işgal ve talanları dolayısıyla yine
milyonlar bu topraklara göç etmiş ve hâlen de etmektedir.
Değerli
milletvekilleri, bu ve benzeri sebeplerle Anadolu’nun insan mirası çok çeşitli
ve zengindir. Nice gönül erleri, erenleri Hak ve halk dostu değerlerle Anadolu
dolup taşmıştır; ışığı Anadolu’dan dünyayı aydınlatan Yunus Emreler, Nasrettin
Hocalar, Akşemsettinler, Hacı Bektaş Veliler, Sadrettin Koneviler ve daha
niceleri. Hiç şüphesiz bu yıldızlardan bir tanesi de düşünceleri ve eserleriyle
yedi asırdır dünyaya ışık tutan Hazreti Mevlâna’dır. Mesnevi’si dünyada en çok
okunan eserlerdendir; sadece Konya Büyükşehir Belediyesince dünyanın 30 diline
tercüme edilmiştir ve yeni dillere de tercüme edilmeye devam etmektedir.
Konya’da bulunan mezarı ise Türkiye’de en çok ziyaretçi alan mekândır. Zulüm,
talan, işgal ve istilanın hüküm sürdüğü, ayrılık ve gayrılıkların kol gezdiği
dünyamızda ne kadar da muhtacız onun barış, birlik ve esenlik iklimine. Ne
diyor Hazreti Mevlâna: “Gel de birbirimizin kadrini bilelim. Çünkü ansızın
ayrılacağız birbirimizden.” Mademki mümin müminin aynasıdır, mademki bu böyle,
ne diye yüz çeviriyoruz aynadan? Onun meşhur 7 öğüdü âdeta bir kimlik kartı
gibi hep cebimizde gezmeli, sık sık ona bakmalıyız. Ne diyordu 7 öğütte:
“Cömertlik ve yardım etmede akarsu gibi ol. Şefkat ve merhamette güneş gibi ol.
Başkalarının kusurunu örtmede gece gibi ol. Hiddet ve asabiyette ölü gibi ol.
Tevazu ve alçakgönüllülük de toprak gibi ol. Hoşgörülükte deniz gibi ol. Ya
olduğun gibi görün ya göründüğün gibi ol.” Ölümü vuslat yani sevgiliyle buluşma
bilip, ölüm gecesini Şeb-i Arus yani düğün gecesi ilan etmek her kişinin harcı
değil, olsa olsa er kişinin harcı olur. 
Hazreti
Mevlâna’yı anma ve anlama törenleri her yıl olduğu gibi bu yıl da 7-17 Aralık
tarihleri arasında Konya’da icra edilecek. Törenlerin her yıl bir ana teması
var. 2016 yılı teması “birlik vakti”, 2017 yılı teması “kardeşlik vakti”, bu
yılki temasıysa “selam vakti”; büyüğe küçüğe selam, tanımadığa tanıdığa selam,
yerliye yabancıya selam, kadına erkeğe selam. “Selam denizi coştuğunda
gönüllerin kiri gider.” diyor Hazreti Mevlâna. Hepinizi Konya’ya selam
ikliminde buluşmaya davet ederken sözlerimi yine onun beyitleriyle
tamamlıyorum. 
(Mikrofon
otomatik cihaz tarafından kapatıldı)
BAŞKAN
– Sayın Sorgun, devam edin. 
AHMET
SORGUN (Devamla) – “Yüzde inat etme, doksan da olur/ İnsan dediğinde noksan da
olur/ Sakın ‘ben, ben’ deme, elde neler var, sen yoksan da olur/ Kusursuz dost
arayan dosttan da olur.” diyor, tekraren hepinizi saygıyla ve sevgiyle
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Sorgun. 
Bu
vesileyle Mevlâna’yı Meclisimizde dile getirip bir anma ve bir saygıyı
belirttiği için ben de teşekkür ederim. Gerçekten, Mevlâna hepimizin bir ortak
değeri. İnşallah, fırsat bulan bütün arkadaşlarımızın da Konya’daki törenleri
izlemesinde yarar var diyorum.
(Uğultular)
Ama
yine salonda bir uğultu olduğunu da hatırlatayım. Elbette haftanın ilk günü,
arkadaşlarımız geçen haftadan görüşemeyince bir hasret gideriyorlar ama değerli
arkadaşlarım, konuşmacıların çok önemli sözlerini dinlemek de gerekiyor.
Konuşulacak yer Meclis kürsüsü. Benim bu konuda, konuşmak isteyen her türlü
arkadaşımın taleplerini yerine getirmeye çalıştığımı biliyorsunuz, 60’a göre
söz taleplerinizi yerine getiriyoruz ama birbirimizle değil, kürsüden ve
mikrofonlardan konuşmanın, Meclisimizin saygınlığına da gölge düşürmemenin
gerektiğini düşünüyorum. 
Gündem
dışı üçüncü sözü 3 Aralık Engelliler Günü münasebetiyle söz isteyen Kırıkkale
Milletvekilimiz Sayın Halil Öztürk’e veriyorum. 
Buyurun
Sayın Öztürk. (MHP sıralarından alkışlar)
Süreniz
beş dakika. 
2.- Kırıkkale Milletvekili Halil Öztürk’ün, 3 Aralık Dünya Engelliler
Günü’ne ilişkin gündem dışı konuşması
HALİL
ÖZTÜRK (Kırıkkale) – Sayın Başkan, değerli milletvekilleri; 3 Aralık Dünya
Engelliler Günü nedeniyle gündem dışı söz almış bulunmaktayım. Genel Kurulu ve
bizleri ekran başında izleyen tüm vatandaşlarımızı saygıyla selamlıyorum. 
Değerli
milletvekilleri, Engelliler Günü’nü buruk bir şekilde yaşayan vatandaşlarımız
öncelikle bilmelidir ki Milliyetçi Hareket Partisi kendileriyle sadece bir gün
değil, her gün bir ve beraberdir. Sorunlarının çözümü noktasında da mücadeleyi
sürdürmeye devam edecektir. Bu hususu engelli bir annenin evladı olarak
özellikle belirtmek istiyorum. 
Engelli
bireylerimiz toplumun ayrı bir kesimi olarak değil, bütünleşmiş bir parçası
olarak görülmelidir. Onların sosyal alanda etkinliğini artırmak adına gerekli
düzenlemeleri yapmak toplumun insanlık görevi, engellinin ise en temel
hakkıdır. Yine, engellilerin toplumdaki varlıklarını kabul etmek ve hayatlarını
kolay bir şekilde devam ettirmelerini sağlamak merkezî ve yerel yönetimlerin en
öncelikli görevleri olmalıdır. 
2005
yılında çıkarılan Engelliler Yasası doğrultusunda belediyeler, kamu kurum ve
kuruluşları, yaya geçitleri, resmî yapılar, yeşil alanlar ve spor alanları gibi
altyapılar engellilerin erişilebilirliğiyle uyumlu hâle getirilecekti. Verilen
yedi yıllık süre önce üç yıl, aradan üç yıl daha uzatılmış ve 7 Temmuz 2018’de
dolmuştur. On üç yıl uzatmanın ardından hâlen gerek belediyelerin hizmetlerinde
gerekse taşımacılıkta kullanılan araçlarda engellilerimiz için gerekli
düzenlemeler yapılamamıştır. Valilikler bünyesindeki erişilebilirlik izleme ve
denetleme komisyonları bu eksiklikler için ceza kesiyor mu, bu rakam ne kadar
ve nereye harcanıyor, henüz belli değildir. Bir ülkede hizmet üretmekten daha
önemlisi o hizmete erişimi kolaylaştırmak ya da mümkün kılmaktır.
Saygıdeğer
milletvekilleri, Devlet Personel Başkanlığının Mart 2018’de yayınladığı engelli
istihdam verilerine göre bugün hâlen 61.728 engelli kadrosunun 11.317’si
boştur. Bu bakımdan kamudaki engelli istihdamı artırılmalı; kamudaki engelli
memur kontenjanının yüzde 3’ten yüzde 5’e çıkartılması, yine engelli işçi
kontenjanının da yüzde 4’ten yüzde 6’ya çıkartılması hususunda gerekli yasal ve
idari düzenlemeler yapılmalıdır. 
Engelli
vatandaşlarımıza kamuda yeni istihdam açılmasına yönelik vermiş olduğumuz kanun
teklifimizle muhtaç engelli, engelli ve engelli yakınları aylıklarının
yükseltilmesi hususunda vermiş olduğumuz teklifler öncelikle gündeme alınmalı
ve görüşülerek yasaya bağlanmalıdır. 
Diğer
taraftan Türkiye Engelliler Araştırması 2002, Türkiye'de engellilerle ilgili
yapılan en son ve kapsamlı bir çalışmadır. Bu tarihten sonra ülkemizde engelli
vatandaşlarımızın sayısı, engel durumu, öğrenim durumu, sağlık ve istihdam
şartları tahminî verilere dayanmaktadır. 2011 Nüfus ve Konut Araştırması
çerçevesinde Türkiye’de engelli oranı nüfusun yüzde 7’si civarındadır. Bu da
yaklaşık 6 milyon civarında bir nüfusa tekabül etmektedir. Bugün, hâlen engelli
vatandaşlarımız yolların, kaldırımların, kamu ve özel sektöre ait binaların
engellilerin erişimine uygun olmaması nedeniyle sorunlar yaşamaya devam
etmektedir.
Yine,
engelli vatandaşlarımız işsizlik, toplum tarafından dışlanma, eğitim ve
sosyalleşememe gibi sorunlarla mücadele azmi göstermektedirler. Bu mücadele
azimlerinde devlet ve insan olarak her engelli vatandaşımızın yanında olmak
hepimiz için zaruri bir hâl almıştır. 
Sayın
milletvekilleri, engellilerimizin gerek sağlık hizmetlerindeki gerek diğer
alanlardaki sorunları devam etmekte ve çözüm beklemektedir. Engelli bireylerin
rehabilitasyon hizmetleri, yardımcı cihaz, tıbbi sarf malzemesi veya buna
benzer hayati önemi haiz ihtiyaçlarının büyük bölümü devlet tarafından ya
karşılanmamakta ya da yetersiz kalmaktadır. Günümüzde gelişmiş ülkelerde
engelli çocuklar için haftalık otuz saat özel eğitim verilip ücretleri de
devlet tarafından karşılanırken ülkemizde aylık on iki saat eğitim yetersiz
kalmakta ve bu durum da çocuklarımızın gelişimini aksatmakta veya geciktirmekte
ya da sınırlı kılmaktadır. Başta Kırıkkale olmak üzere tüm Türkiye’de engelli
bireylerimiz ibraz etmek zorunda oldukları raporları sebebiyle rapor süreci
kıskacı altında boğulmaktadırlar. 
(Mikrofon
otomatik cihaz tarafından kapatıldı)
HALİL
ÖZTÜRK (Devamla) – Başkanım, bağlıyorum hemen.
BAŞKAN
– Buyurun, devam edin. 
HALİL
ÖZTÜRK (Devamla) – Sağlık tesislerindeyse erişim hâlen çok düşük orandadır.
Bakınız, çok ilginç bir örnek: İşaret dili bilen personel ve özellikle doktor
olmaması birçok tıbbi merkezde birçok sorun yaşanmasına sebebiyet vermektedir.
Başarılarıyla
gurur duyduğumuz engelli spor kulüplerine hâlen gerekli ve yeterli destek
sağlanamamaktadır. Engelli sporcularımız uluslararası spor müsabakalarında ya
yalnız bırakılmakta ya da yetersiz desteklenmektedir. 
Milliyetçi
Hareket Partisi olarak, engelli kardeşlerimizin hayatlarını huzur ve güven
içinde sürdürebilmeleri, kendi kendilerine yetebilecek kıvam ve kabiliyete
sahip olabilmeleri başlıca hedefimizdir. 
Hatırlatmak
isterim ki gerçek bir engel varsa o, kalplerdeki tortular, zihinlerdeki
pürüzler ve vicdanlardaki lekelerdir. 
Genel
Kurulu bir kez daha saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Öztürk. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, engellilerin
önündeki engelleri kaldırmanın en önemli aşamasının engelsizlerin bakış açısını
değiştirmesi olduğuna ilişkin konuşması
BAŞKAN
- Siz de önemli bir konuda konuşma yaptınız, son cümlenize ben de katılıyorum.
Engellilerin önündeki engelleri kaldırmanın en önemli aşaması, bence engelsiz
olanların kafalarındaki engellere karşı düşünce dünyalarını çok daha geniş
tutmaları ve onlara bakış açılarını değiştirmelerinden geçiyor. Bunun da tekrar
altını çizmekte yarar var. 
Değerli
milletvekilleri, bugün de önemli bir gün, Madenciler Günü. 
Şimdi,
gündem dışı üçüncü söz, Madenciler Günü münasebetiyle söz isteyen Muğla
Milletvekilimiz Sayın Süleyman Girgin’e aittir. 
Sayın
Girgin’in kendisi aynı zamanda bir madencidir değerli milletvekilleri. 
Buyurun
Sayın Girgin. (CHP sıralarından alkışlar) 
Süreniz
beş dakika. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Muğla Milletvekili Süleyman Girgin’in, 4 Aralık Dünya Madenciler
Günü’ne ilişkin gündem dışı konuşması
SÜLEYMAN
GİRGİN (Muğla) – Sayın Başkan, değerli milletvekilleri; hepinizi saygıyla
selamlıyorum. 
Bilmiyorum
aranızda yer altına giren arkadaşımız var mı; vardır mutlaka. Yerin 500 metre
altına, derin dehlizlere inmek nasıl bir duygu? Değil kazma kürekle bir saat
çalışmak, bir dakika bile duramazsınız, nefes alamazsınız, boğulur gibi
hissedersiniz kendinizi ya da işe giderken her gün sabah çocuklarınıza ve
ailenize bir daha görmemek üzere son kez bakarcasına bakmaktır madencilik. 
Peki,
yerin 7 kat altında üzerine toprak göçüp canlı canlı gömüldünüz, ölmeden mezara
girdiniz mi, bu duyguyu yaşadık mı hiç ya da arkadaşları göçük altında
kaldıktan sonra “Arkadaşlarım öldü, ben hayattayım.” mahcubiyetini yaşadık mı
hiç ya da 30-40 yaşında olup yaşından daha büyük göstermeyen bir madenci gördük
mü hayatta? Her vardiya başında “selametle” diye uğurlanan ve vardiya bitiminde
“geçmiş olsun” ile karşılanan bir meslek koludur madencilik. Kısacası,
“ekmeğini taştan çıkartmak” deyiminin lügatteki karşılığıdır maden işçisi
olmak.
Değerli
milletvekilleri, bugün 4 Aralık Dünya Madenciler Günü ve ülkemiz madencileri
için bugün yas ve mücadele günüdür. Daha on güç gün önce Zonguldak’ın Kilimli
ilçesinde ruhsatsız özel bir maden ocağında meydana gelen patlamada 2 işçi
yaralandı, 3 işçimiz hayatını kaybetti. Vali bey olay yerine gelip “Maden
kazaları olmaya devam ediyor, 3 işçimizin hayatından umudumuz yok.” diye
açıklama yapıyor. Ama aynı vali demek ki ulaşılabilmesi ve gidilebilmesi mümkün
olan bir bölgedeki ruhsatsız çalışan maden ocağını denetleyemiyor. 
Evet,
maden kazaları oluyor çünkü vali görevini layıkıyla yapmıyor, Enerji Bakanı
görevini layıkıyla yapmıyor, Çalışma Bakanı görevini layıkıyla yapmıyor, olan
madencilere oluyor. Peki, bunun karşılığında istifa eden veya görevinden
ayrılan oluyor mu? Koca bir hayır. Herkes büyük bir pişkinlikle görevini
yapmaya devam ediyor.
Ne
yazık ki ülkemizde son on altı yılda hayatını kaybeden maden işçisi sayısı
1.600. Madenciler hayatlarını kaybetmeye de devam edecekler maalesef çünkü 2018
verilerine göre maalesef ki iş cinayetlerinde hayatını kaybeden madenci
sayısında Avrupa 1’incisi olan bir ülkede çalışmak zorundalar. 
Artık
ülkemizde maden kazalarında ölümler vakayiadiye durumuna gelmiştir. Nasıl
gelmesin? Ölümleri bu işin fıtratında gören bir zihniyet tarafından yönetiliyor
bu ülke. Kalkıp “Twitter”lardan “Dicle’nin kenarında kurdun kaptığı koyun bile
benim mesuliyetim altındadır.” diye “tweet” atmakla olmuyor bu işler Sayın
Erdoğan, gereğini yapmakla oluyor.
Değerli
milletvekilleri, madencilerin çilesi sadece ölümle bitmiyor; ücretleri
yetersiz, güvenceleri yok, sağlıklarını koruyucu önlemler alınmıyor, en ufak
bir sorunda kapı önüne konuluyorlar, emeklerinin karşılığı verilmiyor. Doğayı
yok ederek, insanları rant sistemlerine sürükleyerek 21’inci yüzyılda modern
kölelik sistemini bütün ülkeye yayan zihniyetin yarattığı bu ortam işçileri,
yaşamak için her türlü hukuksuz çalışmaya rıza göstermek durumuna itiyor. Bu
insanlık dışı uygulama artık son bulmalıdır, işçiler ölüm ile açlık arasında
sıkıştırılmamalıdır; madenciler ölümle ya da işsizlikle terbiye edilmeye
çalışılmamalı, insanca çalışabileceği bir Türkiye bütün emekçilerin hakkı
olmalıdır.
Değerli
milletvekilleri, bütün madenler Anayasa’mız gereğince devletin hüküm ve
tasarrufu altındadır. Devlet madencilik alanında kurumlar kurmuştur, bu
kurumları güçlendirmek yerine ne yazık ki, son on altı yılda gerek
özelleştirmeler yoluyla gerek redevans sistemiyle bu alanı birilerine peşkeş
çekmeyi tercih etmektedirler. Madencilik kâr ve rant aktarımı uğruna
çökertilmiştir. TTK, TKİ tarihinin en az sayıdaki işçisiyle ve en düşük üretim
miktarıyla yok edilmek istenmektedir.
(Mikrofon
otomatik cihaz tarafından kapatıldı) 
BAŞKAN
– Sayın Girgin, tamamlayın.
SÜLEYMAN
GİRGİN (Devamla) – Toparlıyorum.
Değerli
milletvekilleri, 4 Aralık Dünya Madenciler Günü vesilesiyle, toprağa verdiğimiz
madencilerimizi buradan tekrar saygıyla anıyorum. Cumhuriyet Halk Partisi
olarak, yanlarında olacağımızı taahhüt ediyoruz, buradan bir kez daha siyasi
iktidarı uyarmak istiyoruz: Yandaş işverenleri değil, madencileri koruyun. Bir
an önce gerçekten koruyucu önlemler alın. Kaçak madenlere göz yummayın. Yeni
Somalar, Ermenekler, Şırnaklar olmasın. Gelin redevans sistemini kaldırın,
özelleştirme ve taşeronlaştırma politikalarından vazgeçin. Artık, maden işçisi
ekmeğini kanla, gözyaşıyla ıslatmak zorunda kalmasın. Artık, ölümler bu işin
kaderi olarak görülmesin. Artık, madenlerde, şantiyelerde işçiler ölmesin.
Kullandığımız otomobilden çay içtiğimiz fincana, yaşadığımız evlerden
bebeğimizin mamasına, yapılan makyaja kadar günlük hayatta kullandığımız her
şeyi madencilere borçluyuz. O nedenle, 4 Aralık Dünya Madenciler Günü, sadece
madencilere değil tüm insanlığa kutlu olsun diyorum.
Saygılar
sunuyorum. (CHP sıralarından alkışlar)
BAŞKAN
– Teşekkür ederim Sayın Girgin. 
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, zor şartlarda
çalışan maden işçilerini saygıyla selamladığına ilişkin konuşması
BAŞKAN
– Biz de hayatlarını feda ederek zor şartlarda çalışan tüm maden işçisi
kardeşlerimizi saygıyla selamlıyoruz ve maden ocaklarındaki kazalardan dolayı
hayatını kaybeden tüm madencilerimizi saygıyla ve rahmetle anıyoruz.
Değerli
milletvekilleri, gündem dışı konuşmaları bitirdik.
Şimdi,
sisteme giren ilk yirmi milletvekiline yerlerinden birer dakika söz vereceğim,
o sözlerin ardından da sayın grup başkan vekillerinin söz taleplerini
karşılayacağım.
Evet,
ilk söz Sayın Şimşek…
V.- AÇIKLAMALAR
1.- Mersin Milletvekili Baki Şimşek’in, 3 Aralık Dünya Engelliler
Günü’nü kutladığına ve 112 Acil Servis taburcu olan hastalara yetişemiyorsa
hastaların eve naklinin sağlanması konusuna çözüm bulunmasını Sağlık Bakanından
talep ettiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, öncelikle Dünya Engelliler Günü’nü kutluyorum. 
Tabii,
çağrım Sağlık Bakanına olacak. Özellikle devlet hastanelerinde, bazı acil
vakalarda, insanlar beyin kanaması geçiriyor ya da acil bir ameliyat olması
gerekiyor ama birçok hastanede “Yoğun bakımda yer yok.” ameliyatla ilgili “Sıra
var.” deniliyor. Yani düşünün, beyin kanaması geçiren bir hastaya “Yoğun
bakımda yer yok.” deniliyor. Biz, bazı vatandaşlar bize ulaştığında, bu
hastanın sevkini yaptırmak için saatlerce hastane hastane başhekimlerle
görüşüyoruz veya bazı acil vakalarda, özellikle kanser vakalarında veya ameliyattan
sonraki durumlarda, yine hastanın tedavisinin kalan kısmının evde devam etmesi
gerekiyor. 112’yi arıyoruz, 112 diyor ki: “Taburcu olan hastayı ben eve
gönderemem, kendi imkânlarıyla gitsin.” Hastanın kendi imkânlarıyla gidebilecek
bir pozisyonu yok. 
Benim
dün bire bir yaşadığım bir hadisede, bir hasta yakını bana ulaştı, gece saat
bir buçukta, rica minnet “götürebiliriz” dediler, sabaha da hasta vefat etti.
Yani Sağlık Bakanlığından, eğer 112 özellikle hastaneden çıkan hastalara
yetişemiyorsa, mutlaka farklı bir çözüm bulup bu hastaların eve naklini
sağlamasını talep ediyoruz. 
Saygılar
sunuyorum.
BAŞKAN
– Sayın Karayel yerine Sayın Taşkın. 
2.- Mersin Milletvekili Ali Cumhur Taşkın’ın, 3 Aralık Dünya Engelliler
Günü’ne ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan. 
3
Aralık Dünya Engelliler Günü dolayısıyla, tüm yurtta engellilerin sorunlarına
dikkat çekecek etkinlikler düzenlendi. 
AK
PARTİ olarak, geçtiğimiz on altı yılda, ülkemize, her alanda olduğu gibi
engellilerimizin sorunlarının çözümü konusunda âdeta çağ atlattık. Ülkemizin
ilk Engelliler Hakkında Kanun’u 2005 yılında biz çıkardık. Birleşmiş
Milletlerin Engelli Hakları Sözleşmesi’ni 2009 yılında biz kabul ettik.
Anayasa’da yaptığımız değişiklikle, engellilerimize yapılacak pozitif
ayrımcılığı en üst düzeyde garanti altına aldık. Evde bakım ücretiyle evinde
engellisine bakan 503 bin kişiye her ay 1.179 TL ödeme başlattık. Ailelerinin
yanında bakımı mümkün olmayan 21.549 engelliyi Bakanlığa bağlı bakım ve rehabilitasyon
merkezlerinde bakım altına aldık. Kamuda istihdam edilen engelli sayısını
53.964’e çıkardık. 
Genel
Kurulu saygıyla selamlıyorum. 
BAŞKAN
– Sayın Başevirgen…
3.- Manisa Milletvekili Bekir Başevirgen’in, 4 Aralık Dünya Madenciler
Günü’ne ilişkin açıklaması
BEKİR
BAŞEVİRGEN (Manisa) – Teşekkür ederim Sayın Başkanım. 
“Aşağıda
ölüm var, yukarıda açlık; yukarıdaki açlık kesin, aşağıdaki ölüm olasılık…”
Madenciler, her sabah evinden aldığı helallikle ölüm kuyusunun kapısına
yürüyecek cesareti kimliğine kazıyan, çok zor şartlar altında çalışarak
geçimlerini sürdürmeye çalışan, yer altından yer üstüne değer üreten
kişilerdir. Buna rağmen, ülkemizde en çok ölümlü iş kazası bu sektörde
yaşanmaktadır. İSİG verilerine göre, 2017’de 93, 2018 yılında da en az 60
madenci yaşamını yitirmiştir. Soma’da yitirdiğimiz 301 canın acısı hâlâ
tazeyken ve sorumluları gerekli cezayı almamışken Madenciler Günü’nü kutlamaya
çalışmak, aslında adaleti mahşere kalmış bir davanın acısını bir kez daha
yinelemektir. 
İş
güvenliği ve işçi sağlığıyla ilgili önlemlerin sermayeye kurban edilmediği
günleri en kısa zamanda yaratmamız umuduyla, başta Soma, Zonguldak ve Ermenek
olmak üzere, buradan tümünü sayamadığım illerimizde bir kömür için bir ömür
vererek kaybettiğimiz maden şehitlerimizi rahmetle anıyor, kapkara madenleri
yürekleriyle aydınlatan maden emekçilerini de buradan saygıyla selamlıyorum. 
BAŞKAN
– Sayın Yalım yerine Sayın Önal…
4.- Kırıkkale Milletvekili Ahmet Önal’ın, Makina ve Kimya Endüstrisi
Kurumunun özelleştirilmesi için başlatılmış bir çalışmanın olup olmadığını ve
Kurum bünyesinde çalışan taşeron işçilere verilen kadro sözünden vazgeçilip
geçilmediğini öğrenmek istediğine ilişkin açıklaması
AHMET
ÖNAL (Kırıkkale) – Sayın Başkan, değerli milletvekilleri; Kırıkkale’mizin can
damarı olan ve ismi, Kırıkkale’mizle özdeşleşen Makine ve Kimya Endüstrisi
Kurumu, maalesef, eski günlerinden çok uzakta. 31/12/2018 tarihi itibarıyla
kadroya alınacaklarını söylediğiniz MKE taşeron işçileri hâlen kadroya
geçirilmedikleri gibi, bu konuda Bakanlığınızca herhangi bir çalışma da
başlatılmamıştır. Son dönemlerde Kırıkkale kamuoyu, MKE’nin özelleştirme
ihtimalini sıkça dile getirmektedir. Sayın Bakan, MKE’nin özelleştirilmesi için
başlatılmış bir çalışmanız var mıdır? Ayrıca, özelleştirme bahanesiyle MKE
taşeron işçilerine verdiğiniz kadro sözünden vaz mı geçtiniz? 
Yine
bugün aldığımız bir habere göre, MKE’ye bağlı Mühimmat Fabrikasında yapılan
yemekhane ihalesini başka bir firma kazanmış ve 27 işçi işten çıkarılma korkusu
yaşamaya başlamıştır. Hemen hepsi asgari ücretle çalışan, kirada oturan, evli
olup çocuk okutan bu işçi kardeşlerimizi kadrodan muaf tutma sebebiniz nedir?
Bu işçilerin işten çıkarılmaması hususunda yaptığınız bir çalışma var mıdır?
Teşekkür
ederim.
(Mikrofon
otomatik cihaz tarafından kapatıldı) 
BAŞKAN
– Sayın Kayışoğlu…
5.- Bursa Milletvekili Nurhayat Altaca Kayışoğlu’nun, 4 Aralık Dünya
Madenciler Günü vesilesiyle bir avuç kömür için bir ömür verenleri saygıyla
andığına, Bursa’nın İnegöl ilçesinde yapılan duble yoldaki yanlışlığa ilişkin
açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkanım.
Öncelikle,
4 Aralık Dünya Madenciler Günü vesilesiyle, bir avuç kömür için bir ömür
verenleri saygıyla anıyorum.
Değerli
milletvekilleri, Bursa’nın İnegöl ve Yenişehir ilçeleri arasında bir duble yol
çalışması var. Kim gidip görse burada bir yanlışlık olduğunu anlar. Duble yol
duble işkenceye dönmüş durumda. Yol yapılırken bin nüfuslu Hamzabey Mahallesi
yok sayılmış. Hamzabey sakinleri evlerine gidebilmek için kuralları hiçe
saymak, canlarını tehlikeye atmak zorunda kalıyorlar çünkü mahallelerinin yolu
duble yol yapılırken göz ardı edilmiş, ortada koca bir mahalle var ama girişi
yok. İş yapmak önemli ama kötü iş yapmak vatandaşa eziyete dönüşebiliyor. 
Yetkilileri
sorunu çözmeye davet ediyorum.
BAŞKAN
– Sayın Şeker…
6.- Kocaeli Milletvekili İlyas Şeker’in, kan bağışının önemine ilişkin
açıklaması
İLYAS
ŞEKER (Kocaeli) – Teşekkür ediyorum Sayın Başkan.
Değerli
milletvekilleri, birçok bilgi ve haberi aldığımız cep telefonlarımıza sürekli
mesajlar gelmektedir. Gelen bu mesajlar üzücü veya sevindirici olabiliyor.
Telefonuma Kızılaydan sevindirici bir mesaj geldi. Mesajın içeriği: “Sayın
İlyas Şeker, bağışladığınız kan ihtiyaç sahibine ulaşmıştır. 3 kişiye hayat, doğaya
ise bir fidan armağan ettiniz. Teşekkürler.” 
Ben
de tekrar kan bağışında bulunmama vesile olan Kocaeli İzmit AK PARTİ Gençlik
Kolları teşkilatına teşekkür ediyorum. 
Bağışlanan
1 ünite kan 3 hayat kurtarmakta. Türkiye’de yılda 3 milyon ünite kana ihtiyaç
var. 2 milyon 500 bin ünitesini Kızılay karşılamakta. Ayrıca, Kızılay, gönüllü
kan bağışçıları için de birer fidanı toprakla buluşturmakta. Ülke nüfusunun
yüzde 6,3’ü kan verebiliyor durumda ancak bu nüfusun sadece yüzde 4,5’i kan
veriyor. Herkesin bir gün kan bağışına ihtiyacı olabilir. 
Gönüllü
kan bağışçılarımıza ve Kızılaya teşekkür ediyorum.
BAŞKAN
– Sayın Adıgüzel…
7.- Ordu Milletvekili Mustafa Adıgüzel’in, sözleşmeli erlerin
mağduriyetine ilişkin açıklaması
MUSTAFA
ADIGÜZEL (Ordu) – Sayın milletvekilleri, yaklaşık 35 bin mevcutlu sözleşmeli
erler, kamuoyunda yanılgıyla uzman erbaş sınıfından sayılan ama aslında farklı
olan, ücretli çalışması dışında diğer bildiğimiz yükümlü askerlerle ayna
kategoride olup aynı muamele gören askerlerdir. Şu anda sözleşmeli askerler
tıpkı yükümlü askerler gibi evlerine evci izniyle gidebiliyor. Komutanı diyor
ki: “Eşin gelsin, anan baban gelsin, seni buradan alsın.” Bu, küçük düşürücü,
onur kırıcı ve de birlik içinde ast-üst ilişkilerinde, hele ki kişisel
husumetlerde eşin ve aile bireylerinin işin içine katılmasıyla daha da incitici
olma potansiyeline sahiptir. 
Ayrıca
Adana’da sözleşmeli askerler evlerine gidemiyor ancak bu askerlerin evlerine,
ailelerini tehdit eden mektuplar bırakılıyor. Bir askeri düşünün, kendisinin
gidemediği evine tehdit mektupları bırakılıyor. Sözleşmeli erlerin ilk
halledilmesi gereken sorunu, güvenli garnizonlarda mesai ya da vardiya
bitiminde bekâr evli ayrımı gözetilmeksizin evlerine gidebilmesi, bu ayıbın en
kısa sürede ortadan kaldırılmasıdır. 
Teşekkür
ediyorum. 
BAŞKAN
– Sayın Filiz...
8.- Gaziantep Milletvekili İmam Hüseyin Filiz’in, 4 Aralık Dünya
Madenciler Günü’ne ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Bugün
Dünya Madenciler Günü. Dünyanın en zor mesleğini yapan, yer altı kaynaklarımızı
ülke hizmetine sunan, yerin yüzlerce metre altında alın teri döken maden
emekçilerini asla unutamayız. Ülkemizde yakın zamanda yaşamış olduğumuz,
vicdanımıza, hafızalarımıza kazınmış olan Manisa Soma ve Konya Ermenek’teki
maden kazaları gibi faciaların bir daha yaşanmaması için işçi sağlığı ve iş
güvenliğinin tartışmasız bir şekilde yerine getirilmesi gerekmektedir. Bu
vesileyle tüm madencilerimizin Dünya Madenciler Günü’nü kutluyor, bu uğurda
yaşamını yitiren maden şehitlerimizi rahmetle anıyor ve maden emekçilerine
aileleriyle birlikte sağlıklı, mutlu bir yaşam diliyorum. 
BAŞKAN
– Sayın Tanal yerine Sayın Kaya...
9.- Trabzon Milletvekili Ahmet Kaya’nın, Trabzonlu gazeteci Ahmet Şefik
Mollamehmetoğlu’nun “İhanet Hançer Lanet” adlı eserinde Karadeniz’e yapılan
saldırıları anlattığına ve milletvekillerine bu kitabı okumalarını önerdiğine
ilişkin açıklaması
AHMET
KAYA (Trabzon) – Trabzonlu gazeteci yazar Ahmet Şefik Mollamehmetoğlu yeni
kitabı Karadeniz’e “İhanet Hançer Lanet!” adlı eserinde “yatırım” adı altında
bölgemize yapılan saldırıları anlatıyor. Mollamehmetoğlu bu ihaneti yapanlara,
Karadeniz’e bu hançerleri saplayanlara “Kimsiniz siz?” diye soruyor. “Kimsiniz
siz? Bu kadim toprakların denizine, kıyısına, vadisine, deresine, ormanına,
yaylasına, yaşamlara, değerlere düşmanca saldıranlar, bu güzelim toprakları
talan edenler, hangi vicdansız, merhametsiz, sevgisiz mayanın, hangi dünyanın,
kültürün, inancın mensuplarısınız? Hangi çıkar güdüsü, hangi iktidar hırsı,
hangi düşmanlık, hangi şeytan girdi içinize?”
Ben
de bir milletvekili olarak bu ihanet sahiplerine sesleniyorum: Sahiden siz
kimsiniz? Bu ihanetten artık vazgeçin. Karadeniz’imizin doğasına, tarihine ve
kültürüne yaptığınız kıyımları durdurun. Son yıllarda giderek artan doğal
felaketlerden ders alın ve kendinize gelin. 
Tüm
milletvekillerimize bu kitabı okumalarını öneriyorum. (CHP sıralarından
alkışlar)
BAŞKAN
– Sayın Kaynarca…
10.- İstanbul Milletvekili Tülay Kaynarca’nın, 3 Aralık Dünya Engelliler
Günü’ne ilişkin açıklaması
TÜLAY
KAYNARCA (İstanbul) – Teşekkürler Sayın Başkan.
Öncelikle,
3 Aralık Dünya Engelliler Günü’nü tebrik ediyorum. Biz, engelsiz Türkiye’yi
birlikte inşa ediyoruz. 
Türkiye’de
2005 yılında ilk Engelliler Kanunu çıktı. Yine 2009’da Birleşmiş Milletlerle
engellilerle ilgili uluslararası bir sözleşme imzalandı ve 2010’da bunu
taçlandıran yani engelli kardeşlerimize pozitif ayrımcılık sağlayan yasal
düzenlemeler yapıldı. Dolayısıyla ülke olarak tüm siyasi partilerle birlikte
-özellikle iktidarımız döneminde- engellilerle ilgili çok değerli adımlar
atabildik. Bu süre içerisinde eğitim ve istihdamla ilgili değerli gelişmeler
oldu. Sayın Kılıçdaroğlu’nun bugün söylediğinin aksine hem memur hem işçi
istihdamı anlamında artışlara dikkat çekmek istiyorum. 2002’de 5 bin olan memur
sayısı bugün itibarıyla, 2018’de 53 bini aşmıştır yani 11 kat…
(Mikrofon
otomatik cihaz tarafından kapatıldı) 
BAŞKAN
– Sayın Şeker…
11.- İstanbul Milletvekili Ali Şeker’in, 4 Aralık Dünya Madenciler
Günü’ne ilişkin açıklaması
ALİ
ŞEKER (İstanbul) – Sayın Başkan, bugün 4 Aralık Dünya Madenciler Günü.
Maalesef, iş kazalarında canlarımızı yitirmeye devam ediyoruz. Dün “İş kazaları
olmasın, insanlar insanca çalışma koşullarında çalışsın.” diye mücadele eden
Özgür Karabulut’u Silivri zindanında ziyaret ettim. Yandaş müteahhitler, yüksek
kâr hırsı, denetimsizlik işçileri öldürüyor. CEO en son yaptığı açıklamada
“İşçiler haklıydı.” demişti, “30 işçi öldü.” diye cevap verdi Ulaştırma Bakanı
geçen ay bütçe görüşmelerinde. Ama ben, CİMER’den edindiğim bilgi sonucunda 52
işçinin öldüğünü öğrenmiş bulunuyorum. On altı yıllık AKP iktidarında 22 binden
fazla işçi iş cinayetlerine kurban gitti. Ulaştırma Bakanının bu ölen 22
işçiden haberi yoksa, kayıtlara geçmeyen daha kaç işçi iş cinayetlerinin
kurbanı oldu, merak ediyorum. 
BAŞKAN
– Sayın Kaya yerine Sayın Gül Yılmaz…
12.- Mersin Milletvekili Zeynep Gül Yılmaz’ın, 3 Aralık Dünya Engelliler
Günü’ne ilişkin açıklaması
ZEYNEP
GÜL YILMAZ (Mersin) – Teşekkür ederim Sayın Başkan.
3
Aralık Dünya Engelliler Günü’nü kutluyorum.
AK
PARTİ iktidarı olarak 18 yaş altı engelli çocuğu bulunan anne ve babalara,
annesi ya da babası olmayan muhtaç çocuklara, yüzde 40 ve üzeri engeli olan
vatandaşlarımıza muhtaç aylığı bağladık. Öğrenim çağındaki özel eğitime
ihtiyacı olan bireylere evde veya hastanede eğitim imkânı sağladık. Engelli
öğrencilerimizi 2004-2005 eğitim öğretim yılından itibaren ücretsiz taşımaya
başladık. Görme engelli öğrencilerimiz için Braille kabartma yazısıyla ders
kitapları hazırlayarak ücretsiz dağıttık. İlk kez Engelli Kamu Personeli Seçme
Sınavı’nı başlattık. Kamuda ve özel sektörde yüzde 3 engelli çalıştırma
zorunluluğu getirdik. Ağır engelli vatandaşlarımız için 2007 yılında evde bakım
desteğini başlattık. Ocak 2018 tarihi itibarıyla 510 bin engelli vatandaşımız
evde bakım desteği hizmetinden yararlanmaktadır. 
Teşekkür
ederim.
BAŞKAN
– Sayın Bakbak…
13.- Gaziantep Milletvekili Derya Bakbak’ın, yurt dışına kaçırılan
“Çingene Kızı” adlı mozaiğin kayıp parçalarının Gaziantep’e geri getirilmesine
vesile olan başta Cumhurbaşkanı olmak üzere emeği geçenlere teşekkür ettiğine
ilişkin açıklaması
DERYA
BAKBAK (Gaziantep) – Sayın Başkan, değerli milletvekilleri; geçtiğimiz hafta
elli sekiz yıllık bir hasret sona erdi. Zeugma’dan kaçırılan “Çingene Kızı”
mozaiği yeniden ait olduğu topraklara, Gaziantep’e döndü. Bizlere bu mutluluğu
ve gururu yaşatan Cumhurbaşkanımız ve Genel Başkanımız Sayın Recep Tayyip
Erdoğan başta olmak üzere bakanlarımıza, bu süreci yeniden, başından sonuna
büyük bir özveriyle takip eden Büyükşehir Belediye Başkanımıza ve emeği geçen
herkese yürekten teşekkür ediyorum. Bilmenizi isterim ki süreç dünden bugüne
olmadı. Altı yıllık bir diplomasi trafiğinin ardından “Çingene Kızı”na
kavuştuk. Bu özel parçalar şimdi, dünyanın en büyük mozaik müzesi olan
Gaziantep Zeugma Mozaik Müzesinde yerini alacak ve biz de “Çingene Kızı”mızı 8
Aralıkta halkımızla buluşturup bütün dünyaya tanıtacağız. Yılın ilk on ayında
139.574 turist ağırlayarak turizm konusunda atağa geçen Gaziantep, inanıyorum
ki “Çingene Kızı”yla bu sayıyı katbekat artıracak.
Ben
de bu vesileyle siz değerli milletvekillerini ve tüm vatandaşlarımızı bu tarihî
ana şahitlik etmeye davet ediyor, hepinizi saygıyla selamlıyorum.
BAŞKAN
– Teşekkür ederim.
Sayın
Çelebi…
14.- İzmir Milletvekili Mehmet Ali Çelebi’nin, Gençlik ve Spor
Bakanlığının sözleşmeli personel alımındaki sınava ilişkin olarak sporcu mu,
Diyanete imam mı yoksa coğrafyacı mı aldıklarını, kul hakkı yemeye utanıp
utanmadıklarını, Allah’tan korkup korkmadıklarını öğrenmek istediğine ilişkin
açıklaması
MEHMET
ALİ ÇELEBİ (İzmir) - Teşekkürler Sayın Başkan.
Gençlik
ve Spor Bakanlığı 3.200 sözleşmeli personel aldı, sınava başvuru şartını 50
puana indirdi, yaş sınırını 60’a çıkardı. Mülakattaki sorular şunlar, spor mevzuatı
ve spor kültürü soruları şunlar: Culion Müslümanları hangi ülkede yaşıyor?
Hicretin kaçıncı yılı kutlanmıştır? “Maden dağı dumandır.” türküsünü kim
söylemiştir? Kur’an-ı Kerim’in kapağının birleştirilmesi işlemine ne denir?
Bütün isteklilerin açık artırma verebildiği ihale türü nedir? Malabadi Köprüsü
nerededir?”
Kimin
nasıl kazandığı veya kaybettiği belli değil; güreş branşından girip futbol
antrenörü olan var şu an. Şimdi de ben soruyorum: Sporcu mu alıyorsunuz,
Diyanete imam mı alıyorsunuz yoksa coğrafyacı mı alıyorsunuz? Kul hakkı yemeye
utanmıyor musunuz? Allah’tan korkmuyor musunuz?
Teşekkürler.
BAŞKAN
– Sayın Topal…
15.- Hatay Milletvekili Serkan Topal’ın, anestezi mezunlarının niçin
atanmadığını Hükûmet ve Sağlık Bakanından öğrenmek istediğine ilişkin
açıklaması
SERKAN
TOPAL (Hatay) – Teşekkür ediyorum Sayın Başkan.
AK
PARTİ iktidarı döneminde birçok mesleğin adı değişti, neredeyse her meslek
grubunun başına “atanamayan” kelimesi eklendi. Atanamayan öğretmenler,
atanamayan mühendisler, atanamayan hemşireler gibi daha birçoğunu sayabiliriz.
Bunlardan biri de atanamayan anestezi mezunlarıdır. Atama bekleyen 73 bin
anestezi mezunu var. Hükûmete ve Sayın Sağlık Bakanına soruyorum: 73 bin
anestezi mezununu niye atamıyorsunuz? Bu arkadaşları ne yapacaksınız? Devlet
olarak atanamayanların turşusunu mu kuracaksınız? Her gün binlerce telefon
alıyoruz. Cumhuriyet tarihinde bu kadar üniversite mezunu işsiz kalmamıştı,
hayaldi, AK PARTİ sayesinde gerçek oldu.
BAŞKAN
– Sayın Özdemir yerine Sayın Bülbül…
16.- Aydın Milletvekili Süleyman Bülbül’ün, Aydın’ın Efeler ilçesinde
jeotermal enerji santrali kurulumuna tepki gösteren köylülere müdahale emrini
kimin verdiğini, orantısız güç uygulayan kolluk gücü hakkında soruşturma açılıp
açılmayacağını İçişleri Bakanından ve yöre halkının tepkisine rağmen JES
projesine devam edilip edilmeyeceğini Enerji ve Tabii Kaynaklar Bakanından
öğrenmek istediğine ilişkin açıklaması
SÜLEYMAN
BÜLBÜL (Aydın) – Sayın Başkan, teşekkür ederim.
Aydın’ın
Efeler ilçesi Kızılcaköy Mahallesi’nde jeotermal enerji santrali kurulumuna
tepki gösteren köylülerimize Jandarma ve özel güvenlik ekipleri bugün sert
müdahalede bulunmuştur. Müdahale sonucu yöre halkından Leyla Çihanşen, Fatma
Barlas ve Feride Barlas yaralanmıştır. Köylülerin en masumane hak arayışına
karşı Jandarmanın müdahalesi kabul edilemez niteliktedir. Güvenlik kuvvetleri
halkın mal ve canını korumak için vardır, halka zarar verenleri korumamalıdır.
İçişleri Bakanı Sayın Süleyman Soylu’ya sormak istiyorum: Köylülerimize
müdahale emrini kim verdi? Orantısız güç uygulayan kolluk gücü hakkında
soruşturma açılacak mı? Enerji ve Tabii Kaynaklar Bakanı Fatih Dönmez’e sormak
istiyorum: Yöre halkının bu kadar haklı tepkisine rağmen bu JES projesine devam
edecek misiniz?
Teşekkür
ederim.
BAŞKAN
– Sayın Aycan...
17.- Kahramanmaraş Milletvcekili Sefer Aycan’ın, 4 Aralık Dünya
Madenciler Günü’ne ilişkin açıklaması
SEFER
AYCAN (Kahramanmaraş) – Sayın Başkan, değerli milletvekilleri; bugün 4 Aralık
Madenciler Günü. Türkiye madenler konusunda zengin olmayan bir ülkedir fakat
var olan madenlerimizin işletmeleri de sorunlu işletmelerdir. Kaçak işletilen
ya da ilkel şartlarda çalışan maden ocaklarımız nedeniyle maden kazalarının en
sık görüldüğü ülkelerden biriyiz. Denetim yetersizliği, taşeron firmalar, 18
yaş altı kayıt dışı kaçak çalıştırmalar diğer sorunlardır. Kendi şehrim
Kahramanmaraş’ta da Afşin-Elbistan Kömür İşletmelerinin A alanı geçen hafta
özele devredildi, B alanı zaten özel tarafından işletiliyordu fakat oradaki
maden kazaları nedeniyle uzun süredir kapalıdır. Ve geçen haftalarda yine bir
maden kazasında şehit verdik. Maden kazalarından ölen tüm yurttaşlarımızı
rahmetle anıyorum. Madenlerdeki çalışma şartlarının iyileştirilmesini
diliyorum.
Teşekkür
ederim.
BAŞKAN
– Sayın Tarhan...
18.- Kocaeli Milletvekili Tahsin Tarhan’ın, elektrik faturalarına
yansıtılan TRT payı ve sayaç okuma bedellerinin kaldırılması için hazırlanan
kanun teklifini Meclis Başkanlığına sunduklarına ve bu konuda destek
beklediklerine ilişkin açıklaması
TAHSİN
TARHAN (Kocaeli) – Teşekkür ediyorum Sayın Başkan.
Kamuoyunda
tüketici dernekleri ve sivil toplum örgütleri tarafından defalarca dile
getirilen, tüketicinin hiçbir alakası olmamasına rağmen ödemek zorunda
bırakıldığı, elektrik faturalarına yansıtılan TRT payı ve sayaç okuma
bedellerinin kaldırılması için gerekli kanun teklifini Meclis Başkanlığına
sunduk. Tüm parti gruplarına çağrımızdır: Kanun teklifimiz hazır; gelin,
ekonomik olarak her gün daha da zorlanan vatandaşın faturasındaki TRT payı ve
sayaç okuma zulmüne hep birlikte son verelim.
Teşekkür
ediyorum.
BAŞKAN
– Sayın Taşdoğan...
19.- Gaziantep Milletvekili Ali Muhittin Taşdoğan’ın, kamuda yardımcı
hizmetler sınıfına tabi personelin mağduriyetine ilişkin açıklaması
ALİ
MUHİTTİN TAŞDOĞAN (Gaziantep) – Sayın Başkan, sayın milletvekilleri; kamuda
yardımcı hizmetler sınıfına tabi personel olarak görev yapan memurlar, 657
sayılı Kanun hükümlerine göre çalıştırıldıkları hâlde aynı kanun hükümlerine
göre çalışan diğer memurlara nispetle büyük bir ayrımcılığa maruz kalmaktadırlar.
Yardımcı hizmetler sınıfına dâhil personel, atanmalarına ilişkin yönetmelik
hükümlerinin dışında tutulmakta, aileler parçalanmakta, yardımcı hizmetler üvey
evlat muamelesi görmektedir. Bu personellerin gerek mali haklarının gerekse
özlük haklarının eşitlik ilkesi çerçevesinde düzenlenmesi gerekliliği ortaya
çıkmaktadır. 
Teşekkür
ederim. 
BAŞKAN
– Sayın Öçal yerine Sayın Kılıç…
20.- Kahramanmaraş Milletvekili İmran Kılıç’ın, 3 Aralık Dünya
Engelliler Günü’ne ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
Dün
Dünya Engelliler Günü’ydü. Kahramanmaraş’ta engellilerimizle ilgili düzenlenen
birkaç etkinliğe engelliler ve aileleriyle beraber katıldık. 
İnsan
yaratılmışların eşrefidir. İnsanlar ister engelsiz olsun isterse de engelli
olsun güzel ahlakı ve faydalı işleri yapıp yapmama açısından değerlendirilir.
Hadisişerifte “Allah sizin suretlerinize ve servetlerinize bakmaz fakat
kalplerinize ve amellerinize bakar.” buyurulmuştur. İmtihan dünyasında insanlar
türlü şekillerde denenirler, kusurlarımızdan dolayı veya bir sınav gereği
engelli olabiliriz ama tedbiri asla elden bırakmamalıyız. Engellilere karşı
duyarlı, ilgili ve yardımcı olmamız gerekir, her an hepimizin başına -Allah
korusun- her şey gelebilir. Herkes ve her çevre tedbir ve görev bazında elinden
geleni yapmalı, engelliler hayata döndürülüp topluma kazandırılmalı, onlar da
üzerlerine düşeni, yapabileceklerini yapma gayretinde olmalıdırlar. Engellilik
hak mahrumiyetini gerektirmez. 
BAŞKAN
– Teşekkür ederiz. 
Sayın
Arkaz…
21.- İstanbul Milletvekili Hayati Arkaz’ın, 1-7 Aralık Acil Sağlık
Hizmetleri Haftası vesilesiyle “112” acil çağrı hattının gereksiz aranmasının
önlenmesi ve trafikte ambulansın geçiş önceliğine özen gösterilmesi konusunda
toplumsal duyarlılığın artırılması gerektiğine ilişkin açıklaması
HAYATİ
ARKAZ (İstanbul) – Teşekkür ederim. 
Sayın
Başkan, değerli milletvekilleri; 1-7 Aralık 112 Acil Sağlık Hizmetleri Haftası
olarak kutlanmaktadır. Kazalar, kitlesel olaylar, acil hastalık ve
yaralanmalar, depremler olmak üzere sel, toprak kayması, çığ düşmesi gibi doğal
afetler sonrasındaki acil durumlarda vatandaşlarımıza sağlık hizmeti götürmek
için 7/24 özveriyle çalışan ve görevlerini icra ederken kötü söze, şiddete
maruz kaldıkları hâlde yılmadan, usanmadan ve korkmadan mesleklerini yerine
getiren 112 acil çalışanlarının haftası kutlu olsun. 
Ayrıca,
112 acil çağrı hattının gereksiz aranmasının önlenmesi ve trafikte ambulansın
geçiş önceliğine özen gösterilmesi konularında toplumsal duyarlılığın
artırılmasına dikkatlerinizi çekmek istiyorum. 
Genel
Kurulu saygıyla selamlıyorum. 
BAŞKAN
– Değerli milletvekilleri, bugün Madenciler Günü, tabii maden bölgelerinde
çalışan milletvekili arkadaşlarımız var. İzninizle, onların bir iki söz
talebini de yerine getireyim. 
Zonguldak
Milletvekilimiz Sayın Ahmet Çolakoğlu…
Buyurun
Sayın Çolakoğlu. 
22.- Zonguldak Milletvekili Ahmet Çolakoğlu’nun, 4 Aralık Dünya
Madenciler Günü’ne ilişkin açıklaması
AHMET
ÇOLAKOĞLU (Zonguldak) - Teşekkür ederim Sayın Başkanım. 
Madenciliğin
gelişmesini sağlayacak tedbirlerin alınması ve desteklenmesi için var gücümüzle
çalışmaktayız. Ülkemizin kalkınmasında en büyük etkenlerden biri olan her
kaynak ve üretime geçirilen her maden ile çevre ve insan sağlığına duyarlı bir
üretim anlayışıyla maden zenginliklerimizi ekonomiye kazandırmakta,
milletimizin kalkınmasına hizmet etmekteyiz. 
Bu
vesileyle, Zonguldak olmak üzere tüm madencilik camiamızın 4 Aralık Madenciler
Günü’nü kutluyor, sektöre emeği geçen tüm madencilere şükranlarımızı sunuyoruz.
Bu uğurda hayatlarını kaybeden tüm maden emekçilerimize Allah’tan rahmet
diliyoruz. 
BAŞKAN
– Karaman Milletvekilimiz –yine Ermenek’teki yaşanan facia ortada- Sayın İsmail
Atakan Ünver. 
23.- Karaman Milletvekili İsmail Atakan Ünver’in, 4 Aralık Dünya
Madenciler Günü’ne ilişkin açıklaması
İSMAİL
ATAKAN ÜNVER (Karaman) – Teşekkür ediyorum Sayın Başkanım. 
Sayın
Başkanım, öncelikle, kayıtlara geçmesi açısından şu hususu düzeltmek isterim:
Sayın Hüseyin Filiz konuşmasında Ermenek’te meydana gelen maden kazasında kaybettiğimiz
maden şehitlerimizi anarken “Konya Ermenek” dedi. Özellikle belirtmek isterim
ki bilindiği üzere Karaman 1989 yılında il olmuştur, Ermenek de Karaman’a bağlı
en büyük ilçemiz olmuştur. Ermenek, Karaman’a bağlıdır. Bu hususu kayıtlara
geçmesi adına öncelikle düzeltiyorum. 
Bu
vesileyle, fırsat bulmuşken de 4 Aralık Dünya Madenciler Günü dolayısıyla, 28
Ekim 2014’te Ermenek’te meydana gelen maden kazasında hayatlarını kaybeden 18
madencimizi ve tüm maden şehitlerimizi rahmetle anıyorum. 
Teşekkür
ediyorum Sayın Başkan. 
BAŞKAN
– Teşekkür ederim. 
Sayın
Gürer, siz de bir talebinizi iletmiştiniz, siz de son defa sisteme girin, ondan
sonra grup başkan vekillerimize dönüyorum. 
24.- Niğde Milletvekili Ömer Fethi Gürer’in, 4 Aralık Dünya Madenciler
Günü’nde madencileri selamladığına, 696 sayılı Kanun Hükmünde Kararname’yle
işsiz kalan 4 Aralık mağdurlarına ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Bugün
Dünya Madenciler Günü. Tüm madencilerimizi selamlıyorum. Yaşamını madenlerde
yitirenleri saygıyla anıyorum. 
Bugün,
aynı zamanda, 696 sayılı Kanun Hükmünde Kararname’yle yaşamı kararan 4 Aralık
mağdurlarının işsiz kaldığı gündür. Yıllarca taşeronda çalışıp bir gün önce
ihalesi sona eren, 4 Aralıkta çalışmayanlara kadro verilmedi. 4 Aralık mağdurlarının
ve taşeronda kadro bekleyen binlerce işçinin de umutları karardı. BİT, KİT,
Millî Eğitim Bakanlığı, Ulaştırma Bakanlığında çalışan binlerce işçi bugünde
mağdur edildi. Kamuda kiralık araç şoförleri, PTT, Demiryolları, Karayolları,
şeker fabrikaları çalışanları, hastane bilgi işlem çalışanları, sosyal tesis
çalışanları ve binlercesi taşeron işçi olarak kaldı. Emekli olup taşeronda
çalışanlar işsiz kaldı. Çalıştıkları dönem içinde güvenlik soruşturmasına
uğramayanlara güvenlik soruşturması çıkartıldı, onlar işsiz kaldı. 4 Aralığın
bu anlamda mağduriyetlerin giderildiği güne dönüşmesini diliyor, teşekkür
ediyorum.
BAŞKAN
– Teşekkür ederim.
Değerli
milletvekilleri, özel günlerde arkadaşlarımızın taleplerini mümkün olduğunca
yerine getirmeye çalışıyorum. Herkesin kendi bölgesinde hemşehrilerine, oradaki
seçmenlerine ve doğal olarak olayla ilgili söyleyecekleri sözlerin kayıtlara
geçirilmesinde ve duyurulmasında yarar olduğunu düşünüyorum. (CHP sıralarından
alkışlar)
Tabii,
bunu istisnasız bütün partiler için uyguluyorum. 
ÖZGÜR
ÖZEL (Manisa) - Ama bir tek biz alkışladık.
ÖMER
FETHİ GÜRER (Niğde) - Onlar fark etmemişlerdir.
(AK
PARTİ, HDP ve İYİ PARTİ sıralarından alkışlar)
BAŞKAN
- Teşekkür ederim.
Şimdi,
değerli milletvekilleri, grup başkan vekillerimizin söz taleplerini
karşılayacağım.
İlk
söz, İYİ PARTİ Grup Başkan Vekilimiz Sayın Yavuz Ağıralioğlu’na ait.
Buyurun.
25.- İstanbul Milletvekili Yavuz Ağıralioğlu’nun, 4 Aralık Dünya
Madenciler Günü vesilesiyle maden kazalarından sonra “İşlerin tabiatında ölüm
vardır.” kabilinden cümlelerin devlet mesuliyetinin cümleleri olmadığına,
hayatını alın teriyle buluşturup kazananların ölüme en yakın oldukları yerde
“Onu kurtarın, onun eşi hamile bir çocuk bekliyor, benim hiç kimsem yok.”
mesajını Hükûmete hatırlatmak istediğine ilişkin açıklaması
YAVUZ
AĞIRALİOĞLU (İstanbul) – Dünya Madenciler Günü dolayısıyla birkaç hususun
altını çizmek istiyorum. 
Maden
kazalarında dünyada yaptığımız dereceyi başka işlerde yapmak iddiasıyla siyaset
ediyoruz. Maden kazalarından sonra maden kazaları kadar acımızı büyütebilen
ciddiyetsiz cümleler duymaktan muzdaribiz. “İşlerin tabiatında ölüm vardır.”
kâbilinden cümleler devlet mesuliyetinin, devlet ciddiyetinin cümleleri
değildir. Siyaset, tabiatında ölüm olan hayatı güzelleştirmek mesuliyetini
üstlenenlerin işidir. Hayatın tabiatında var olan ölümü insanlar için
paylaşılabilir, katlanılabilir, tahammül edilebilir bir kolaylığa taşımak
zorunda olan siyasetin mesuliyet makamında olup ölümlerden sonra “Tabiatında
vardır.” cümleleriyle savuşturulacak bir iş de değildir siyaset. Madencilik
tabiatı açısından, başka hiçbir iş yapamayacak, seçeneklerinin azaldığı, bu
işten başka bir iş yaparak hayatta kalamayacak olanların mecburi tercihidir. Bu
mecburi tercihi üstlenenlerin “Madem bunu seçtiniz, ölümü de seçmiş oldunuz.”
hovardalığıyla savuşturulamayacak sorumluluklarına siyasetin nezaret etmek
zorunda olduğu ahlak ve ciddiyet bu kâbil cümleler değildir. Dolayısıyla, ben,
devleti hep hesap sorarken, hep birtakım hakları talep ederken görmek yerine,
devleti bazen hesap verirken de görmenin milletin hakkı olduğuna
inananlardanım. Bu itibarla, siyaset, bir tarafıyla, insanların öldükleri zaman
arkalarından taziye mesajı yayımlamak değil, insanları yaşatmaktan, yaşatmak
için kendi sevdiklerinden ayrı durmaktan, kendi nefsini başkalarının nefsinin
arkasında bırakmaktan ibaret itibardır. 
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – Açın lütfen efendim, toparlayacağım. 
BAŞKAN
– Toparlayın. 
YAVUZ
AĞIRALİOĞLU (İstanbul) – Madenlerin dehlizlerinde başka bir seçeneği kalmadığı
hâlde çalışarak hayatını alın teriyle buluşturup kazananların bize ölüme en
yakın oldukları yerdeki diriliş mesajını hatırlatacağım Hükûmetimize.
Kendilerine ikinci günün sonunda ulaşmış kurtulma iradesine, yanındaki
arkadaşını kastederek “Onu kurtarın, onun eşi hamile ve bir çocuk bekliyor,
benim hiç kimsem yok.” diyenin, böyle cümlelerle siyasete mukabele edenin ölüme
en yakın olduğu yerde siyasete hatırlattığı şey şudur: “Siyaset, bizi burada
ölüme terk etmenin değil yaşatmanın mesuliyetidir. Biz, burada, ölüme en yakın
olduğumuz yerde nefsimizi başkalarına tercih etmenin sorumluluğunu hatırlatmış
olalım.” demiş oldu. O gün, benim siyasi hayatımda milletimle iftihar edebilme
imkânını bulduğum müstesna bir gündür. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Ağıralioğlu. 
YAVUZ
AĞIRALİOĞLU (İstanbul) – Ölüme en yakın olduğu bir zamanda kendi nefsini
yanındakinin, yanındaki kardeşinin, arkadaşının çoluğuna çocuğuna feda edebilme
ahlakını taşımış olan bir millete mensup olmanın bendeki sevinci şudur: Ölüme
en yakın olduğumuz yerden dirilmek muştusu madenlerden çıktı önümüze. Siyaset,
kendi hayat damarlarını, mesuliyetsizliğiyle ölümüne göz yumduğu insanlarımızın
dudaklarından dökülen bu hecelerle yeniden tedip etsin, yeniden kendini terbiye
etsin. 
Bu
vesileyle, Soma’da, diğer maden ocaklarında kaybettiğimiz, yakınlarının derdini
sadece öldükleri gün andığımız bütün insanlardan, mahcubiyetimizle, özür dileyerek
Türkiye Büyük Millet Meclisinin bu ve bu kabîl özensizliklerin arkasından
kurduğu cümlelere dikkat etmesini, Türkiye Büyük Millet Meclisinin itibarı
adına, bir mecburiyet sayıyorum.
Genel
Kurula saygılarımı arz ediyorum.
BAŞKAN
– Teşekkür ederim Sayın Başkan.
Söz
sırası Milliyetçi Hareket Partisi Grup Başkan Vekilimiz Sayın Erkan Akçay’a
ait.
Buyurun
Sayın Akçay.
26.- Manisa Milletvekili Erkan Akçay’ın, 4 Aralık Dünya Madenciler Günü
vesilesiyle madencilerin güvenli çalışma ortamına kavuşması için gayret
gösterilmesi gerektiğine, maden facialarında hayatını kaybedenleri rahmetle
andığına, 28 Kasım Çarşamba günü Almanya’da gerçekleştirilen Alman İslam
Konferansı’nda yaşanan skandalları Diyanet İşleri Başkanının dikkatine
sunduklarına ve murakıpların mağduriyetine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Bugün
Dünya Madenciler Günü. Madencilik, dünyanın en zor mesleklerinden biridir. 
2014
yılındaki Soma maden faciası sonrasında Türkiye Büyük Millet Meclisinde kurulan
araştırma komisyonunun raporu gerek maden mevzuatımıza gerekse de
madencilerimizin çalışma koşullarına ilişkin çok önemli bilgi ve öneriler
içermektedir.
Madenciliğe
rant olarak yaklaşmak insani ve ahlaki değildir. Madencilikte esas olan,
çıkardığımız ürün miktarından önce iş sağlığı ve işçi güvenliğidir. Bir avuç
kömür için helalle sözleşerek, geçmiş olsun dilekleriyle ocağa girip bir ömür
feda eden madencilerimizin bu özel gününü kutluyoruz ve idrak ediyoruz. Onların
her türlü tehdit ve tehlikelerden uzak, güvenli bir çalışma ortamına kavuşması
için bütün gayreti ve mesaimizi harcamamız gerekmektedir. Bu vesileyle, elim
maden facialarında hayatlarını kaybeden madencilerimizi rahmetle anıyor,
görevleri başındaki madencilerimize geçmiş olsun dileklerimizle birlikte
kolaylıklar temenni ediyoruz. 
Sayın
Başkan, 28 Kasım günü Almanya’da bir organizasyonla Alman İslam Konferansı
düzenlenmiştir. Bu program, başından sonuna kadar skandallar içinde geçmiştir.
İslam dini için sözde bir konferans düzenleniyor ancak hakaret ve
saygısızlıktan başka bir içerik göremiyoruz. Yurt dışındaki herhangi bir
restoranda bile domuz eti uyarısı yapılırken bir İslam Konferansı’nda bunun
yeri nedir? 
(Mikrofon
otomatik cihaz tarafından kapatıldı) 
BAŞKAN
– Devam edin.
ERKAN
AKÇAY (Manisa) - Kaldı ki bu konferansta Alman İslamı’ndan bahsediliyor. Sormak
lazım: Kaç çeşit İslam var? Şu husus unutulmamalıdır: İslam hak dindir, Allah
katında tek dindir. İslam farklı farklı ülkelere göre yorumlanacak,
nitelendirilecek bir din değildir. Bu rezaleti kabul etmemiz, doğal
karşılamamız, sıradan görmemiz mümkün değildir. Öte yandan, Diyanet İşleri
Başkanlığınca bu konuda hiçbir açıklama yapılmaması da dikkatlerimizden
kaçmamıştır. Yüce dinimiz İslam’a yönelik bu hakaretlerde Diyanet İşleri
Başkanlığı sessiz kalmamalı, daha aktif olmalıdır. Bu hususa özellikle Sayın
Diyanet İşleri Başkanının dikkatini çekiyoruz. 
Yine,
Diyanet İşleri Başkanlığının taşra teşkilatında hizmetlerin denetimi
müftülüklere bağlı olarak görev yapan murakıplar tarafından yerine getirilmektedir.

(Mikrofon
otomatik cihaz tarafından kapatıldı) 
BAŞKAN
– Toparlayın Sayın Akçay.
ERKAN
AKÇAY (Manisa) – Kur’an kurslarında ve sosyal hizmet kurumlarında verilen
yaygın din eğitimi hizmetinin rehberlik ve denetimine ihtiyacın artmış olması,
cami ve yatılı Kur’an kurslarında iş güvenliği eksikliklerinin tespitiyle
tamamlanmasının takip edilmesinin gerekli olması, namaz vakitleri dışında da
cami hizmetlerinin devamının sağlanmasının takibi, başkanlığın taşra
teşkilatındaki denetim ve rehberlik faaliyetlerinin yeniden yapılandırılması
gereğini ortaya çıkarmaktadır. Bu aşamada ilk olarak murakıpların özlük hakları
yaptıkları hizmetle uyumlu hâle getirilmelidir. Kariyer meslek memurluğu olarak
murakıplık kadrosu ihdas edilmelidir. Murakıpların maaş ve özlük hakları da
yeniden düzenlenmelidir.
Teşekkür
ederim Sayın Başkan.
BAŞKAN
– Teşekkür ederim Sayın Akçay.
Söz
sırası Halkların Demokratik Partisi Grup Başkan Vekili Sayın Ayhan Bilgen’e
aittir.
Buyurun
Sayın Bilgen.
27.- Kars Milletvekili Ayhan Bilgen’in, 4 Aralık Dünya Madenciler
Günü’ne, savunma avukatlarının maruz kaldığı muamele ile muhalif medyanın tabi
olduğu muamelenin siyasal sistemin demokratikliğinin göstergesi olduğuna, Ayşe
Düzkan, Ragıp Duran, Hüseyin Bektaş, Mehmet Ali Çelebi’nin aldığı cezanın kabul
edilemez olduğuna, Hakkâri Milletvekili Leyla Güven’in açlık grevine, başka
partilerin tutum ve tavırlarını çarpıtarak kamuoyuyla paylaşmanın siyasi
ahlakla bağdaşmayacağına ilişkin açıklaması
AYHAN
BİLGEN (Kars) – Sayın Başkan, ben de Madenciler Günü’nü anarak başlamak
istiyorum. Şairin dediği gibi “Yüz karası değil, kömür karası. Böyle kazanılır
ekmek parası.” Aslında dışarıda yoksulluk ve açlık, aşağıda da ölümle
sınanırlar madenciler. Bu, tabii ki, aynı şekilde üretim hırsı, sadece daha çok
kazanmak ve insan hayatını değersizleştirmek açısından önemli bir gün; umarım,
sadece bir kez hatırlamakla kalınmaz. 
Sayın
Başkan, bir siyasal sistemin demokratikliğinin iki önemli göstergesi vardır;
biri, savunma avukatlarının hangi muameleye yargı sistemi içinde maruz
kaldıkları, öbürü de muhalif medyanın nasıl bir muamele gördüğüdür. 
ÇHD’li
avukatların yargılaması sırasında, çok uzun aktarmayacağım ama maruz kaldıkları
muamele gerçekten ibretlik. Yani sadece duruşma sırasında görüşme talebi
üzerine avukatların üzerine saldırılması ve Türkiye’nin en büyük hukuk
örgütlerinden birisinin başkanlarının önce tahliye edilip sonra hemen
arkasından tutuklanması ayıbı ortada dururken bir de bu muameleye maruz
kalınması kabul edilemez bir durum. 
Yine
geçtiğimiz yıllarda yayın yapan, sonra yayını kapatılan bir gazetenin, Özgür
Gündem gazetesinin yazarları, yayın yönetmenleri ceza aldılar geçtiğimiz hafta
ama çok ilginç, sadece dayanışma için bir günlük sembolik dayanışma tavrı
sergileyen Ayşe Düzkan, Ragıp Duran, Hüseyin Bektaş, Mehmet Ali Çelebi gibi
tanınan, bilinen yazarlar bir günlük dayanışma dolayısıyla bir yıl altı ay ceza
aldılar. Şimdi, gazetenin yöneticisi üç yıl dokuz ay aldı; elbette o da kabul
edilemez bir durum ama bir günlük dayanışma tavrının bile, hangi fikir o
gazetede savunulmuş olursa olsun, ne kadar tehlikeli…
(Mikrofon
otomatik cihaz tarafından kapatıldı)
BAŞKAN
– Sayın Bilgen, devam edin.
AYHAN
BİLGEN (Kars) - …ne kadar tehlikeli düşünceler orada serdedilmiş olursa olsun
bir gazeteyle -sırf ifade özgürlüğü için- sadece gazeteciyle dayanışmanın bu
kadar ağır cezalandırılması kabul edilemez bir durum. 
Sayın
Başkan, yine Leyla Güven -geçtiğimiz haftalarda da ifade ettik, bir kez daha
ifade edelim- bir açlık eylemi yapıyor, açlık grevi yapıyor; yirmi beş gün
geride kaldı. Bu tip eylemlerde yirmi beş gün son derece kritik ve ileri bir
rakamdır. Sayın Güven, seçilmiş bir milletvekilidir. Sesini, sözünü burada
söyleyemediği için ve kendisi için değil, tecridin bitmesi ve bu ülkede kan
dökülmemesi, barışın tesis edilmesi için kendi hayatını riske eden bir tavır
ortaya koymuştur. Eş Genel Başkanımız Sayın Pervin Buldan ve 10 milletvekilimiz
de, parti grubumuz da şu anda destek ve dayanışma eylemindedir, yine birçok
ilimizde milletvekillerimiz bu eylemi yapıyorlar. Milletvekillerimiz yapıyorlar
çünkü Mersin’de partililerimiz de parti içinde, parti binasında bu dayanışma
eylemini… 
(Mikrofon
otomatik cihaz tarafından kapatıldı)
BAŞKAN
– Toparlayın.
AYHAN
BİLGEN (Kars) – Tamamen pasif bir eylem olan, şiddet içermeyen, sadece
dayanışma mesajı içeren bu eyleme bile müdahale edilmiş Mersin’de ve
yöneticilerimiz hâlâ gözaltındadır. Şimdi, talebe katılmayabilirsiniz, başka
bir siyasi yaklaşıma sahip olabilirsiniz ama sonuç itibarıyla sessizliğin
kendisi, duyarsızlığın kendisi aslında aynı zamanda bir siyasi ahlak sorunudur.
Son
olarak da Sayın Başkan, birkaç gündür sosyal medyada dolaşan Meclis
çalışmalarıyla ilgili bir çizelge, bunu paylaşmak zorundayım. Buradaki
araştırma önergelerine partilerin nasıl yaklaştıklarına dair bir çizelge, bir
partinin milletvekili paylaştı, sonra başka paylaşımlar da oldu. Sayın Tuncay
Özkan, bu paylaşımından dolayı kendisi de açıkladı, yanlış olduğunu ve
kendisinin bilgisi dışında bu paylaşımın olduğunu ama kendisinden önce paylaşan
milletvekilleri hâlâ bir irade beyan etmediler. Şimdi, biz herhangi bir
partiyle polemik ya da bir milletvekillini hedef almak için asla söylemiyoruz. 
(Mikrofon
otomatik cihaz tarafından kapatıldı)
BAŞKAN
– Toparlayın.
AYHAN
BİLGEN (Kars) - Meclis çalışmalarında hangi parti kimi, ne kadar, nasıl
destekler, neye karşı durur; bu, her partinin kendisini ilgilendirir ve kendi
seçmenine hesabını vermeyi göze alarak her parti bunu yapar ama yanlış beyanda
bulunmak, başka partilerin tutum ve tavırlarını çarpıtarak kamuoyuyla
paylaşmak, siyasi ahlakla bağdaşmayacak bir durumdur. Biz bu çizelgede ifade
edilen 19 önergeden 17’sine destek vermişiz, burada konuşmacılarımız bunu net
beyan etmişler, biz işaret yoluyla oyumuzu belli etmişiz, tutanaklar ortada ama
bir milletvekilinin, hem de Genel Kurula kendisi gelmeyip Genel Kurulda
partiler böyle davranıyor diye partimizi de bir çizelgenin içerisine koyup
sanki “Hükûmeti destekliyor, onun için muhalefetin önergelerine destek
vermiyor.” gibi bir yaklaşım ortaya koymak kamuoyunu yanıltmaktır.
Siyasetçilerin elbette ki görüşlerinin arkasında durması önemlidir ama
başkaları hakkında da bir hüküm verirken, bir şey paylaşırken daha ciddi
davranması beklenir.
Teşekkür
ediyorum.
BAŞKAN
– Teşekkür ederim.
Söz
sırası, Cumhuriyet Halk Partisi Grup Başkan Vekili Sayın Özgür Özel’e aittir.
Buyurun
Sayın Özel.
28.- Manisa Milletvekili Özgür Özel’in, 4 Aralık Dünya Madenciler Günü
vesilesiyle iş cinayetlerine kurban giden maden şehitlerini rahmetle andığına,
3 Aralık Dünya Engelliler Günü nedeniyle engellilerin anayasal haklardan
engelli olmayan bireylerle eşit biçimde yararlanmaları gerektiğine, Cumartesi
Annelerinin 714’üncü haftada Şevket Epözdemir ve Tahir Elçi’nin katledilişinin
yıl dönümünü anmak üzere buluştuklarına ve Meclis çalışma çizelgesiyle ilgili
paylaşıma ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Bugün
Dünya Madenciler Günü. Türkiye’nin en büyük maden faciası ve iş kazası olan 13
Mayıs Soma faciasının üzerinden tam dört buçuk yıl geçti. Yitip giden 301
madencimizin ardından verilen tüm sözler, dökülen tüm gözyaşları maalesef
unutuldu. Soma kazasının ardından kurulan araştırma komisyonu raporunun gereği
yapılmadı, önerilerin tamamı havada kaldı. Soma faciası yaşandığında “Unutursak
yüreğimiz kurusun.” denmişti ama temmuz ayında karar duruşmasında ailelerin
yanında çok az kişi vardık ve maalesef, ilk duruşmalarda orada boy gösteren çok
sayıda siyasi ve siyasi partiler bu sefer Soma’yı, madencileri yalnız
bıraktılar. Soma katliamının temmuz ayında çıkan kararı hiçbirimizi tatmin
etmedi. Katliamın ardından, yaşamını yitiren madencilerimizin ailelerine
verilen sözlerin önemli bir kısmı havada kaldı, işsiz kalan 2.700 arkadaşları
hâlâ tazminatlarını alamadılar. 
Türkiye’de
madencilerimiz, ruhsatlı ya da ruhsatsız ocaklarda günde 3 vardiya hâlinde
hâlen ölüme inmeye devam ediyorlar. Hiçbir maden ocağı 13 Mayıs sabahı
Soma’daki maden ocağından daha güvenli değil maalesef. Soma Uyar Madencilikten
alacağı olan 748 madencimiz, hâlâ alacaklarını alamadılar ama şirket, göz göre
göre Soma’daki varlıklarını satmaya, o paraları tahsil etmeye devam ediyor. 
Daha
geçtiğimiz günlerde Zonguldak Kilimli’de ruhsatsız bir maden ocağında bir iş
cinayeti daha yaşandı. 
Kayıt
dışı maden ocağının olmadığı, tüm maden ocaklarının dünya standartlarında
güvenliğe sahip olduğu bir mevzuata sahip olmak zorundayız. Başka canları
kaybetmemek, başka hayatların kararmasına engel olmak, başka çocukların
babasız, başka anaların, babaların evlatsız kalmasına engel olmak için...
(Mikrofon
otomatik cihaz tarafından kapatıldı)
BAŞKAN
– Devam edin Sayın Özel.
ÖZGÜR
ÖZEL (Manisa) – ...başta Soma Komisyonunun raporu olmak üzere, Meclisin bu
konunun üzerine titizlikle eğilmesi gerekmektedir. 
Bugün
bir kez daha, iş cinayetlerine kurban giden maden şehitlerimizi rahmet ve
saygıyla anıyor, maden ocaklarındaki tüm maden emekçilerimizin Dünya Madenciler
Günü’nü kutluyoruz.
3
Aralık Dünya Engelliler Günü, dündü. Dünya Engelliler Günü’nde Cumhuriyet Halk
Partisi olarak engellilerin eğitim, sağlık, istihdam başta olmak üzere, tüm
anayasal haklardan engelli olmayan bireylerle eşit biçimde yararlanmaları
gerektiğini savunuyoruz.
Engellilerin
çalışma dünyasına katılımını önemsiyoruz. Bu nedenle özel işyerleri için yüzde
3, kamuda işçi statüsünde çalışılan yerler için yüzde 4, devlet memurluğu
statüsünde çalışanlar için yüzde 3 olan engelli çalıştırma zorunluluğu var;
ancak kadrolar boş, kullanılmıyor, yeteri kadar engelli istihdam edilmiyor. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Özel. 
Buyurun.
ÖZGÜR
ÖZEL (Manisa) – Ancak, bu kadroların doldurulması için samimi bir gayrete,
meselenin üzerine ciddiyetle eğilmeye gerek var. Engelli vatandaşlarımızın tüm
kamu hizmetlerinden eşit bir şekilde ve ayrımcılığa uğramadan yararlanması,
temel sorumluluğumuz olmalı.
Ayrıca
Mecliste, Türkiye Büyük Millet Meclisi başta dezavantajlı gruplar olmak üzere,
tüm yurttaşlarımızın sorunlarının çözüm yeri olarak görüldüğüne göre, engelli
yurttaşlarımız da sorunlarının çözümü için milletvekillerine sıklıkla
gelmektedirler. Ancak, özelikle yerleşkede yaşanan bazı sorunlar nedeniyle
engelli vatandaşlarımızın yerleşkeye girişlerinin kolaylaştırılması gerekiyor.
Bu doğrultuda, Dikmen ve Çankaya girişinde engelliler, gaziler ve belli bir
yaşın üzerindeki vatandaşlarımızın kullanımına tahsis edilmek üzere ayrı bir
giriş kapısı açılması önerimizi yeniliyoruz. Bu konuda çok sayıda şikâyet
alınıyor. Bu konuyu Meclisin yönetiminin ivedilikle çözmesini tarafınıza arz
ediyoruz. 
Sayın
Başkan, son olarak, Sayın Genel Başkanımızın verdiği bir söz var. 
(Mikrofon
otomatik cihaz tarafından kapatıldı) 
BAŞKAN
– Bir saniye Sayın Özel. 
Buyurun.
ÖZGÜR
ÖZEL (Manisa) – Adalet ve Kalkınma Partisi, İstiklal Caddesi’ni ve Galatasaray
Meydanı’nı onlara kapattığından beri Cumartesi Annelerinin çığlıklarını bu
Meclis çatısı altına getirip tutanak altına geçiriyoruz.
714’üncü
haftasında Cumartesi Anneleri, kayıplarının avukatları Şevket Epözdemir ve
Tahir Elçi’nin katledilişinin yıl dönümünü anmak üzere buluştular. 
İnsan
Hakları Derneği Tatvan temsilcisi avukat Şevket Epözdemir 90’lı yıllarda
yaşanan ağır hak ihlallerine karşı yürüttüğü hukuk mücadelesi nedeniyle tehdit
ediliyordu. 25 Kasım 1993 tarihinde bürosundan evine dönerken kaçırıldı. Ertesi
gün gözleri bağlı, yüzünden ateşli silahla vurulmuş cansız bedeni, Bitlis’in
Güroymak ilçesi civarında yol kenarında bir kanalda bulundu. Olay yeri
incelemesi bile cinayetten on yedi yıl sonra yapıldı. Yirmi beş yıldır Şevket
Epözdemir cinayetini açıklığa kavuşturacak etkin bir soruşturma yürütülmedi. 
(Mikrofon
otomatik cihaz tarafından kapatıldı)
BAŞKAN
– Toparlayın ve bitirin Sayın Özel. 
ÖZGÜR
ÖZEL (Manisa) - Tahir Elçi, 28 Kasım 2015 tarihinde Diyarbakır’ın Sur ilçesinde
bulunan Dört Ayaklı Minare önünde tarihî yapıların korunması için yaptığı basın
açıklaması sırasında başından tek kurşunla vurularak öldürüldü. Olay, çok
sayıda kameranın önünde gerçekleşti. Olay yeri incelemesi yüz on bir gün sonra
yapıldı. Cinayetin üzerinden üç yıl geçmesine rağmen Tahir Elçi cinayetinde
etkin bir soruşturma yürütülmedi. 
Şevket
Epözdemir ve Tahir Elçi’nin akıbetinin açığa çıkarılarak sorumluluğu olan tüm
görevlilerin adil bir yargılama faaliyeti sonucunda cezalandırılmasını
istiyoruz, bu konuda yargıyı göreve davet ediyoruz. 
Sayın
Başkanım, bir ilave yapmam gerekiyor. Biraz önce Sayın Grup Başkan Vekili haklı
bir hassasiyetini dile getirdi. Bir Meclis çalışma çizelgesi paylaşılmış,
ardından Sayın Genel Başkan Yardımcımız önce bunu “retweet” etmiş ama ardından
hatasını anlayarak ve konu hakkında açıklama yaparak vazgeçmiş. Kaynak ve ilk
paylaşım, partimize ait değildir. Yaptığımız yeni paylaşımla “retweet” etmeyi
geriye almış durumdayız. Konuyla ilgili herhangi bir yanlış anlaşılmaya
sebebiyet vermemek için bunu Halkların Demokratik Partisinin ifadesi üzerine
ifade etmek istedim. 
Teşekkür
ederim. 
BAŞKAN
– Teşekkür ederim. 
Söz
sırası, Adalet ve Kalkınma Partisi Grubu adına Grup Başkan Vekili Sayın Mehmet
Muş’a aittir. 
Buyurun
Sayın Muş. 
29.- İstanbul Milletvekili Mehmet Muş’un, 3 Aralık Dünya Engelliler
Günü’nü ve 4 Aralık Dünya Madenciler Günü’nü kutladığına, maden kazalarında
hayatını kaybeden işçilere Allah’tan rahmet dilediğine ilişkin açıklaması
MEHMET
MUŞ (İstanbul) - Sayın Başkan, değerli milletvekilleri; biz de AK PARTİ Grubu
olarak, malumunuz, dün 3 Aralık Dünya Engelliler Günü’ydü, engelli
vatandaşlarımızın bu gününü bir kez daha tebrik ediyoruz. Bu anlamda, engelli
vatandaşlarımıza yönelik toplumsal duyarlılığın artmasını temenni ediyor, tüm
engelli kardeşlerimize ve onların fedakâr ailelerine mutlu, huzurlu bir yaşam
diliyoruz. 
Bugün
4 Aralık Dünya Madenciler Günü. Ülkesi ve ailesi için yerin metrelerce altına
giren, fedakârca çalışan, ekmeğini alın teriyle kazanan tüm maden işçilerimizin
bu gününü kutluyoruz. Maden kazalarında hayatını kaybeden işçilerimize
Allah’tan rahmet diliyorum. 
Teşekkür
ediyorum. 
BAŞKAN
– Sayın Muş, bitti mi sözleriniz? 
MEHMET
MUŞ (İstanbul) – Evet. 
BAŞKAN
– Teşekkür ederim. 
Değerli
milletvekilleri, şimdi gündeme geçiyoruz. 
Başkanlığın
Genel Kurula sunuşları vardır.
Türkiye
Büyük Millet Meclisi Başkanlığının üç tezkeresi var, ayrı ayrı okutup
oylarınıza sunacağım.
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Gürcistan Parlamentosu
tarafından 14-16 Aralık 2018 tarihlerinde Gürcistan’ın başkenti Tiflis’te
Tiflis Dayanışma ve Yenilikçi Finans Forumu’na katılım sağlanmasına ilişkin
tezkeresi (3/110) 
Türkiye Büyük Millet Meclisi Genel Kuruluna
Gürcistan
Parlamentosu tarafından 14-16 Aralık 2018 tarihlerinde Gürcistan’ın başkenti
Tiflis'te “Tiflis Dayanışma ve Yenilikçi Finans Forumu” düzenlenecektir.
Söz
konusu foruma katılım sağlanması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur. 
 Binali
Yıldırım 
 Türkiye
Büyük Millet Meclisi 
 Başkanı
BAŞKAN
– Teşekkür ederim.
Kabul
Edenler… Kabul Etmeyenler… Kabul edilmiştir.
Diğer
tezkereyi okutuyorum: 
2.- Türkiye Büyük Millet Meclisi Başkanlığının, TBMM üyelerinden oluşan
heyetin 14-18 Ocak 2019 tarihlerinde Sudan’a resmî ziyarette bulunmasına
ilişkin tezkeresi (3/111) 
30/11/2018
Türkiye Büyük Millet Meclisi Genel Kuruluna
Türkiye
Büyük Millet Meclisi heyetinin 14-18 Ocak 2019 tarihlerinde Sudan'a resmî
ziyaret gerçekleştirmesi öngörülmektedir.
Anılan
heyetin söz konusu Sudan ziyareti, 28/3/1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun'un 6’ncı
maddesi uyarınca Genel Kurulun tasviplerine sunulur.
 Binali
Yıldırım 
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir.
Bir
tezkeremiz daha var arkadaşlar.
Türkiye
Büyük Millet Meclisi Başkanlığının Ankara Milletvekilimiz Sayın Nihat Yeşil ile
Şırnak Milletvekili Sayın Nuran İmir’in izin taleplerine ilişkin bir tezkeresi
vardır, okutuyorum:
3.- Türkiye Büyük Millet Meclisi Başkanlığının, Ankara Milletvekili
Nihat Yeşil’in on beş gün, Şırnak Milletvekili Nuran İmir’in on altı gün izinli
sayılmasına ilişkin tezkeresi (3/112) 
Türkiye Büyük Millet Meclisi Genel Kuruluna
Türkiye
Büyük Millet Meclisi Başkanlık Divanının 16 Kasım 2018 tarihli toplantısında
milletvekili izin talebine ilişkin olarak Ankara Milletvekili Nihat Yeşil'in on
günü aşan izin talebi ile Şırnak Milletvekili Nuran İmir'in ardışık on günü
aşan izin talebinin kabulünün Genel Kurulun onayına sunulmasına karar
verilmiştir. 
Genel
Kurul'un onayına sunulur.
 Mustafa
Şentop
 Türkiye
Büyük Millet Meclisi 
 Başkan
Vekili
BAŞKAN
– Sayın milletvekilleri, şimdi, Başkanlığın okunan tezkeresine konu Başkanlık
Divanı kararını ayrı ayrı okutup oylarınıza sunuyorum: 
Ankara
Milletvekili Nihat Yeşil’in on beş gün izinli sayılmasının İç Tüzük’ün 151’inci
maddesi uyarınca Genel Kurulun onayına sunulmasına karar verildi. 
BAŞKAN
– Kabul edenler… Kabul etmeyenler… Kabul edilmiştir. 
Şırnak
Milletvekili Nuran İmir’in on altı gün izinli sayılmasının İç Tüzük’ün 151’inci
maddesi uyarınca Genel Kurulun onayına sunulmasına karar verildi. 
BAŞKAN
– Kabul edenler… Kabul etmeyenler… Kabul edilmiştir. 
Değerli
milletvekilleri, grup önerilerine geçmeden önce Sayın Destici’nin bir söz
talebi oldu, onu da bir yerine getirelim. 
Buyurun
Sayın Destici.
V.- AÇIKLAMALAR (Devam)
30.- Ankara Milletvekili Mustafa Destici’nin, 3 Aralık Dünya Engelliler
Günü’ne, 4 Aralık Dünya Madenciler Günü’ne, yerel seçimlerde uygulanan yüzde 10
barajının kaldırılması gerektiğine ve partilere yapılan hazine yardımının adil
bir şekilde dağıtılması için gerekli düzenlemenin yapılmasını beklediklerine
ilişkin açıklaması
MUSTAFA
DESTİCİ (Ankara) – Teşekkür ederim Sayın Başkanım. 
Değerli
milletvekilleri, sizleri de saygıyla selamlıyorum. 
Öncelikle,
dün 3 Aralık Dünya Engelliler Günü’ydü, bu vesileyle bir kere daha bütün
engelli vatandaşlarımızın bu gününü tebrik ediyorum. Tabii, hepimiz birer
engelli adayıyız. Bu şuurla -zaten milletimizin, Müslüman Türk milletinin
karakterinde de sevgi, şefkat ve merhamet sonsuzdur, Rabb’imin izniyle
inşallah- dolayısıyla da bizim, engelli vatandaşlarımızın bütün meselelerinin
halledilmesi noktasında da Meclis olarak bugüne kadar olduğu gibi bundan sonra
da daha fazla gayret göstereceğimize yürekten inanıyorum. 
İkincisi,
bugün 4 Aralık Dünya Madenciler Günü. Tabii, madencilerimiz, rızkını alın
teriyle, anasının ak sütü gibi helalinden kazanan vatandaşlarımız. Ben
kendilerinin bu gününü tebrik ediyorum. Tabii, bu vesileyle, başta Soma olmak
üzere Ermenek ve Zonguldak’ta madende çalışırken hayatını kaybeden bütün maden
şehitlerimizi de rahmetle, minnetle anıyorum. Ruhları şad olsun, mekânları
cennet olsun. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Destici.
MUSTAFA
DESTİCİ (Ankara) – Tabii, bugün burada esas dikkatleri çekmek istediğim husus,
biliyorsunuz, önümüzdeki yıl yerel seçimleri hep birlikte karşılayacağız. Bu
yerel seçimlerle ilgili henüz seçim takvimi Yüksek Seçim Kurulu tarafından
açıklanmadan iki hususu Türkiye Büyük Millet Meclisimizin, kıymetli
vekillerimizin ve grupların dikkatine sunmayı istiyorum: Birincisi, aynen genel
seçimlerde olduğu gibi yerel seçimlerde de biliyorsunuz belediye meclisi
üyeliklerinde ve il genel meclisi üyeliklerinde bir yüzde 10 barajı uygulanıyor
ki bu baraj da çok katı bir baraj. Size şöyle örnek vereyim: Ankara ilimizin
bir ilçesinde A partisi yüzde 17,4; B partisi 19,1; C partisi 56,7 almış. A
partisi ile C partisi arasındaki oy farkı sadece 3 katken meclis sıralamasında
17,4’le A partisi sadece 1 Meclis üyesi çıkarabilirken 56 alan C Partisi 22
Meclis üyesi çıkarmış yani oyu 3 katı ama çıkardığı meclis üyesi tam 22 katı.
(Mikrofon
otomatik cihaz tarafından kapatıldı)
BAŞKAN
– Sayın Destici, devam edin.
MUSTAFA
DESTİCİ (Ankara) – Dolayısıyla da bu hususun düzeltilmesini ve buradaki barajın
adil olmadığını ve kaldırılması gerektiğini ben Meclisimizin takdirlerine
sunuyorum.
İkincisi
de, biliyorsunuz, yine partilere hazine yardımı yapılıyor. Önümüzdeki yıl da
partilere hazineden 772,3 trilyon yardım yapılacak. Bu paranın, 772 trilyonun
yarısı hazine yardımı, yarısı da seçim yardımı. Bu hazine yardımı yüzde 3’ün
üstünde oy alan partilere veriliyor. Ama en azından seçim yardımının yani
yarısının… Ben seçime katılan bütün partilere önce bir taban para verilmesini
ve daha sonra da bir önceki seçimlerde aldıkları oya göre Anayasa’mızın ilgili
maddesinde de yazdığı gibi, hakça ve adil bir şekilde dağıtılmasını Türkiye
Büyük Millet Meclisinin takdirlerine arz ediyorum ve bu hususta da gerekli
düzenlemenin yapılmasını beklediğimizi ifade etmek istiyorum. 
Size
de saygılarımı sunuyorum, Meclise de bizi dinleyen vatandaşlarımıza da
saygılarımı sunuyorum.
BAŞKAN
– Teşekkür ederim Sayın Destici.
Sayın
Mücahit Durmuşoğlu, Osmaniye Milletvekilimiz, grup önerilerine geçmeden önce
son sözü size vereyim.
Daha
sonra, değerli arkadaşlarım, 60’a göre söz taleplerini görüşmeler sırasında,
arkadaşlarıma belirli aralıklarla vereceğim, kimse endişe etmesin.
Buyurun
Sayın Durmuşoğlu.
31.- Osmaniye Milletvekili Mücahit Durmuşoğlu’nun, 3 Aralık Dünya
Engelliler Günü’ne ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Dün
3 Aralık Dünya Engelliler Günü münasebetiyle düzenlenen etkinliklerde oluşan
hassasiyetin, engelli kardeşlerimizin hayatlarını daha da kolaylaştıracak
adımların atılmasına vesile olmasını diliyorum.
Devlet
olarak engelli vatandaşlarımızın ayrımcılığa maruz kalmadan bakımının
sağlanması ve toplumsal hayata uyumuna ilişkin hizmetlerin sunulması öncelikli
görevlerimizdendir.
2007
yılında başlattığımız evde bakım aylığı uygulamasıyla ağır engelli
vatandaşların hayatı kolaylaştırıldı. Bakım ve rehabilitasyon merkezleri,
engelsiz yaşam merkezleriyle engellilerimizin rehabilite süreçlerine katkı
sağlanarak sosyal hayata adapte olması için büyük adımlar atıldı. AK PARTİ
olarak bundan önce olduğu gibi bundan sonra da engelli vatandaşlarımızın
sorunlarına öncelik vermeye, bu sorunların çözümüne ciddiyetle eğilmeye,
engelli vatandaşlarımızın ihtiyaçlarını karşılamaya devam edeceğiz. Sayın
Cumhurbaşkanımız Recep Tayyip Erdoğan’ın dediği gibi, yapılan çalışmaları bir
lütuf olarak değil, uzun süredir eksikliği hissedilen hakların, sahiplerine
teslim edilmesi olarak görüyoruz. Bu duygu ve düşüncelerle 3 Aralık Dünya
Engelliler Günü’müzü ve madencilerimizin Dünya Madenciler Günü’nü kutluyorum. 
Teşekkür
ediyorum Sayın Başkan Vekilim.
BAŞKAN
– Ben de teşekkür ederim. 
Değerli
milletvekilleri, İYİ PARTİ Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve ondan sonra öneriyi oylarınıza
sunacağım.
Buyurun.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Balıkesir Milletvekili İsmail Ok ve arkadaşları
tarafından, Türkiye’nin tarımda söz sahibi olması ve rekabet edebilir düzeye
erişebilmesi amacıyla tarımın devam edegelen yapısal sorunlarının araştırılarak
gereken önlemlerin belirlenmesi amacıyla 7/11/2018 tarihinde TBMM Başkanlığına
verilmiş olan Meclis araştırması önergesinin (10/414) ön görüşmelerinin, Genel
Kurulun 4 Aralık 2018 Salı günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 4/12/2018 Salı günü (Bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul

 Grup
Başkan Vekili
Öneri:
Balıkesir
Milletvekili İsmail Ok tarafından Türkiye'nin tarımda söz sahibi olması ve
rekabet edebilir düzeye erişebilmesi amacıyla tarımın devam edegelen yapısal
sorunlarının araştırılarak gereken önlemlerin belirlenmesi amacıyla 7/11/2018
tarihinde (10/036) esas numaralı Türkiye Büyük Millet Meclisi Başkanlığına
verilmiş olan Meclis araştırması önergesinin diğer önergelerin önüne alınarak
görüşmelerin 4/12/2018 Salı günkü birleşimde yapılması önerilmiştir.
BAŞKAN
– Teşekkür ederim.
Şimdi
önerinin gerekçesini açıklamak üzere öneri sahibi İYİ PARTİ Grubu adına Aksaray
Milletvekilimiz Sayın Ayhan Erel konuşacak. (İYİ PARTİ sıralarından alkışlar)
Sayın
Erel, süreniz beş dakika.
İYİ
PARTİ GRUBU ADINA AYHAN EREL (Aksaray) – Sayın Başkan, kıymetli
milletvekilleri, yüce Türk milleti; partimizin vermiş olduğu grup önerisi
hakkında söz almış bulunmaktayım. Hepinizi saygıyla selamlıyorum.
Sizlere
bugün Türk tarımının mevcut durumunu çiftçilerimizden ve hayvancılıkla uğraşan
üreticilerimizden aldığımız bilgilere devletin resmî istatistikleri üzerinden
kısa sürede paylaşmaya çalışacağım.
Arz
tarafıyla tarımın sadece iktisadi bir sektör olarak değil, talep tarafında
ülkemizin gıda güvenliğini korumak, tarım politikalarında yapılan yanlışlar
nedeniyle gıda enflasyonuyla tüketicinin geçim sıkıntısı çekmesine neden olan
hususları özetleyeceğim.
Türkiye,
2010 yılında yaklaşık 69 milyar dolarlık tarımsal gayri safi yurtiçi hasıla
üretirken 2017 yılında bu değer 51 milyar dolara, tarımın gayri safi yurtiçi
hasıla içindeki payıysa yüzde 6’ya gerilemiştir. 2010 yılında tarımın gayri
safi yurtiçi hasıla içindeki payı yüzde 9’ken, 2018’in ikinci çeyreği
itibarıyla bu oran yaklaşık yüzde 5,7’ye düşmüştür. Aradaki fark, yaklaşık 18
milyar dolardır. Bu fark, Türk çiftçisinin kaybıdır. 
Tarımdan
ekmek yiyenlerin, tarımdan geçinenlerin sayısı, maalesef her geçen gün
azalmaktadır. 2018 yılı içinde toplam 14,8 milyar TL destek verilmesi
öngörülmekteydi. 2017 yılına göre sadece 2 milyar TL artış vardır. Bu değer,
çiftçimizin alması gereken desteğin oldukça altındadır. Hükûmet, eğer Türk
çiftçisine 2017 yılında gayri safi yurtiçi hasılanın yüzde 1’i oranında destek
vermiş olsaydı 31 milyar TL, 2018 yılındaysa 37 milyar TL, 2019 yılındaysa 44
milyar TL ödenek tahsis etmesi gerekirdi. Fakat, Hükûmet, bütçelerinde Türk çiftçisine
2017 yılında 12,8 milyar TL, 2018 yılında 14,5 milyar TL, 2019 yılında da 16
milyar TL destek vereceğini açıklamıştır. 
Devlet,
2017-2019 döneminde Türk çiftçisine 119 milyar TL destek vermesi gerekirken
sadece 43 milyar TL destek vermiştir. Elleri nasırlı, yürekleri yaralı, gözleri
yaşlı Türk çiftçisinin yaklaşık 70 milyar TL desteğini keserek yandaş
müteahhitlere, yolcu garantili havaalanlarına, araç garantili köprülere, hasta
garantili hastanelere vermiştir. Her kime haksız yere verildiyse haram olsun,
zıkkım olsun, burunlarından fitil fitil gelsin. 
Önümüzdeki
2019-2021 döneminde Hükûmetin tarımsal destekler kapsamında çiftçiden kestiği
toplam tutar 100 milyar TL’yi bulmaktadır, 153 milyar TL destek vermesi
gerekirken sadece 53 milyar TL vermeyi öngörmektedir. Çiftçinin 100 milyara
yakın desteği kesintiye uğramaktadır. Bu kesinti nereye gidecektir, bu kesinti
kime gidecektir, bu kesinti nasıl gidecektir? Bunu ben sormuyorum, bunu
Aksaray’ın, Eskil’in Taşkesik Yaylası’ndan Nevzat Bey soruyor, Gaziantep’in
Nizip ilçesinden Ökkeş amca soruyor, Giresun’un Tirebolu’sundan Fadime abla
soruyor, Çukurova’dan Cabbar dayı soruyor, Aydın’dan Mehmet enişte soruyor.
Varsa da haklarını yiyenlere ve bu haklarının yenilmesine sebep olanlara
haklarını helal etmediklerini beyan ediyorlar.
Bu
desteğin kesilmesi, gıda arz güvenliğinin yanı sıra, gıda enflasyonunu ve cari
açığı da olumsuz yönde etkilemiştir. Türkiye, tarım dış ticaretinde 2007
yılından bu tarafa büyük açıklar vermektedir. İktidara geldiklerinde Türkiye
tarımda ihracatçı bir ülke iken bugün 2017 verilerine göre 6 milyar ihracata
karşılık, 9 milyar ithalat yapar hâle gelmiştir. Bu 9 milyar TL Türk
çiftçisinin değil; Avrupalı, Amerikalı, Brezilyalı çiftçilerin cebine
gitmiştir. Tarımsal üretime baktığımızda, 2002 yılında yüzde 10,3’ten
cumhuriyetin en düşük seviyesi olan yüzde 5,7’ye gerilemiştir. Bu sektörde
toplam dış ticaret açığı 54 milyar TL olmuştur.
(Mikrofon
otomatik cihaz tarafından kapatıldı)
BAŞKAN
– Devam edin. 
Toparlayalım
Sayın Erel. 
AYHAN
EREL (Devamla) – Türkiye, bugün kendi kendine yeten bir ülke olma özelliğini
kaybetmiştir. Kendi etini, samanını üretemez hâle gelmiştir. Birçok tarım
ürününde gümrük vergilerinin düşürülmesiyle birlikte çiftçilerimiz perişan hâle
gelmiştir. Tarım ve hayvancılık ürünlerinde ithalatın artması, üretimde
kullanılan ithal girdilerin; mazot, gübre, tohum, ilaç ve yem fiyatlarının
TL’deki zayıflamaya paralel olarak artması sonucunda gıda enflasyonu, en yüksek
seviyelerde seyretmektedir. 
Kısaca,
Türk tarımı on altı yıldır uygulanan yanlış politikalar nedeniyle çöküş
aşamasına gelmiştir. Bu çöküş, tarımsal üretim, istihdam, dış ticarette
tarımsal enflasyon göstergelerine de yansımıştır. Türkiye, bugün tarımsal arz
ve gıda güvenliği bakımından riskli ülkeler arasına girmiştir. Türk tarımının
sorunları bütüncül bir anlayışla ele alınmalı, Türk çiftçisi sadece bir
bakanlığın uyguladığı yanlış politikalara kurban ve mahkûm edilmemelidir. 
(Mikrofon
otomatik cihaz tarafından kapatıldı)
BAŞKAN
– Selamlayın Genel Kurulu Sayın Erel. 
AYHAN
EREL (Devamla) – Hepinizi saygıyla selamlıyorum. (İYİ PARTİ sıralarından
alkışlar) 
BAŞKAN
– Teşekkür ederim Sayın Erel. 
Tarımı
tabii, beş dakikada anlatmak kolay değil, mümkün de değil.
Öneri
üzerinde söz isteyen Halkların Demokratik Partisi Grubu adına İzmir
Milletvekilimiz Sayın Murat Çepni… 
Buyurun
Sayın Çepni. (HDP sıralarından alkışlar) 
Süreniz
üç dakika Sayın Çepni.
HDP
GRUBU ADINA MURAT ÇEPNİ (İzmir) – Sayın Başkan, Genel Kurul ve değerli
halkımız; tarım araştırma önergesini destekliyoruz. Bütçeler vesilesiyle tarım
alanında yaşanan yıkımı, kamu kurumlarının başarısızlığını, tarımın beşiği olan
Anadolu’nun nasıl ithal ürünlere bağlı hâle geldiğini bir kez daha gördük,
yaşanan sorunları, yolsuzlukları, halk düşmanı politikaları bir kez daha dile
getirdik. Anadolu’nun bereketli toprakları, yanlış ekonomik politikalar
yüzünden çoraklaştırıldı. Biz HDP olarak tarımın sermaye şirketlerine peşkeş
çekilmesine karşı mücadelemizi yükselteceğimizi bir kez daha buradan
belirtiyoruz. 
Yoldaşlarımız,
HDP il binalarında ve Mecliste açlık grevindeler. Leyla Güven ve vekillerimiz,
tecrit kalksın talebiyle açlık grevine başladılar ve sessiz bir çığlığı
yükseltiyorlar. Bu talep, milyonların talebidir. Başta Kürt halkının adil,
demokratik, onurlu barış talebi şiddetle yanıtlanıyor. Savaştan beslenenler bir
avuç saray çevresidir oysa milyonlarca emekçi yoksullaşıyor. AİHM kararını
uygulamayanlar, tecridi kaldırmayanlarla işçileri açlığa, işsizliğe,
güvencesizliğe mahkûm edenler aynıdır. Bugün, Aydın Efeler Kızılcaköy’de
“Mahallemizde jeotermal istemiyoruz, zehirlenmek istemiyoruz, yaşamak
istiyoruz.” diyen köylülere saldıran kolluk güçleri hangi iktidardan, hangi
siyasi akıldan besleniyorsa bu savaş politikaları da tıpkı oradan besleniyor.
Bugün
Dünya Madenciler Günü ve Madenciler Günü büyük bir kuralsız, güvencesiz çalışma
koşulları içerisinde gerçekleşiyor. İSİG Meclisinin verilerine göre, 2017
yılının ilk on bir ayında 84 maden işçisi iş cinayetlerinde yaşamını yitirdi.
Ölümler, özellikle, linyit, taş kömürü, mermer, taş ve bakır ocaklarında
yoğunlaşırken 84 madencinin ölümü “Ben baktım, çok güzel ölmüşlerdi. Kaza,
ölüm, madencilik mesleğinin fıtratında var.” anlayışından besleniyor. 
“Yerin
derinliklerinden geldiler, 
Ellerinde
susmak bilmeyen bir yer altı güneşiyle. 
Ne
kadar diplere bastırılsa, 
O
kadar boğulmak bilmez yankısıyla yüreklerinin. 
Ağır
ağır geldiler... 
Sonra
her gün geldiler, artarak geldiler 
Kadınları,
çocukları ve alkışlarıyla. 
Yoğurt
mayalar gibi geldiler, 
Pişkin
ekmekleri bölüp de paylaşır gibi, 
Su
gibi, ateş gibi. 
Her
gün yeni ağızlar eklendi ağızlarına, 
Yeni
yollarla tanıştı ayakları, 
Her
gün yeni kabuklar çatladı, 
Yeni
kulaklar işitmeye başladı söylediklerini. 
Bir
kent oldular sonunda, 
Ve
adını değiştirdiler ülkenin.”
Direnen
maden işçilerini buradan bir kez daha selamlıyoruz ve aydınlık bir dünya ve
demokratik bir Türkiye mücadelesini onlarla birlikte yürüteceğimizi bir kez
daha ilan ediyoruz.
Yine,
yarın üçüncü havalimanı işçileri…
(Mikrofon
otomatik cihaz tarafından kapatıldı)
BAŞKAN
– Devam edin. 
MURAT
ÇEPNİ (Devamla) - Yine, kölelik koşullarında çalışmaya isyan ederek eyleme
başlayan üçüncü havalimanı işçileri tutuklanmıştı. İnşaat-İş ve Dev Yapı-İş
sendikaları üyeleri ve işçileri cezaevindeler ve cezaevi koşulları son derece
kötü. Tek tek bütün tutuklular farklı koğuşlara verilmiş durumda ve koğuşlarda
fiziki ve psikolojik işkenceye maruz kalıyorlar. Bu arkadaşlarımızın yarın
mahkemesi var, tüm halkımızı mahkemeye katılmaya, yoldaşlarımızın özgürlük
talebini yükseltmeye çağırıyoruz. 
Teşekkür
ederiz. (HDP sıralarından alkışlar) 
BAŞKAN
– Teşekkür ederim Sayın Çepni. 
İYİ
PARTİ grup önerisi üzerinde Cumhuriyet Halk Partisi Grubu adına söz isteyen
Edirne Milletvekilimiz Sayın Okan Gaytancıoğlu. 
Buyurun
Sayın Gaytancıoğlu. (CHP sıralarından alkışlar) 
Süreniz
üç dakika. 
CHP
GRUBU ADINA OKAN GAYTANCIOĞLU (Edirne) – Sayın Başkan, değerli milletvekilleri;
sizleri rakamlara boğmak istemiyorum. Ciddi anlamda sorunlu bir sektör; aslında
hiç sorunsuz olması gereken ama sizin iktidarınızda batırdığınız,
çökerttiğiniz, sorunlara boğduğunuz bir sektörden bahsediyorum. 1 milyar lira
borçla çiftçileri devraldınız, 110 milyar liraya çıkardınız. Çiftçi borçlu,
borcunu ödeyemiyor, sadece faizini ödeyebiliyor, geri kalan borcu sürekli artıyor.
Destek vermiyorsunuz, onun yerine başka ülkelerin çiftçilerini âdeta
destekliyorsunuz. Ya, bizde arpa mı yetişmiyor? Bizde buğday mı yetişmiyor?
Bizde mısır mı yetişmiyor? Bizde soya mı yetişmiyor, tütün mü yetişmiyor, şeker
pancarı mı yetişmiyor? Kırmızı et mi üretemiyoruz? Besilik hayvan mı
yetiştiremiyoruz? Bunların hepsini ithal ediyorsunuz. Bu saydığım ürünlere
verdiğimiz para kadar çiftçiye destek veriyorsunuz, bunu da az buluyorsunuz.
Ama geçenlerde İçişleri Bakanlığının Plan ve Bütçe Komisyonundaki bütçe
görüşmelerine gittim, dedi ki: “Ülkemizde bir güvenlik sorunu var.” Ben de
dedim ki: Evet, bir gıda güvenliği sorunu da var. Nişasta bazlı şeker sorunu
var, kotayı düşürdünüz yüzde 5’e ama denetim yok. İnsanlar ne yiyor, ne içiyor,
sağlığı tehdit altında, bunu biliyor musunuz? GDO’lu ürünleri sürekli ithal
ediyoruz, demek ki bir gıda güvenliği tehdidi var. Dünya kadar hayvan ithal
ediyoruz, et ithal ediyoruz. Ee, şimdi de duyuyoruz ki çok fazla ithal etmişiz,
bunları başka ülkelere satmak istiyoruz.
Bir
bakan getiriyorsunuz, “Bana süre verin.” diyor. Ya, süre verilecek zaman mı? Bu
kadar bilgisiz olabilir mi insanlar, sizin içinizde hiç bu konulardan anlayan,
bu konularda deneyimli insan yok mu, neden bu tip insanları seçiyorsunuz? Daha
önce de bir genel cerrahı seçmiştiniz, konuları anlayana kadar zaten zaman
geçiyor. Ama Türk tarımının, inanın, bekleyecek zamanı yok. Çiftçi ciddi
anlamda ipotekli. On yıldan beri buğdayını 80 kuruşa, 90 kuruşa satıyor ama on
yıl önce 1,5 liraya aldığı mazotu bugün 6,5 liraya alıyor. Ya, bunları hiç
görmüyor musunuz? Çiftçinin ne kadar borçlandığını görmüyor musunuz? Kaç tane
kredi kartı olduğunu görmüyor musunuz? O kartlarla alışveriş yaptığını görmüyor
musunuz? Kaç tane tarlanın satıldığını görmüyor musunuz, bilmiyor musunuz?
Gübrenin fiyatının ne olduğunu bilmiyor musunuz? Tarlaların yüzde 80’ine çiftçi
taban gübresi kullanamadı. 
Bakın,
önümüzdeki yıl Türkiye'yi kıtlık bekliyor, her fırsatta bunu söylüyorum. Ne
demek? Tarlaların yüzde 80’ine taban gübresi atılmadıysa bu ciddi bir sorun.
Niye atmadı çiftçi? Çok pahalı, alamadı, bundan dolayı alamadı. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Gaytancıoğlu.
OKAN
GAYTANCIOĞLU (Devamla) – Çıkıyorsunuz, diyorsunuz ki: “Biz, bütün ürünlerde,
girdilerde indirim yapacağız.” Önce yüzde 100 zam yapıyorsunuz gübre
fiyatlarına, sonra yüzde 10 indirim yapıyorsunuz, ya, çiftçi bunu alamıyor.
Bakın,
gidin, tarım kredi kooperatifleri şu anda ortak kefalet yoluyla bütün
çiftçileri icraya vermiş durumda. Bütün köylerden bizi arıyorlar, herkesin icra
kâğıtları var, diyor ki: “Ben borcumu ödeyemedim, başkasına kefil olmuştum, o
ödeyemediği için ben de icralık oluyorum.” Lütfen, bunları biraz görün.
Artık
Türkiye arpa ithal etmesin ya, Türkiye'nin topraklarında arpa oluyor; buğday
ithal etmesin, hepsi oluyor. Şeker fabrikalarını satıyorsunuz, şeker pancarı
ekimi 800 bin dekar azaldı. Biraz da istatistiklere bakın -hep enflasyonu
düşürmekle uğraşmayın- Türkiye ne üretiyor, ne tüketiyor, neye ihtiyacı var,
lütfen, bunlara bir bakın. Kaç tane süt hayvanı kesiliyor, neden kesiliyor? Yem
pahalı olduğu için kesiliyor. 
(Mikrofon
otomatik cihaz tarafından kapatıldı) 
OKAN
GAYTANCIOĞLU (Devamla) - Türkiye tarımının sorunları çok fazladır, dört
dakikada da bu kadar anlatabildik; keşke daha zaman olsa da anlatabilsek. (CHP
ve İYİ PARTİ sıralarından alkışlar) 
BAŞKAN
– Teşekkür ederiz Sayın Gaytancıoğlu, sağ olun. 
İYİ
PARTİ grup önerisi üzerinde son söz, Adalet ve Kalkınma Partisi Grubu adına söz
isteyen Mardin Milletvekilimiz Sayın Cengiz Demirkaya’ya aittir. (AK PARTİ
sıralarından alkışlar) 
Sayın
Demirkaya, süreniz üç dakika.
AK
PARTİ GRUBU ADINA CENGİZ DEMİRKAYA (Mardin) – Sayın Başkan, değerli
milletvekilleri; İYİ PARTİ’nin tarımın sorunlarıyla ilgili grup önerisi
aleyhine AK PARTİ Grubu adına söz almış bulunuyorum. Hepinizi saygıyla
selamlıyorum. 
Değerli
milletvekilleri, tarım sektörümüz, 2003-2018 döneminde, yaşanan kuraklık ve
doğal afetlere rağmen, on altı yılın on ikisinde büyüyerek sürdürülebilir bir
gelişme göstermiştir. Millî gelire katkısı ise, 2002 yılında 36,9 milyar TL
iken 2017 yılı itibarıyla 189 milyar TL olarak gerçekleşmiştir. Tarım ve gıda
ürünleri ihracatı ise 2002 yılında 3,752 milyar dolar iken 2018 Ocak-Ağustos
arasında 11,035 milyar dolara ulaşmıştır, 2018 yılında açıklanan ilk sekiz
aylık verilere göre 11 milyar dolar tarım ve gıda ürünleri ihracatı
yapılmıştır.
Değerli
arkadaşlar, dış ticareti geliştirme çabası olarak Tarım ve Orman Bakanlığımızca
dünya pazarlarında ülkemizin mevcut konumunu korumak ve pazar payını artırmak
için potansiyel hedef pazarlara yönelik tarımsal ticaret heyet ziyaretleri,
tarım iş forumları ve uluslararası tarımsal organizasyonlar
gerçekleştirilmektedir. 
Değerli
milletvekilleri, yeni düzenlemelerle 2018 yılı tarımsal destek uygulamalarında
mazot desteği başta olmak üzere bazı desteklerde birim destek miktarları
arttırılmış, bazı konularda ise yeni destekler başlatılmıştır. Biz AK PARTİ
olarak tarımın Türkiye’nin lokomotifi olması için desteklerimizi artırarak devam
ettiriyoruz. Mazot maliyetinin yüzde 50’sini destekliyoruz, gübre desteğini
yüzde 100 artırdık, özel olarak buğday ve arpaya gübre desteğini yüzde 100
artırarak 4 TL’den 8 TL’ye çıkardık. Bitkisel üretime yönelik desteklerde yeni
düzenlemeler yaptık. Kütlü pamuk prim desteği kilogram başına 75 kuruştan 80
kuruşa çıkarılmıştır. Kuru fasulye, nohut ve mercimekte kilogram başına 30
kuruştan 50 kuruşa çıkarılmıştır. 
Hayvancılık
ve su ürünlerine yönelik desteklerde de yeni düzenlemeler yaptık. Hayvancılık destekleri
2002 yılında 83 milyon TL iken, 2017 yılında 3,8 milyar TL’ye çıkarılmıştır.
2018 yılında ise Ekim ayı itibarıyla 3,1 milyar TL ödeme yapılmış olup, yıl
sonunda destek miktarının 4 milyar TL’ye ulaşması beklenmektedir. 2002 yılında
1,8 milyar TL olan tarımsal destekleme ödemelerini ise 2018 yılı itibarıyla
16,1 milyar TL’ye çıkardık. 
Değerli
arkadaşlar, tarımın, nüfusumuzun gıda ihtiyacını karşılaması, sanayi sektörüne
ham madde sağlaması…
(Mikrofon
otomatik cihaz tarafından kapatıldı) 
BAŞKAN
– Sayın Demirkaya, siz de toparlayın.
CENGİZ
DEMİRKAYA (Devamla) – …sanayi ürünlerine talebin artması, ulusal gelir ve dış
ticarete katkısı nedeniyle ulusal ekonomi için de büyük bir önemi vardır.
Birçok tarımsal ürünün ana vatanı olan ülkemizde tarım sektörünü geliştirerek
üretimi artırmak, üreticinin emeğini korumak, vatandaşlarımızın gıda
güvenliğini teminat altına almak için var gücümüzle çalışıyoruz. Tarımsal
üretim, toprak, su kaynakları ve orman alanlarımızın korunması, sulama, su
ürünlerinin kurumsallaşmasına kadar her alanda hizmet kalitemizi artırmak için
çalışmalarımıza devam ediyoruz.
Genel
Kurulu saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim.
ENGİN
ALTAY (İstanbul) – Sayın Başkan…
BAŞKAN
– Sayın Altay…
ENGİN
ALTAY (İstanbul) – Sayın Başkan, İYİ PARTİ’nin grup önerisinin oylanmasında
karar yeter sayısının aranmasını talep ediyoruz efendim. 
BAŞKAN
– Değerli milletvekilleri, İYİ PARTİ Grubunun vermiş olduğu öneri üzerindeki
görüşmeler sona ermiştir.
Şimdi
öneriyi oylarınıza sunuyorum: Kabul edenler… Kabul etmeyenler…
Değerli
arkadaşlar, kâtip üyelerimiz arasındaki ihtilaftan dolayı oylamayı elektronik
cihazla yapalım, iki dakikalık süreyle oylarımızı belli edelim lütfen.
(Elektronik
cihazla oylama yapıldı) 
BAŞKAN
– Değerli milletvekilleri, elektronik sistemle yaptığımız oylamada karar yeter
sayısı bulunamamıştır.
Birleşime
on dakika ara veriyorum.
Kapanma Saati: 16.43
İKİNCİ OTURUM
Açılma Saati: 16.59
BAŞKAN: Başkan Vekili Levent GÖK
KÂTİP ÜYELER: Burcu KÖKSAL (Afyonkarahisar),
Bayram ÖZÇELİK (Burdur)
-----0-----
BAŞKAN
– Değerli milletvekilleri, Türkiye Büyük Millet Meclisinin 25’inci Birleşiminin
İkinci Oturumunu açıyorum.
Az
önce yapmış olduğumuz İYİ PARTİ grup önerisinin oylamasında karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı
arayacağım. 
Oylama
için iki dakika süre veriyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Değerli milletvekilleri, öneri kabul edilmemiştir, karar yeter sayısı vardır.
Sayın
milletvekilleri, şimdi Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
2.- HDP Grubunun, Van Milletvekili Tayip Temel ve arkadaşları
tarafından, özgür basının önündeki engellerin araştırılması amacıyla 3/12/2018
tarihinde TBMM Başkanlığına verilmiş olan Meclis araştırması önergesinin ön
görüşmelerinin, Genel Kurulun 4 Aralık 2018 Salı günkü birleşiminde yapılmasına
ilişkin önerisi
4/12/2018
Türkiye Büyük Millet Meclisi Başkanlığına
Danışma
Kurulu 4/12/2018 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Ayhan
Bilgen
 Kars
 HDP
Grubu Başkan Vekili 
Öneri:

3
Aralık 2018 tarihinde Van Milletvekili Sayın Tayip Temel ve arkadaşları
tarafından özgür basının önündeki engellerin araştırılması amacıyla Türkiye
Büyük Millet Meclisine verilmiş olan 1011 sıra numaralı Meclis Araştırması
Önergesi’nin diğer önergelerin önüne alınarak görüşmelerinin 4/12/2018 Salı
günkü birleşiminde yapılması önerilmiştir. 
BAŞKAN
– Değerli milletvekilleri, salonda yine büyük bir uğultu var ve özellikle,
telefon görüşmelerinin dışarıda yapılmasını defalarca rica ettim. Buradan
duyuluyor değerli arkadaşlarım yani ne konuştuğunuz duyuluyor. Ben tabii,
konuşmanıza iştirak edemem buradan ama bence dışarıda yapılmasında yarar var.
Çünkü siz oradan duyulmadığını zannediyorsunuz, buralardan duyuluyor, her yerden
duyuluyor. Arkadaşlarımızı biraz daha sessiz olmaya davet ediyorum ve Halkların
Demokratik Partisi Grubu önerisi üzerinde, önerinin gerekçesini açıklamak üzere
öneri sahibi Halkların Demokratik Partisi Grubu adına Antalya Milletvekilimiz
Sayın Kemal Bülbül’ü kürsüye davet ediyorum. (HDP sıralarından alkışlar)
Sayın
Bülbül, süreniz beş dakika. 
Sessiz
olalım değerli arkadaşlarım. 
HDP
GRUBU ADINA KEMAL BÜLBÜL (Antalya) – Teşekkür ediyorum Sayın Başkan.
Geçen
gün söylediğim bir konuyu tekrar dile getirerek başlamak istiyorum Sayın
Başkan. Sayın Mustafa Şentop Meclis Başkan Vekili makamındayken ifade etmiştim,
tekrar ifade edeyim: Türkiye Büyük Millet Meclisinin ortasında yapay çiçekler
var. Politikanın yapayını anladık, davranışın yapayı, hadi o da öyle olsun ama
doğanın yapayını yapmayalım. Lütfen, bu çiçeklerle ilgili gerekli değişikliğin
yapılmasını rica ediyoruz.
Sayın
milletvekilleri, Değerli Başkan; 3 Aralık 1994 tarihinde İstanbul’da Özgür Ülke
gazetesinin Kadırga’da bulunan teknik merkezi, Cağaloğlu’nda bulunan merkez
bürosu ve Ankara’da bulunan bürosu eş zamanlı olarak bombalanmış, bu
bombalamada Ersin Yıldız adlı arkadaşımız yaşamını yitirmiş ve 23 gazeteci de
23 çalışan arkadaşımız da yaralanmıştır. Bizler Sevgili Abdi İpekçi’den, Uğur
Mumcu’dan, Ahmet Taner Kışlalı’dan, Ape Musa’dan, Musa Anter’e -Bir halk tabiri
var, diyor ki: “Ape Musa, Ape Musa, seni vuran kanlar kusa.”- bu gazetecilerin
sistematik olarak katledildiğini ve bu katliama rağmen maalesef, hiçbir failin
bulunmadığını ve bu politikanın, şu anda gazetecileri tutuklamak, susturmak,
gazeteleri ve televizyon ekranlarını kapatmak, sosyal medyada olağanüstü bir
“ablukasyon” aracılığıyla her an, her dakika kontrol yapıp uyduruk hukuki
gerekçe ihdas edip bununla da tutuklamalar yapmak olduğunu hep beraber
görüyoruz. 
Aslında
3 Aralık 1994 yılında Özgür Ülke’ye uygulanan politika değiştirilerek,
başkalaşarak devam ediyor. Lakin, 3 Aralık 1994 yılından bu yana, bu kadar süre
geçmişken, İstanbul’un her iki noktasında ve Ankara’da eş zamanlı bombalı
saldırı oluyorken ve hemen saldırının akabinde dönemin Başbakanı şöyle bir
cümle kullanmışken “Bölücü ve yıkıcı faaliyetlere destek verecek şekilde yayın
yapan basın organlarının faaliyetleri son günlerde devletin bekası ve manevi
değerlerine açıkça saldırı şeklini almıştır. Vatanın ve milletin bölünmez
bütünlüğüne yönelik tehdidin bertaraf edilmesi maksadıyla, Adalet Bakanlığınca
bu kadar suç duyurusu olmasına rağmen, hukuken etkili bir şey yapılmamasının
nedenleri bilinerek giderici önlemlerin alınmasına…” diye buyurmuş Tansu
Çiller, dönemin Başbakanı. Galiba “giderici önlem” dediği, birinin de “bin
operasyon” diye adlandırdığı bir katliam girişimi işte bu Özgür Ülke’nin
bombalanmasıdır. Bu kadar süre içerisinde ne bir sorumlu bulunmuş ne bir
yargılama yapılmış ne bir tespit yapılmış ve biz, bugün tekrar bu konunun
gündeme getirilmesini, Özgür Ülke ve daha sonra yapılan gazetecilere saldırı,
katliam vesairenin de dâhil olmak üzere bu konuda bir araştırma yapılmasını
talep ediyoruz. 
Sevgili
vekiller, Değerli Başkan; bakınız, o dönem Hükûmet Sözcüsü olan Yıldırım Aktuna
ne demiş: “Türkiye’yi zor durumda bırakmak için kendi kendilerini
bombaladıklarını düşünüyoruz.” Gar katliamı için de böyle denmişti ya,
“kokteyl” falan denmişti, IŞİD’ci canileri izole etmek için böyle denmişti.
Başkaca, mesela 6-7 Eylül olaylarında ilk tutuklanan rahmetli Aziz Nesin,
akabinde Asım Bezirci’dir. Nedense böyle bir katliam planı yapılıyor ve
akabinde mağdurlar suçlanarak böyle bir tutuklama, böyle bir sistematik
politika yürütülüyor. 
İttihat
ve Terakkiden beri, Teşkilat-ı Mahsusadan beri aydın, gazeteci, demokrat,
solcu, sosyalist, devrimci, Kürt basın kesimine yönelik bu sistematik baskının
ayyuka çıktığı bir tarihtir 3 Aralık 1994. O nedenle, 3 Aralık 1994’le ilgili
bir araştırmanın yapılması; talimat verenlerin, talimatı uygulayanların ve eş
zamanlı olarak, organize olarak davrananların kim olduğunun ortaya çıkarılması
gerekir. Ayrıca, yine bugün karşı karşıya olduğumuz, basın, gazeteciler, basın
organları, televizyonlar, sosyal medya, sosyal medya paylaşımı üzerinde
yürütülen... 
(Mikrofon
otomatik cihaz tarafından kapatıldı) 
BAŞKAN
– Sayın Bülbül, devam edin.
KEMAL
BÜLBÜL (Devamla) – Teşekkür ediyorum.
...ablukanın
bir an önce kaldırılması gerekmektedir. Özgür Ülke’ye yapılan saldırı, Özgür
Ülke’ye yapılan saldırılar gibi saldırılar, bu ülkede basına “derin devlet”
diye tabir edilen, hemen her dönem iktidarda olan, bu dönem de iktidarda olan
sistemin, algının bakış açısını gösteriyor. Bu derin devlet olgusu deşifre
edilmelidir. Basın özgür olmalıdır, eşit olmalıdır. Özgürlük, eşitlik, adalet
için gazetecilik yapan ve bu uğurda Hakk’a yürüyen tüm gazetecileri saygıyla
anarken Özgür Ülke’nin bombalanmasıyla ilgili olan önergemizin kabul edilmesini
ve gerekli araştırmanın yapılmasını saygılarımla arz ediyorum. 
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Bülbül. 
Halkların
Demokratik Partisi grup önerisi üzerinde söz isteyen, Cumhuriyet Halk Partisi
Grubu adına İstanbul Milletvekilimiz Sayın Sezgin Tanrıkulu. 
Buyurun
Sayın Tanrıkulu. (CHP sıralarından alkışlar) 
Sayın
Tanrıkulu, süreniz üç dakika. 
CHP
GRUBU ADINA MUSTAFA SEZGİN TANRIKULU (İstanbul) – Sayın Başkan, değerli
milletvekilleri; evet, aradan yaklaşık yirmi beş yıl geçmiş. Yani dün gibi
hatırlıyorum o dönemleri, İstanbul’daki bombalamayı da Diyarbakır’dakini de
Ankara’dakini de. Ape Musa’nın öldürülmesini de hatırlıyorum, otopsisine
gitmeye çalışmıştım. Aynı zamana denk düşen, Uğur Mumcu öldürülmüştü. İşte o
zamandan bu zamana kadar onlarca gazeteci öldürüldü. Adalet ve Kalkınma Partisi
iktidarı 2001’de kurulurken ve 2002’de, tümünden hesap sorma iddiasıyla geldi
ve kendi dönemlerinde bunların olmayacağı iddiasıyla geldi. 2001 Parti
Programı, Seçim Bildirgesi, ondan sonraki uygulamalar ve bugün geldiğiniz
nokta; o uygulamaların yani o zamanki derin devletin yeni sahibi ve yeni
uygulamaların yeni sahibi oldunuz, mesele burada. O nedenle bu araştırma
önergesine “Evet.” demeleri mümkün değil çünkü aynı uygulamaların daha ağırı
bugün Adalet ve Kalkınma Partisi yargısı tarafından yapılıyor. Yargısız
infazlar bizzat yargı tarafından yapılıyor. Bu kadar çok gazeteci hapiste.
Kanun hükmünde kararnameyle kapatılan birçok yayın kuruluşu var ve bunların
tümü de ya yasa adı altında kanun hükmünde kararnamelerle ya da yargı eliyle
yapılıyor. Dolayısıyla yirmi beş yıl sonra geldiğiniz nokta, eski derin
devletin yeni sahipliğidir, başka bir şey değildir. O uygulamaların en ağırının
şu anda yapıldığı bir ortam var. 
Dün
Silivri’deydim değerli arkadaşlar, bakın, avukat arkadaşlarımızın duruşması
vardı, geçen duruşmada tahliye edildiler, sonra itirazla tutuklandılar, aynı
mahkeme tutukladı; o mahkeme anında dağıtıldı, 37. Ağır Ceza Mahkemesinin
üyeleri dağıtıldı. Mobil cezalandırıcı heyetler var Çağlayan Adliyesinde, mobil
cezalandırıcı heyetler var. Avukat arkadaşlarımız var sizin sıralarınızda da.
Ne zaman bir heyetin görev yeri değişir? Adli yılın başında değişir,
yetkilendirme yapılır. 37. Ağır Ceza Mahkemesini dağıttılar. Görevini
tamamlayan, cezalandırmakla görevini tamamlayan 26. Ağır Ceza Mahkemesi
üyelerini ve Başkanını aynı bina içerisinde 37’nin Başkanı ve üyeleri yaptılar.

Şimdi
sizlere soruyorum: Elinizi vicdanınıza koyun, bir kattan diğer kata heyet nasıl
değişir, niye değişir yargı yılının başında? Sulh ceza hâkimini asliye ceza
hâkimi yaparsınız, asliye ceza hâkimini ağır ceza mahkemesi hâkimi yaparsınız
ama bir heyeti olduğu gibi aldınız, 26. Ağır Ceza Mahkemesi heyetini olduğu
gibi aldınız –ki parantez içinde söylüyorum, Selahattin Demirtaş’a hızla ceza
verdiği için, bakın, hiçbir tevsiyitahkikat talebini kabul etmeden ceza verdiği
için ve rüştünü orada ispatladığı için- şimdi 37. Ağır Ceza Mahkemesinde
bekleyen dosyalar bakımından -ceza için- oraya atadınız. Böyle bir yargı
anlayışı darbe dönemlerinde olmamıştı. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Tanrıkulu. 
MUSTAFA
SEZGİN TANRIKULU (Devamla) - Bir kattan diğer kata heyet nasıl değişir, nasıl
değişir heyet, niye değişir ve hangi ihtiyaçla değişir? Niye söylüyorum? Dün
kendi gözlerimle gördüm, o salonda Türkiye’nin 3’üncü büyük barosu başkanına
yumruk atıldı, yumruk atıldı değerli arkadaşlar. O salonda, mahkeme başkanı,
avukatları dışarıya attı, sanıkları dışarıya attı, “Sus, otur!” dedi hepsine,
“Sus, otur!” dedi. Bu yetkiyi kimden alıyor değerli arkadaşlar? Avukat
meslektaşlarımızın duruşmasında bu kadar ağır ihlal yapan, seyircileri atan,
duruşmaları seyircisiz yapmaya çalışan bir yargı ortamından ne beklersiniz?
Aynı yargısız infazları şu anda size bağlı olan, bağımsız ve tarafsız olmayan
yargı ortamı yapmaktadır. Dolayısıyla bu yeni uygulamanın sahibi olduğunuz
için, sonuç itibarıyla bu araştırma önergesine de sizden “evet” beklemiyoruz
tabii ki ama biz sizlere rağmen özgürlüğü ve adaleti Türkiye’de inşa edeceğiz. 
Teşekkür
ediyorum. (CHP ve HDP sıralarından alkışlar) 
BAŞKAN
– Teşekkür ederim Sayın Tanrıkulu. 
BÜLENT
TURAN (Çanakkale) – Sayın Başkan… 
BAŞKAN
– Sayın Turan, buyurun. 
V.- AÇIKLAMALAR (Devam)
32.- Çanakkale Milletvekili Bülent Turan’ın, İstanbul Milletvekili
Mustafa Sezgin Tanrıkulu’nun HDP grup önerisi üzerinde CHP Grubu adına yaptığı
konuşmasındaki bazı ifadelerine ilişkin açıklaması
BÜLENT
TURAN (Çanakkale) – Sayın Başkan, konuşmacı konuşmasında Uğur Mumcu ve
dönemindeki faili meçhullerden yola çıkarak bugün de benzer yargısız infazlar
yapıldığını iddia etti. Çok vahim bir iddiadır, o günkü karanlık tablo ile
bugünkü siyasi atmosferin kıyaslanması insanlıktan öte bir yaklaşımdır; bunu
reddediyoruz. Bu dönem içerisinde ne kadar büyük demokratik adımlar atıldığını
tüm kamu bilmektedir. Bu konuda daha insaflı olmaya davet ediyorum sayın
hatibi.
BAŞKAN
– Teşekkür ederim Sayın Turan.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Van Milletvekili Tayip Temel ve arkadaşları
tarafından, özgür basının önündeki engellerin araştırılması amacıyla 3/12/2018
tarihinde TBMM Başkanlığına verilmiş olan Meclis araştırması önergesinin ön
görüşmelerinin, Genel Kurulun 4 Aralık 2018 Salı günkü birleşiminde yapılmasına
ilişkin önerisi (Devam)
BAŞKAN
- Değerli milletvekilleri, Halkların Demokratik Partisi Grup önerisi üzerinde
son söz Adalet ve Kalkınma Partisi Grubu adına söz isteyen, Muğla
Milletvekilimiz Sayın Yelda Erol Gökcan’a aittir. (AK PARTİ sıralarından
alkışlar)
Buyurun
Sayın Gökcan.
AK
PARTİ GRUBU ADINA YELDA EROL GÖKCAN (Muğla) – Sayın Başkan, değerli
milletvekilleri; basın özgürlüğü konusunda AK PARTİ Grubumuz adına HDP Grup
önerisinin aleyhinde söz almış bulunuyorum. Bu vesileyle yüce Meclisi saygıyla
selamlıyorum.
Basın
kuruluşlarımızın özgür, tarafsız, objektif bir şekilde görevlerini yerine
getirirken ülke menfaatlerini, kamu düzenini, toplumsal dinamikleri ve mesleğin
gerektirdiği ahlaki değerleri göz ardı etmemeleri ve sorumlu bir yayıncılık
üstlenmeleri de hiç kuşkusuz büyük bir önem taşımaktadır. Basının önemini en
somut bir şekilde 15 Temmuz 2016’da gördük. Fetullahçı terör örgütünün darbe
girişiminde tüm medya kuruluşlarımız tek yürek oldu, ülkemize sahip çıktı.
Görevini layıkıyla ve onuruyla yapan basın kuruluşlarının halkın doğru
bilgilendirilmesi açısından ne kadar elzem ve gerekli olduğu, bu alçakça
saldırıya karşı gösterilen ortak tavır sayesinde bir kez daha kanıtlanmıştır. 
Tüm
özgürlükler Hükûmetimizin teminatı altında olduğu gibi, AK PARTİ iktidarlarımız
döneminde basın özgürlüğü konusunda da önemli adımlar attık. 
ÖZKAN
YALIM (Uşak) - Bu dediklerine kendin inanıyor musun sen ya?
YELDA
EROL GÖKCAN (Devamla) - Bu konuda en büyük hassasiyeti Genel Başkanımız,
liderimiz, Cumhurbaşkanımız Sayın Recep Tayyip Erdoğan göstermekte, basın
özgürlüğü için düzenlemelere önderlik etmektedir. 
ÖZKAN
YALIM (Uşak) - Muğlalı vekil bu kendi dediklerine inanıyor mu acaba?
BAŞKAN
– Değerli arkadaşlar…
YELDA
EROL GÖKCAN (Devamla) - Ülkemiz laik, demokratik, sosyal bir hukuk devletidir.
Tüm bireylerimiz devletimizin ve bağımsız, tarafsız yargının teminatı
altındadır. Milletvekili, çiftçi, işçi, memur, gazeteci, kim olursa olsun
unvanına bakılmaksızın suç işleme özgürlüğüne sahip değildir. Suç işleme
özgürlüğünün dışında, tüm bireylerimiz her türlü görüşünü açıklama hakkına
sahiptir. Bu çerçevede gündeme gelen gazeteci meslektaşlarımın -özellikle
“meslektaşlarım” diyorum çünkü ben de gazeteci kökenli bir milletvekiliyim- suç
işleme özgürlüğü yoktur. Hiçbir gazeteci arkadaşımız yaptıkları haber nedeniyle
tutuklanmamıştır. Anayasa’mıza ve kanunlarımıza göre suç olan fiilleri
işledikleri için bağımsız mahkemelerimizce yargılanarak haklarında işlem
yapılmıştır. İktidarlarımız döneminde basın-yayın organlarına kısıtlama
getirilmesi, yayın organlarının kapatılması gibi bir durum asla söz konusu
değildir, olamaz da. AK PARTİ olarak biz, Anayasa’dan kaynaklı bir haber alma
hakkının sonuna kadar arkasındayız. Biz, her türlü eleştiriye açık bir partiyiz
ancak hakarete de asla geçit vermeyiz. Bugün, başta Sayın Cumhurbaşkanımız
olmak üzere, partimize, sayın bakanlarımıza yönelik en ağır eleştiriler
yapılmaktadır. Basın özgürlüğü çerçevesinde, biz bu ağır eleştirileri ağır da
olsa olgunlukla ve saygıyla karşılıyoruz. Ancak bir suç unsuru varsa tabii ki
hakkımızı bağımsız Türk adaletinde de arıyoruz. 
(Mikrofon
otomatik cihaz tarafından kapatıldı)
YELDA
EROL GÖKCAN (Devamla) – Toparlıyorum Sayın Başkan. 
BAŞKAN
– Devam edin. 
Buyurun.

YELDA
EROL GÖKCAN (Devamla) – Bu bilgiler ışığında, HDP Grubunun Meclis araştırması
açılması önerisinin uygun olmadığını belirtiyor, Gazi Meclisimizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Gökcan. 
Değerli
milletvekilleri, Halkların Demokratik Partisi Grubunun önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir. 
Sayın
Antmen, 60’a göre bir söz talebiniz var, gerekçesini dinleyebilir miyim, kısa,
birkaç kelimeyle, hemen. 
ALPAY
ANTMEN (Mersin) – Ben bir hukukçu olarak bugün kendisine “akademisyen” diyen ve
mantık konusunda eğitim verdiğini iddia eden bir kişinin, yaratığın sözlerine
cevap vermek istiyorum. 
BAŞKAN
– Buyurun. 
Ben
bir dakika söz veriyorum. 
Ondan
sonra Sayın Özer, size söz vereceğim, sonra diğerlerine geçeceğiz. 
V.- AÇIKLAMALAR (Devam)
33.- Mersin Milletvekili Alpay Antmen’in, 9 Eylül Üniversitesi İlahiyat
Fakültesi Felsefe ve Din Bilimleri Bölümü Mantık Ana Bilim Dalı Başkanı İbrahim
Emiroğlu’na ortaokul ve lise öğrencilerinin katıldığı etkinlikteki sözlerinden
dolayı hangi hukuki ve idari işlemlerin yapılacağını öğrenmek istediğine
ilişkin açıklaması
ALPAY
ANTMEN (Mersin) – Teşekkür ederim Sayın Başkan. 
9
Eylül Üniversitesi İlahiyat Fakültesi Felsefe ve Din Bilimleri Bölümü Mantık
Ana Bilim Dalı Başkanı İbrahim Emiroğlu, katıldığı, ortaokul ile lise
öğrencilerinin bulunduğu bir etkinlikte “Kızlar âdet olur, âdet olmak bir
hastalıktır, mutlaka tedavi olunması gerekiyor. 15 yaşındaki kızlar
evlenebilir. Kızlar tesettüre girsinler, edepli olsunlar. Devrimcilerin hayvani
duyguları vardır, hayvan gibi saldırırlar. LGBTİ’liler masum gibi gösteriliyor,
onların tedavi olması lazım. Laiklik en büyük tehlikedir.” ifadelerini
kullandı, tepkiler sonrası da utanmadan “Söylediklerimin arkasındayım.” diye
açıklama yaptı. 
Cumhuriyet
savcıları, siz de duyun, bahsi geçen kişi hakkında hangi hukuki ve idari
işlemler yapılacaktır? Laikliğe, kadınlara saldıran ve çocuk istismarını teşvik
eden bu kişiyi Mantık Bölümüne Başkan yapmak nasıl bir mantıktır? 
Saygılar
sunarım.
BAŞKAN
– Sayın Özer, siz de söz talebinizin gerekçesini ifade eder misiniz bana
öncelikle.
AYDIN
ÖZER (Antalya) – Antalya ili Elmalı ilçemizdeki Avlan Gölü’nün kurumasıyla
ilgili bir sıkıntımız var, bunu paylaşmak istiyorum.
BAŞKAN
– Buyurun.
34.- Antalya Milletvekili Aydın Özer’in, 2016 yılında Ulusal Önemi Haiz
Sulak Alan ilan edilen Avlan Gölü’nün kurumasının önüne neden geçilemediğini ve
kurtarılmasına yönelik bir planın olup olmadığını Tarım ve Orman Bakanından
öğrenmek istediğine ilişkin açıklaması
AYDIN
ÖZER (Antalya) – Sayın Başkan, sayın milletvekilleri; 2016 yılında “Ulusal
Önemi Haiz Sulak Alan” ilan edilen 850 hektarlık Avlan Gölü’nde ne yazık ki bir
futbol sahası büyüklüğü kadar su kaldı. Göçmen kuşların artık gelmediği gölün
çevresindeki sedir ormanı da tehlike altında. Sulak Alanların Korunması
Yönetmeliği’nde “Sulak alanların ekolojik karakterini ve fonksiyonlarını
olumsuz yönde etkileyecek ölçüde yerüstü ve yeraltı suyu alınamaz.” deniliyor
ancak Avlan Gölü’ne bakıldığında, yönetmelik çıkarmanın yeterli olmadığı
görülüyor. Sayın Tarım ve Orman Bakanına soruyorum: Antalya Elmalı ilçemizdeki
Avlan Gölü’nün kurumasının önüne neden geçilememiştir? Devlet Su İşleri burada
nasıl bir çalışma yapmıştır? Gölün kurtarılmasına yönelik bir planlama var
mıdır? Bakanlığınız, sulak alanların kurumasının önüne geçilmesine yönelik ne
yapmaktadır?
Teşekkür
ederim.
BAŞKAN
– Teşekkür ederim.
Değerli
milletvekilleri, Cumhuriyet Halk Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza
sunacağım.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Genel Kurulun çalışma gün ve saatlerinin yeniden
düzenlenmesine; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı’nın gündemin “Özel Gündemde Yer
Alacak İşler” kısmının 1’inci ve 2’nci sıralarında yer alması, Genel Kurulda
görüşme usul ve takvimi ile konuşma sürelerine ve kamu idarelerinin bütçeleri
ile kesin hesapları üzerindeki görüşmelerin on yedi turda tamamlanmasına,
turların bitiminden sonra bütçe kanunu teklifi ve kesin hesap kanunu
tasarısının maddelerinin oylanmasına ilişkin önerisi
4/12/2018
Türkiye Büyük Millet Meclisi Başkanlığına
Danışma
Kurulu 4/12/2018 Salı günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 CHP
Grubu Başkan Vekili
Öneri:
1)
2019 Yılı Merkezi Yönetim Bütçe Kanunu Teklifi ile 2017 Yılı Merkezi Yönetim
Kesin Hesap Kanunu Tasarısı’nın Türkiye Büyük Millet Meclisi gündeminin “Özel
Gündemde Yer Alacak İşler” kısmının 1’inci ve 2’nci sıralarında yer alması;
bütçe görüşmelerine 10/12/2018 Pazartesi günü saat 13.00’te başlanması, bütçe
ve kesin hesap kanunu teklif ve tasarısının görüşmelerinin bitimine kadar,
resmî tatil günleri dâhil, her gün saat 11.00'den günlük programın
tamamlanmasına kadar çalışmalara devam olunması,
2)
Görüşmelerin on dokuz günde tamamlanması, bütçe görüşmelerinin son günü olan
28/12/2018 Cuma günü görüşmelere saat 14.00'te başlanması ve bu birleşimde
bütçe ve kesin hesap kanunu teklif ve tasarısının bitimine kadar çalışmalara
devam olunması,
3)
Başlangıçta bütçenin tümü üzerinde gruplar ve yürütme adına yapılacak konuşmaların
-yürütmenin sunuş konuşması hariç- birer saat -bu süre birden fazla konuşmacı
tarafından kullanılabilir- kişisel konuşmaların ise onar dakika ile
sınırlandırılması,
4)
Kamu idarelerinin bütçe ve kesin hesapları üzerindeki görüşmelerin 17 turda
tamamlanması, kamu idarelerinin bütçe ve kesin hesaplarının görüşülme günlerini
belirten programın TBMM Başkanlığınca bastırılarak duyurulması, turların
bitiminden sonra bütçe ve kesin hesap kanunu tasarılarının maddelerinin
oylanması,
5)
İç Tüzük’ün 72'nci maddesi gereğince yapılacak görüşmelerde, gruplar ve yürütme
adına yapılacak konuşmaların altmış dakika -bu süre birden fazla konuşmacı
tarafından kullanılabilir- kişisel konuşmaların beşer dakika olması, kişisel
konuşmalarda her turda İç Tüzük’ün 61'inci maddesine göre biri lehte, biri
aleyhte olmak üzere iki üyeye söz verilmesi ve bir üyenin sadece bütçenin tümü
üzerinde veya sonundaki görüşmelerde ya da bir turda söz kaydı yaptırması,
6)
Bütçe görüşmelerinde soruların gerekçesiz olarak yerinden sorulması ve her tur
için soru-cevap işleminin on dakika soru, on dakika cevap olarak
sınırlandırılması,
7)
Bütçe görüşmelerinin sonunda gruplara ve yürütmeye birer saat süreyle söz
verilmesi -bu süre birden fazla konuşmacı tarafından kullanılabilir- İç
Tüzük'ün 86'ncı maddesine göre yapılacak kişisel konuşmaların onar dakika
olması önerilmiştir.
BAŞKAN
– Şimdi, Cumhuriyet Halk Partisi grup önerisi üzerinde önerinin gerekçesini
açıklamak üzere öneri sahibi Cumhuriyet Halk Partisi Grup Başkan Vekili
İstanbul Milletvekilimiz Sayın Engin Altay’a söz veriyorum.
Buyurunuz
Sayın Altay. (CHP sıralarından alkışlar)
Süreniz
beş dakika.
CHP
GRUBU ADINA ENGİN ALTAY (İstanbul) – Çok teşekkür ederim Sayın Başkan.
Genel
Kurulu saygıyla selamlıyorum.
Grup
önerimiz umarım kabul edilir, kabul edilmezse AK PARTİ’nin grup önerisi var
aynı mahiyette. Sadece aradaki fark, bizim grup önerimiz, bütçenin biraz daha
kapsamlı, biraz daha geniş bir zaman dilimi içinde görüşülmesinden ibaret.
Biraz önce sayın milletvekillerimiz önerimizi de dinlediler. 
Değerli
milletvekilleri, bu bütçe, sadece 880 milyar gelir, 960 milyar gider içeren ve
80 milyar da açık öngören bir rakamlar manzumesinden ibaret değildir. Bütçe
esas itibarıyla öngörüdür. Bütçe bir yüzleşmedir, hesap vermektir. Bütçe
aslında bir vizyon belgesidir. Bütçe bir muhasebedir. Bütçe aynı zamanda bir
“checks-balances” işidir. Bütçe bir tasarımdır. Bütçe bir denetimdir ve bütçe
hesap vermektir. Yürütme organının, kullandığı paranın sahibi olan yüce
milletin temsilcilerine burada hesap vermesi sürecidir. Bu hesabı verirken hiç
şüphesiz bir gelecek tasarımı, bir gelecek vizyonunu da ortaya koymasıdır.
Biraz önce söylediğim gibi, bütçe sadece Hazine ve Maliye Bakanlığının
muhasebesinden ibaret değildir. Bizim bu bütçe vesilesiyle kimi şeyleri, sorunları,
iyi ya da kötü şeyleri burada konuşabilmemizin fırsat ve imkân zeminidir. 
Sayın
milletvekilleri, on gün, on bir günde bu bütçeyi, Türkiye'nin sorunlarını
Türkiye Büyük Millet Meclisinde yeterince irdeleyebilme imkânımız yoktur. Grup
önerimizden maksat, grup önerimizden meramımız müşkülat çıkarmak değil, Türkiye
Büyük Millet Meclisinde bütçenin bihakkın milletin ve milletin vekillerinin
bulunduğu Meclisin denetim hakkını layıkıveçhileyle yerine getirmesine imkân
sağlamaktır. Bu aslında, AK PARTİ’nin siz sayın milletvekilleri için de olmazsa
olmazdır. Zira, ben biliyorum ki hepiniz, hepimiz seçim bölgelerimize
gittiğimizde toplumun, vatandaşlarımızın, size bize oy veren seçmenlerin
karşılaştıkları sorunlar sizin önünüze de geliyor. Size oy veren seçmenler de
şikâyetlerini size naklediyor. Sizin de elbette içinizden, çıkardığınız yürütme
organının, Hükûmetin, desteklediğiniz yürütme organının destekçisi olmanızı
siyasetin bir doğası gereği olarak doğal karşılamamak mümkün değil ama bu
–tenzih ederek söylüyorum- milletin oyuyla gelmiş sayın milletvekilinin burada
üç maymunu oynaması anlamına gelmez, hepimiz için söylüyorum. Milletin vekili,
millet adına milletin kör kuruşunun hesabını soran adam ya da kadındır. (CHP
sıralarından alkışlar) Bütçe görüşmelerine bu perspektifle, bu anlayışla
bakıyoruz.
Değerli
milletvekilleri, Türkiye büyük bir ülke, G20 içindeyiz. G20 bizi aldatmasın,
G20 ekonomik hacimle ilgili bir olaydır. G20 üyesi olup da kişi başına gelir
seviyesi Finlandiya’nın dörtte 1’i olan ülke de var, Türkiye de onlardan biri.
G20’de olmayalım ama kişi başına gelirde ve adil dağılımda Finlandiya olalım.
İşte, bunları bu bütçede konuşacağız.
Bu
bütçede Orta Doğu’da yaşanan sorunları, Kıbrıs’ın dibinde İsrail’in aradığı
petrolü ve İran’a yönelik ambargonun Türkiye’ye etkilerini konuşabilmeliyiz. Bu
bütçede toplumsal kutuplaşmaya sebep olan sorunları konuşabilmeliyiz. Bu
bütçede milletçe maruz kaldığımız FETÖ, DAEŞ, PKK terör örgütüne yönelik
alınacak tedbir ve imkânları ve bu terör örgütlerinin 80 milyona yönelik
tehditlerinin bertaraf edilmesinin yol ve yöntemlerini burada konuşmamız lazım.
Kabul edin, etmeyin; Türkiye’nin bir iç barış sorunu vardır, bir toplumsal
barış sorunu vardır, Türkiye’nin bir Kürt sorunu vardır. Bu bütçede bunu açık
yüreklilikle burada konuşabilmeliyiz. Yirmi yıl sonra hortlayan enflasyon
canavarını bu bütçede burada enine boyuna tartışabilmeliyiz. Türkiye’de, bizim
yirmili yaşlarda olduğumuz zamanda “enflasyon canavarı” kavramı vardı,
unutulmuştu, tıpkı Van Gölü canavarı gibi, şimdi, yeniden hortladı. Bunu burada
açık yüreklilikle konuşabilmeliyiz. Tarım, sanayi, ticaret sektörlerinde
ithalatçıların da ihracatçıların da ayrı ayrı sorunları var. Bunları burada
geniş bir zaman diliminde konuşabilmeliyiz.
(Mikrofon
otomatik cihaz tarafından kapatıldı) 
BAŞKAN
– Sayın Altay, devam edin.
ENGİN
ALTAY (İstanbul) – Şiddet gören kadını burada konuşmalıyız. İş arayan işsizin
sorununu burada konuşmalıyız.
Suriyeli
4 milyon sığınmacının Türkiye’de yarattığı tramvayı da bu bütçe vesilesiyle
burada konuşabilmeliyiz değerli milletvekilleri. Yurt ve barınma sorunu yaşayan
üniversitelilerin sorunlarını da bu bütçe vesilesiyle burada enine boyuna
konuşmamız gerekiyor. Emeklilikte yaşa takılanların, 3600 ek göstergeyi
bekleyen kamu görevlilerinin sorunlarını, “iş kazası” adı altında işlenen iş
cinayetlerini de bu bütçe vesilesiyle burada konuşabilmemiz lazım. Cemevlerinin
sorunları var, açık yüreklilikle burada bunları konuşmamız lazım. Din
görevlilerimizin ve camilerimizin de sorunları var, bunları da bu bütçe
vesilesiyle burada konuşabilmemiz lazım. Atanamayan öğretmenlerin sorunlarını
burada konuşabilmemiz lazım. Okulların ihtiyaçları için kıvranan okul aile
birliklerinin sorunlarını da burada konuşmamız lazım. 
(Mikrofon
otomatik cihaz tarafından kapatıldı) 
ENGİN
ALTAY (Devamla) – Son cümle, otuz saniye efendim. 
BAŞKAN
– Sayın Altay, devam edin, toparlayalım. 
Buyurun.

ENGİN
ALTAY (Devamla) – Velhasıl, on altı yıl önce “Yolsuzlukla, yasaklarla ve
yoksullukla mücadele için geldik.” diyen AK PARTİ hükûmetlerinin on altı yıl
sonra Türkiye’yi hangi hâle getirdiklerini burada birlikte konuşabilmeliyiz ve
hep birlikte güzel bir Türkiye vizyonunu bu bütçe vesilesiyle Türkiye Büyük
Millet Meclisinde aziz milletimizin takdirine burada sunabilmeliyiz. Onun için,
gelin, Cumhuriyet Halk Partisi grup önerisine destek verin, on iki gün yerine
on dokuz günde bu biraz önce saydığım sorunları hep birlikte enine boyuna
burada müzakere edip şu millete layık bir bütçeyi birlikte yapalım diye bir
zeytin dalı uzatıyoruz, bir samimi teklifte bulunuyoruz. 
Genel
Kurulu saygıyla selamlarım efendim. (CHP ve İYİ PARTİ sıralarından alkışlar) 
BAŞKAN
– Teşekkür ederim Sayın Altay. 
Sayın
Bilgen, sisteme girmişsiniz, bir talebiniz var herhâlde. 
Buyurun.

V.- AÇIKLAMALAR (Devam)
35.- Kars Milletvekili Ayhan Bilgen’in, İdris Baluken, Selahattin
Demirtaş ve Sırrı Süreyya Önder’in cezalarının onandığına ve söyledikleri
sözler dışında herhangi bir suç isnat edilmemesine rağmen aldıkları cezanın
HDP’ye yönelik bir karar olduğuna ilişkin açıklaması
AYHAN
BİLGEN (Kars) – Sayın Başkan, Genel Kurulun gündemini bozmak ve konuşma
insicamını dağıtmak istemem ama bizim açımızdan da bütün ülke açısından da son
derece önemli bir haberi şimdi öğrenmiş olduk. 
Bugün
sabah İdris Baluken’in, daha önceki grup başkan vekilimizin Yargıtayda da
cezasının onandığını öğrendik. Bir yıl gibi kısa bir sürede hem istinafta hem
Yargıtayda ceza onandı ve Türkiye'de bağımsız yargının ne kadar hızlı
işlediğini sabah öğrenmiştik. Biraz önce de Sayın Demirtaş ve Sırrı Süreyya
Önder’in istinaf mahkemesindeki itirazlarının reddedildiğini öğrendik yani
dolayısıyla cezaları onandı. Deyim yerindeyse iş bitirildi. Ama bu fotoğrafı
“yargı bağımsızlığı” diye savunmanın imkânı olmadığı gibi, aslında sadece
Türkiye siyasi tarihinde, geçmişte çok örneğini bildiğimiz… 27 Mayısta da
siyasetçiler yargılandılar, idam edildiler; tarih kimi, nereye yazdı hepimiz
biliyoruz. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Bilgen. 
AYHAN
BİLGEN (Kars) - 12 Eylülde, siyasetçiler yaptıklarından, sözlerinden dolayı
yargılandılar, cezalandırıldılar ama darbecileri tarih başka bir yere yazdı.
Sayın Demirtaş’a, Sırrı Süreyya Önder’e ve Sayın Baluken’e söyledikleri sözler
dışında herhangi bir suç isnat edilmemesine rağmen, aldıkları bu ceza doğrudan
doğruya ifade özgürlüğüne ve HDP’ye yönelik bir karardır, bir tutumdur. Türkiye
yargısına da Türkiye siyasetine de Türkiye'ye de faydası olmayacak; tam
tersine, sadece kaosu ve güvensizliği derinleştirecektir. 
Teşekkür
ediyorum. 
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay. 
36.- İstanbul Milletvekili Engin Altay’ın, mahkeme kararlarının
meşruluğunun kamu vicdanındaki karşılıklığıyla doğru orantılı olduğuna,
yargının yürütmenin siyasi emellerine, siyasi ihtiyaç ve isteklerine göre karar
almasını doğru bulmadıklarına ilişkin açıklaması
ENGİN
ALTAY (İstanbul) – Çok teşekkür ederim Sayın Başkan. 
Biraz
önce mevkidaşımın Genel Kurula sunduğu hususla ilgili ben de bir yasama organı
üyesi olarak, Türkiye'nin her şeyden önce bir hukuk devleti olarak varlığını
sürdürmesini çok isteyen biri olarak yaşanan durumla, yaşanan gelişmelerle
ilgili bir sıkıntıyı, hukuk devleti olma niteliklerini kaybeden bir manzaranın
yaşandığını üzülerek görüyorum. İnsanların suçlanması, yargılanması, ceza
alması, almaması ayrı bir iştir. Bir suçlunun işlediği suçu kendine göre haklı
gerekçelerle işlemiş olduğunu iddia etmesi ayrıdır, kamuoyu ayrıdır. Hep
söylediğim bir şey vardır: Mahkeme kararlarının meşruluğu, kamu vicdanındaki karşılıkla
doğru orantılıdır, bunu ayırıyorum bir yere ama ben şunu doğru bulmadığımı
-kayıtlara- yüce milletimizin takdirine ve Meclisimizin takdirine sunmak
isterim: Avrupa İnsan Hakları Mahkemesinin bir kararından sonra, Parlamento
üyeliği de bulunan iki kişinin kararlarının apar topar onanması yargıya
verilmiş bir talimatın, yargıya verilmiş bir ayarın yargıya verilmiş bir
istikametin adıdır.
(Mikrofon
otomatik cihaz tarafından kapatıldı) 
BAŞKAN
– Devam edin, toparlayalım Sayın Altay.
Buyurun.
ENGİN
ALTAY (İstanbul) – Bu, yargıya tasalluttur; bu, yargıya basınçtır; bu, yargıya
tahakkümdür; “Et kokarsa tuzlanır, tuz kokarsa eyvah!” noktasıdır bu. Eğer
hukuk devletiysek, burası üç kuvvetler ayrılığından biriyse yasama Meclisi
olarak, yasama organı olarak -yürütme orada, yargı orada- biz yargının
yürütmenin siyasi kurallarına, siyasi emellerine, siyasi ihtiyaç ve isteklerine
göre karar almasını kabul etmiyoruz, doğru bulmuyoruz, ahlaki de bulmuyoruz,
hukuki de bulmuyoruz. Türkiye'nin her şeye rağmen hâlen bir hukuk devleti
olduğuna olan inancımı bu tür hukuk dışı olaylar gerçekleşse bile korumak
istiyorum. 
Genel
Kurula arz ederim efendim. (CHP sıralarından alkışlar) 
BAŞKAN
– Teşekkür ederim.
Sayın
Muş, buyurun.
37.- İstanbul Milletvekili Mehmet Muş’un, Türkiye’nin bir hukuk devleti
olduğuna, ifade özgürlüğü ile terörün propagandasının yapılmasının ayırt
edilmesi gerektiğine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; Türkiye bir hukuk
devletidir, insanlar ifade özgürlüğünden dolayı herhangi bir yaptırıma maruz
kalmazlar. İfade özgürlüğü ile terörün övülmesini, terörün propagandasının
yapılmasını ayırt etmemiz gerekiyor. Bugün ifade edilen şahısların PKK terör
örgütüyle alakalı sözleri, görüşleri, ifadeleri ortadayken bunları yok sayarak
bu sözler söylenmemiş, bunlara destek çıkılmamış gibi bir yaklaşımdan yola
çıkarak “Efendim, ifade özgürlüğünden dolayı bu cezalar veriliyor.” demek çok
büyük bir yanlışlıktır. Herkesin, neden dolayı ceza aldığına iyi bakması lazım.

GARO
PAYLAN (Diyarbakır) – Tayyip Erdoğan neden dolayı almıştı?
MEHMET
MUŞ (İstanbul) – Bu Parlamentoda insanlar görüşlerini ifade ediyorlar, dışarıda
görüşlerini ifade ediyorlar; hiç kimse görüşünü ifade etti diye bir ceza
almadı. Ama siz kalkıp da PKK terör örgütünü meşrulaştırma yönünde adımlar
atmaya çalışırsanız, bunu meşrulaştırma yönünde ifadeler kullanırsanız bu,
örgüt propagandasına girer; bu, terör propagandasına girer; bu, bir ifade
özgürlüğü değildir. 
(Mikrofon
otomatik cihaz tarafından kapatıldı) 
BAŞKAN
– Devam edin. 
MEHMET
MUŞ (İstanbul) – Bakın, Batasuna kararını inceleyin; o karar İspanya Yüksek
Mahkemesi tarafından verilip onandığı zaman, Avrupa İnsan Hakları Mahkemesine
gidildi ve o verilen karar onandı orada. Oradaki gerekçelere bakın, bugün ceza
alınan ya da yargılamaları devam eden HDP’lilerle ilgili, bu partiyle ilgili
ortaya konan iddialara bakın, arasında çok büyük farklar vardır. 
MAHMUT
TOĞRUL (Gaziantep) – AİHM’in Batasuna kararını tanıyorsun ama Selahattin
Demirtaş kararını tanımıyorsun. 
MEHMET
MUŞ (İstanbul) – Batasuna’nın kapatılması ve Avrupa İnsan Hakları Mahkemesi
tarafından bu kararın onanmasının gerekçeleri, şu an konuştuğumuz,
tartıştığımız meselelerin yanında; konuşulan, kullanılan, yapılan fiillerin
yanında çok hafif kalmaktadır. 
O
açıdan, herkes kendi görüşünü ifade edebilir, bu meseleyle alakalı tavrını,
tarzını ortaya koyabilir; bunları da millet mutlaka yargılayacaktır, mutlaka
değerlendirecektir kimin ne söylediğini. Ama eğer bir baraj yapılıyor, bir yol
yapılıyor ve buna PKK terör örgütü karşı çıkıyorsa siz de çıkıp “Zaten biz
bunları askerî yol, askerî baraj olarak değerlendiriyoruz.” derseniz… Neden?
Çünkü terörist oradan rahat geçemeyecek. Ondan sonra çıkıp “Bu, ifade
özgürlüğüdür.” derseniz kimseyi kandıramazsınız, kusura bakmayın. Yargı da
gereğini yapar. 
Teşekkür
ederim. (AK PARTİ sıralarından alkışlar)
BAŞKAN
– Teşekkür ederim, sağ olun. 
AYHAN
BİLGEN (Kars) – Çok kısa Sayın Başkan…
BAŞKAN
– Sayın Bilgen, toparlayalım. Siz meramınızı ifade ettiniz ama bir dakika… 
Buyurun.

38.- Kars Milletvekili Ayhan Bilgen’in, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
AYHAN
BİLGEN (Kars) – Sayın Başkan, evet, çok uzatmayacağım ama bir kere, tabii, AİHM
kararlarını parti kapatma davalarıyla ilgili tartışırsak işin içinden
çıkamayız. Daha önce Türkiye'de Refah Partisi ve başka Kürt siyasi partilerinin
de kararlarıyla ilgili tartışılacak çok şey var. Ama Sayın Demirtaş ve Sırrı
Süreyya Önder’in 2013 “Nevroz”unda yaptıkları konuşma dışında bu davada başka
bir şey yok ve o gün yapılmış bir konuşmanın üç yıl sonra zaten soruşturma
konusu olması suç-ceza ilişkisi açısından kabul edilemez bir durumdur. 
Kaldı
ki bu ülkenin Parlamentosundan, bu çatıdan müzakerelerle ilgili yasa çıkartıldı.
Yani o isimler, o dönemde yaptıkları konuşmaları ve yaptıkları işleri Hükûmetle
görüşerek yaptılar. Şimdi takınılan bu tavır, zaten kendisi konjonktürel
hareket edildiğini göstermeye yetiyor.
Teşekkür
ediyorum.
BAŞKAN
– Teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Genel Kurulun çalışma gün ve saatlerinin yeniden
düzenlenmesine; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı’nın gündemin “Özel Gündemde Yer
Alacak İşler” kısmının 1’inci ve 2’nci sıralarında yer alması, Genel Kurulda
görüşme usul ve takvimi ile konuşma sürelerine ve kamu idarelerinin bütçeleri
ile kesin hesapları üzerindeki görüşmelerin on yedi turda tamamlanmasına,
turların bitiminden sonra bütçe kanunu teklifi ve kesin hesap kanunu
tasarısının maddelerinin oylanmasına ilişkin önerisi (Devam)
BAŞKAN
– Değerli milletvekilleri, Cumhuriyet Halk Partisi grup önerisi üzerinde İYİ
PARTİ Grubu adına söz isteyen Bursa Milletvekilimiz Sayın İsmail Tatlıoğlu.
Süreniz
üç dakika Sayın Tatlıoğlu.
İYİ
PARTİ GRUBU ADINA İSMAİL TATLIOĞLU (Bursa) – Teşekkür ederim.
Sayın
Başkan, Parlamentomuzun değerli üyeleri; Cumhuriyet Halk Partisi adına Sayın
Engin Altay tarafından verilen grup önerisi üzerine söz almış bulunuyorum.
Öneri
esasen şunu söylüyor: Bütçe görüşmelerini planlanandan daha uzun bir süreye
yayalım ve görüşelim. 
Esasen
bütçe nedir? Hani bir söz var İslam dünyasında: “Hac Arafat’tan ibarettir.”
İnanın hükûmet etmek de bütçeden ibarettir, bütün maharet budur. Dolayısıyla
Parlamentonun en birinci ve en baskın görevi, milleti adına bütçe hakkını
kullanarak doğru, düzgün ve geniş müzakere edilen bir bütçe ortaya koymaktır ve
özellikle içinde bulunduğumuz konjonktür çok önemlidir. Bu, içinde bulunduğumuz
ve yüz yüze kaldığımız bu ekonomik sıkıntının giderek arttığı dönemde bu
sorunlarla yüzleşmeli ve bu sorunları çok detaylı konuşmalıyız. Parlamentonun
bilhassa bu dönem temel görevi, içinde bulunduğumuz konjonktürü aşacak bir
bütçe yapmaktır. İYİ PARTİ olarak bizim teklifimiz gelin, hep beraber ekonomik
sıkıntılarımızı, krizi aşacak bir bütçe oluşturalım; bunun arkasına hepimiz
imza koyalım, imza koyabilecek bir bütçe oluşturalım. Bu bağlamda, bütçe
görüşmelerinin yılbaşını aşmayacak süre içerisinde geniş ve detaylı görüşülmesi
taraftarıyız ve bu konuda, sadece Cumhuriyet Halk Partisinin değil, gelebilecek
bütün önerilere açığız ve bu önerilerin arkasındayız. Temel olarak amacımız
-Parlamento açısından söylüyorum- içinde bulunduğumuz ve giderek derinleşen
ekonomik krizi ve sosyal krize dönüşen bu atmosferi yırtacak bir mali planı
birlikte yapalım, bunun arkasına biz de imza koyalım bütün Parlamento olarak;
milletimizin bizden beklediği budur diye düşünüyoruz. Bunu derin ve detaylı
tartışalım, konuşalım. Tekraren söylüyorum: Bu konuda, sadece Cumhuriyet Halk
Partisinden değil, gelebilecek bütün önerilerin yanındayız.
Hepinize
çok teşekkür ederim, saygılar sunarım. (İYİ PARTİ ve CHP sıralarından alkışlar)
BAŞKAN
– Teşekkür ederim Sayın Tatlıoğlu.
Öneri
üzerinde söz isteyen Halkların Demokratik Partisi Grubu adına Diyarbakır
Milletvekilimiz Sayın Garo Paylan.
Buyurun
Sayın Paylan. (HDP sıralarından alkışlar)
Süreniz
üç dakika.
HDP
GRUBU ADINA GARO PAYLAN (Diyarbakır) - Sayın Başkan, değerli milletvekilleri;
hepinizi saygıyla selamlıyorum.
Değerli
arkadaşlar, Avrupa İnsan Hakları Mahkemesi Selahattin Demirtaş’ın adil
yargılanmadığına ve derhâl serbest bırakılmasına hükmetti. Sayın
Cumhurbaşkanının burada, Mecliste yaptığı -bakın, Mecliste yapıyor açıklamayı-
açıklamada “O mahkemenin kararını tanımayacağız ve karşı hamle yapacağız.”
demesinin üzerinden yalnızca on gün geçti arkadaşlar. Düşünebiliyor musunuz,
Cumhurbaşkanı “Mahkemenin kararını tanımayacağım.” diyor, yetmiyor “Karşı hamle
yapacağız.” diyor? Ve arkadaşlar, “Karşı hamle yapacağız.” demesinin üzerinden
on gün geçmesine rağmen, onuncu gününde istinaf mahkemesi onlarca dosyayı,
bakın belki yüzlerce dosyayı aşarak, Selahattin Demirtaş ve Sırrı Süreyya
Önder’le ilgili dosyayı öne alarak görüyor ve hemen karar veriyor, mahkûmiyetin
kesinleşmesi kararını veriyor arkadaşlar.
Bakın
arkadaşlar, eğer ki yargı yoksa emin olun hiçbirimiz güvende değiliz; ya, bir
memlekette adil bir yargı yoksa hiçbirimiz güvende değiliz. Bugün bize yarın
size, dün yine sizeydi. Refah Partisi kapatıldığında Erbakan Hoca Avrupa İnsan
Hakları Mahkemesine koşmuştu, orada adalet aramıştı çünkü Türkiye’de adalet o
günlerde de yoktu. Recep Tayyip Erdoğan bir şiir okuduğu için hapse girdiğinde
Avrupa İnsan Hakları Mahkemesine koşmuştu, 2 tane başvuru yapmıştı ve “Ben
haksızlığa uğradım, iç hukuk da vesayet altında.” demişti arkadaşlar. Bakın, o
vesayetin katmerlisi bugün saray tarafından yapılmaktadır; o gün gadre uğrayan
Recep Tayyip Erdoğan bugün gadre uğratarak yargıyı vesayet altına almaktadır.
Ve iç hukuk yolları vesayet altındaysa arkadaşlar, Avrupa İnsan Hakları
Mahkemesine gitme yolu da mağdurlar için kapanmıştır. Şundan emin olun: Bugün
Selahattin Demirtaş’ın, İdris Baluken’in, Sırrı Süreyya Önder’in başına gelen
yarın sizin başınıza gelecek ve biz sizleri savunacağız. Adil bir yargı yoksa
bugünkü bütün tasarruflarınızdan dolayı arkadaşlar, sizler korkun; bizim
korkacağımız bir şey yok. Biz hak, hukuk, adalet diyoruz; siz zulmediyorsunuz
ve siz korkun, zulmedenler korksunlar, çünkü yarın devran döndüğünde başka bir
zalim aynı adaletle sizi kantara koyacak.
(Mikrofon
otomatik cihaz tarafından kapatıldı)
GARO
PAYLAN (Devamla) – Sayın Başkan, müsaade ederseniz önerge üzerinde de bir
dakika konuşmak istiyorum.
BAŞKAN
– Buyurun Sayın Paylan.
GARO
PAYLAN (Devamla) – Değerli arkadaşlar, bütçeler bir ülkenin vicdanıdır. Biz,
Plan ve Bütçe Komisyonunda tam yirmi gün boyunca saraydan gelen fermanı
görüştük arkadaşlar. Tam yirmi gün boyunca 300 saat görüştük, bakın 300 saat;
birinci, ikinci, üçüncü, dördüncü, beşinci partiyle arkadaşlar. Ya saray öyle
muhteşem bir bütçe hazırlamış ki 300 saatte biz bütçenin bir virgülünü
değiştiremedik arkadaşlar; 300 saatte 150 milletvekili konuştu, bir virgül
değiştiremedik. Oysa bütçeler bir ülkenin vicdanı ve bu kadar vicdansız ve
adaletsiz bütçeye karşı gerekli düzenlemeleri yapamadık.
Değerli
arkadaşlar, yirmi çalışma günü çalıştık, şimdi Genel Kurulda on iki çalışma
gününde bitirilmek isteniyor. Oysa arkadaşlar, bu bakanlıklar torba
bakanlıklar; Tarım Bakanlığına Orman Bakanlığı eklendi, Dışişleri Bakanlığına
AB Bakanlığı eklendi, pek çok bakanlık birleştirildi. Bu yetmezmiş gibi,
bakanlıkların da birleştirilerek görüşülmesi öneriliyor. Biz buna karşıyız ve
Cumhuriyet Halk Partisinin on dokuz gün görüşülmesi önerisini destekliyoruz. 
Hepinize
saygılar sunarım. (HDP sıralarından alkışlar)
BAŞKAN
– Teşekkür ederim Sayın Paylan. 
MEHMET
MUŞ (İstanbul) – Sayın Başkanım… 
BAŞKAN
– Buyurun Sayın Muş. 
MEHMET
MUŞ (İstanbul) – Hatip, konuşmasında bize “Siz zulmediyorsunuz, zalimsiniz.”
gibi ifadeler kullanmıştır. 
ENGİN
ALTAY (İstanbul) – Ya ama iktidara böyle şeyler söylenir ya, söylenmez mi?
MEHMET
MUŞ (İstanbul) – Bu, eleştiriden ziyade parti grubumuza bir sataşmadır. İç
Tüzük 69’a göre söz talep ediyorum. 
BAŞKAN
– Buyurun, iki dakika söz veriyorum. (AK PARTİ sıralarından alkışlar)
VIII.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, Diyarbakır Milletvekili Garo
Paylan’ın CHP grup önerisi üzerinde HDP Grubu adına yaptığı konuşmasında Adalet
ve Kalkınma Partisine sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; eğer bir zulümden
bahsedecekseniz veya bir zulüm görmek istiyorsanız Türkiye’nin mezarlıklarına
bakacaksınız, orada zulmü kimin yaptığını göreceksiniz. (AK PARTİ sıralarından
alkışlar) Türkiye’nin köylerine bakacaksınız; oraları basıp bebekleri,
çocukları, silahsız insanları, sivil insanları katledenleri göreceksiniz; ondan
sonra bir zulümden bahsedeceksiniz. (AK PARTİ sıralarından alkışlar)
Siz
yargı kararlarını istediğiniz gibi eleştireceksiniz, aklınıza geleni
söyleyeceksiniz, istediğiniz şeyi söyleyeceksiniz ama bu ülkenin Cumhurbaşkanı
bir şey söylediği zaman “Yargı kararıyla alakalı bir şey söyleyemez.”
GARO
PAYLAN (Diyarbakır) – “Tanımıyorum.” diyor. 
MEHMET
MUŞ (Devamla) – Böyle bir dünya yok. Siz konuşuyorsanız biz de konuşuruz,
Cumhurbaşkanı da konuşur. (AK PARTİ sıralarından alkışlar)
Burada
Avrupa İnsan Hakları Mahkemesinden bahsediyorsunuz: “Hemen serbest
bırakılmalı.” Bir kere bir karar verilmiş; uygulamada, sözleşmenin 46’ncı
maddesi gereği bunun kesinleşmesi gerekiyor, üç aylık bir itiraz süresi var.
Bunlar olmadan hemen ahkâm kesmeye başlıyorsunuz. 
ABDULLAH
KOÇ (Ağrı) – Karşı hamle yapmadı mı, karşı hamle yok mu? 
MEHMET
MUŞ (Devamla) – İfade özgürlüğünden bahsediyorsunuz. Bakın, o verilen kararda
ifade özgürlüğü hiçbir değerlendirmeye alınmamış ve tamamen reddedilmiş. İfade
özgürlüğüyle alakalı Avrupa İnsan Hakları Mahkemesinin verdiği kararda en ufak
bir şey yok. 
Bir
diğeri… Bakın, bir şeyi karıştırmayın, şunu karıştırmayın: Recep Tayyip Erdoğan
şiir okudu, Recep Tayyip Erdoğan “PKK terör örgütü değildir.” demedi. (AK PARTİ
sıralarından alkışlar) Recep Tayyip Erdoğan bu ülkeye baraj yaptı, yol götürdü;
insanlara aş imkânı, iş imkânı oluşturdu. Recep Tayyip Erdoğan iş imkânını, aş
imkânını yakan, yıkan, iş makinalarını ortadan kaldıran PKK terör örgütü
üyelerine destek çıkmadı, onların sırtını sıvazlamadı, onlarla karşılaştıkları
zaman yolda kucaklaşanların karşı karşıya kaldığı şu anki muamelenin arkasında
duruyor.
DURSUN
MÜSAVAT DERVİŞOĞLU (İzmir) – Habur’da mahkeme kurmadı(!)
MEHMET
MUŞ (Devamla) – Bunu bir kere birbirinden ayırt edelim, ifadelerimizi doğru
kullanalım, şiir ile terör örgütüne destek çıkmak arasında dağlar kadar fark
var.
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ediyorum. 
ENGİN
ALTAY (İstanbul) – Sayın Başkan, ben de tutanaklara geçsin diye bir şey
söyleyeceğim. 
BAŞKAN
– Cumhuriyet Halk Partisi Grup önerisinin üzerinde görüşmelere devam edeceğiz
ama Sayın Altay, tutanaklara geçmesi için söz talep ettiniz, buyurun. 
ENGİN
ALTAY (İstanbul) – Şimdi, hakkaniyetten iyisi ve doğrusu olmaz, hele burada. 
Sayın
Başkan, bu Parlamentoda PKK’nın eli kanlı bir terör örgütü olmadığını
söyleyecek kimse yoktur. Bu böyle. (AK PARTİ sıralarından “Soluna dön.”
sesleri, gürültüler)
ENGİN
ALTAY (İstanbul) – Dur, dur; zaten oraya geliyorum, oraya geliyorum. 
BAŞKAN
– Değerli arkadaşlar, bir hatibi dinleyelim. 
ENGİN
ALTAY (Devamla) – Ben kulağımla, gözümle…
SELMAN
OĞUZHAN ESER (Karaman) – Soluna doğru dön.
ENGİN
ALTAY (İstanbul) – Nereye döneceğimi sana mı soracağım?
…duydum
gördüm. Vallahi billahi bir televizyonda -bir video kayıt- AK PARTİ Genel
Başkanı Cumhurbaşkanı Sayın Recep Tayyip Erdoğan şöyle diyordu: “Sayın Öcalan
aldığı kellelerin hesabını verecek.” (AK PARTİ sıralarından “Geç onları geç.”
sesleri, gürültüler)
Yani
ben Türkiye'de Kürt sorununu rahmetli Özal’dan duydum ilk, sonra sık
kullananlardan biri benimdir; “Sayın Öcalan” ifadesini de bir siyasetçi
bakımından ilk Erdoğan’dan duydum. 
Tutanaklara
geçsin istedim, teşekkür ederim. (CHP ve İYİ PARTİ sıralarından alkışlar) 
BAŞKAN
– Teşekkür ederim.
MEHMET
MUŞ (İstanbul) – Sayın Başkan…
BAŞKAN
– Toparlayalım ama artık Sayın Muş, bunlar son sözlerim.
Buyurun.

ENGİN
ALTAY (İstanbul) – Ben bir polemik olsun diye yapmadım.
MEHMET
MUŞ (İstanbul) – Sayın Başkan, Recep Tayyip Erdoğan’ın ne olduğu, terör
örgütlerine nasıl baktığı, terör örgütlerine karşı yaklaşımının ne olduğunu hem
bu çatı altında bulunan 600 milletvekilimiz…
ENGİN
ALTAY (İstanbul) – Herkes biliyor; evet, hepimiz biliyoruz. 
MEHMET
MUŞ (İstanbul) – …hem de milletimiz gayet iyi bilmektedir. Kendisi müsterih
olsun. Bu ülkede PKK terör örgütünün başını en sert şekilde ezen bu iktidardır,
Recep Tayyip Erdoğan’dır. (AK PARTİ sıralarından alkışlar)
KORAY
AYDIN (Ankara) – Altı ay sonra açılım yapacaksınız yine, altı ayınız var. 
BAŞKAN
– Teşekkür ederim.
Sayın
Bilgen, siz de bir dakikada toparlayın, gündemimize devam edelim.
Buyurun.
V.- AÇIKLAMALAR (Devam)
39.- Kars Milletvekieli Ayhan Bilgen’in, yargıyla ilgili bir sürü
mağduriyet varken, yıllarca davalar bitmezken “Çok normal ve olağan bir şey
gerçekleşti.” denilmesini kamuoyunun takdirine bıraktığına ilişkin açıklaması
AYHAN
BİLGEN (Kars) – Sayın Başkan, hiçbir yorum yapmayacağım, sadece Anayasa’nın 138’inci
maddesinin ikinci paragrafını okuyacağım: “Hiçbir organ, makam, merci veya
kişi, yargı yetkisinin kullanılmasında mahkemelere ve hâkimlere emir ve talimat
veremez; genelge gönderemez; tavsiye ve telkinde bulunamaz.” Burada
konuştuğumuz şey davanın içeriği değil. Eğer davanın içeriğine girecek olursak
söylenecek çok söz var ama gerçekten bağımsız bir yargılama süreci gerçekleşti
ve bu kadar da hızlı gerçekleşti. Yargıyla ilgili bir sürü mağduriyet varken,
yıllarca davalar bitmezken “Çok normal ve olağan bir şey gerçekleşti.” diyorsak
bunun herkesin vicdanına bırakıyorum, kamuoyunun takdirine bırakıyorum.
Teşekkür
ediyorum.
BAŞKAN
– Teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Genel Kurulun çalışma gün ve saatlerinin yeniden
düzenlenmesine; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı’nın gündemin “Özel Gündemde Yer
Alacak İşler” kısmının 1’inci ve 2’nci sıralarında yer alması, Genel Kurulda görüşme
usul ve takvimi ile konuşma sürelerine ve kamu idarelerinin bütçeleri ile kesin
hesapları üzerindeki görüşmelerin on yedi turda tamamlanmasına, turların
bitiminden sonra bütçe kanunu teklifi ve kesin hesap kanunu tasarısının
maddelerinin oylanmasına ilişkin önerisi (Devam)
BAŞKAN
- Cumhuriyet Halk Partisi grup önerisi üzerinde son söz, Adalet ve Kalkınma
Partisi Grubu adına, Ankara Milletvekilimiz Sayın Ramazan Can’a aittir.
Buyurun
Sayın Can. (AK PARTİ sıralarından alkışlar)
MEHMET
MUŞ (İstanbul) – Kırıkkale, Kırıkkale. 
ENGİN
ALTAY (İstanbul) – On dokuz gün yapalım Ramazan Bey, gel, on dokuz gün yapalım
bunu. 
BAŞKAN
- Sayın Can, hata bende değil, kusura bakma, gelen yazıda…
AK
PARTİ GRUBU ADINA RAMAZAN CAN (Kırıkkale) – Estağfurullah.
ÖZKAN
YALIM (Uşak) – Ramazan Bey, on dokuz gün tamam, değil mi?
BAŞKAN
– Kırıkkale Milletvekilimiz Sayın Ramazan Can. 
Sayın
Ramazan Can her yere hitap edecek bir milletvekilimiz doğal olarak. (AK PARTİ
sıralarından alkışlar)
Buyurun.

RAMAZAN
CAN (Devamla) – Teşekkür ediyorum Sayın Başkanım.
Değerli
milletvekilleri, Genel Kurulu saygıyla selamlıyorum.
Cumhuriyet
Halk Partisi grup önerisi bütçenin takvimi ve müzakeresiyle alakalıdır.
Birazdan AK PARTİ grup önerisi olarak da bütçenin müzakeresi yönünde bir grup
önerimiz gelecek ve burada tartışılacaktır.
Öncelikle,
şunu söylemek istiyorum: Cumhurbaşkanlığı hükûmet sisteminin ilk bütçesi
olacaktır, hayırlı uğurlu olsun. Bundan önce Mecliste bütçeler nasıl
görüşüldüyse aynı şekilde görüşülecektir. Milletvekillerinin katılımı, müzakere
ve oylama, hepsi milletimizin gözü önünde olacaktır diye düşünüyorum. 
Bu
meyanda, bizim grup önerimiz birazdan oylanacağı için Cumhuriyet Halk Partisi
grup önerisinin aleyhinde oy kullanacağımızı belirtiyor, tekrar Genel Kurulu
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederiz Kırıkkale Milletvekilimiz Sayın Ramazan Can.
Değerli
milletvekilleri, Cumhuriyet Halk Partisi Grubunun önerisi üzerindeki görüşmeler
sona ermiştir.
Öneriyi
oylarınıza sunuyorum: Kabul edenler… Etmeyenler… Öneri kabul edilmemiştir. 
ENGİN
ALTAY (İstanbul) – Edilmiş gibiydi Başkanım sanki. Şurayı gördünüz mü? 
BAŞKAN
– Gördüm. 
Saydık
değerli arkadaşlarım. 
Sayın
Aydoğan, bir söz talebiniz vardı, ben konunuzu biliyorum, siz yerinizden ifade
edin. 
Buyurun.

V.- AÇIKLAMALAR (Devam)
40.- İstanbul Milletvekili Turan Aydoğan’ın, Yavuz Sultan Selim
Köprüsü’nün faaliyete girmesiyle Fatih Sultan Mehmet Köprüsü’nden geçişlerin
yasaklandığından haberi olmayan araçların mağduriyetinin ortadan kaldırılması
gerektiğine ilişkin açıklaması
TURAN
AYDOĞAN (İstanbul) – Çok teşekkür ediyorum Sayın Başkanım. 
Yavuz
Sultan Selim Köprüsü’nün faaliyete geçişi sonrası Fatih Sultan Mehmet
Köprüsü’nden bazı araçların geçişi yasaklandı. Genelde hafif ticari araçlar
sınıfında olan araçlar durumdan habersiz olduğu için eskisi gibi geçiş yapmaya
devam ettiler. Aks aralığı 3,2 metrenin üzerinde olan araçlara her geçişte 600
TL ceza kesiliyor. Bu cezalara ilişkin bir tebligat yapılmadığı gibi e-devlet
sisteminde de cezalar görülmüyor, toplu hâlde vatandaşa tebliğ edildiğinde de
büyük meblağlar oluşuyor. 200 bin TL ceza gelen araçlar var. Götürdüğü yükten
en fazla 200-300 TL para kazanabilen bir sürücüye 600 TL ceza kesilmesi ve
cezaların toplu olarak yollanması tüketici haklarının açıkça ihlalidir.
Yüzlerce mağdur bir çözüm beklemektedir. 
Buradan,
hem Meclise hem iktidara sesleniyorum: Bu mağduriyetin ortadan kaldırılması
için gerekli düzenlemenin yapılması gerekir. 
Saygılarımla.

BAŞKAN
– Teşekkür ederim. 
Değerli
milletvekilleri, Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, öneriyi okutup işleme alacağım ve
oylarınıza sunacağım. 
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve saatlerinin yeniden
düzenlenmesine; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı’nın gündemin “Özel Gündemde Yer
Alacak İşler” kısmının 1’inci ve 2’nci sıralarında yer alması, Genel Kurulda
görüşme usul ve takvimi ile konuşma sürelerine ve kamu idarelerinin bütçeleri
ile kesin hesapları üzerindeki görüşmelerin sekiz turda tamamlanmasına,
turların bitiminden sonra bütçe kanunu teklifi ve kesin hesap kanunu
tasarısının maddelerinin oylanmasına ilişkin önerisi
4/12/2018
Türkiye Büyük Millet Meclisi Başkanlığına
Danışma
Kurulu 4/12/2018 Salı günü (bugün) toplanamadığından, İç Tüzük’ün 19’uncu
maddesi gereğince, grubumuzun aşağıdaki önerisinin Genel Kurulun onayına
sunulmasını arz ederim. 
 Mehmet
Muş
 İstanbul
 AK
PARTİ Grubu Başkan Vekili 
Öneri:

Genel
Kurulun 4, 5 ve 6 Aralık 2018 Salı, Çarşamba ve Perşembe günkü birleşimlerinde
denetim konularının görüşülmeyerek gündemin "Kanun Teklifleri ile
Komisyonlardan Gelen Diğer İşler" kısmında yer alan işlerin görüşülmesi, 4
Aralık 2018 Salı günkü (bugün) birleşiminde 16 sıra sayılı Kanun Teklifi’nin
birinci bölüm görüşmelerinin tamamlanmasına kadar, 5 Aralık 2018 Çarşamba günkü
birleşiminde 16 sıra sayılı Kanun Teklifi’nin görüşmelerinin tamamlanmasına
kadar çalışmalarını sürdürmesi, bu birleşiminde 16 sıra sayılı Kanun
Teklifi’nin görüşmelerinin tamamlanamaması hâlinde 6 Aralık 2018 Perşembe günkü
birleşiminde 16 sıra sayılı Kanun Teklifi’nin görüşmelerinin tamamlanmasına
kadar çalışmalarını sürdürmesi,
Bütçe
Programı
1)
2019 Yılı Merkezi Yönetim Bütçe Kanunu Teklifi ile 2017 Yılı Merkezi Yönetim
Kesin Hesap Kanunu Tasarısı'nın Türkiye Büyük Millet Meclisinin 10 Aralık 2018
Pazartesi günkü gündeminin "Özel Gündemde Yer Alacak İşler" kısmının
1'inci ve 2'nci sıralarında yer alması, bütçe görüşmelerine 10 Aralık 2018
Pazartesi günü saat 13.00'te başlanması; bütçe kanunu teklifi ve kesin hesap
kanunu tasarısının görüşmelerinin bitimine kadar, resmî tatil günleri dâhil,
her gün saat 11.00'den günlük programın tamamlanmasına kadar çalışmalara devam
olunması,
2)
Görüşmelerin on iki günde tamamlanması, bütçe görüşmelerinin son günü olan 21
Aralık 2018 Cuma günü görüşmelere saat 14.00’te başlanması ve bu birleşimde
bütçe kanunu teklifi ve kesin hesap kanunu tasarısının görüşmelerinin bitimine
kadar çalışmalara devam olunması,
3)
Başlangıçta bütçenin tümü üzerindeki görüşmelerde yürütme adına yapılacak sunuş
konuşmasının süreye tabi tutulmaksızın yapılması, gruplar ve İç Tüzük'ün 62'nci
maddesi gereğince istemi hâlinde görüşlerini bildirmek üzere yürütmeye de
altmışar dakika söz verilmesi (bu süre birden fazla konuşmacı tarafından
kullanılabilir), kişisel konuşmaların ise onar dakikayla sınırlandırılması,
4)
Kamu idarelerinin bütçe ve kesin hesapları üzerindeki görüşmelerin 8 turda
tamamlanması, kamu idarelerinin bütçe ve kesin hesaplarının görüşülme günlerini
belirten programın TBMM Başkanlığınca bastırılarak duyurulması, turların
bitiminden sonra bütçe kanunu teklifi ve kesin hesap kanunu tasarısının maddelerinin
oylanması,
5)
Tüm turlarda yapılacak görüşmelerde, gruplar ve İç Tüzük'ün 62'nci maddesi
gereğince istemi hâlinde görüşlerini bildirmek üzere yürütme adına yapılacak
konuşmaların altmışar dakika (bu süre birden fazla konuşmacı tarafından kullanılabilir),
kişisel konuşmaların beşer dakika olması; kişisel konuşmalarda her turda İç
Tüzük'ün 61’inci maddesine göre biri lehte, biri aleyhte olmak üzere iki üyeye
söz verilmesi ve bir üyenin sadece bütçenin tümü üzerinde veya sonundaki
görüşmelerde ya da bir turda söz kaydı yaptırması,
6)
Bütçe görüşmelerinde soruların gerekçesiz olarak yerinden sorulması ve her tur
için soru-cevap işleminin on dakika soru, on dakika cevap olarak
sınırlandırılması,
7)
Bütçe görüşmelerinin sonunda gruplara ve İç Tüzük'ün 62'nci maddesi gereğince
istemi hâlinde görüşlerini bildirmek üzere yürütmeye altmışar dakika süreyle
söz verilmesi (bu süre birden fazla konuşmacı tarafından kullanılabilir), İç
Tüzük'ün 86'ncı maddesine göre yapılacak kişisel konuşmaların ise onar dakika
olması önerilmiştir.
BAŞKAN
– Teşekkür ederim.
Adalet
ve Kalkınma Partisi grup önerisinin gerekçesini açıklamak üzere söz isteyen
İstanbul Milletvekilimiz Sayın Doğan Kubat.
Buyurun
Sayın Kubat. (AK PARTİ sıralarından alkışlar) 
Sayın
Kubat, süreniz beş dakika.
AK
PARTİ GRUBU ADINA MEHMET DOĞAN KUBAT (İstanbul) – Sayın Başkanım, çok değerli
milletvekilleri; grup önerimiz lehinde görüşlerimi ifade etmek üzere söz almış
bulunuyorum. Bu vesileyle yüce heyetinizi saygılarımla selamlarım. 
Değerli
milletvekilleri, grup önerimizde, 2019 Yılı Merkezi Yönetim Bütçe Kanunu
Teklifi ile 2017 Yılı Merkezi Yönetim Kesin Hesap Kanunu Tasarısı’nın
görüşmelerine ilişkin bir takvim önerilmektedir. Buna göre, görüşmelerin 10
Aralık Pazartesi günü saat 13.00’te başlaması ve aralıksız olarak toplam on iki
gün devam etmek suretiyle 21 Aralık Cuma günü görüşmelerinin tamamlanması
önerilmektedir. 
İlk
gün yapılacak konuşmalarda, bilindiği üzere, teamülen, yürütme temsilcisinin
burada yapacağı bütçe sunuşu bir süreye tabi tutulmamaktadır. Bundan sonra
siyasi parti grupları ve yine yürütme temsilcisi adına yapılacak görüşmelerin
süresinin altmış dakika olmasını önermekteyiz. İki şahıs onar dakika görüşme
yapacaklar.
Yine,
önümüzdeki hafta salı gününden itibaren sekiz tur hâlinde bakanlıkların ve
merkezî yönetim bütçe kapsamındaki diğer kamu kurum ve kuruluşlarının
gelir-gider cetvellerinin ayrıntılı biçimde… 
ENGİN
ALTAY (İstanbul) – Gel şunu on altı yapalım, gel şunu on altı yapalım ya.
MEHMET
DOĞAN KUBAT (Devamla) - …ve muhalefet tarafından da yeterli şekilde
eleştirilmesine imkân verecek bir sürede inşallah burada her gün altmış dakika…
ENGİN
ALTAY (İstanbul) – Vermiyor, yetmiyor Doğan Bey, yetmiyor; memleketin sorunları
bu kadar kısa sürede konuşulamıyor. 
MEHMET
DOĞAN KUBAT (Devamla) – Son gün ise yine bütün siyasi parti grupları ve
yürütmeye altmış dakikalık bir süre önermekteyiz. Bütçenin ilk 2 maddesi
çerçevesinde yapılacak bu görüşmelerden sonra kanun tasarısının 14 maddesi ile
kesin hesabın 7 maddesi İç Tüzük’ün 81’inci maddesine göre normal usule göre
görüşülecektir.
Değerli
arkadaşlar, esasen Cumhuriyet Halk Partisi grup önerisinde usule ilişkin
konuların yüzde 80’inde anlaşıyoruz, bir tek anlaşamadığımız on dokuz gün… Onu
da ilk defa bu dönem getirdiler, saygı duyarız… 
ENGİN
ALTAY (İstanbul) – İlk defa enflasyon canavarı hortladı ülkede! Canavar
hortladı, ne yapalım?
LÜTFÜ
TÜRKKAN (Kocaeli) – Yılbaşını burada kutlamak istiyor arkadaşlar!
MEHMET
DOĞAN KUBAT (Devamla) – Ancak bu şekilde olursa 29 Aralık günü tamamlanıyor. 
Değerli
arkadaşlar, hepinizin bildiği üzere, bütçe, yürütme organının Meclise karşı
temel sorumluluk mekanizması, bunun farkındayız ve bütçe hakkı doğrudan yasama
organına ait. Yasama organının halk adına kamu gelirlerini toplama ve yine halk
adına bu gelirleri harcama konusunda yürütmeye sınırlarını belirleyerek yetki
vermesi ve sonuçları denetlemesine “bütçe hakkı” denilmektedir. 
Meclis,
bütçeyle yürütme organına gelir toplama ve gider yapma yetkisi vermekte ve bu
yetkinin usulüne ve kanuna uygun olarak kullanılmasını, bütçe sürecinin bir
parçası olan Kesin Hesap Kanunu’yla denetlemektedir ancak unutulmamalıdır ki
bütçe kanunlarının zamanında hazırlanamaması veya kabul edilememesi kamu
düzeninde telafisi güç zararlar doğurabilecek nitelikte olduğundan, Anayasa’da,
bütçe kanunlarının hazırlanması, Meclisteki görüşmeler ve yayınlanması
bakımından da diğer kanunlardan farklı bir usul benimsenmiştir işin doğası
gereği ki Anayasa’nın 162’nci maddesinin üçüncü fıkrasında da “Mali yıl başına
kadar bütçe teklifi Genel Kurulda görüşülür ve karara bağlanır.” diye emredici
bir hüküm yer almıştır. Dolayısıyla Cumhuriyet Halk Partisinin 29 Aralıkta son
gün bunu bitirelim demesi, bu hüküm açısından da bir çelişki. 
Kaldı
ki bütçe Meclisten çıktıktan sonra da biliyorsunuz teknik redaksiyona tabi
tutulmak durumunda. 
ENGİN
ALTAY (İstanbul) – O benim sorunum değil!
MEHMET
DOĞAN KUBAT (Devamla) – Sayfalarca eki cetveller incelenip redaksiyona tabi
tutulduktan sonra, yayınlanmak üzere, onaylanmak üzere Cumhurbaşkanının
makamına gönderilmekte. Bu süreç, işin doğası gereği, eğer bizim önerdiğimiz
takvim 21 Aralık Cuma günü tamamlanırsa, tamı tamına bir mali yılbaşı olan 1
Ocak öncesinde yürürlüğe girmiş olacaktır diye düşünüyoruz. 
Ben,
bu çerçevede, daha önceki, geçen dönemlerin -ki o dönemin bütün siyasi
partilerinin de büyük bir uzlaşıyla kabul ettiği- görüşme günlerine dair bir
iki örnek vererek… Örneğin 2017 ve 2018’de on bir gün, 2016’da on iki gün,
2015’te on iki gün, 2013 ve 2014’te on günde bütçe görüşmelerini tamamlamışız ve
kâmil manada eleştirileri de muhalefet yapmış. Ben bu sürenin yine yeterli
olacağını düşünüyorum. Şimdiden bütçemizin hayırlı olmasını diliyorum. 
Grup
önerimize desteklerinizi bekler, yüce heyetinizi saygılarımla selamlarım. (AK
PARTİ sıralarından alkışlar) 
BAŞKAN
– Teşekkür ederim Sayın Kubat. 
Adalet
ve Kalkınma Partisi grup önerisi üzerinde söz isteyen, Halkların Demokratik
Partisi Grubu adına, Gaziantep Milletvekilimiz Sayın Mahmut Toğrul. 
Buyurun
Sayın Toğrul. (HDP sıralarından alkışlar) 
Süreniz
üç dakika. 
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan. 
Bu
vesileyle, Genel Kurulu saygıyla selamlıyorum. 
Değerli
arkadaşlar, bütçe bir ülkenin vicdanıdır. Kaldı ki gelen bu bütçe bir rantiye
bütçesi ve maalesef, yoksulun, emekçinin, çalışanın derdine derman olmayan bir
bütçe. 
Değerli
Başkan, değerli milletvekilleri; şimdi, biraz önce Sayın Selahattin Demirtaş ve
Sayın Sırrı Süreyya Önder hakkında verilen kararla ilgili, AKP grup başkan
vekili kalktı, bir sürü şey söyledi. Ona hatırlatmak isterim değerli
arkadaşlar, Selahattin Demirtaş ve Sırrı Süreyya Önder’in yargılandıkları
konuşmaları 2013 İstanbul “Nevroz”unda yapılan konuşmalarıdır. 2013
“Nevroz”undaki konuşmaların sonunda basının attığı manşetleri dikkatinize
sunmak isterim: “Nevroz ateşi barışa adandı.” “Nevroz ateşi barış için
yakıldı.” O gün AKP’nin güdümünde olan medya bu manşetlerle çıkmıştı. Bu ülkede
yıllardır yanan bir ateşe su dökülmesi için bir çaba yürütülüyordu ve o dönemin
çalışmasını yapanlarla ilgili bu Meclisten bir kanun çıkarıldı ama maalesef
zaman değişti, 7 Haziranda iktidarı kaybedenler ülkenin söndürülmek istenen
ateşine tekrar benzin dökerek yeni süreç başlattılar. Tekrar geriye dönüp çıkan
kanuna aykırı bir şekilde… Bakın, o dönemki görüşmeleri yürütenler, AKP’den
olanların hiçbiri yargılanmıyor ki yargılanmamalıdır. Bir ateş söndürülmeye
çalışılıyordu ama… O dönem Halkların Demokratik Partisinin görüşmelerine
katılan ve Nevroz’daki konuşma metninin geldiği yeri hatırlatmak isterim. 
Şimdi
durum bu iken Sayın Selahattin Demirtaş’ın bu propagandayla ilgili
yargılanması, diğer tüm dosyalar birleştirilirken bu dosya birleştirilmedi.
Neden birleştirilmedi? Cumhurbaşkanlığına engel olmak istediler fakat
yetiştiremediler. Ama bu arada, biliyorsunuz, AİHM bir karar verdi ve Sayın
Selahattin Demirtaş’ın siyasi nedenlerle içeride tutulduğunu, derhâl serbest
bırakılması gerektiğini söyledi. Şimdi durum bu iken ülkenin Cumhurbaşkanı
çıktı, AKP Genel Başkanı çıktı “Biz karşı hamlemizi yapar, yolumuza devam ederiz.”
dedi. Evet, karşı hamlelerini yaptılar. Hangi mahkeme peki bu? 26. Ağır Ceza
Mahkemesi. 26. Ağır Ceza Mahkemesi verdiği bu karardan dolayı terfi etti.
(Mikrofon
otomatik cihaz tarafından kapatıldı) 
BAŞKAN
– Sayın Toğrul, tamamlayın. 
MAHMUT
TOĞRUL (Devamla) – Hangi mahkemenin yerine? ÇHD’yle ilgili kararı, serbest
bırakma kararını veren 37. Ağır Ceza Mahkemesinin yerine terfi etti. Ve bugün,
istinaf mahkemesi, AKP Genel Başkanının verdiği “Önlemimizi alırız, yolumuza
devam ederiz.” talimatını, hemen cevabı aldı ve harekete geçti. 
Siz
ne yaparsanız yapın, bakın, bu kararlar tarihe birer kara leke olarak
geçecektir. Menderes’i asanlar bugün arkasında durmuyorlar. Yarın, Selahattin
Demirtaş’a bu cezayı verenler de bu kararın arkasında duramayacaklar ve bu kara
lekeyi taşımadıklarına, ortak olmadıklarına ikna etmek için toplumun karşısında
hesap veremeyecekler; biz bunu biliyoruz.
Değerli
arkadaşlar, bakın, bu ülkede yanan bir ateş var, buna kim bir damla su
döküyorsa -ki Selahattin Demirtaş’ın tüm siyasi hayatı bununla geçmiştir-
onlara teşekkür borçluyuz. Ve bu ülkede yanan ateşin durdurulması, söndürülmesi
için mücadele edenler tarihe elbet direnenler olarak geçecek. Bu kararları
verenler tarihin kara sayfalarında kötülükle anılacaktır. 
Teşekkür
ediyorum. (HDP sıralarından alkışlar)
BAŞKAN
– Teşekkür ederim.
MEHMET
MUŞ (İstanbul) – Sayın Başkan...
BAŞKAN
– Buyurun Sayın Muş. 
MEHMET
MUŞ (İstanbul) – Sayın Başkan, yerimden İç Tüzük 60’a göre bir söz talebim var.

BAŞKAN
– Buyurun Sayın Muş.
V.- AÇIKLAMALAR (Devam)
41.- İstanbul Milletvekili Mehmet Muş’un, Gaziantep Milletvekili Mahmut
Toğrul’un AK PARTİ grup önerisi üzerinde HDP Grubu adına yaptığı konuşmasındaki
bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; burada, bugün ceza alan
kişi, ateşe su dökmemiş, ateşi yakanlarla iş tutmuştur. 6-7 Ekim olaylarını bu
millet asla unutmayacak. (AK PARTİ sıralarından alkışlar) Ölen insanları,
yakılan yıkılan sokakları, ateşe verilen araçları, yağmalanan dükkânları asla
unutmayacak. Onun çağrısını yapanlar bunun karşılığını mutlaka yargı yoluyla
alacaklardır. 
Türkiye
bir demokratik hukuk devletidir ama demokratik hukuk devleti olması demek, ben
istediğim gibi, ülkeyi bölecek faaliyetler konusunda bu işin propagandasını
yaparım, bana kimse bir şey yapamaz demek değildir; yaparlar, hukuk yapar. 
Bir
diğer konu da şudur: Türkiye'nin en büyük belası terördür, terör belasıdır. Bu
Parlamentoda yapılan çalışmalar, AK PARTİ’nin yaptığı çalışmalar, terör
örgütünün tasfiyesi için yapılmıştır. Yapılan düzenlemeler terör örgütünün
tasfiyesi için yapılmıştır, terörü övmek için değil. 
Teşekkür
ediyorum. 
AYHAN
BİLGEN (Kars) – Sayın Başkan...
BAŞKAN
– Sayın Bilgen, siz de bir söz talebinde bulundunuz. 
Buyurun.
42.- Kars Milletvekili Ayhan Bilgen’in, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
AYHAN
BİLGEN (Kars) – Sayın Başkan, biraz önce bahsedilen 6-8 Ekim olaylarında resmî
rakamlarda 53 kişi hayatını kaybetti. Bu 53 kişiden sadece 8 kişiyle ilgili bir
soruşturma ve yargılama süreci var, onların failleriyle ilgili var. Diğer 45
kişiyle ilgili -ki içerisinde Bingöl Emniyet Müdür Yardımcısı da var, oradaki
bir polis de var- herhangi bir soruşturma ve yargılama süreci yok. 
Şimdi,
hayatını kaybeden insanlar arasında “Şunların failleri bulunsun cezalandırılsın
ama şunlarınki unutulabilir, üstü örtülebilir.” gibi bir yaklaşımı herhâlde
burada hiç kimse savunamaz. Dolayısıyla da eğer 6-8 Ekimle ilgili etkin bir
yargılama, ciddi bir soruşturma yürümüyorsa bunun siyasi sorumluluğu vardır.
Biz burada, bu konunun daha ciddi araştırılması için defaatle araştırma
önergesi verdik ama her seferinde iktidar partisinin oylarıyla reddedildi.
Oradaki insanları kimliğiyle ya da başka bir nedenle ayırmaksızın failler
bulunsun ve gerçek failler cezalandırılsın diyoruz. 
BAŞKAN
– Teşekkür ederim. 
ENGİN
ALTAY (İstanbul) – Sayın Başkan, benim de 60’a göre söz talebim vardı.
BAŞKAN
– Buyurun Sayın Altay. 
43.- İstanbul Milletvekili Engin Altay’ın, PKK terör örgütünün Kürt
sorunundan beslendiğine ama Adalet ve Kalkınma Partisinin de zaman zaman Kürt
sorununu kaşıdığına ilişkin açıklaması
ENGİN
ALTAY (İstanbul) – Teşekkür ederim.
Şimdi,
Sayın Başkanım, ben aslında burada bir mesaj verdim, dedim ki: Bir kere yürütmenin
yargı üzerindeki tahakkümünden vazgeçmesi lazım. Beğenirsiniz beğenmezsiniz,
nefret edersiniz etmezsiniz -bahse konu siyasetçiler için söylüyorum- ama bu
apaçık budur. Buna deve kuşu gibi kafamızı kuma gömerek buradan bir şeye
varamayız da.
Ben,
şimdi, sayın AK PARTİ grup başkan vekilinin hatibin konuşmasından sonra söz
almasında şunu görüyorum ve buna üzülüyorum, sözü onun için aldım. Şimdi şunu
diyeceğim, kızacaklar ama demek zorundayım: PKK terör örgütü -bakın, altını
çizerek söylüyorum- Kürt sorunundan besleniyor -bana göre bu doğru- ama Adalet
ve Kalkınma Partisinin de zaman zaman Kürt sorununu kaşıdığını düşünüyorum. Ben
böyle düşünüyorum, böyle düşünmeme bir sürü gerekçe var, polemik olursa
sayarım. Ben diyorum ki: Kürt, Türk, Laz, Çerkez, Gürcü, Abaza, Boşnak fark
etmez, bu coğrafyada yaşayan ve adına “Türk milleti” denilen 81 milyonun barış
içinde, huzur içinde, kardeşlik içinde, refah içinde yaşamasının önündeki engel
-eğer bir engel varsa- siyaset kurumu olmamalı; bunu söylüyorum.
Teşekkür
ediyorum. 
BAŞKAN
– Teşekkürler. 
Sayın
Ağıralioğlu, siz de sisteme girmişsiniz, sizin de bir söz talebiniz var
herhâlde.
Buyurun.

YAVUZ
AĞIRALİOĞLU (İstanbul) – Kayıtlara geçsin diye Genel Kurulun dikkatlerine arz
ediyorum: Bugün iktidar grubunun HDP’ye kızarken “Böyle böyle yapıyorsunuz.”
dediği her şey, çözüm süreci içerisinde… “Memleketinizin meselelerini -bize
yaptıkları- aşikâr bir terör organizasyonuyla görüşmek yerine, milletinizin her
şeye rağmen size ve partinize tevcih etmiş olduğu oya istinat ederek, kendi
oyunuz etrafında oluşmuş meşruiyete dayanarak müzakere edin.” dedik. O zaman,
bizim bu hatırlatmalarımıza iktidar grubunun “Kandan besleniyorsunuz.”
sitemlerini unutmamayı ve unutturmamayı da hem partimiz adına hem tarihî hafıza
adına bir mesuliyet sayıyoruz. Bu memlekette memleketimizin meselelerini
çözebileceğimiz meşru zeminleri kaybedersek, siyasetin bu memlekette problem
çözebilme havzalarını gayrimeşru unsurlara tevcih edersek bu uğurda mücadele
vermiş, şehit olmuş insanların ruhlarını muazzep ederiz. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
YAVUZ
AĞIRALİOĞLU (İstanbul) – Bitireceğim efendim.
Dolayısıyla
terör organizasyonuna her türlü meşruiyeti “Müzakere ediyorum.” diye verip
itibarını kaybetmiş devleti sokaklardan, hendeklerden toplamak için verdiğimiz
onca şehidin hatırası hafızamızdayken; Hükûmetimizin öğrenme maliyetlerinin bu
kadar ağır olmasına, Hükûmetimizin, terör organizasyonunun “Bunlar bir terör
örgütüdür.” noktasına gelmesine bunca bedelle geldiğimiz aşikârken; bu mevzuda
Hükûmetin, meşru muhatapların dışında muhataplarla devletin, milletin güvenlik
işlerini konuşmasından dolayı bugüne kadar ödediğimiz bedellerin Hükûmetin
hissesine sadece “Kandırıldık.” diye bir alan açmasından sitemle bahsederek bu
mevzunun kayda geçmesini istiyorum. Yani bugün, terör organizasyonunun…
Abdullah Öcalan’a “sayın” denilmesi de dâhil olmak üzere, memleketin, milletin
meselelerini Kandil’e adam göndererek, Kandil’i Survivor parkuruymuş gibi
millete takdim ederek, devletin meşru yayın organlarında görevli muhabirlerin,
bugün başına ödül konulan teröristlerin kanaatlerini milletle paylaşmasını,
millete ulaştırmasını bu meseleyi çözme iradesi diye bize takdim eden
arkadaşlarımızın Hükûmet grubu olduğunu da unutmamak zorundayız. Bunu
hatırlatacağız.
Bu
vesileyle Genel Kurula saygılarımla arz ediyorum. 
MAHMUT
TOĞRUL (Gaziantep) – Sayın Başkan, 60’a göre…
BAŞKAN
– Sonra.
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve saatlerinin yeniden
düzenlenmesine; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı’nın gündemin “Özel Gündemde Yer
Alacak İşler” kısmının 1’inci ve 2’nci sıralarında yer alması, Genel Kurulda
görüşme usul ve takvimi ile konuşma sürelerine ve kamu idarelerinin bütçeleri
ile kesin hesapları üzerindeki görüşmelerin sekiz turda tamamlanmasına,
turların bitiminden sonra bütçe kanunu teklifi ve kesin hesap kanunu
tasarısının maddelerinin oylanmasına ilişkin önerisi (Devam)
BAŞKAN
– Değerli milletvekilleri, Cumhuriyet Halk Partisi Grubu adına Adalet ve
Kalkınma Partisi grup önerisi üzerine söz isteyen İstanbul Milletvekilimiz
Sayın Engin Altay, Sayın Grup Başkan Vekilim…
ENGİN
ALTAY (İstanbul) – Niğde Milletvekilimiz Sayın Ömer Fethi Gürer’e devrediyorum
efendim. 
BAŞKAN
– Cumhuriyet Halk Partisi Grubu adına Niğde Milletvekilimiz Sayın Ömer Fethi
Gürer konuşacaktır. 
Buyurun
Sayın Gürer. (CHP sıralarından alkışlar)
Süreniz
üç dakika. 
CHP
GRUBU ADINA ÖMER FETHİ GÜRER (Niğde) – Sayın Başkan, değerli milletvekilleri;
bütçenin görüşme süresiyle ilgili bir önergeyi görüşüyoruz. Bildiğiniz gibi,
bütçe yalnızca Cumhurbaşkanını, iktidarı değil muhalefetiyle, insanıyla bu
ülkede yaşayan herkesi ilgilendiriyor. 
Komisyon
çalışmalarına katıldım. Bu bütçede esasında işçi yok, memur yok, çiftçi yok,
esnaf yok, engelli yok, emekli yok ama bunun yanında sağlıkta, eğitimde ülkede
yaşanan sorunlarla ilgili önerilerimizi dikkate alan da yok. Onun için, bu
sürenin Cumhuriyet Halk Partisi önerisi doğrultusunda on dokuz gün olmasını
talep etmiştik çünkü halkımız ne olduğunu görmeli, Türkiye Büyük Millet
Meclisinde ülkenin sorunlarına bütün partilerin nasıl baktığını da öğrenmeli.
Yalnızca vatandaşın bilgisinden kaçırarak bir işi yapıyormuş gibi gösterip
özünde nasıl yapılmadığının da gösterge yeri Türkiye Büyük Millet Meclisinin
bütçe görüşmeleri olmalı çünkü her yerde kentlere söz veriliyor, insanlara söz
veriliyor ama bunlarla ilgili Mecliste ne görüşme yapılıyor ne sonuç alınıyor.
Ne emeklilikte yaşa takılanların sorunu çözülüyor ne taşeronun sorunu çözülüyor
ne emeklilikte intibak yasası nedeniyle mağdur olanlarla ilgili bir düzenleme
yapılıyor ne 10 yaşında çalışan çocukların mağduriyeti görülüyor ne kadınlar için
bir şey var ne gençler için bir şey var; varsa yoksa kendi düşüncelerine uygun
davranış ve anlayışta talimat doğrultusunda getirilenlerin oylaması var. (CHP
sıralarından alkışlar) 
Cumhuriyet
Halk Partisi olarak biz bu süreci içimize sindiremiyoruz. Ülkenin sorunlarını
konuşalım. Muhalefet olarak biz yapıcı önerilerde bulunuyoruz. Her gün zam
yaptığınız elektrikle, doğal gazla ilgili canını okuduğunuz halka gidip
ürettiği ürün için depo basacağınıza onların sorunlarına çözüm üretin,
üretimdeki maliyet girdilerini düşürün, besicinin, hayvanı olanın yaşadığı
sıkıntıları aşmak için destek verin diyoruz. (CHP sıralarından alkışlar)
Bakınız,
Tarım Bakanlığının bütçesi gelecek, “Şu desteği yaptık, bunu yaptık.” diye
sizlere de not verip konuşturacaklar. 
Alana
gidiyorsunuz, çiftçi mağdur. İşçilere gidiyorsunuz, iş kazalarında bu ülke
Avrupa’da 1’inci, dünyada 3’üncü. Bakan gelecek buraya, “İşçiye şunu yaptık,
memura bunu yaptık.” diyecek. Esas olan, muhalefetin de ne yapılmadığını
göstereceği zamanı tanıyın. Neden, kimden, neyi kaçırıyorsunuz? On iki gün
konuşacağımıza, on dokuz gün görüşelim. (CHP sıralarından alkışlar) Cumhuriyet
Halk Partisi olarak her konunun, terör dâhil her konunun bu Mecliste
konuşulmasını, halkın gözü önünde her düşüncenin açıkça görülmesini talep
ediyoruz çünkü doğru olan, gerçeklerin bilinmesidir. Gerçekleri ne kadar
saklarsanız saklayın, yaşananlarla bu halk gerçekleri görüyor. 
(Mikrofon
otomatik cihaz tarafından kapatıldı) 
ÖMER
FETHİ GÜRER (Devamla) – İlk seçimde de size gereken dersi verecek diyorum.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim.
Değerli
milletvekilleri, öneri üzerindeki görüşmeler sona ermiştir.
Öneriyi
oylarınıza sunuyorum: Kabul edenler… Kabul etmeyenler… Öneri kabul edilmiştir.
Sayın
Subaşı, 60’a göre sisteme girmişsiniz, talebinizi ilettiniz. 
Bir
dakika vereyim.
Sonra,
Sayın Tanal, size söz vereceğim.
Buyurun.
V.- AÇIKLAMALAR (Devam)
44.- Antalya Milletvekili Hasan Subaşı’nın, AİHM’in Selahattin
Demirtaş’la ilgili kararı sonrasında Cumhurbaşkanının “Bir hamlemiz var.”
ifadesinden sonra yargının hükme ulaştırılmasının yargı bağımsızlığı ve
tarafsızlığı adına düşündürücü olduğuna ilişkin açıklaması
HASAN
SUBAŞI (Antalya) – Sayın Başkan, teşekkür ediyorum.
Ben
biraz önce geçen konudaki davanın içeriğini bilmiyorum ama Cumhurbaşkanının
“Bir hamlemiz var.” dedikten sonra istinaf mahkemesinin süratle onaylaması ve
yargının hükme ulaştırılması gerçekten yargı bağımsızlığı ve tarafsızlığı adına
düşündürücü olmuştur. Davanın içeriğini çözmek, bu konudaki iddialar ve çözümü
tamamen bağımsız ve tarafsız yargınındır. Tartışılan konu bu olmamalıydı ama
138’inci maddedeki “yargı bağımsızlığı ve tarafsızlığı” bu devlet sisteminin en
önemli güvencesidir. Cumhurbaşkanının ya da siyasi iradenin “Bu konuda hamlem
var.” demesi bunu kuşkulu hâle getirmiştir.
(Mikrofon
otomatik cihaz tarafından kapatıldı)
BAŞKAN
– Teşekkür ederim.
Sayın
Tanal…
45.- İstanbul Milletvekili Mahmut Tanal’ın, elektrik faturalarındaki
dağıtım bedeline ilişkin açıklaması
MAHMUT
TANAL (İstanbul) – Teşekkür ederim Değerli Başkanım.
Değerli
milletvekilleri, hepinizi saygıyla selamlıyorum.
Değerli
Başkanım, benim evime gelen elektrik faturaları var. Şimdi, mesela eylül ayında
gelen elektrik faturasında asıl borcum 21 lira, 6 tane kalemle birlikte 39
liraya tekabül etmiş yani 19 lira -elektrik faturası kadar- 6 kalemden ibaret
bir ilave var. Burada dikkatimi çeken husus şu: Dağıtım bedeli eylül ayında 10
lira geliyor, ekim ayında dağıtım bedeli 8 lira geliyor. Ben Yıldız’da oturuyorum
yani o caddede dünya kadar konut var, dünya kadar ev var; otobüse binse bu
parayı bulmaz, taksiye binse bu parayı bulmaz. Yani Allah rızası için adında
“adalet” olan Adalet Partili arkadaşlar, bu adaletsizliği önleyelim. 
(Mikrofon
otomatik cihaz tarafından kapatıldı)
MAHMUT
TANAL (İstanbul) – Bu alınacak dağıtım bedeli hakikaten bir Deli Dumrul vergisi
gibi bir şey. Yani her ay… Orada kaç kişi oturuyor, ben tek başıma oturmuyorum
ki.
BAŞKAN
– Teşekkür ederim Sayın Tanal.
Sayın
Toğrul, siz de 60’a göre söz talep ettiniz, ben size de veriyorum,
toparlayalım, ondan sonra 37’ye göre bir öneri var, onu görüşeceğiz.
Buyurun.
46.- Gaziantep Milletvekili Mahmut Toğrul’un, AKP sözcülerinin
konuşmalarıyla algı yaratarak toplumu yanılttığına ilişkin açıklaması
MAHMUT
TOĞRUL (Gaziantep) – Teşekkür ederim Başkan.
Sayın
Başkan, şimdi, AKP sözcüleri konuştuğunda gerçekten bir algı yaratarak toplumu
yanıltıyorlar. Şimdi, biraz önce, sanki Sayın Selahattin Demirtaş’ın aldığı
cezası 6-8 Ekim olaylarındanmış gibi bir kanı ortaya çıkıyor. Alınan ceza
-biraz önce de söyledim- 2013 Nevrozunda İstanbul’da yapılan bir konuşmadandır.
Yine, Sayın Başkan, biliyorsunuz, AKP, Avrupa İnsan Hakları Mahkemesi kararını
tanımadığını, uygulamayacağını söylediğinde üç aylık itiraz süresine
güvenmişti. Şimdi, bugün daha yeni aldığımız bir habere göre istinafın kararına
itiraz süresi daha dolmamışken Sayın Sırrı Süreyya Önder’in evine polisler
Sayın Sırrı Süreyya Önder’i almak üzere gidiyorlar. Hani itiraz süresi? Madem
öyle, belki itirazda istinaf mahkemesi vazgeçecektir kararından…
(Mikrofon
otomatik cihaz tarafından kapatıldı)
MAHMUT
TOĞRUL (Gaziantep) – İşinize geldiğinde kararları tanıyorsunuz, işinize
gelmediğinde tanımamazlık doğru değildir. 
BAŞKAN
– Teşekkür ederim.
Sayın
Barut siz de sisteme girmişsiniz, hemen ifade edin ve ondan sonra 37’yi
değerlendirelim.
47.- Adana Milletvekili Ayhan Barut’un, yazılı ve sözlü sorularına yanıt
alamamalarının izahını Meclis Başkanından öğrenmek istediğine ilişkin
açıklaması
AYHAN
BARUT (Adana) – Sayın Başkan, Meclis Başkanımız Binali Yıldırım’a sormak
istiyorum: Bizler yüce Mecliste beş aydır görev yapıyoruz. Halkın oylarıyla
seçilmiş olan bizlerin, ülkemizin ve seçim bölgemizin sorunlarına çözüm
üretmek, her koşulda halkımızın sesi olmak en temel görevimizdir. Bizler halkın
vekilleriyiz, Gazi Mecliste konuşuyoruz, yazılı ve sözlü sorular soruyoruz.
Meclis İçtüzüğü’nde yer almasına karşın bir türlü gereken yanıtları alamıyoruz.
Bu durumu nasıl izah ediyorsunuz? Zaten yapılan değişikliklerle Meclisin
yetkileri kısıtlandı, şimdi milletvekillerini de yok sayarak onların sordukları
sorulara yanıt vermeyerek ne yapmayı amaçlıyorsunuz? Böyle bir anlayışı kabul
etmek mümkün değildir. Sizlerden lütuf beklemiyoruz, milletvekillerinin
sorularına yanıt vermek zorundasınız.
Teşekkür
ediyorum.
BAŞKAN
– Teşekkür ederim.
Değerli
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır. Önergeyi okutup işleme alacağım ve sonra
oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
B) Önergeler
1.- Muğla Milletvekili Metin Ergun’un, (2/925) esas numaralı Kanun
Teklifi’nin doğrudan gündeme alınmasına ilişkin önergesi (4/11)
Türkiye Büyük Millet Meclisi Başkanlığına
(2/925)
esas numaralı Kanun Teklifi’min İç Tüzük’ün 37’nci maddesine göre doğrudan
Genel Kurul gündemine alınmasını arz ederim.
Saygılarımla.
 Metin
Ergun
 Muğla
BAŞKAN
– Değerli milletvekilleri, önergesini açıklamak üzere teklif sahibi Muğla
Milletvekilimiz Sayın Metin Ergun’a beş dakikayı geçmemek üzere söz veriyorum. 
Buyurun
Sayın Ergun. (İYİ PARTİ sıralarından alkışlar)
Süreniz
beş dakika.
METİN
ERGUN (Muğla) – Sayın Başkan, değerli milletvekilleri; (2/925) esas numaralı
Kanun Teklifi’min İç Tüzük’ün 37’nci maddesine göre doğrudan Genel Kurul gündemine
alınması talebiyle söz almış bulunuyorum. Yüce heyetinizi ve aziz milletimizi
saygıyla selamlıyorum.
Sayın
milletvekilleri, emeklilikte yaşa takılan mağdurlarının doğmasına sebep olan
konu, hepinizin bildiği gibi, geriye doğru işletilen bir kanun vasıtasıyla
kazanılmış hakların ortadan kaldırılması ve vatandaşımızın mağdur edilmesiyle
ortaya çıkmıştır. EYT meselesi, kabul etmek gerekir ki artık toplumsal bir
sorun ve kanayan bir yara hâline gelmiştir. Onun için görmezden ve duymazdan
gelmek artık mümkün değildir.
Bu
bir hak mahrumiyetidir, hakkı gasbedilenlerin, kanunla hakları elinden
alınanların haklarının iadesi meselesidir. Unutmayalım ki bu sorunun oluşmasına
sebep olan siyaset kurumudur. Bu sorunu ortadan kaldıracak olan da siyaset
kurumudur. Başından beri bu meselenin bir insan hakları ihlali ve hak gasbı
olduğunu ifade ettik. Bir kez daha tekrar ediyoruz, devlet vatandaşına karşı
adildir, ona eziyet etmez, onu mağdur etmez, haklarını elinden almaz. Tam
dersine, devlet mümkün olduğunca vatandaşının yaşam kalitesini artırmak için
gereğini yapar. Sosyal devlet olmanın gereği de budur. Bu yüzden İYİ PARTİ
olarak bizim için emeklilikte yaşa takılanlar meselesi bir siyasi polemik
meselesi değildir. Siyasi rekabeti bir kenara bırakalım ve bu meseleye siyaset
ve partilerüstü bir mesele olarak yaklaşalım. Bu hak gasbının ve mücadelesinin
sağcısı, solcusu, şu partilisi, bu partilisi yoktur çünkü bu bir hak, hukuk ve
adalet meselesidir.
Kanun
teklifimiz kabul edilirse hakları elinden alınan vatandaşlarımızın hakları iade
edilecek. Konuya açıklık getirmek gerekirse bu teklif bir erken emeklilik hakkı
getirmiyor. 
LÜTFÜ
TÜRKKAN (Kocaeli) – Sayın Başkan, salondaki uğultuyu görüyor musunuz? Arkada
kıraathane gibi bir sohbet, hatip kürsüde. 
BAŞKAN
– Bir saniye…
Değerli
arkadaşlar, lütfen yerinize oturur musunuz ve konuşmaları keser misiniz. 
LÜTFÜ
TÜRKKAN (Kocaeli) – Ve maalesef grup başkanı ayakta, en çok dikkat etmesi
gereken kişi. 
BAŞKAN
– Sayın grup başkan vekilleri, lütfen partideki arkadaşlarınıza, milletvekillerinize
şey yapalım. 
METİN
ERGUN (Devamla) – Bu teklif bir erken emeklilik hakkı getirmiyor. Sadece, işe
başladıkları tarihte kanunun vermiş olduğu haklarla ve gerekli primlerini
ödeyerek emekli olmayı hak eden vatandaşlarımızın emeklilik haklarını
sağlayacak yani bir hak iadesidir, fazla bir şey değildir. Milletin
temsilcileri olarak bizler bu vatandaşlarımıza emeklerinin karşılığı olan yasal
haklarını iade edelim, edelim ki adaleti tesis edelim; nasırlı ellerin hakkı
karşısında pas tutmuş vicdanlar olmayalım; hak vermenin, adaleti sağlamanın
maliyet hesabını yapmayalım. 
Toplumsal
bir kangren hâline gelmiş olan emeklilikte yaşa takılanlar sorununu başta Sayın
Genel Başkanımız olmak üzere İYİ PARTİ olarak her vesileyle defalarca dile
getirdik, sadece tespitte bulunmadık, çözüm yolları da sunduk, kanun teklifi
verdik, ilgili bakanlığa yazılı soru önergeleri sunduk, Meclis araştırma
önergesi verdik; kanun teklifimiz gündeme alınmadı, yazılı soru önergelerimize
cevap verilmedi, araştırma önergemiz reddedildi. Bizim bu gayretlerimizle
özellikle de araştırma önergemizle ilgili olarak kamuoyuna “İYİ PARTİ meseleyi
sulandırıyor, araştırılacak bir şey yok. Meclis araştırma komisyonu kurulursa
bir yıllık zaman kaybına yol açacak. Bunun yerine ivedilikle kanun çıkmalı.”
denilmiş idi değişik siyasi partiler tarafından. Önergemize destek vermeyen
partilerin bahaneleri, gerekçeleri bu idi. Mademki gerekçe bu idi yani bilinen
mesele olduğu için araştırılacak bir şey yoktu, Meclis araştırması bir yıl
kaybettirecekti, kanun çıkması lazımdı, işte size kanun teklifi, buyurun destek
verin. Hep beraber iktidarıyla muhalefetiyle teklife olumlu oy verelim ve…
(Mikrofon
otomatik cihaz tarafından kapatıldı) 
BAŞKAN
– Sayın Ergun, tamamlayın. 
METİN
ERGUN (Devamla) – …bu mağduriyeti birlikte ortadan kaldıralım, destek verin,
birlikte çözelim. Kanun teklifimize destek olmazsanız o zaman siz getirin ve
bilin ki İYİ PARTİ Grubu olarak biz meseleye siyasi bakmayacağız, başka
partilerin gündeminin peşine takılma olarak görmeyeceğiz ve sizden gelen
teklife olumlu oy kullanacağız. Çünkü İYİ PARTİ’nin tek bir gündemi vardır, o
da milletin gündemidir. Biz gelen teklifin kimden geldiğine değil, ne
getirdiğine bakarız. Milletin faydasına olduğuna inanırsak da teklifi getiren
adresin kimliğine değil, millet için faydasına bakar ve ona göre oy kullanırız.
24 Haziran seçim beyannamelerinde “EYT’linin sorunlarını çözeceğiz.” diye
vaatte bulunanlara ve bunları boy boy afişlere bastıranlara sesleniyorum: İşte
size fırsat, buyurun birlikte çözelim, böylece siz de sözünüzü tutmuş
olursunuz. 
Değerli
arkadaşlar, lütfen, bu teklifi İYİ PARTİ’nin teklifi olarak görmeyin. 
(Mikrofon
otomatik cihaz tarafından kapatıldı)
BAŞKAN
– Toparlayın ve selamlayın. 
METİN
ERGUN (Devamla) - Bu teklifi mağdur vatandaşlarımızın talebi ve beklentisi
olarak görün.
Bu
duygu ve düşüncelerle, kanun teklifimize tüm siyasi parti gruplarının desteğini
bekliyor, Genel Kurulu saygılarımla selamlıyorum. (İYİ PARTİ sıralarından
alkışlar)
BAŞKAN
– Teşekkür ederim.
Sayın
Akçay, buyurun. 
V.- AÇIKLAMALAR (Devam)
48.- Manisa Milletvekili Erkan Akçay’ın, (2/925) esas numaralı Kanun
Teklifi’nin hem mahiyet hem de teknik itibarıyla kusurlu olduğuna ve
yasalaşması durumunda yeni mağduriyetler yaşanacağına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Kanun
çıkarmak çok ciddi bir iştir, çalakalem hazırlanan kanun teklifleri kaş yapayım
derken bazen de göz çıkartır. Bu, biraz evvel kürsüde konuşması yapılan kanun
teklifinin üç önemli -hem mahiyet itibarıyla hem de teknik itibarıyla- hatası
ve kusuru vardır. Öncelikle, bu kanun teklifinin faraza yasalaşması durumunda
bugün prim gün sayısını doldurup da yaş şartını dolduramayanlar emekli olacak.
Kanun teklifinin yasalaşmasından bir gün sonra prim gün sayısını dolduranlar
emekli olamamaktadır bu kanun teklifine göre. Dolayısıyla bu kanun teklifinin
yasalaşması durumunda başka yeni mağduriyetler yaşanacaktır, bu birincisi.
İkincisi,
başvuru için altı aylık bir süre tanınması da yanlıştır, hatadır. 
(Mikrofon
otomatik cihaz tarafından kapatıldı) 
BAŞKAN
– Devam edelim Sayın Akçay. 
ERKAN
AKÇAY (Manisa) – Vatandaş 1999’dan önce sigortalı olmakla birlikte sigortalı
olduğu tarihteki emeklilik için gereken koşulları bu kanun teklifinin
kabulünden sonraki 181’inci günde tamamlıyorsa o zaman ne yapılacak? Yani altı
ay yüz seksen gün, 181’inci günde süresini tamamlayanın da yine bu teklife göre
önü kapatılıyor. 
Sonuç
itibarıyla, alelacele hazırlanmış, çözüm getirmeyen bir tekliftir. Kabul
edilmesi hâlinde, az önce de ifade ettiğim gibi sorunu daha da kalıcı hâle
getirecek, ayrıca kesin çözümün de önünü kapayacaktır. 
Milliyetçi
Hareket Partisinin kanun teklifi daha farklı, daha derli toplu bir şekilde
inşallah önümüzdeki zaman dilimi içerisinde gündeme geldiğinde de hep birlikte
Mecliste uzlaşma hâlinde çıkaracağız. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Akçay. 
ERKAN
AKÇAY (Manisa) – Önümüzdeki zaman dilimi içerisinde Milliyetçi Hareket
Partisinin kanun teklifi de geldiğinde, derli toplu, grupların uzlaşmasıyla
birlikte hep birlikte inşallah çıkaracağız ve bu teklife de Milliyetçi Hareket
Partisi Grubu olarak “ret” diyoruz. 
Hepinizi
saygıyla selamlıyorum. 
Teşekkür
ediyorum Sayın Başkan. 
BAŞKAN
– Teşekkür ederim. 
Sayın
Türkkan, ben size söz vereceğim ama öneri sahibi grup olduğunuz için sizi sona
bırakayım isterseniz, bu konuda konuşmak isteyen arkadaşlar var. 
Sayın
Altay… 
49.- İstanbul Milletvekili Engin Altay’ın, EYT mağdurlarına Cumhuriyet
Halk Partisi Grubunun tam desteğini beyan ettiklerine ilişkin açıklaması
ENGİN
ALTAY (İstanbul) – Teşekkür ederim Sayın Başkanım. 
Belli
ki yüksek hassasiyet var hem Genel Kurulda hem Türkiye Büyük Millet Meclisini
izleyen vatandaşlarımız bakımından. Kanun teklifi sahibi Muğla Milletvekilimiz
Sayın Metin Ergun sunuşunu yaptıktan sonra gruplar sisteme girme ihtiyacı
duydu, biz de duyduk, şunun için duyduk: Millet, vatandaş, Türkiye Büyük Millet
Meclisinde olanı biteni izliyor zaten. Ama şu anda, bir toplumsal trajediye
dönüşen ve 24 Haziran seçimleri öncesi, yanlış hatırlamıyorsam, Adalet ve
Kalkınma Partisi dâhil bütün partilerin meydanlarda millete verdiği bir söz
üzerine bir kanun teklifinin doğrudan gündeme alınması önerisini oylayacağız.
Bu, şu demek değil, “Efendim, bu kabul edilirse EYT işi kanunlaştı.” demek
değil. Sadece Meclisin gündemine… Komisyon Başkanı Komisyonun gündemine
almadığı için İç Tüzük'ün verdiği bir hakkı Sayın Ergun kullanmaktadır. Biz
Cumhuriyet Halk Partisi olarak verdiğimiz sözün arkasındayız. Ve eminim,
umarım, dilerim, Parlamentoyu oluşturan 600 sayın milletvekilimizin tamamı da
seçim meydanlarında bu sözü verdiler ve yürekten inanıyorum biraz sonra…Bizim
de kanun tekliflerimiz var ama İYİ PARTİ’ye nasip oldu, Metin Ergun’a nasip
oldu. Emeklilikte yaşa takılanların sorunlarına Meclis…
(Mikrofon
otomatik cihaz tarafından kapatıldı) 
BAŞKAN
– Devam edin Sayın Altay.
ENGİN
ALTAY (İstanbul) - …AK PARTİ’yle, CHP'yle, HDP'yle, MHP'yle, İYİ PARTİ’yle tam
bir mutabakatını gösterecek diye çok umuyorum. İYİ PARTİ’nin, HDP'nin ve
CHP'nin tavrı bu konuda net.
Ben
bugün… Daha önce de benzer bir oylama olduğunda, Milliyetçi Hareket Partisi
ikinci oylamada karar değiştirdiği için, “EYT, MHP'ye takıldı.” diye kamuoyunda
bence MHP'nin hak etmediği bir algı oluştu. Milliyetçi Hareket Partisinin de bu
algıyı silmek için güzel bir fırsata kavuştuğu inancıyla EYT mağdurlarına
Cumhuriyet Halk Partisi Grubunun tam desteğini beyan ediyoruz efendim. (CHP ve
İYİ PARTİ sıralarından alkışlar) 
BAŞKAN
– Teşekkür ederim.
Değerli
arkadaşlar…
Sayın
Yalım, siz de bu kanunla ilgili bir katkı yapmak istediğinizi ifade etmişsiniz.
Bir dakika size söz veriyorum, sonra Sayın Bilgen’e vereceğim.
Sonra
da, Sayın Türkkan, hepsini bir toparlarsınız.
Buyurun.
50.- Uşak Milletvekili Özkan Yalım’ın, Muğla Milletvekili Metin Ergun’un
kanun teklifini desteklediklerine, muhalefet milletvekillerinin toplam
sayısının bu teklifi çıkarmaya yeterli olduğuna ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Kanunla
ilgili, İYİ PARTİ Muğla Milletvekili Metin Ergun’u kesinlikle destekliyoruz. Bu
kanun, biliyorsunuz, 8 Eylül 1999’da çıktı. Kanun ilk defa -dünyada ilk defa-
çıkarıldığından itibaren geriye dönük işledi. Bu sebepten dolayı İYİ PARTİ’nin
önerisinin, Grup Başkan Vekilimiz Engin Altay’ın da dediği gibi kesinlikle
destekçisiyiz. 
Buradan
Milliyetçi Hareket Partisine de aynen şunu söylemek istiyoruz: Gelin, muhalefet
milletvekillerinin toplam sayısı bu kanunu çıkarmaya yeterli, en azından
gündeme getirelim Sayın Başkan, gündeme getirelim, tartışalım. Eksiğini, artısını,
faydasını, hepsini tartışalım. Direkt 700 bin kişinin etkilendiği bu kanunla
ilgili gelin, sizden destek bekliyoruz.
Ben
bir de AK PARTİ milletvekili arkadaşlarıma seslenmek istiyorum: 3,5 milyon
Suriyeliye 35 milyar dolar para harcarken 7 milyar dolar bizim kendi öz
vatandaşımıza para harcamışız, çok değil diyorum arkadaşlarım. 
Teşekkür
ediyorum.
BAŞKAN
– Teşekkür ederim Sayın Yalım.
Sayın
Bilgen…
51.- Kars Milletvekili Ayhan Bilgen’in, emeklilikte yaşa takılanların
uğradığı haksızlığın giderilmesi için önergenin lehinde oy kullanacaklarına
ilişkin açıklaması
AYHAN
BİLGEN (Kars) – Sayın Başkan, emeklilikte yaşa takılanlar konusu burada çok kez
tartışıldı, her seferinde ifade ettik, bir kez daha Genel Kurulun ve kamuoyunun
dikkatine sunmak istiyoruz.
Bu
konu kim tarafından gündeme getirilirse getirilmiş olsun gündeme getiren ya da
karşıt tavır takınanların aidiyeti üzerinden değil, hak gaspı üzerinden konuya
yaklaşıyoruz. Devlet bu konuda bir işverendir ve bir işveren olarak da
çalışanlara başta yaptığı taahhüdün dışında bir uygulamaya girmiştir.
Dolayısıyla işe girerken hangi pozisyonda bu işe girmişlerse, hangi pozisyonda
bir taahhütte bulunulmuşsa bunun gereğinin yapılmasını düşünüyoruz. Onun için
bu önergenin lehinde oy kullanacağımızı beyan ediyoruz emeklilikte yaşa
takılanların uğradığı haksızlığın bir an önce giderilmesi için. 
Teşekkür
ediyorum. 
BAŞKAN
– Teşekkür ediyorum Sayın Bilgen.
Sayın
Türkkan, önerge sahibi grup olarak sizi en sona bırakmamdan dolayı kusura
bakmayın ama bütün konuşmaları izleyip ondan sonra bir değerlendirme yapmanız
en uygunudur.
Buyurun.

52.- Kocaeli Milletvekili Lütfü Türkkan’ın, bütün partilerin emeklilikte
yaşa takılanların mağduriyetinin giderilmesiyle ilgili sözlerinin olduğuna ve
teklifte eksiklik söz konusuysa değişiklik önergeleriyle meselenin
çözülebileceğine ilişkin açıklaması
LÜTFÜ
TÜRKKAN (Kocaeli) – Bu kanun teklifini imzalayan iki milletvekilinden biriyim
ben. Kanunun teklif sahibi olarak teklif ettiğimiz kanunun Genel Kurulda
görüşülmesi için verdiğimiz önerge hakkında grupların yaptığı konuşmaları
dinledim. Aslında bu kanuna vazedilen şeyler 24 Haziran öncesi burada grubu
bulunan bütün partiler tarafından milletimize vadedilen bir konu. Yani bu, çok
da bizim icat ettiğimiz bir konu değil; Adalet ve Kalkınma Partisinin de
Cumhuriyet Halk Partisinin de HDP’nin de MHP’nin de bizim de emeklilikte yaşa
takılanların mağduriyetinin giderilmesiyle ilgili millete sözümüz var. Bu kanun
bu saikle hazırlandı. 
Bu
kanunun eksiklikleriyle ilgili olarak söz alan Milliyetçi Hareket Partisi Grup
Başkan Vekili arkadaşımız, bununla ilgili söyleyeceğim teknik şeyler var: Bir
kere bu kanun, erken emeklilikle değil, sigorta olduğu dönem kendisine
vadedilen emeklilik hakkı gasbedilen vatandaşlarla alakalı. Yani adamın
emekliliğe hak kazandığı tarihte yeni bir kanunla geçmişte elde ettiği hakkı
ortadan kaldırmış oluyor, bu onun telafisine yönelik bir kanun…
(Mikrofon
otomatik cihaz tarafından kapatıldı) 
BAŞKAN
– Mikrofonu açalım lütfen. 
LÜTFÜ
TÜRKKAN (Kocaeli) – Buna rağmen, kanunda eksik gördükleri maddelerle ilgili,
her kanunda olduğu gibi değişiklik önergeleri verirler ve bu değişiklik
önergeleriyle bu kanun kendilerinin izah ettikleri meselelerin çözümü yolunda
da düzenlenebilir. 
Aslında,
bu kanun, şu anda Genel Kurulda bulunan bütün siyasi partilerin bir samimiyet
testinden geçmesine vesile olacaktır, az sonraki oylama bunun tecellisine yol
açacaktır. Biz bu hadiseyi böyle değerlendiriyoruz, destek veren bütün gruplara
teşekkür ediyoruz.
Sağ
olun. (İYİ PARTİ sıralarından alkışlar)
BAŞKAN
– Teşekkür ederim.
Sayın
Akçay, son bir söz istediniz herhâlde.
Buyurun.
53.- Manisa Milletvekili Erkan Akçay’ın, Milliyetçi Hareket Partisinin
taahhütte bulunduğu bütün hususların uhulet ve suhuletle bir uzlaşma içerisinde
mutlaka yerine getirileceğine ilişkin açıklaması
ERKAN
AKÇAY (Manisa) – Evet.
Bu
konuda, bütün platformlarda, Türkiye Büyük Millet Meclisi Genel Kurulu da başta
olmak üzere, Milliyetçi Hareket Partisinin, sadece bu konular değil, diğer
bütün hususlarla da ilgili görüşlerini müteaddit defalar ifade ettik.
Milliyetçi Hareket Partisi bütün taahhütlerinin, verdiği kanun tekliflerinin
arkasındadır fakat birtakım siyasi polemik veya istismara yol açabilecek bir
ortama evrilmeden ve bütçeyi yöneten iktidarla mutlaka bir uzlaşma sağlanması
gerektiği görüşünü de hem kürsüde hem basın açıklamalarında da ifade ettim. O
nedenle, bu hususta Milliyetçi Hareket Partisi kendi gündemine hâkimdir. Biz,
başka partilerin verdiği önergelere elbette saygı duyarız yani buna diyecek bir
sözümüz yok fakat Milliyetçi Hareket Partisinin verdiği karara, aldığı tutuma
da saygı bekleriz, bu bir mecburiyettir. O bakımdan, bütün duruşumuzu,
politikamızı, tutumuzu da açık sözlülükle ifade ediyoruz.
(Mikrofon
otomatik cihaz tarafından kapatıldı) 
BAŞKAN
– Toparlayın, devam edin.
ERKAN
AKÇAY (Manisa) – Milliyetçi Hareket Partisinin verdiği ve taahhütte bulunduğu
bütün hususlar, uhuletle ve suhuletle, bir uzlaşma içerisinde mutlaka yerine
gelecektir. 
Şimdilik
bu kadar ifade ediyorum, Genel Kurulu saygıyla selamlıyorum. 
BAŞKAN
– Teşekkür ederim. 
VI.- BAŞKANLIĞIN GENEL KURULA SUNUŞLARI (Devam)
B) Önergeler (Devam)
1.- Muğla Milletvekili Metin Ergun’un, (2/925) esas numaralı Kanun
Teklifi’nin doğrudan gündeme alınmasına ilişkin önergesi (4/11) (Devam)
BAŞKAN
– Değerli milletvekilleri, İç Tüzük’ün 37’nci maddesine göre verilmiş önerge
üzerindeki görüşmeleri tamamladık. 
Şimdi
önergeyi oylarınıza sunuyorum: Kabul edenler… 
ÖZGÜR
ÖZEL (Manisa) – Biz buradayız, sözümüzün arkasındayız. 
BAŞKAN
– Kabul etmeyenler… 
ERKAN
AKÇAY (Manisa) – Biz de sözümüzün arkasındayız, Milliyetçi Hareket Partisi
teklifinin arkasındadır arkadaşlar. 
BAŞKAN
– Değerli arkadaşlarım, Divandaki arkadaşlarımız arasında bir görüş ayrılığı
oluştuğu için önergeyi elektronik sistemle oylarınıza sunacağım. 
Oylama
için iki dakika süre veriyorum ve oylama işlemini başlatıyorum. 
(Elektronik
cihazla oylamaya başlandı)
BAŞKAN
– Değerli arkadaşlarım, pusula göndermeyiniz çünkü bu, elektronik sistemle
yapılan bir işari oylama olduğu için biz sisteme giren arkadaşlarımızın
isimlerini göremiyoruz. O nedenle yoklamadan farklı olarak burada pusula
almıyoruz. 
(Elektronik
cihazla oylamaya devam edildi)
BAŞKAN
– Değerli milletvekilleri, yapılan oylama sonucunda önerge reddedilmiştir. 
Birleşime
on beş dakika ara veriyorum. 
Kapanma Saati: 18.48
ÜÇÜNCÜ OTURUM
Açılma Saati: 19.08
BAŞKAN: Başkan Vekili Levent GÖK
KÂTİP ÜYELER: Burcu KÖKSAL (Afyonkarahisar),
Bayram ÖZÇELİK (Burdur)
-----0-----
BAŞKAN
– Değerli milletvekilleri, Türkiye Büyük Millet Meclisinin 25’inci Birleşiminin
Üçüncü Oturumunu açıyorum.
Alınan
karar gereğince, gündemin "Kanun Teklifleri ile Komisyonlardan Gelen Diğer
İşler" kısmına geçiyoruz.
1’inci
sırada yer alan, Afyonkarahisar Milletvekili Ali Özkaya ve 5 Milletvekilinin
Abonelik Sözleşmesinden Kaynaklanan Para Alacaklarına İlişkin Takibin
Başlatılması Usulü Hakkında Kanun Teklifi ve Adalet Komisyonu Raporu’nun
görüşmelerine başlayacağız. 
IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Afyonkarahisar Milletvekili Ali Özkaya ve 5 Milletvekilinin Abonelik
Sözleşmesinden Kaynaklanan Para Alacaklarına İlişkin Takibin Başlatılması Usulü
Hakkında Kanun Teklifi (2/1286) ve Adalet Komisyonu Raporu (S. Sayısı: 16) (x)
BAŞKAN
– Komisyon? Yerinde. 
Komisyon
Raporu 16 sıra sayısıyla bastırılıp dağıtılmıştır.
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Teklifin
tümü üzerinde söz isteyen siyasi parti gruplarımız ve şahıslar adına söz
isteyen arkadaşlarımız isimlerini bildirdiler.
Şimdi
teklifin tümü üzerindeki görüşmelere başlayacağız.
Teklifin
tümü üzerinde İYİ PARTİ Grubu adına Kocaeli Milletvekilimiz Sayın Lütfü Türkkan
konuşacaktır. (İYİ PARTİ sıralarından alkışlar) 
Sayın
Türkkan, süreniz yirmi dakika.
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; kanuna dair konuşmama başlamadan evvel, HDP Grup Başkan
Vekilinin bugünkü verilen mahkûmiyetlerle ilgili sözleri ve arkasından Adalet
ve Kalkınma Partisi Grup Başkan Vekilinin karşı sözlerinden sonra birkaç kelam
etmek istiyorum müsaade ederseniz.
Size
bir cümle okuyorum şimdi: “Ben Öcalan’ın süreci diğerlerinden daha doğru
okuduğunu düşünüyorum. Belki televizyon imkânı, birçok tartışma programı
izlemesi rol almıştır bu işte. Suriye’de vesaire birçok ülkede farklı
aşamalardan geçti. Onlarca yıldır bu işlerin içinde olduğu için farklı bir
bakış açısı da vardır.” Yani bir methiye var burada. “Olayları okuma kabiliyeti
ve tecrübesi vardır.” Kimin için söylüyor? Abdullah Öcalan için söylüyor.
“Dikkat ederseniz onun verdiği mesajlar, diğerlerinin verdiği mesajlara göre
sürecin geleceğini daha çok düşünen bir hassasiyeti yansıtıyor.” Tarih 7
Haziran 2014, konuşan Yalçın Akdoğan. 
Bir
cümle daha okuyorum: HDP için “Öcalan bunları yakalasa sopayla kovalar. Bunlar
eksen kayması yaşadı. Diyarbakır’dan Nişantaşı’na, Cihangir’e sapma bunları
değiştirdi.” Tarih 29 Temmuz 2015, söyleyen yine Yalçın Akdoğan. 
Yani
bu kayıkçı kavgasının milletin nezdinde herhangi bir itibarı olmadığını beyan
etmek için özellikle söylüyorum. Aranızdaki bu kayıkçı kavgasının gerçeğinin ne
olduğunu millet, bu okuduğum satırlardan da biliyor, bilin istedim. 
Sayın
Başkan, değerli milletvekilleri; Abonelik Sözleşmesinden Kaynaklanan Para
Alacaklarına İlişkin Takibin Başlatılması Usulü Hakkında Kanun Teklifi üzerine
söz almıştım. Aslında burada çıkardığımız bir kanun... Vodafone, Turkcell,
efendime söyleyeyim, Digiturk, bunların sahipleri kim, bilen var mı aranızda?
Tahmin eden çok ama bildiğini söyleyen yok. Bütün bunların sahiplerini burada
bulunan herkes biliyor ama kimse gerçek sahibinin kim olduğu söylemiyor. 
Şimdi,
bu şirketler, avukat paralarından, takip masraflarından bıkmışlar, diyorlar ki:
“Mecliste bir kanun çıkaralım, bizim alacaklarımızı devlet takip etsin
kardeşim, biz ne takip edeceğiz, bir de buna para mı harcayacağız? Bize para
lazım.” Dolayısıyla Meclise böyle bir kanun hazırlatmışlar. Ben kanunu, bir
kere, esas böyle anladım: “Abonelik Sözleşmesinden Kaynaklanan Para
Alacaklarına İlişkin Takibin Başlatılması...” diye geçse de artık alıştığımız,
bizim de söylemekten usandığımız, temcit pilavı gibi sık sık gündeme
getirmekten bıktığımız bir torba yasa düzenlemesinden başka bir şey değil bu. 
Bu
kanun bunun dışında konkordato şartlarını da yeniden düzenliyor, ticari alacak
davalarında ara bulucuya başvurma şartı getiriyor, abonelik sözleşmelerinden ve
tüketiciye sunulup bedeli faturaya yansıtılan hizmetten kaynaklanan para
alacaklarına ilişkin ilamsız icra takiplerini düzenliyor. Yani ben size
bir şey söyleyeyim mi? Vatandaş, canı boğazında, evine ekmek götürmekte
zorlanırken şimdi vatandaşın boğazına bir kement daha atıyorlar bu kanunla
beraber. “Bizim Digiturk paralarını da öde -Digiturk olan yoktur aralarında da-
Vodafone, Turkcell paralarını da öde. İSU paralarını da öde.” “Niye?” “Belediye
bizim yandaş arkadaşlara ihale verecek, bize para lazım. Bunları da ilamsız
takiplerle öde…” 
Bu
kanun aslında neyin itirafı biliyor musunuz? Ekonominin iyice kötüye gittiğine
dair bir itiraf bu. Yani konkordato meselesinin yeniden düzenlenmesi,
Türkiye’de ekonominin artık gerçekten dibe vurduğuna dair bir itirafın kabulü. 
Şimdi,
ben Sayın Grup Başkan Vekili Mehmet Muş Bey’le konuştum, “Konkordato çok kolay
oluyor, zorlaştıralım biraz.” dedi. Doğru, çok kolay konkordato, zorlaştırın.
Ama konkordato ilan eden şirketlere baktığınızda zaten öküzün büyüğü teli aştı
gitti, ben size söyleyeyim, kalan öküzden ne sucuk olur ne kıyma olur, hiçbir
şey olmaz. Geriye kalan konkordato ilan edecek firmaların çapı filan belli,
esas büyük firmalar konkordato ilan ettiler. Bu konkordato ilan eden firmalar
kendilerini kurtardılar ama ne bıraktılar, biliyor musunuz? Gerisinde iflas
eden binlerce firma bıraktılar. O firmalardan alacaklı olan firmalar
konkordatonun ne olduğunu bilmekten bihaber. Küçük işletmelerin önemli bir
kısmı iflas etti; evini barkını, arabasını, geleceğini kaybetti bu firmalar.
Bütün bu işler bittikten sonra Hükûmetimizin aklına gelmiş “Ya, bu konkordato
çok kolay olmaya başladı, gelin, bunu zorlaştıralım.” demişler; biz de burada
bu kanunla ilgili yorum yapıyoruz şimdi. Esas sıkıntı kimde biliyor musunuz?
Devletle iş yapan firmalarda. Devletle iş yapan firmalar çok çabuk konkordato
ilan ettiler, onlar paçayı kurtardılar. Devletten alacaklarını alana kadar
kendilerini korumaya aldılar ama onlara bağlı iş yapanlar, o alt taşeronlar ne
oldu? Alt taşeronların hepsi de şu anda iflas ettiler. 
Türkiye’de
ekonomiyle ilgili konuşurken “Biz konkordatonun zorlaştırılmasıyla ilgili kanun
çıkarıyoruz.” derseniz zaten ekonominin ne olduğunu anlatmış olursunuz,
gerisinde çok fazla rakam filan söylemeye de gerek yok. Meclisin uğraştığı konu
ne? “Konkordatoyu zorlaştıralım.” Niye? “Çok fazla konkordato ilan eden olmaya
başladı.” Yani bunun ismi “Ey cemaat, namaz bitti, camide ne işiniz var?”dır.
Ekonomi bitti, neyi konuşuyoruz biz? 
Bu
kanun teklifinin 13’üncü maddesi, konkordato ilan eden firmaların güvence veren
denetim raporu alması gerektiğini öngörüyor; 14, 15, 16 ve 17’nci maddelerin
içeriklerinde de aynı rapordan bahsediliyor. Bahsi geçen raporu almak son
derece maliyetli aslında. Yani bu rapor, çok doğru, alınması gerekiyor ama bir
sıkıntısı daha var: Böyle bir raporu alacağınız zaman ciddi bir maliyet teşkil ediyor.
Orta ölçekli bir firmanın, zaten işi kötüye gitmiş bir firmanın böyle bir
raporu hazırlatacak parası da yoktur. Bununla birlikte, bu raporu vermekle
yetkili bazı kuruluşlara da ayrıca bir ayrıcalık sağlanıyor. Küçük işletmelerin
konkordato ilan etme hakkının artık elinden alındığını da söylemek istiyorum
bundan sonra. Biraz evvel ifade ettim, öküzün büyüğü kaçtı, geri kalandan ne
kıyma olur ne sucuk.
Ticaret
Bakanı Sayın Ruhsar Pekcan kasım ayında Meclis Plan ve Bütçe Komisyonunda
yaptığı açıklamada 356 firmanın konkordato ilan ettiğini söylemiş. Türkiye
Odalar ve Borsalar Birliğinin verilerine göre de bu yıl içerisinde 10.295 firma
kepenk kapatmış, sadece ekim ayında 1.235 firma kapanmış. Bir ay içinde 356
başvurunun olması bize ekonomimizin nereye gittiğini açıkça gösteriyor. Eğer
firmalar bu işi bir kaçış rampası olarak görüyorsa bu kimin ayıbı? Her şey
şahaneyse, ekonomimiz muazzamsa, Sayın Cumhurbaşkanımızın deyimiyle kriz falan
da yoksa neden bunca insan, bunca firma bu yola başvuruyor? Merkez Bankası
verilerine göre 2018 yılı Mayıs ayı itibarıyla bankalar haricindeki özel
sektörün borcu 200 milyar doların üzerinde. Şimdi, şu soruları sormak
istiyorum: Madem, abonelikle ilgili para alacaklarını düzenleyen bir kanun
teklifinin arasına konkordatoyla ilgili maddeler sıkıştırılabiliyor, neden
sağlıklı bir çalışma yürütülmeden adrese teslim maddeler hazırlanıyor? Konkordatonun
kötüye kullanımının önüne geçecek maddeler üzerinde neden sağlıklı çalışmalar
yapılmıyor? Konkordatonun yarattığı mağduriyetler neden göz ardı ediliyor?
Biraz evvel ifade ettim, konkordato ilan eden firmalar yüzünden üretim yapan
fabrikalar da üretimden vazgeçti. Zira, mal sattığı firmanın hemen arkasından
gelen bir konkordato ilanı o fabrikayı da artık üretim yapamaz hâle getirdi.
Konkordato ilan eden bu firmaların alacakları ne olacak, ne yapacaklar, onları
kim düşünecek, hiç belli değil. Bunlara yönelik düzenlemeler ne zaman
yapılacak, o da belli değil. Hassasiyet gerektiren, yoğun çalışma gerektiren bu
konuları böyle aceleye getirmenin, bir torba kanunun içine atmanın kime ne
faydası olabilir hiç bilemiyorum. 
Hükûmete
sorarsak ekonomimizin kötü gidişinin nedeni de dış güçler. Yani bu dış güçler
lafı da bir kötü gitti ki inanamazsınız ya. Hani, bir kere daha söylemiştim
kürsüden, Yezit’in halifeliğine biat etmeyen Hazreti Hüseyin’i o zaman bazı din
âlimleri fitne çıkarmakla suçlamıştı ya; şimdi de bakıyorum, ülkedeki
olumsuzluklar karşısında itiraz sesini yükselten kim varsa o, fitne çıkarmakla,
dış güçlerin oyununa hizmet etmekle suçlanıyor. Yani buradan anlıyoruz ki
hakikaten hâlâ Yezit ölmemiş, Yezit yaşıyor. 
Öyle
bir noktaya gelmişiz ki Türkiye’deki icra dosyalarının sayısı 20 milyona
dayanmış durumda. Sayın Mustafa Elitaş, en çok da Kayseri’de, haberiniz olsun,
Kayserililer sizi anıyor. 20 milyon dosyanın önemli bir kısmı da Kayseri’de,
İstanbul ve Ankara’dan sonra Kayseri’de çok ciddi miktarda icra dosyası var.
UYAP’ın günlük verilerine göre 2008 yılında 8 milyon icra dosyası varmış, 2018
yılında bu sayı 20 milyona ulaşmış. “Türkiye’de 20 milyon icra dosyası” demek,
ne demek, biliyor musunuz? Her 4 kişiden 1 kişi icralık. 
Size
daha hazin bir tablo söyleyeyim mi? Şu anda Mecliste olan 600 milletvekilinin
kaç tanesi icralık? Hiç az bir rakam değil, biliyor musunuz? Bu arkadaşların
önemli bir kısmı çok ciddi anlamda borç içinde yüzüyorlar. Gidin, buradaki
bankalardan bakın, çok basit, öğrenmek de basit artık. 
Türkiye'nin
bu ekonomik sisteminde konkordato kanunu çıkararak ekonomiyi düzeltmek mümkün
değil. İstanbul Adliyesinde kasım itibarıyla 30 binleri geçmiş, yıl sonuna
kadar 35 bini buluyor İstanbul’daki bu dosya. 3 iflas dairesi bulunduğu göz önüne
alındığında, sadece İstanbul Adliyesinde 1 milyon 295 bin icra dosyası var. 
Benim
seçim bölgem Kocaeli’de durum daha da vahim. Kocaeli’de neredeyse icralık
olmayan yok. Belediye meclisi üyesi, muhtar azası aramaya kalktığınız zaman
“İcrası olmayacak.” dediğinizde aday bulamazsınız, haberiniz olsun. Adalet ve
Kalkınma Partisi hariç, onlar ayrıcalıklı vatandaş, onların belediyeleri var,
onların yardıma koşacak hükûmet kuvvetleri var ama Adalet ve Kalkınma Partili
değilse vatandaşın önemli bir kısmı icralık.
VAHİT
KİLER (Bitlis) – Niye? Hepsinin alnında mı yazıyor? Yapma ya!
LÜTFÜ
TÜRKKAN (Devamla) – Vahit Kiler, keşke sen laf atmasaydın, seninle ilgili
hiçbir şey söylemek istemem.
VAHİT
KİLER (Bitlis) – Yapma Allah aşkına ya!
LÜTFÜ
TÜRKKAN (Devamla) – Bak, bir şey söylüyorum: Seninle ilgili hiçbir şey söylemek
istememiştim. 
VAHİT
KİLER (Bitlis) – Eyvallah!
BAŞKAN
– Sayın Türkkan, lütfen…
VAHİT
KİLER (Bitlis) – Her şeyi söyleyebilirsin ama doğruları…
LÜTFÜ
TÜRKKAN (Devamla) – Bak, seninle ilgili hiçbir şey söylemek istememiştim, keşke
hiç laf atmasaydın. Tamam? Umuyorum anlamışsındır.
BAŞKAN
– Değerli arkadaşlarım, karşılıklı lütfen laf atmayalım.
LÜTFÜ
TÜRKKAN (Devamla) – Hukukumuza bağlı olarak ben susma hakkımı kullanıyorum.
BAŞKAN
- Sayın Türkkan, lütfen siz de Genel Kurula…
Buyurun.
LÜTFÜ
TÜRKKAN (Devamla) – Adalet Bakanlığı Adli Sicil ve İstatistik Genel
Müdürlüğünün 2017 yılı verilerine göre Kocaeli’de 2017 yılında 41.320 dosya
ilamlı takibe düştü. Bu dosyaların sadece 14.159’u 2017 yılında açıldı. Dosyaların
5.633’ü sonuçlandırıldı, 5.773 dosya ise işlemden kaldırıldı. 2018 yılına ise
29.914 dosya devredildi. Şimdi bu dosyalara ilave ne gelecek biliyor musunuz?
“Burs almayın, kredi alın.” dediğiniz o çocuklar var ya, o çocukların kredi
borçları gelecek, onlar da icralık olacaklar. Yeni icraya düşecek namzetler
hazır. Kimler? Öğrenciler. “Kredi alın.” Aldıkları kredi de faizle. Ben bir şey
söyleyeyim mi? Adalet ve Kalkınma Partisi, geçmiş dönemdeki siyaset yapan
arkadaşlarla beraber faize karşı çıkarak iktidara yürümüşlerdi. Şimdi faiz
vermeyenleri “beleşçi” diye nitelendiriyorlar. Öğrencilere diyor ki: “Siz burs
istiyorsunuz ya, siz beleşçisiniz.” Niye? “Kredi alın, faiz ödeyin.” Ya siz
faize karşı değil miydiniz? Ne oldu? Şimdi okula giden öğrencilerden bile faiz
isteyecek hâle düştünüz. Allah kimseye söylediğiyle sınanmayı nasip etmesin.
Söylediklerinizden sonra böyle sınanmak size nasip oldu. 
ENGİN
ALTAY (İstanbul) – Yazık, yazık, çok yazık!
LÜTFÜ
TÜRKKAN (Devamla) – 2017 yılında 408.760 dosya icra dairelerine gelmiş. Bu
dosyaların 114.209’u 2017 yılında açılan dosyalarla dolu. 43.441 dosya
sonuçlandırılmış, 48.310 dosya işlemden kaldırılırken 2018 yılına 317 bin dosya
devredilmiş. Kocaeli’de iflas eden firmalara baktığımızda 2017 yılına 78 iflas
dosyası devredildi. Bu dosyalara 2017 yılında 26 yeni dosya daha katıldı, 3
dosya sonuçlandırılırken 101 dosya ise 2018 yılına devredildi. 2017 yılında
Kocaeli’deki iflas ve icra dairelerinden gelen talimat 57.928. Bunun 2.927si
sonuçlandırılmış, 11 bin dosya da işlemden kaldırılmış, 44 bin dosya ise 2018’e
devredilmiş. Ya bu rakamları niye söylüyorum biliyor musunuz? Bu rakamları
doğru dürüst incelediğinizde Kocaeli nüfusunun hemen hemen yarısının icra
dairesinden yolu geçmiş, herkes icra dairesine bir kere uğramış. 
Bakın,
eskiden, köyde birisine icra geldiği zaman, postacı icra mektubu getirdiği
zaman o köylü vatandaş onu cebine saklayıp belki bir ay, belki iki ay köydeki
kahveye çıkamazdı, utanırdı adam haklı olarak. Öyle bir hâle geldi ki, şimdi,
adam okey oynarken postacı mektup getiriyor, mektup da icra, o kadar alışmış ki
“At onu oraya, git.” diyor ya, hiç umurunda değil. Çünkü o kadar çok icra geldi
ki adamın o yüzündeki utanma perdesi de gitti. 
İcralık
olmak eskiden çok utanılacak, sıkılacak bir meseleydi. Ama artık çok alelade,
milletin kanıksadığı bir nokta hâline geldi. O köylü vallahi billahi hiç
sallamıyor. Postacı gelmiş, “Ne getirdin?” diyor, “İcra.”, “Bırak oraya, git
oğlum.” diyor, hiç umurunda değil. Bu noktaya getirmek en çok size yakışırdı ve
getirdiniz. Gayet de başardınız bunu. 
Şimdi,
biraz evvel ifade ettim, burada alacaklı olan kartel firmalarının mı, yoksa
icra mahkemelerinin yolunu aşındıran vatandaşın mı mağduriyeti gözetilmiş? Bunu
hâlâ çözebilmiş değilim. Bana göre bu kanun, o kartel firmalarının önünü açan,
onların alacaklarını kolaylaştıran, vatandaşı ezen bir kanun. Yani başında da
ifade ettim, bu şirketlerin kim olduğuna baktığınızda -Digiturk, Vodafone,
Turkcell- bunların sahiplerinin kim olduğuna baktığınızda bu takibin yapılması
için niye bu kadar acele kanun çıkarıldığını daha iyi anlayabilirsiniz.
Vatandaşın
“abonelik kanunu” denildiğinde aklına elektrik, su, doğal gaz abonelikleri
geliyor. Sosyal medyada faturalarını ödeyemeyen, isyan eden vatandaşlarımızın
videoları dönüyor. Bizlere de neredeyse her gün bu durumdaki vatandaşların
elektronik postaları geliyor. Sizlere de geliyordur, yalnız bize gelmez bu.
Size belki daha fazlası geliyordur sizden bir medet umdukları için. 
“Sayaç
okuma bedeli” diye bir şey. Adam harcadığı elektriğin parasını ödeyemiyor,
sayaç okuma parası istiyorsunuz. Ödeyemiyor. Ondan sonra para buluyor faturayı
ödüyor, bu sefer “Açma parası getirin.” diyorsunuz. Ya, adam, harcadığı
elektriğin parasını ödeyemezken sayaç ödeme parası, açma parası, kapama parası…
Bakın, bir şey söyleyeyim mi size? Şu vatandaşın hâlini gidin bir dinleyin,
emin olun bizar olursunuz, çok üzülürsünüz. Ben inanıyorum, sizler vicdanlı
insanlarsınız, bu hâldeki vatandaşın isyanına kulak vermeden duramazsınız ama
maalesef bir yere geliyor takılıyorsunuz, vatandaşın kolayına giden bir iş
ortaya çıktığı zaman da sırtınızı dönüyorsunuz. Orada ne oluyor bilmiyorum yani
bir şeyler oluyor size. Vatandaşın bu dertlerini en az bizim kadar siz de
biliyorsunuz ama çözümü noktasında “Gelin arkadaşlar, şunu düzeltelim.”
dediğimizde size bir hâller oluyor. “Yok ya, düzeltmeyelim.” Niye? Belki de
vatandaş bu işi bu şekilde daha çok seviyor diye düşünüyorsunuz ama sevmiyor.
Vatandaş üzülmekten, sıkılmaktan, ezilmekten hoşnut değil, bilesiniz diye söylüyorum.

Teklifin
8’inci maddesinin (3)’üncü fıkrasında “Alacaklı Ulusal Yargı Ağı Bilişim
Sistemi üzerinden, bu sistem entegre bilişim sistemleri vasıtasıyla borçlunun
mal, hak veya alacağı olup olmadığını sorgulayabilir.” diyor. Bakın, zurnanın
zırt dediği yer de burası. Siz Turkcell’e bu hakkı veriyorsunuz, Turkcell,
kendisinin de ortaklığı bulunduğu diğer firmalarla bütün bu bilgileri
paylaşabilir mi, grup şirketiyse? Tabii ki. Yani sadece Turkcell’e
vermiyorsunuz veya sadece Vodafone vermiyorsunuz veya sadece Digiturk’e
vermiyorsunuz. O grup şirketlerinde bulunan bütün şirketlerle vatandaşın
kişisel verilerini paylaşıyorsunuz. Türkiye’nin ipliğini pazara çıkarıyorsunuz,
vatandaşın ipliğini pazara çıkarıyorsunuz.
Umuyorum
ve düşünüyorum ki bu kanunun geldiği hâliyle değil, bu dediğim meselenin çözümü
noktasında ilave önergeler verirsiniz ve düzelir yoksa bu hâliyle sıkıntılı.
Bir de önüne gelen UYAP’a girip vatandaşın…
(Mikrofon
otomatik cihaz tarafından kapatıldı) 
BAŞKAN
– Devam edin Sayın Türkkan. 
LÜTFÜ
TÜRKKAN (Devamla) – Özür diliyorum, toparlıyorum.
ABDULLAH
GÜLER (İstanbul) – Öyle bir şey yok ki ama ya! Olmayan bir şeyi söylüyorsun. 
ALİ
ÖZKAYA (Afyonkarahisar) – Yok öyle bir şey. 
BAŞKAN
– Değerli arkadaşlar, konuşmacıya müdahale etmeyelim. Arzu eden herkes kürsüde
konuşabilir. 
Buyurun.

LÜTFÜ
TÜRKKAN (Devamla) – Vatandaşın bu kişisel verilerini önüne gelen paylaşsın
değil… O şirketi yetkilendirmiş. Yetkilendirdiği kişinin de devlet tarafından
bilinir kişi olması çok önemli. Sayın Cumhurbaşkanının kişisel mal varlığına
dair birisi UYAP’a girip bilgi edinmişti, hatırlıyor musunuz?
ALİ
ÖZKAYA (Afyonkarahisar) – Evet, ben şikâyet ettim, ceza aldı.
LÜTFÜ
TÜRKKAN (Devamla) - Evet, ceza aldı.
Bakın,
Cumhurbaşkanının kişisel verileri kadar vatandaşın kişisel verileri de önemli.
Yani bizim Kandıra’daki Fevzi Genç, en az Cumhurbaşkanı Sayın Recep Tayyip
Erdoğan kadar önemli adamdır. Onun da hakkı en az Sayın Cumhurbaşkanı Erdoğan
kadar vardır. Dolayısıyla biz Sayın Erdoğan’ın hakkını ne kadar savunmak durumundaysak
Fevzi Genç’in de hakkını o kadar savunmak zorundayız.
Dolayısıyla,
bu dediğim konularla ilgili maddeye gelindiği anda ilave önergelerle
düzeltileceğini düşünüyorum. 
(Mikrofon
otomatik cihaz tarafından kapatıldı)
BAŞKAN
– Sayın Türkkan, bir dakika daha vereyim.
Buyurun.
LÜTFÜ
TÜRKKAN (Devamla) - Bu konunun hiç zamanı ve zemini değilken “Nereden düştük bu
işe?” der gibi bu kanunun Meclise neden geldiğini biz de anlayamadık.
Anladığımız bir tek şey var: Birilerinin alacaklarını takip etmesini, kişilerin
alacaklarını takip etmeyi devlet kendine vazife bilmiş. Onların fazla para
harcamasını istemiyor, onların daha çok para kazanmasını istiyor dolayısıyla
onunla ilgili bir kanun çıkarmış; ben bu kadar anladım.
Çok
teşekkür ediyorum, saygılar sunuyorum. (İYİ PARTİ sıralarından alkışlar) 
BAŞKAN
- Teşekkür ederim Sayın Türkkan.
Değerli
milletvekilleri, teklifin tümü üzerinde Milliyetçi Hareket Partisi Grubu adına
söz isteyen Kırıkkale Milletvekilimiz Sayın Halil Öztürk.
Buyurun
Sayın Öztürk. (MHP sıralarından alkışlar) 
Süreniz
yirmi dakika.
MHP
GRUBU ADINA HALİL ÖZTÜRK (Kırıkkale) - Sayın Başkan, saygıdeğer
milletvekilleri; görüşülmekte olan 16 sıra sayılı Kanun Teklifi’nin tümü
üzerine Milliyetçi Hareket Partisi Grubu adına söz almış bulunmaktayım. Genel
Kurulu saygıyla selamlıyorum.
Değerli
milletvekilleri, geçtiğimiz haftalarda Adalet Komisyonunda görüşerek
olgunlaştırdığımız kanun teklifi 27 maddeden oluşmaktadır. İçerik olarak icra
dairelerinin iş yükünü hafifletmek ve işlemlerine hız kazandıracak düzenlemeler
ile kamuoyunda konkordato olarak çok fazla yer alan sistemin aksayan yönlerini
düzenlemektedir.
Değerli
milletvekilleri, öncelikle, adalet sistemimizin kanayan yarası olan önemli bir
konuya değinmek istiyorum. Ülkemizde kasım ayı ortaları itibarıyla 303’ü
kapalı, 81’i açık olmak üzere toplam 384 ceza ve infaz kurumu vardır. Adalet
Bakanlığının 2019 yılı bütçesine göre 39 yeni cezaevi yapım aşamasındadır,
ihaleye çıkılacaklarla birlikte bu sayı 53'e çıkmaktadır. Kısacası önümüzdeki
aylarda toplamda 437 açık ve kapalı cezaevi kapasitesi oluşacaktır.
Mevcut
durumda yani 384 ceza ve infaz kurumunda kapasite iyimser bir tahminle 220 bin
kişi civarındadır. Ancak 13 Kasım itibarıyla 260 bini aşan hükümlü ve tutuklu
bulunmaktadır. Söz konusu bu durum ikili ranzaları üçlü ranza hâline getirmek
suretiyle oluşturulsa da infaz şartlarında hükümlünün insani şartlarda hayat
hakkı sağlanamamaktadır. Bu bakımdan, Sayın Genel Başkanımızın talimatları
doğrultusunda 24 Eylül 2018 tarihinde Meclis Başkanlığına sunduğumuz, bazı
suçlarda şartlı ceza indirimiyle ilgili kanun teklifimizin ivedilikle gündeme
alınması zaruret hâlini almıştır.
Değerli
milletvekilleri, ceza ve infaz kurumlarındaki sayının ve şartların bu kadar
endişe verici boyutlara ve bugünkü insanlık dışı duruma ulaşmasının da hiç
şüphesiz, FETÖ terör örgütü yapısının adalet sistemimize bulaşmasının en
çarpıcı sonucu olduğunu düşünüyoruz. Baktığımızda, 2002’den 15 Temmuz 2016
tarihine kadar adalet sistemimize nüfuz etmiş, FETÖ’nün talimatları
doğrultusunda karar vermiş hâkim ve savcı sayısı, toplam hâkim ve savcı
sayısının üçte 1’i civarındadır. 15 Temmuz 2016 tarihinden sonra FETÖ’den
dolayı ihraç edilen hâkim ve savcı sayısı 3.910 kişi olup hâlen 352 hâkim, 254
cumhuriyet savcı da tutuklu ve hükümlü olarak cezaevinde bulunmaktadır. 
Bu
FETÖ mensubu hâkim ve savcılar görevden uzaklaştırılmış olsalar dahi geriye
dönük vermiş oldukları kararlar nedeniyle infazlar maalesef birçok aileyi
mağdur etmeye devam etmektedir. Evet, FETÖ mensupları adalet sisteminden
ayıklanmış ve de ayıklanmalıdır ama onların verdiği kararlar yerli yerinde
durmaktadır. Bu haksız kararlar bir an önce gündeme alınıp yeniden gerçek
adalet yerini bulmalıdır. FETÖ mensubu hâkim ve savcıların adalet sistemimize
vermiş olduğu tahribatı gidermek adına, ortadan kaldırmak için Meclis
Başkanlığına sunmuş olduğumuz kanun teklifimiz Adalet Komisyonunda
beklemektedir. Öte taraftan, vatandaşlarımız arasında, şartlı ceza indirimiyle
ilgili büyük bir beklenti her geçen gün daha da artmaktadır. Hâlen tutuklu ve
hükümlüler, insan haysiyetine ve onuruna aykırı bir şekilde koğuşlarda üst üste
yatarken, birçoğu da FETÖ’cü hâkim ve savcılar tarafından içler acısı duruma
düşürülmüşken bizler bu işe kayıtsız kalamayız, susamayız yahut da bahane
üretemeyiz. Bu yüzden, cezaevlerindeki sıkışıklık ve FETÖ’nün yargıda yaptığı
tahribatı gidermek adına teklifimizin bir an önce gündeme alınması ve
yasalaşması gerektiğini bir kez daha vurguluyor, Milliyetçi Hareket Partisi
olarak adım atılmasını yüce Meclisten talep ediyoruz. Çünkü teklifimizle, hâlen
büyük mağduriyet yaşayan 162 bin tutuklu, hükümlünün hukuki durumlarında
değişiklik olacaktır. Bu değişiklikle birlikte, 650 bini aşan insanımızı
ilgilendirmektedir bu yasa. 
Saygıdeğer
milletvekilleri, Abonelik Sözleşmesinden Kaynaklanan Para Alacaklarına İlişkin
Takibin Başlatılması Usulü Hakkında Kanun çalışmaları esasen Aralık 2017’de
Adalet Bakanlığı tarafından hazırlanmıştı. O dönem görüşe açılan taslak metin,
bugün konkordato ve ara buluculukla ilgili bazı düzenlemelerin eklenmesiyle
önümüze teklif olarak gelmiştir.
Teklifin
gerekçesinde belirtilmese de bugün çok sayıda vatandaşımız icra ve iflas
işlemleriyle uğraşmaktadır. İcra işlemlerine hız kazandıracak yasa teklifleri
gündeme getiriliyorsa bundan daha önce vatandaşımızın icra dairelerine
düşmesini engelleyecek politikalar içeren tekliflerin bu çatı altında
görüşülmesi gerektiğini düşünüyoruz. 2018 yılının son aylarına girdiğimiz şu
dönemde icra ve iflasların toplam sayısı 20 milyona dayanmış durumdadır. Bu
bağlamda Ulusal Yargı Ağı Bilişim Sistemi’nde günlük tutulan verilere göre,
icra dairelerindeki icra ve iflas dosya sayısı 19 milyon 901 bin 807’dir. Bu
rakam 2008 yılında 8 milyon civarında olup son on yılda artış yüzde 100’ü
geçmiş durumdadır. Bunların arasında da çoğunluk bankaların ve telefon
şirketlerinin bankalara, vatandaşa açtığı icra dosyalarından oluşmaktadır.
Beraberinde ise elektrik, su ve doğal gaz gibi abonelik sözleşmesinden
kaynaklanan borçlar bulunmaktadır.
Bu
bakımdan, bir taraftan icra takip işlemlerini kolaylaştırırken öte taraftan
vatandaşımızın da bu borç sarmalından çıkabileceği yasal düzenlemeleri içinde
bulunduğumuz bütçe sürecinde gündeme getirebilmeliyiz. Çünkü vatandaşımızın
borçlulukla ilgili rakamlarına baktığımızda, hane halkı yükümlülükleri 2018
yılının ikinci çeyreklik döneminde 16 milyar TL artış göstermiştir. Söz konusu
artışta en önemli etken 15 milyar TL’yle krediler kaleminden kaynaklanmıştır.
Diğer taraftan, kasım ayı itibarıyla tüketici kredileri 407 milyar TL’ye,
takipteki tüketici kredileri ise 89,5 milyar TL’ye yükselmiştir. Varlık yönetim
şirketleri, tüketici finansman şirketleri ve Toplu Konut İdaresine olan
borçlarla birlikte vatandaşımızın borcu 600 milyar TL’ye yaklaşmış durumdadır.
Bu borç rakamı sürdürülebilir değildir, nitekim batık kredi rakamları her geçen
gün artmaktadır.
İfade
ettiğim üzere, aşırı borçluluk rakamları hem ekonomimizin hem de sosyal
yaşantının önünde ciddi bir sorun olarak durmaktadır. Ancak Milliyetçi Hareket
Partisinin desteğiyle ekonomi üzerindeki kara bulutların dağıtılacağını
düşünmekteyiz.
Saygıdeğer
milletvekilleri, teklifin içeriğinde abonelik sözleşmesinden kaynaklanan para
alacaklarına ilişkin takibin başlatılması ve haciz aşamasına kadar olan
bölümünün Ulusal Yargı Ağı Bilişim Sistemi yani UYAP bünyesinde oluşturulan
Merkezi Takip Sistemi üzerinden yapılması öngörülmektedir. Lakin hâlen
avukatlarımızın UYAP’a sınırlı erişim haklarından dolayı yaşamış oldukları
sıkıntılar devam etmekte ve meslektaşlarımızın bu yöndeki şikâyetleri henüz
giderilememiş durumdadır. Bu bakımdan, UYAP sisteminde avukatların ihtiyacı
olan daha geniş yetkiler bir an önce tanımlanabilmelidir.
Meslektaşlarımdan
yani avukatlarımızdan bahsetmişken güncel sorunlarına yönelik bazı çözüm
önerilerimizi de bu kürsüden bu vesileyle dile getirmek isterim. 
Kamu
avukatlarının ek gösterge sorunu bir an önce çözüme kavuşturulmalı, mali yönden
beklentileri karşılanabilmelidir. Bütün avukatlarımıza yeşil pasaport alabilme
imkânı tanıyan düzenleme bir an evvel hayata geçirilmelidir. Avukatlık hizmetindeki
yüzde 18 KDV oranı oldukça yüksek olup mümkün olduğu kadar aşağıya
çekilmelidir. Yine, CMK ve adli yardım sisteminin iyileştirilmesi ve ücretlerin
Avukatlık Asgari Ücret Tarifesi’ne göre ödenmesi konusunda adımlar atılmalıdır.
Saygıdeğer
milletvekilleri, bütün bunların yanı sıra adalet sistemimizin vazgeçilmez
unsurları hâkim ve savcılarımızın özlük haklarında da mali haklarında da
beklenen iyileştirmeler yapılabilmelidir.
Diğer
taraftan, yargı hizmetlerinin etkili ve kaliteli bir şekilde yerine getirilmesi
noktasında mübaşirlerimiz önemli fedakârlıklar yapmaktadır. Yıllara sari olarak
mübaşirlerimiz yardımcı hizmet sınıfından genel idare hizmetleri sınıfına
geçmek istemektedir. Mübaşirlerin yardımcı hizmetler sınıfından, ivedilikle
genel idare hizmetleri sınıfına geçmesinin yolu açılabilmelidir. Hâlen görev
yapmakta olan 5 bin civarında mübaşir bulunmaktadır. Bunların genel idare
hizmetleri sınıfına geçmeleri hâlinde aylık 300 TL civarında maaşlarında bir
iyileşme olacaktır. Bunun da bütçeye toplam yükü 18 milyon Türk lirası
olacaktır. Bu tutar, Adalet Bakanlığı bütçesinin binde 1’i civarındadır.
Ayrıca,
infaz koruma memurlarının sorunları da hâlen devam etmektedir. İnfaz koruma
memurlarının özlük hakları ve çalışma şartları bir an önce iyileştirilmeli;
asli işlerinin dışında başka işlerle uğraşmamalarını, başka görev verilmemesini
haklı talepleri olarak kendileri dile getirmekte ve bunlara da bir an önce
çözüm bulunmalı. Ayrıca, maaşları da, ücretleri de -ödenen tutar da- bir an
evvel artırılmalıdır.
Saygıdeğer
milletvekilleri, az evvel bahsettiğim teklifle, UYAP bünyesinde oluşturulacak
Merkezi Takip Sistemi konusunda daha temkinli adımlar atılması gerektiğini
düşünüyoruz. Zira, 4 Nisan 2019 tarihinde yürürlüğe girmesi öngörülen sistemin
uygulamada doğurabileceği aksaklıkların etkisi öncelikle dar bir bölgede test
edilmelidir. Bu konuda belki de bir pilot il tespit edilmeli, bu pilot ilde
altı ay yahut da bir yıl gibi bir süre bu sistem denenmeli ve ülke çapında
uygulamaya ondan sonraki bir tarihte geçilmesi düşünülmeli ve bu, hayata
geçirilmelidir. Çünkü sistemde yaşanabilecek en küçük sıkıntı bütün icra
dairelerini olumsuz etkileyebilecek ve bu da zaten iş yükü çok olan icra
dairelerinin iş yükünün daha da artmasına vesile olacaktır. 
Değerli
milletvekilleri, teklif içinde yer alan, önemli gördüğümüz bir başka husus ise
konkordatoya ilişkin mevcut yasal hükümleri revize eden düzenlemelerdir. İcra
ve İflas Kanunu'nun 285 ila 309’uncu maddeleri arasında düzenlenmiş olan
konkordato uygulaması 28 Şubat 2018 tarihinde Mecliste kabul edilip 15 Mart
2018 tarihinde Resmi Gazete'de yayımlanarak yürürlüğe girmiştir. Bu minvalde
konkordato uygulaması, 7101 sayılı İcra ve İflas Kanunu ve Bazı Kanunlarda
Değişiklik Yapılması Hakkında Kanun’la ticari hayatımızda yerini bulmuştur. 
O
dönem, konkordato düzenlemeleri hakkında Meclis komisyon ve Genel Kurul
görüşmelerinde Milliyetçi Hareket Partisi bugünkü düzenlemelere benzer
ihtiyaçların hasıl olabileceğini dile getirmiş ve tedbir geliştirilmesini
vurgulamıştır. Aradan sekiz ay geçmiş ve o gün gerekli görmüş olduğumuz
düzenlemeler bugün üç aşağı beş yukarı Genel Kurulumuzun gündemine gelmiştir. 
Ticaret
Bakanlığının 9 Kasım’da konuyla ilgili son açıklamasında konkordato ilanı
kesinleşen köklü firma sayısı 356 iken bu rakam on üç günde yani 22 Kasım günü
itibariyle 500’ü aşmış durumdadır. Konkordato başvurusu yapan 3 binin üzerinde
borçlu firmanın bulunduğu da bilinmektedir, bu da ayrıca farklı bir handikap
olarak karşımıza çıkmaktadır. Bakıldığında konkordato ilan eden firmaların
yüzde 75'inin inşaat şirketleri, beton santralleri, yapı malzemeleri
satanlardan oluştuğu görülmektedir. Yanı sıra, enerji şirketleri, sağlık
kuruluşları, hayvancılık ve besicilikle uğraşanlar, araç kiralama şirketleri
dikkat çeken sektörlerdir.
Konkordato
talep eden köklü firmalardan alışveriş yapan ve zor duruma düşen diğer
işletmelerin sayısı şu an için net değildir. Konkordato talep eden firmadan
alacaklarını tahsil edemeyip iflasa sürüklenen binlerce firmadan söz
edilmektedir. Burada öncelik tanıyacağımız mesele, küçük işletmelerimizi ayakta
tutmak olmalıdır.
İşletmelerimizle
ilgili ekonomik olarak rakamlara baktığımızda, Merkez Bankası eylül verilerine
göre -ki bu son veridir- özel sektörün uzun vadeli borcu 216,6 milyar dolarken,
ticari krediler dâhil kısa vadeli borcu 16,5 milyar dolar olmak üzere toplam
233,1 milyar dolar dış borcu bulunmaktadır. 2018 yılı Ocak-Ekim döneminde
protesto edilen senet tutarı artışı 2017 aynı döneme göre yüzde 42, yine aynı
dönemde karşılıksız işlemi yapılan çeklerin tutarıysa yüzde 50 oranında
artmıştır. Karşılıksız çek ve protestolu senet tutarı yılın ilk on ayında 36
milyar TL’ye ulaşmıştır.
Geçtiğimiz
ağustos ayında ülkemize yönelik başlatılan ekonomik saldırılar nedeniyle, döviz
kurundaki sert yükseliş ve enflasyonun zirveye ulaşmasıyla birlikte yüksek faiz
oranları karşısında ayakta kalmaya çalışan girişimcilerimiz, artık her sabah
uyandıklarında Ticaret Sicili Gazetesi’ne, konkordato ilan eden firmalara göz
atarak güne başlamaktadırlar.
Milliyetçi
Hareket Partisi açısından konu önemlidir ve bu yüzden Cumhur İttifakı’nın
devamı elzemdir. Zira mevcut konkordato işleyişiyle ardı ardına seri iflasları
tetikleyebilecek, istenmeyen durumlar söz konusu olabilecektir. 
Değerli
milletvekilleri, kanun teklifinin öngördüğü konkordato düzenlemelerine
baktığımızda, işlemlerin biraz daha sıkı denetime tabi tutularak konkordato
taleplerinde gerekli bağımsız denetim raporlarının esasları değiştirilmektedir.
Bu düzenlemelerle, konkordato taleplerinin mevcut hâlinden daha disiplinli ve
teknik raporlarla desteklenen sıkı bir yapıya kavuşacağı öngörülmektedir.
Komisyon
görüşmeleri sırasında dile getirdiğimiz bazı çekincelerimizin Genel Kurul
görüşmelerinde verilecek önergelerle giderilmesini bekliyoruz. Bu bakımdan,
teklifin içerdiği düzenlemelerin gerekli olduğunu düşünüyor ve teklifi
destekliyoruz.
Değerli
milletvekilleri, kanun teklifinin düzenlediği bir başka husus ise konkordato
işlemlerinde davalarda ara buluculuk şartının getirilmesidir. Başarılı bir
ekonomik sistemde ihtiyaçların karşılanması kadar, etkin bir hukuk sisteminin
de varlığı zaruridir çünkü hukukun ekonomideki rolü, piyasanın düzenli
çalışmasını ve gelişmesini sağlayacak olan yasal çerçeveyi oluşturmaktadır.
Ekonomik hayatı düzenleyen hukuk kurallarının ekonominin dinamikleri ve
gerçeklikleriyle bağdaşması gerekmektedir.
Alternatif
uyuşmazlık çözüm yolları öncelikle 1960’lı yılların başında Amerika’da
başlamış, daha sonraki yıllarda İngiltere ve Avrupa Birliği ülkeleri hukuk
sistemlerinde belirgin bir şekilde yer almaya başlamıştır. Alternatif
uyuşmazlık çözüm yollarında örnek bir uygulamaya sahip olan Japonya, diğer
sanayileşmiş toplumlar arasında davalaşma oranı düşük, sulh ve ara buluculuğa
başvuru oranı ise yüksek olan bir ülkedir.
Değerli
milletvekilleri, Türkiye’de alternatif uyuşmazlık çözüm uygulamalarındaki
gelişme ise beklenilen ve istenilen düzeye henüz ilerleyememiştir. Bunun
başlıca nedeni, adalet uygulayıcılarının önemli bir kısmı tarafından yerel
mahkeme yargısının rakip olarak düşünülmesinden kaynaklanmaktadır. 
Diğer
taraftan, ara buluculuk sonucunda hazırlanan tutanağın yetkili icra mahkemesi
tarafından şerh verilerek ilam niteliği kazanmasının ve incelemesinin sınırlı
olmasının yargı yetkisinin mutlak egemenliğine zarar vereceği yönünde hâlen bir
kuşku bulunmaktadır.
Oysa
alternatif uyuşmazlık çözüm yolları yargıyla rekabet içinde bulunan bir süreç
değildir. Ara buluculukta asıl hedef, küçük çaplı ve kamu düzenini
ilgilendirmeyen uyuşmazlıkların adli bir soruna dönüşmeden çözümünü
sağlamaktır. Eğer ülke olarak alternatif uyuşmazlık çözüm yollarını hukuk
sistemine yeterince kazandırabilirsek hâkim başına her geçen yıl artan dosya
yükünü de azaltmış olacağız.
Türkiye’de
hâlen sicile kayıtlı 9 binin üzerinde genel ve iş hukukunda uzman ara bulucu görev
yapmaktadır. İhtiyari ara buluculuk istatistiklerine baktığımızda, yılın ilk
beş aylık döneminde yüzde 97’lik bir anlaşma oranı görülse de teklifte de
öngörülen dava şartı ara buluculuk uygulama istatistiklerinde bu oran düşük
kalmaktadır. Aynı tarih aralığında ara buluculuk görüşmeleri sonunda anlaşma
oranı yüzde 65’tir. Bu oranın yukarı çekilebilmesi için vatandaşlarımızı dava
öncesi sulh yönüne taşıyabilecek tanıtım, bilgilendirme gibi uygulamaların daha
etkin kullanılması gerektiği ortaya çıkmaktadır. Bu bakımdan, ülkemizde adalet
hizmetlerinin etkinliğini artırmak amacıyla sermaye piyasası hukuku, tüketici
hukuku, banka ve sigorta hukuku, ticaret hukukunda yargı dışı ve mahkeme
kökenli alternatif uyuşmazlık çözümlerine başvurulması özendirilmelidir. Açılan
dava sayısına oranla, sulh ve feragat sayısının düşük olduğu bir yerde sınırlı
ara buluculuğun tek başına işlevsel olacağını düşünmek çok mümkün
görünmemektedir. Eğer ara buluculuğa Türkiye’de işlevsellik kazandırılmak
isteniyorsa rasyonel bir planlamayla kurumsal engeller ve teşvikler sağlanarak
ara buluculuk avantajlı hâle getirilmeli, ara buluculuğa kolay bir erişim
sağlanabilmelidir.
Değerli
milletvekilleri, adalet ve mahkemelere başvuru her ne kadar temel hak ve arzu
edilir kavramlar olsa da bunlara ulaşma talebi rasyonel bir biçimde
sınırlanmadıkça dava yığınları büyüyecek ve erişilmek istenen hak ve adalete
ulaşmak giderek daha da zorlaşacaktır. 
(Mikrofon
otomatik cihaz tarafından kapatıldı)
HALİL
ÖZTÜRK (Devamla) – Bağlıyorum Başkanım. 
BAŞKAN
– Toparlayın. 
HALİL
ÖZTÜRK (Devamla) – Bu kurumsal düzenlemeler temelsiz olur ise başarısız
olunacak ve vatandaşlarımız için bir eziyete dönüşebilecektir. Bu bakımdan,
Milliyetçi Hareket Partisi olarak destek sunduğumuz kanun teklifinin amacına ve
hedefine ulaşmasını temenni ediyor, Genel Kurulu bir kez daha saygıyla
selamlıyorum. (MHP sıralarından alkışlar)
BAŞKAN
– Teşekkür ederim Sayın Öztürk. 
Teklifin
tümü üzerinde Halkların Demokratik Partisi Grubu adına söz isteyen Ağrı
Milletvekilimiz Sayın Abdullah Koç. (HDP sıralarından alkışlar) 
Sayın
Koç, süreniz yirmi dakika. 
HDP
GRUBU ADINA ABDULLAH KOÇ (Ağrı) – Sayın Başkan, değerli milletvekilleri; 16
sıra sayılı Kanun Teklifi üzerinde partim adına söz almış bulunmaktayım. 
Değerli
arkadaşlar, Hakkâri Milletvekilimiz Sayın Leyla Güven yirmi yedi gündür açlık
grevinde. Tek amacı insanlık suçu olan tecridin kaldırılması ve ortak vatanda
demokratik bir ülkenin kurulması mücadelesidir. Sayın Leyla Güven’e ve
direnişine destek amacıyla bugün Meclis çatısı altında Eş Genel Başkanımız
Sayın Pervin Buldan’la birlikte 10 milletvekilimiz destek amaçlı iki günlük
açlık grevini başlattı. Öte taraftan, Türkiye'nin dört bir tarafında yine
milletvekili arkadaşlarımız destek amaçlı açlık grevine başlamış bulunmaktalar.
Tüm arkadaşlarımızı huzurunuzda selamlıyor ve kendi mücadelelerine ortak
olduğumuzu belirtmek istiyoruz. Leyla Güven’in talebi bizim talebimizdir, bunu
da açık bir şekilde dile getirmek istiyoruz. 
Değerli
arkadaşlar, bugün hukuk adına gerçekten tarihî bir leke, utanç verici bir gün
yaşıyoruz. Sayın Demirtaş ve Sayın Önder’in dosyası yukarıdan bir talimatla,
karşı hamle hareketiyle mahkeme tarafından onandı ve dosyaları kesinleşti.
Değerli arkadaşlar, bu yargı, hani bu kahraman ve bağımsız yargı var ya sözüm
ona; önünde binlerce ve on binlerce dosya mevcut. Bu dosyaların içerisinde bir
kısım dosya da emekçilerin ve işçilerin hak ve alacaklarıdır, on binlerle
ölçülen dosyalar. Öte taraftan, yine, bu yargının önünde kadın katillerinin,
çocuk tecavüzcülerinin dosyaları da on binlerle ölçülüyor. Bu dosyaların hepsi
üç yıldır, dört yıldır raflarda bekletiliyor ancak önünde binlerce dosya olan
bu yargı talimatla Sayın Demirtaş’ın dosyasını alıyor ve üç ay içerisinde de
karara bağlıyor. Peki, size soruyorum: Bu yargıya güven ne olacak, bu yargıya
güvenecek miyiz? Sokağa çıkın, sorun, bugün, Türkiye’de yargıya güven yüzde
10’un altına düşmüş durumda. Halkımız artık bu yargıya güvenmiyor. Bu tarafsız
ve kahraman yargıçlar o çocuk tecavüzcülerine ilişkin olan dosyaları neden
gündeme almıyor? Bu dosyalar neden hızlı bir şekilde kesinleştirilmiyor veya
gündemleştirilmiyor? Ne yaparsanız yapın, yargı eliyle darbe yapmaya
kalkışırsanız da kalkışın biz bu darbenin önünde boyun eğmeyeceğiz. Bu, bu
şekilde biline. Halkımız bu yargı darbesinin önünde boyun eğmeyecek, eğmedi de,
tarihte sayısız örnekleri mevcuttur. 
Değerli
arkadaşlar, şimdi, kanun teklifine bakıldığında, abonelik sözleşmesinden
kaynaklanan para alacaklarına –tahsiline- ilişkin olan bir kanun olduğu
görülüyor ancak içeriğine baktığınız zaman bu bir torba yasadır. İçinde ne yok
ki; içinde Ticaret Kanunu var, Tüketici Kanunu var, Tebligat Kanunu var,
Bilirkişilik Kanunu var yani var ki var. Bu iktidar ne bulduysa bu torba yasa
teklifinin içine atmış durumda. Peki, bununla ne yapmak istiyor? Arkadaşlar,
AKP manipülasyonunun yeni bir yüzü olarak da karşımıza çıkıyor bu uygulama. On
altı yıllık bu AKP iktidarının uygulamasıdır; yamalı bir bohça gibi, toplumu
dizayn etmek için her şeye yer verilmiş bu yasa teklifiyle. 
Değerli
arkadaşlar, gerçekten, bu kanun teklifi bir torba yasa teklifidir. Kanun yapma
tekniğine aykırı olan bu yöntem AKP iktidarı döneminde esas yöntem hâline
getirilmiştir yani alakasız ne kadar düzenlemeye ihtiyaç duyulmuşsa bu torbaya
konmuş ve bu, bu şekilde huzurumuza getirilmiştir. 
Bu
kanun teklifi hazırlanırken halktan, sivil toplum örgütlerinden, meslek
kuruluşlarından hiçbir şekilde görüş alınmamıştır. Hâlbuki abonelik sözleşmesi
ve bu toplumun her bireyini ilgilendiren bu konuda topluma hiçbir şekilde
gidilmemiş ve toplumun fikri bu şekilde alınmamış. Bu nedenle de bu teklif
sakat bir kanun teklifidir. AKP, politik tutum ve uygulamalarıyla nasıl ki
demokrasi ve sistemin içini boşalttıysa bu torba yasa yöntemiyle temel yasaları
da bir yapboz tahtasına dönüştürmüştür. 
Değerli
arkadaşlar, teklifin gerekçesi icra dairelerindeki iş yükü ve konkordato
meselesiyle ilgili olarak yaşanan sorunlar olarak lanse edilse de bu sorunların
temel kaynağı ekonomik problemlerdir. Problemlerin sebebini tespit etmeden geçici
çözüm önerileriyle günü kurtarmak, belirli kesimlerin taleplerini karşılama
amaçlı bir şekilde hazırlanmış bir kanun teklifidir bu. 
Teklifin
aynı zamanda Anayasa’daki eşitlik ilkesine de aykırı bir yönü vardır, bu
nedenle de kabul edilmesi mümkün değildir. 
BAŞKAN
– Sayın Koç, bir saniye…
Değerli
arkadaşlarım, lütfen hatibi dinleyelim. Arkadaşlarımız birbiriyle konuşmayı
bıraksınlar değerli arkadaşlarım. Lütfen, herkes hatibi dinlesin. 
ABDULLAH
KOÇ (Devamla) – Değerli milletvekilleri, bugün yürürlükte olan UYAP sistemine
rağmen yeni bir sistem getirilmiştir. Ödeme emirleri, yalnız haciz işlemleri
kanunen yetkili bir makamın denetiminden çıkarılmıştır. Her şeyde olduğu gibi
icra işlemleri de arkadaşlar, ilk defa özelleştirilmiştir. Yargının bir tarafı
özelleştirilmiştir. Bu, bu şekilde bilinsin. 
Değerli
arkadaşlar, bu ne demektir? Tüketicilerin yani halkın haksız icra talepleriyle
karşılaşması, yurttaşın sermaye şirketlerinin önüne atılması demektir çünkü
amaçlanan, elektrik, doğal gaz, su, telefon, internet ve daha pek çok temel
ihtiyacın yandaş şirketlere ihale karşılığında devredilmiş olması ve bu
şirketlerin alacaklarını her ne olursa olsun, âdeta her yol mübahtır
düşüncesiyle tahsil etme yolu ve yöntemidir. Bu teklifle getirilmek istenen
durum da budur. Yani başka bir anlatımla, yargı ilk defa özelleştirilmiştir bu
yönüyle. 
Değerli
arkadaşlar, bu iktidar ne yaptı? Fabrikaları sattı. Ne yaptı? Köprüleri, su
kaynaklarını, bankaları, TELEKOM firmasını, halkın toprağını sattı, toprağını.
Bu iktidar, KHK’yle tüm emekçileri işinden attı; o da yetmedi, “Özel sektörde
dahi çalışamaz.” şeklinde bir kanun getirdi. Bu halktan ne istiyorsunuz?
Hakikaten soruyorum, siz ne istiyorsunuz bu halktan? Bu halkın icraya, yandaş
şirketlere verecek bir şeyi kaldı mı ki? Neye ihtiyaç hissettiniz? Söz konusu,
halk olunca “Hazine boş.” diyorsunuz, 3600 ek gösterge, emeklilikte yaşa
takılanlar, asgari ücretle ilgili olan zam olduğu zaman, bu talepler dile
getirildiği zaman ayak diretiyorsunuz ama konu, sermaye ve yandaş şirketlerin
alacaklarına gelince halkın boğazını sıkıyorsunuz. Biz bunlara izin
vermeyeceğiz; bu, bu şekilde biline.
Değerli
arkadaşlar, bu getirilmek istenen sistemle, halkın mal, hak ve alacaklarının
sorgulanabileceği de düzenlenmektedir. Bu sistemle, halkın kişisel verilerinin
sermaye şirketlerine yani yabancı ortaklı şirketlere açılması sonucu ortaya
çıkmaktadır. Halkın kişisel verileri dış şirketlere pazarlanacaktır; bu, bu
şekilde getirilen bir sistem. Köylünün, emekçinin, esnafın sömürülmesi
yetmiyormuş gibi üstüne bir de tüm kişisel verilerini de bu yamyam sermaye
şirketlerine peşkeş çekeceksiniz. Bu yasa teklifinin altında halka düşmanlık
var, halkın değerlerini pazarlama var. 
Kişisel
veriler, özel hayatın en temel bileşeni olmaları itibarıyla Anayasa’nın 20’nci
ve Avrupa İnsan Hakları Sözleşmesi’nin 8’inci ve Birleşmiş Milletler Medeni ve
Siyasi Haklara İlişkin Uluslararası Sözleşmesi’nin 17’nci maddeleri uyarınca
güvence altına alınmıştır. Siz neye uyuyorsunuz ki? Anayasa’yı ihlal
ediyorsunuz; belli, açık, ortada; yargıya talimat veriyorsunuz, Avrupa İnsan
Hakları Mahkemesi kararlarına karşı “hamle” yapıyorsunuz. Açıkçası, biz de
sizden başka bir şey beklemiyoruz.
Değerli
arkadaşlar, bu sistemle halka karşı icra işlemi başlatıyorsunuz ancak dayanak
belgeyi göndermiyorsunuz, bu sistem bunu da getiriyor. Halk zaten yoksullaştı,
borçla yaşıyor, faturalardan başını alamaz durumda; bir haneye aylık sayısız
fatura gelmektedir. Öyle bir sistem yarattınız ki emekçi, esnaf, köylü yani
vatandaşın tamamı, aylık faturaları ödemekten başka bir iş düşünemez durumda şu
anda. Üstelik bu sistemle sermaye şirketlerine, faturanın sadece tarihini ve
sayı numarasını belirtmek suretiyle icra takibi başlatma yetkisini
veriyorsunuz; halkın eline herhangi bir belge, herhangi bir fatura da
geçmeyecek. Siz bu halktan gerçekten ne istiyorsunuz; tekrar soruyorum. 
Halkın
tezgâhından, mutfağından, ekmeğinden, cebinden elinizi artık çekin. Bu
uygulamalarınızı kabul etmiyoruz. Sokağa çıkın, sokağa; gerçekten sokağa çıkın,
sokağa çıkın ki yoksullaştırdığınız halkın hâlini ve durumunu görün. Sokağa
çıkın ki halkı göreceksiniz, gerçek halkı göreceksiniz; “Sizden şikâyetçiyim.”
diyen ve bağıran torna ustasını, Meclis çatısında intihara kalkışan Ağrılı
vatandaşı göreceksiniz. Halk bu şekilde; halkın arasına çıkın ki halkı görün.
Tabii, siz bunları görmeyeceksiniz, siz saraylarda yaşıyorsunuz; siz artık
görme yetisini de kaybettiniz, siz ancak sermayedarları görürsünüz. 
Değerli
arkadaşlar, diğer bir konu ise ticari uyuşmazlıklarda zorunlu ara buluculuk
sisteminin getirilmesidir. Bir defa, belirtmek isterim ki adalet sistemiyle
öyle bir oynadınız ki ne yaparsanız yapın bu adaleti düzeltemezsiniz; bugün
Demirtaş kararında da bunu net bir şekilde gördük hep beraber. Tek çare sizin
iktidardan ayrılmanızdır, başka bir çare de yoktur. Bir hukuk hâkimi bile karar
verirken bu iktidardan korkuyor, saraydan korkuyor. Ara buluculuk sistemi
getirerek bu sorunu çözemezsiniz. Yüksek ve özel ihtisas isteyen ticari
uyuşmazlıklarda vekille temsil zorunluluğu da olmadan ara buluculuğa
başvurulması şartı koşulmasının, ihtilafların daha karmaşık hâle gelmesine yol
açabileceği ve çözümü de geciktirebileceği bir gerçektir. Çözüm, baştan sona
yeni bir anayasa ve bağımsız bir yargı sistemiyle ancak mümkündür ama bu da sizin
iktidarınızla mümkün olmayacaktır.
Değerli
milletvekilleri, AKP’nin tek başına iktidar olduğu dönemden ittifak yaptığı
ortağı MHP’ye kadar bunları sonuçlandıramadığı, sonuçlandırdıklarında ise
halkın değil, yandaşının çıkarını koruyarak iktidarını koruduğu bilinen bir
gerçektir. Hızını alamayıp 2071’e doğru toplumu uçuracağını söyleyen AKP,
uçurmak bir yana, halkı balyoz gibi ezip geçen ekonomik krizle karşı karşıya
bıraktı. 
Konumuz
icra takibi ya, çocuk teslimi meselesi var arkadaşlar. İcra İflas Yasası’na
göre çocuklar bir mal olarak görülüyor. Sözüm ona çocuk teslimi. Tam bir
travma. Bunlar neleri icraya koymadılar ki? Esnafın tornasını tezgâhını,
çiftçinin tarlasını, emekçinin maaşını, konkordato, iflaslar vesaire vesaire.
Bu, neyi gösteriyor? Bu, ekonomik iflası gösteriyor. Bunların hiçbirine çözüm
getirmediler ve getirmeyi de düşünmüyorlar. Dertleri, yandaş şirketlerin
alacaklarıdır. Bunca sorun dururken bu icra teklifi neyin nesidir; sizlere
soruyorum.
Değerli
arkadaşlar, İcra ve İflas Yasası’ndaki değişiklik, hayra alamet bir durum
değildir. AKP’nin iktidarda olması, zaten halk adına hayra alamet bir durum
değil. Bu nettir yani. AKP iktidarda olduğu günden bu yana halka acı ve
yoksulluktan başka hiçbir şey getirmedi.
“Bu
kanun teklifinin amacı, icra dairelerinin iş yüklerinin önemli bir kısmı olan
aboneliklerden kaynaklanan alacaklardır.” deniliyor. Bu, ne anlama geliyor? Bu,
toplumun fakirleştiğinin, ekonomik çıkmaza girdiğinin tam resmidir. Kriz,
kapıyı aşmış ve ocağın orta yerine kadar ulaşmıştır. Vatandaş, elektrik, su,
doğal gaz, telefon parasını ödeyemez duruma düşürülmüş ve yüz binlerin sayacı
da sökülmüştür. Sadece İstanbul’da 120 bine yakın kişinin sayacının söküldüğü
söyleniyor. Resmî rakamlar değil ama gerçeği ifade ediyor. 
İcra
dosyaları çoğaldı mı? Bu, halkın yoksullaştığının, fakirleştiğinin de
göstergesidir değerli arkadaşlar. Buradan milyonlara sesleniyorum. Bakın, bu
AKP-MHP iktidarı ne yaptı? Elektrik zam oranını aylık yüzde 10’a çıkardı; su
faturasının aylık artışını ÜFE oranında yaptı; doğal gaz faturalarına ÜFE
oranında aylık yüzde 10’a varan zamlar yaptı; halkı sömürmeye yasal bir zemin
hazırlamanın da yolunu bu yasayla açtı, değerli arkadaşlar. 
Sermaye
şirketleri, sistemin gücünü de arkasına almış, halka karşı oluşumlar hâline
gelmiştir. Bakın, benim seçim bölgem olan Ağrı’nın Patnos ilçesinde enerji
şirketi, köy ve mahallelerde TOMA’lar eşliğinde evlerdeki sayaçları sökmüş ve
sokaklardaki direklerin tepesine dikmiştir. Böyle bir uygulamayla
karşılaştığınız zaman siz ne yaparsınız? Halk, bu uygulamayla karşı karşıya.
Peki, bu sermaye şirketleri, halktan yana mı, yoksa sizden yana mı? Bunu da
gerçekten sormak istiyorum. 
Değerli
milletvekilleri, AKP’nin rakamlarına göre, 2018 yılındaki icra dosya sayısının
8 milyon olduğu söyleniyor. Fakat biraz önceki hatipler de belirttiler, bu
dosyaların sayısı 20 milyonu aşmış durumda, 20 milyonu aşmış! 20 milyon
vatandaş şu anda icralık. Peki bunların içinde kaç tanesi bu aboneliklerdir?
Yine, resmî rakamlara göre halkın 3,5 milyonu, sadece aboneliklerden dolayı icralık. Ama 2016-2017 yıllarındaki
verileri de topladığınız zaman bu da 6-7 milyonu buluyor. Bu ne demek? Bu, 20
milyona yakın insanın sayaçlarının söküldüğü anlamına geliyor.
Değerli
arkadaşlar, siz, hani çok şaşaalı adliyeler yaptınız ya, icra daireleri;
şunları size gösteriyorum: Bakın, kamyonlara ulaşmış olan icra dosyaları,
bunlar icra dosyaları. Adliyelerdeki o icra dairelerinin içine artık sığmıyor,
bunları koridorlarda bu şekilde muhafaza ediyorlar. Bakın, üzerinde de ne yazıyor,
biliyor musunuz? “Karıştırmayın.” deniliyor. Koymuşlar adliyenin önüne,
vatandaş, üstünden atlayarak icra dairelerinin içine giriyor ve icra dairesi,
üstüne yazmış: “Karıştırmayın.” Kimin dosyasını? Halkın borçlu olduğu dosya bu.
Bu dosyaların tamamında vatandaş borçlu, borçlu! Siz bu halkı bu hâle
getirdiniz. 
Değerli
arkadaşlar, şimdi, bu 20 milyon vatandaşımız bu AKP ve MHP’ye 31 Martta gereken
dersi verecek. Buradan ilan ediyorum. Bu kez AKP-MHP’ye halk, icra takibi
başlatacak; bu nettir. Öncüsü de biz olacağız, Halkların Demokratik Partisi
olacak. Bu aboneliklerin tamamını sağlayan şirketlere, bu kurumlara peşkeş
çekilmiş ve hepsi yandaş firmalardır. Sizlere soruyorum değerli arkadaşlar: Bu
milyonlarca icra takibinden kaynaklı, cebinize, kasanıza ne kadar para girecek
ya da çıkarınız nedir? Buradan cevap verin. Sadece bize değil, halk duysun
bunu, halk. Size oy veren vatandaştan da bu durumu saklamayın.
Değerli
arkadaşlar, AKP Hükûmeti yani siz, halkı sermayeye ihale ettiniz. Bu yasayla
icra işlemlerini de özelleştiriyorsunuz. Hava hariç her şeyi özelleştirdiniz.
Bu halkı, acımasız, halka küfreden, ahlaksız sermayedarların önüne atıyorsunuz.
Biz buna izin vermeyeceğiz.
Sözlerimi
Doçent Doktor Sayın Fikret Başkaya’nın şu tespitleriyle sonlandırmak istiyorum:
“Sorun, sadece ekonomik kriz değil, aynı zamanda sosyal kriz, politik kriz,
jeopolitik kriz, ekolojik kriz, iklim krizi, etik yani ahlak krizi, değerler
krizi ve nihayetinde rejim krizidir; başka türlü söylersek: Komprador rejimin
krizi.” Bu krize son vermek de HDP’nin işi. 31 Mart 2019 tarihi, sizin kriziniz
olacak. Bu tarih, yakın bir tarihtir. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Koç. 
Teklifin
tümü üzerinde, Cumhuriyet Halk Partisi grubu adına söz isteyen, Mersin
Milletvekilimiz Sayın Alpay Antmen. 
Buyurun
Sayın Antmen. (CHP sıralarından alkışlar) 
Sayın
Antmen, süreniz yirmi dakika. 
CHP
GRUBU ADINA ALPAY ANTMEN (Mersin) – Teşekkür ederim.
Sayın
Başkan, sayın milletvekilleri; Abonelik Sözleşmesinden Kaynaklanan Para
Alacaklarına İlişkin Takibin Başlatılması Usulü Hakkında Kanun Teklifi hakkında
partim adına söz almış bulunmaktayım. 
Kanun
teklifiyle ilgili olarak Adalet Komisyonunda uzlaşmaz, yasa yapımı tekniğine
aykırı bir yöntem izlendi. AKP’nin rutin yasa yapma tekniği hâline getirdiği
torba yasa uygulaması, bu kanun teklifinde de karşımıza çıktı. 
Kanun
teklifi, Bakanlık bürokratları tarafından hazırlanmış ve fakat üzerinde önemli
teknik hatalar yapılmış; içine Harçlar Kanunu, İcra ve İflas Kanunu, Türk
Ticaret Kanunu ve Arabuluculuk Kanunu’nda çok önemli değişiklikler içeren
hükümler de sıkıştırılmıştır. 
Bu
kanun teklifini dikkatle incelerseniz teklif sahibi AKP milletvekillerinin ve
teklifin içeriğini hazırlayanların, icra takibinde, icra dosyalarının bir bütün
olarak değerlendirilmesi hususunda, UYAP kullanım alanları ve dosya ile harç
hesapları konusunda yeterince yetkin olmadıklarını rahatlıkla görebilirsiniz.
İcra ve iflas konusunu hepsinden daha iyi bildiğimi kesinlikle iddia ediyorum. 
Belirli
sermaye odaklarınca getirildiği izlenimimizi haklı çıkaran bir komisyon süreci
olduğundan bu teklife “sipariş teklif” demek yanlış olmayacaktır.
Müteahhitlerinizin sipariş proje getirdiğini çok görüyorduk da artık Meclise de
sipariş kanunları getirmeye başladınız. Bu kadarına da pes doğrusu. 
Sözde,
adli işlemlerin hızlandırılması gerekçesiyle konumlandırılan bu teklifin
toplumsal katmanların sorununa çare olmayacağı kesindir. Bugün icra
dairelerindeki dosya sayısının hızla artmasının nedeni, yasalarda yapılması
gereken değişiklikler değil, AKP anlayışının on altı yıldır ülkeyi getirdiği
yolsuzluk, yoksulluk ve adaletsizlik girdabıdır. 2008 yılında 8 milyon olan
icra iflas dosyalarının sayısı, 2018 yılında 20 milyona dayanmış, icra
dairelerindeki icra iflas dosya sayısı bugün itibarıyla 19 milyon 901 bin
807’ye çıkmıştır. Bu nedenle, gerçek önlem, sipariş kanun teklifleri yerine,
halkın sosyal, ekonomik ve yaşamsal konuları hakkında Meclisin çalışması ve
çalıştırılması gerçeğidir. 
Muhalefet
şerhlerimizde de belirttik; teklif metni incelendiğinde, UYAP üzerinde icra
takibi açma olanağı varken “Merkez Takip Sistemi” adlı yeni bir sistem
getiriliyor. Abonelik sözleşmelerinden doğan alacaklara ayrı bir kolaylık ve
ayrıcalık getirildiğini ve bunun, anayasal “eşitlik” ilkesine ve savunma
hakkının temelini oluşturan “silahların eşitliği” ilkesine açıkça aykırı
olduğunu görüyoruz. 
Ayrıca,
bu kanun teklifi, uzman görüşleri alınmadan, kamuoyunda tartışılmadan, “zorunlu
arabuluculuk” konusunu da karşımıza getiriyor. UYAP sisteminin yeterince
değerlendirilmediği ve anlaşılmadığı, sistemde yaşanan aksaklıklar ve
kesintiler de göz önüne alınmamıştır. 
15
Mart 2018 tarihinde yürürlüğe giren 7101 sayılı Kanun ile 2004 sayılı İcra
İflas Kanunu’nun konkordatoya ilişkin hükümleri de bu teklifle
değiştirilmektedir. Daha bir yıl olmadan kanunu değiştiriyorsunuz. Teklifte,
konkordato talebine eklenecek belgeler arasındaki “finansal analiz raporu”
“güvence veren denetim raporu” olarak değiştirilmekte ve bu raporu hazırlayacak
bağımsız denetim kuruluşları ile raporun standardı konusunda uygulamada yaşanan
sorunları çözecek mahiyette düzenlemeler yapılmadığı için, raporlama
fiyatlarının asgari ve makul bir miktara getirilmesi için herhangi bir çalışma
da yapılmamıştır. 
Uygulamada
iflasın ertelenmesi nasıl kötüye kullanıldı ise konkordato kurumu da
alacaklılara zarar vermeye başlamıştır. Güvence veren denetim raporu
maliyetlerinin çok yüksek olması nedeniyle küçük ve orta ölçekli işletmelerin
konkordato hakkından yararlanmalarının önü kapatılmaktadır. Güvence veren
denetim raporlarının herkes tarafından verilemeyecek olması nedeniyle belli bir
kimse ve gruplara burada da yeni bir imtiyaz sağlamaktasınız. 
Ve
önemli olan hususlardan birisi, dava şartı olan ara buluculuk. Bu kurumun ticari
uyuşmazlıklara da teşmil edilmesi konusunda herhangi bir toplumsal konsensüs
sağlanmadan, yangından mal kaçırırcasına özel bir kanun içinde getirildiği,
bununla da kısa sürede ciddi zararlara yol açılacağı arz edilmiştir. 
Değerli
milletvekilleri, biz Cumhuriyet Halk Partisi olarak şartlı muhalefet
yapmıyoruz, yıkıcı muhalefet yapmıyoruz, gelişime, ilerlemeye ve çözüme yönelik
yapıcı muhalefet görevimizi yerine getirmeye çalışıyoruz, kanun tekliflerine
teknik katkı sağlamaya çalışıyoruz. 
Yargı
sisteminin o kadar çok sıkıntısı var ki neredeyse artık bir sistemden bahsetmek
olanaksız hâle geliyor. Avukatlık Yasası bekliyor. Yargının en temel sacayağı
dediğimiz avukatların karşı karşıya kaldığı sorunlar yumağı çığ büyüdü. Buradan
İzmir Barosu Başkanının bir duruşmada yumruklanmasını esefle kınıyorum. Bundan
avukatlarımız kadar, yargımız ve vatandaşlarımız da olumsuz olarak
etkilenmektedir. Ülke şartlarına, meslek ihtiyaçlarına ve çağa uygun Avukatlık
Yasası çalışması yapılmadan burada alelacele “MTS” adını vereceğimiz böyle bir
sistem getirilmesi, hiç de eşitliğe uygun değildir. Avukatların yargı
mekanizması içerisindeki yerinin ikincil bir konumda görülmesine son verilmesi
ve savunma mesleğinin en kısa zamanda anayasal güvenceye kavuşturulması, ilk
başta iddia makamıyla eşitliğinin sağlanması gerekmekteyken biz bazı şirketlere
özel imtiyaz sağlayacak kanunu burada tartışıyoruz. Yargıda liyakat ve başarıya
göre tayin ve terfiler yerine, siyasal mülahazaların esas alınması, yargıdaki
işleyişi kilitlemeye başlamıştır. Ancak alçak FETÖ’cü hâkim ve savcıları
hatırlayın. Bunun yarattığı sorun, tüm ülkede derin sıkıntılara yol açtı, ağır
bedeller ödedik. Yargının siyasallaşmasının ve cemaatlere teslim edilmesinin
sonucu 15 Temmuz hain darbe girişimini hep birlikte gördük. 
Yargıda
adli tatil uygulaması ise yargıyı artık kilitler pozisyona getirmektedir. Daha
önceki yıllarda hâkim ve savcılar adli tatilde izin alırken, şimdi, açıkça
söylüyorum, kafalarına göre, her istedikleri zaman izinlerini bölerek
kullandıkları için yargıda vatandaş mağdur olmaktadır, duruşmalar
ertelenmektedir. Utanmadan “Yargıyı hızlandırmaya çalışıyoruz.” diyorsunuz.
Değerli
milletvekilleri, yargının sağlıklı bir şekilde çalışmasını istiyorsak yargı
çalışanlarının tamamının da verimli bir ortamda çalışabilmesini sağlayabiliriz.
Bütün haklar, hâkim ve savcılara verilmez arkadaşlar. Mübaşirler var mesela,
bütün avukatlar onların kıymetini bilir, bunların idari sınıfa geçmesi, genel
idari hizmetler sınıfına alınması gerekiyor. Artık lütfen mübaşirleri de,
hâkimlerin sigaralarını alan pozisyondan çıkartalım. Biz yargıda çalışan
herkesi bir bütün görürüz. Her türlü ayrımcılığa karşı olduğumuz gibi buna da
karşıyız, adaleti istiyoruz. 
Ayrıca,
kamu avukatlarından diğer hatipler de bahsettiler. Kamu avukatlarının
sorumluluğu pek çok meslekten çok daha yüksektir ama aldıkları maaşlar ve
özellikle ek göstergeleri 3000’dir ve ciddi anlamda sıkıntıları var. Eğer bir
şey yapmak istiyorsanız, adaleti sağlamak istiyorsanız, eşitliği sağlamak
istiyorsanız hâkim ve savcılarla kamu avukatlarını eşit maaş düzenine, eşit ek
göstergeye çıkartmanız gerekmektedir.
Bununla
birlikte, biliyorsunuz, adli yargı komisyonlarında hâkim ve savcılar var. Ya,
avukatlar... “Avukatlar” diyoruz hem yargının üç kurucu sacayağından biri hem
de yargısal faaliyet yapıyorlar ama baro başkanları, adli yargı komisyonları
içinde yok. Hani devrim, hani ilericilik, hani eşitlik? 
Değerli
milletvekilleri, hepimiz Adalet Ana’yı biliriz. Adalet Ana’nın elinde bir
terazi vardır, diğer elinde ise bir kılıç, gözleri de bağlanmıştır. Gözleri
bağlıdır çünkü terazisinin kefesini görmeden tutmalıdır, nesnel ve korkusuz
olmalıdır. Terazi ise kanıtların ve olayların karşıt kefelerini gösterir.
Teraziyi sol eliyle tutar, sağ elindeyse aklın ve adaletin gücünü ve bundan
dolayı da bir anlamda kararın keskinliğini gösteren kılıç vardır. Gözünün
kapalı olması, aynı zamanda da yargıcın kimsenin ten rengini, inancını,
cinsiyetini, düşüncesini, servetini, rütbesini, statüsünü görmemesi ve bu
hallerini görmeden karar vermesi anlamına gelir. Cumhurbaşkanından da emir
almaz, Adalet Bakanından da emir almaz, hiç kimseden emir almaz.
Ve
Adalet Ana, kadındır. Bu da kadın ve erkeğin eşit olduğunu, onların eşit
bireyler, eşit yurttaşlar olduğunu gösterir. Yani kadına şiddetin son on altı
yılda yüzde 1.400 kat arttığı, kadının sosyal, ekonomik ve siyasal hayattan
dışlandığı ve kadın ile erkeğin devletin en üst organı tarafından eşit
görülmediği bir Türkiye’de, Adalet Ana, tıpkı hukuk gibi ikinci plana itildi,
şiddete uğradı ve devletin en üst organı tarafından tanınmadı. Eğer ayarını
bozarsanız, bir gün o kantar, sizi de tartar. 
Değerli
milletvekilleri, sizi iki yüz yirmi dokuz yıl önceye götürmek istiyorum.
1789’da Fransa’da tarihsel bir devrim oldu. Egemenliği saraydan alan halkın
meclisinde ilk şu karar alındı: “Milletin rızası olmadan hiçbir vergi alınamaz.”
İki yıllık OHAL döneminde sadece OHAL’ini örnek aldığımız Fransa, bugün
yıllık 2,5 trilyon dolar bütçeyle dünyada insani gelişimde ilk 15’te, eğitimde
ilk 10’da, sağlık harcamalarında ilk 3’te yer alıyor; oysaki Türkiye, UNICEF,
PISA ve OECD’ye göre eğitimde sonuncu, sosyal adalet sıralamasında sonuncu,
Demokrasi Endeksi’nde 165 ülke içinde 97’nci, Hukukun Üstünlüğü Endeksi’nde 113
ülke arasında 101’inci sırada. Uygulamadığımız AİHM kararlarından sonra, onda
da sonunculuğu yakalayacağız gibi gözüküyor. 
Türkiye'nin
AKP iktidarıyla birinci ve ilk sıralarda olduğu uluslararası konular yok mu?
Tabii ki var. Yolsuzlukta Avrupa 1’incisi, dünyada 2’nci, tutuklu gazeteciler
sayısı bakımından dünyada 1’inci, iktidarın en az denetlenmesinde 6’ncı ve
çocuk istismarında dünyada 3’üncü ülke. Arkadaşlar, çocuklar geleceğimiz ise
buna bir çare bulmak zorundayız. Sorarım size: 80 milyon kişiden vergi toplayıp
1 kişiye saray yaptırmak ve o sarayda yargı mensuplarını ayağa kaldırmak adalet
midir? Adalet değildir. Soğan depolarını basıp soğanlara suçüstü yaptınız ama
Sayıştay raporlarıyla ortaya çıkan yolsuzluk çukuruna batmış belediyelerinizin
suçuna ortak oldunuz. Yolsuzlukları ortaya çıkaran Sayıştay Başkan Yardımcısını
yerinden ettiniz. Aradan geçen zamanda, bunca yolsuzluğunu sağır sultanın
duyduğu, Sayıştayın tek tek tespit ettiği hangi belediyeye müfettiş gönderildi?
Maalesef, hiç. 
80 milyondan
vergi alıyorsunuz ama 80 milyona hesap vermiyorsunuz. İşte, adalet ve hukuk,
vergisini aldığınız 80 milyona hesap vermektir. Sayın vekiller, siz halka hesap
vermek yerine, sadece saraya hesap veriyorsunuz; adalete güvenmek yerine sadece
Sayın Cumhurbaşkanının ağzına bakıyorsunuz. Peki, Adalet Ana’nın elindeki
terazi yerine, güçlünün, zenginin ve yandaşın terazisinde yer kapmaya çalışmak
ne oluyor?
İktidarın
hukuksuz uygulamaları, despotik rejimlerden ve yüz yıllar ötesinden örnekler
getiriyor. Artık geleceği, Avrupa Birliğinde değil, Şanghay Beşlisinin despotik
başkanlık sistemlerinde arıyorsunuz. 
Biz bu
anlayıştan adalet bekleyemeyiz. Biz bu anlayışı korsan yasa tasarılarında
gördük, akademisyen milletvekillerine kıyak emeklilik, çocuğa tecavüzcüsüyle
evlilik, kişiye özel, adrese teslim yasa tasarıları buraya geldi. İsrail’den
alınan rüşvet karşılığında Mavi Marmara katliamına ilişkin yargılama yetkisi ve
egemenlik hakkı terk edildi. Hâlâ adalet mi bekleyeceğiz? “Yanıldık,
kandırıldık.” ama biz yanılmadık, kandırılmadık ve kandırılmayacağız. (CHP sıralarından
alkışlar) 
Sizin
adalet konusunda özetiniz şudur, hani Cumhurbaşkanımız, Sayın Cumhurbaşkanı
diyor ya: “Çıraklık dönemimiz, kalfalık dönemimiz ve ustalık dönemimiz.” Doğru
söylüyor, ben sizin bu üç döneminizin gerçek yüzünü size açıklayayım: Adaleti
ve devleti FETÖ’ye teslim ettiniz, devleti ortaklaşa yönettiniz; çıraklık
dönemi. Kavgaya tutuşmanıza rağmen aynı menzilleri yürüdünüz; kalfalık dönemi
ve darbe fırsatçılığıyla FETÖ’yle mücadele eden muhaliflere saldırdınız;
ustalık dönemi. 
Şimdi,
sizin, yeni AKP’nin adalet ve hak konusunda karnesine, karnenize bir bakalım.
Bakın, bundan on yıl önce hükûmetinizin yargı reformu strateji taslağı, şimdi
okuyacağım on amaç altında oluşturuldu, gerçekten de dört dörtlük amaçlar: 
“1)
Yargı bağımsızlığının güçlendirilmesi.
2)
Yargının tarafsızlığının geliştirilmesi.
3)
Yargının verimliliği ve etkinliğinin artırılması.
4)
Yargıda mesleki yetkinliğin artırılması.
5)
Yargı örgütü yönetim sisteminin geliştirilmesi.
6)
Yargıya güvenin artırılması. 
7)
Adalete erişimin kolaylaştırılması. 
8)
Uyuşmazlıkları önleyici nitelikteki tedbirlerin etkin hâle getirilmesi ve
alternatif çözüm yollarının geliştirilmesi.
9)
Ceza infaz sisteminin geliştirilmesi.
10)
Ülkemizin ihtiyaçları ve Avrupa Birliği müktesebatına uyum süreci.” 
Peki,
gelelim karneye. Yargı bağımsızlığı güçlendi mi? Hayır. Yargının tarafsızlığı
geliştirildi mi? Hayır. Yargının verimliliği ve etkinliği artırıldı mı? Hayır.
Yargıda mesleki yetkinlik artırıldı mı? Asla, hayır. Yargı örgütü yönetim
sistemi gelişti mi? Hayır. Yargıya güven arttı mı? Hayır. Adalete erişim
kolaylaştırıldı mı? Asla, hayır. Uyuşmazlıkları önleyici nitelikteki tedbirler
etkin hâle getirildi mi? Hayır. Ceza infaz sistemi geliştirildi mi? Hayır.
Ülkemizin ihtiyaçları ve Avrupa Birliği müktesebatına uyum süreci… AİHM
kararlarını tanımıyorsunuz, buna da hayır. 
Peki,
değerli milletvekilleri, adli yıl açılışlarının yürütmenin başı ve siyasi bir
partinin genel başkanı olan Sayın Cumhurbaşkanının sarayında yapılması, hukukun
üstünlüğüne gölge düşürmüyor mu? Yargı mensupları kimsenin önünde eğilmesin ve
önleri iliklenmesin diye, cüppelerinde düğme olmaz. Kimsenin etkisinde,
güdümünde kalmasınlar diye, bağımsız ve tarafsız olsunlar diye, cüppelerinde
cep bulunmaz. Maalesef, hukukun üstünlüğünü ayağa kaldıracağımıza, yargı
mensupları ayağa kaldırıldı. Yargı mensupları ayağa kalkıyor, sayın
milletvekilleri; önlerini ilikliyorlar, sayın milletvekilleri. Bu şekilde devam
ederse herhâlde, hukuku da ayaklar altına alacaksınız, olacak bitecek. 
Rakamlara
göre, elli yedi yılda Avrupa İnsan Hakları Mahkemesine 7.286 ihlal kararı geldi
yani AİHM 7.286 ihlal kararı verdi, ülkeleri tazminata mahkûm etti. Bu
davaların 1.497 tanesi, Türkiye aleyhine açılan davalar. Örneğin, AİHM bugüne
kadar ifade özgürlüğü için 655 ihlal kararı verdi, bunlardan 256’sı, Türkiye
aleyhine. Bu davaların birçoğu ve ödenen tazminatların toplamının önemli bir
kısmı, AK PARTİ döneminde yaşanan ihlallerden oldu. Türkiye, AKP döneminde en
çok ihlali yapan ülke olarak AİHM kararlarıyla 258 milyon TL tazminat ödemeyle
dünya rekoru kırdı. Bir süre önce “Yargının itibarı yerlerde sürünüyor.”
sözleri bizzat yargının en üst düzey temsilcileri tarafından ifade edildi.
Artık bu iktidarın uygulamalarında adalet değil, keyfîlik var, baskı ve zulüm var.

Sayın
milletvekilleri, bu arada, mahkemeler de devlete gelir kapısı oldu. Mahkeme
işletim masraflarının yüzde 51’inden fazlası mahkeme harçlarıyla vatandaşlardan
alınıyor. Artırıyoruz masrafları, artırıyoruz harçları ve vatandaş adliyeye
gitmesin, adalete erişmesin istiyoruz. “Mahkemeler olmasa Adalet Bakanlığını da
çok güzel çalıştırırız.” diye düşünebilirsiniz. Avrupa’da adalet sisteminde
kişi başına ayrılan ortalama pay 60 euro iken Türkiye’de sadece 10 euro
düzeyinde. Vatandaşlarımız bu kadar değersiz mi sayın milletvekilleri?
Sayın
milletvekilleri, evet, bu iktidarın yönetim anlayışı suç ve suçlu üretiyor.
Dava sayısı nüfus artışının üzerinde bir oranla artıyor, yargılama süreleri
uzuyor, mahkemeler iş yükünün altında eziliyor, sayısı artan cezaevlerinde
kapasitenin üstünde, 3 katı kadar, 250 bin mahkûm gayriinsani koşullarda
yaşıyor ve kalıyor. 
Darbe
soruşturmalarında her 5 hâkim ve savcıdan 2’si görevden alındı. Evet, Sayın
Cumhurbaşkanı Yardımcısı da övünerek “4 bin hâkim ve savcıyı tasfiye ettik.”
dedi. Peki, FETÖ mensubu olduğunu söylediğiniz bu 4 bin hâkim ve savcı ne zaman
göreve getirildi sayın milletvekilleri? Kimlerin döneminde getirildi? Mezardaki
ölüler mi yoksa beraber yürüdüğünüz diriler mi? Bu 4 bin hâkim ve savcının ne
zaman göreve getirildiğini açıklarsanız seviniriz. Gerçi, sicil numaralarından
hangi yılda göreve getirildiklerini ben size söylerim ama neyse.
Bugün
hiç kimsenin hukuki güvenliği yok, her an, herkes bir suçla itham edilebilir,
işinden atılabilir, tutuklanabilir. Boyun eğmeyen sendikalar, dernekler,
gazeteler, televizyonlar kapatılıyor, hâkim ve savcılar bugün karar verdikleri
dosyadan yarın sanık olabiliyor ya da bugün karar verip, ertesi sabaha kararını
değiştirip avukatları tutuklayabiliyorlar. “Askerî darbe olacak.” vehmiyle
ülkeye sürekli ayar verdiniz, sonra gerçek girişimi de bu yönde kullandınız.
Peki, asgari ücretlinin evine inen darbeden haberiniz var mı sizin? İnsanları
hapse attığınız yetmedi, bu kez de eve hapsettiniz çünkü adım atsa para
harcayacak ama cebinde sayenizde para yok. 
Değerli
milletvekilleri, kurmaya çalıştığınız sistemin adı demokratik diktatörlüktür.
Boşuna uğraşıyorsunuz, demokrasiyle diktatörlük gelmeyecek; bu ülkede
demokrasiyle diktatörlük gidecek. (CHP sıralarından alkışlar) 
Son
olarak küçük bir anekdotla sözlerimi bitirmek istiyorum. Bir gün Mahatma
Gandhi’ye “Batı uygarlığı hakkında ne düşünüyorsunuz?” diye sormuşlar, o da
şöyle cevap vermiş: “Olsa iyi olurdu.” Şimdi ben size sorayım: AKP döneminde
adalet hakkında ne düşünüyorsunuz? El cevap: “Olsa iyi olurdu.” 
Çok
teşekkür ediyorum.
Hepinize
saygılar sunarım. (CHP sıralarından alkışlar) 
BAŞKAN
– Teşekkür ederim Sayın Antmen.
Değerli
milletvekilleri, teklifin tümü üzerinde gruplar adına söz istemleri sona erdi. 
Şimdi
şahıslar adına sözler vereceğim.
Şahıslar
adına ilk söz Aydın Milletvekilimiz Sayın Süleyman Bülbül’e aittir.
Buyurun
Sayın Bülbül. (CHP sıralarından alkışlar) 
Süreniz
on dakika Sayın Bülbül.
SÜLEYMAN
BÜLBÜL (Aydın) – Sayın Başkan, değerli milletvekilleri; kanun teklifi hakkında
konuşmama başlamadan önce bugün Aydın’da yapılan bir hukuksuzluğu ortaya koymak
istiyorum. 
Bakınız
değerli arkadaşlar, burada bulunan Aydınlı bir kadın köylü kardeşimiz. Bu köylü
kardeşimiz Aydın’ın Efeler ilçesi Kızılcaköy Mahallesi’ndeki jeotermal santrale
karşı masumane bir hak arayışında bulunurken Jandarma ve özel güvenlik müdahale
ederek 3 tane köylü vatandaşımızı yaralamış durumda. Toprağını, suyunu,
incirini, pamuğunu, zeytinini koruyan, hak arayan Aydınlı hemşehrilerime karşı
yapılan bu haksız saldırıyı kınıyorum. 
Sayın
İçişleri Bakanı Süleyman Soylu’ya şunu sormak istiyorum: Güvenlik kuvvetleri
halkın malını, canını korumak için mi vardır, yoksa halka zarar verenleri mi
koruyacaktır? Bu çok önemli bir sorudur arkadaşlar. Köylülerimize müdahale
emrini kim vermiştir? Orantısız güç uygulayan kolluk gücü hakkında soruşturma
yapılacak mıdır? 
Sayın
Enerji Bakanı Fatih Dönmez’e de şu soruları sormak istiyorum: Yöre halkının bu
kadar tepkisine rağmen bir JES projesine hâlâ devam edecek misiniz? Aydın’ın
içme suyunu sağlayan İkizdere Barajı’nın yakınında bulunan bu JES projesine,
hâlen ÇED sürecinde olan projeye devam edecek misiniz?
Sayın
Bakan, toprak Aydın’da kirlendi. Aydın’da, on beş yıl sonra, yirmi yıl sonra
yüzde 85’i jeotermal santrallere açılan Aydın’da artık toprak kalmayacak.
Toprak, gelecekte, sizi ve bizi kabul etmeyecek arkadaşlar. Bunu söylemekle
birlikte kanun değişikliği konusunda da görüşlerimi ortaya koyacağım.
Değerli
milletvekilleri, Abonelik Sözleşmesinden Kaynaklanan Para Alacaklarına İlişkin
Takibin Başlatılması Usulü Hakkında Kanun Teklifi’yle ilgili söz almış
bulunmaktayım. Öncelikle, bu kanun teklifinin ismi sizi yanıltmasın. Teklif
sadece abonelik sözleşmesiyle ilgili alacakların tahsili hakkında değil -önceki
arkadaşlarımız da açıkladı- Harçlar Kanunu, İcra İflas Kanunu, Hukuk
Uyuşmazlıklarında Arabuluculuk Kanunu, Ticaret Kanunu’ndaki değişiklikler bir
torba kanun olarak bu değişikliğin içine konulmuş. Yani şu an tartışacağımız
kanun teklifinin en başta adı yanlış bir şekilde ortaya konulmuş. 
İsmi
tek bir şeyi düzenliyor gibi görünen bu torba kanunun hukuk devletini, hukuk
güvenliğini tehdit edip bozduğunu ayrıca tartışmak gerekir. 
Değerli
milletvekilleri, teklifle İcra İflas Kanunu’nda bazı değişiklikler talep
ediliyor. Bunlara geçmeden önce -daha önceki milletvekili arkadaşlarımızın
belirttiği gibi- icra iflas dosyalarının sayısının 19 milyon olduğunu artık
hepimiz biliyoruz. 2008 yılında icra iflas dosyalarının sayısı 8 milyondu, o
dönemde de bir kriz vardı, bir ekonomik kriz vardı. Kriz öncesi dolar kuru 1,20
düzeylerinde seyrediyor ve “1 dolar 1 TL olur mu?” tartışmaları yapılıyordu.
Kriz sonrasında kur 1,7 seviyesinin üzerine çıkarak o dönemin –hatırlarsınız-
rekorunu kırmıştı. Aradan geçen on yılda icra iflas dosyalarının sayısında
yaklaşık 12 milyon artış yaşandı. Sadece İstanbul’da bulunan adliyelerdeki icra
dosyası sayısı şu anda 3 milyonu aşmış durumda yani İstanbul’da neredeyse 5
kişiden 1’i icralık durumda, her 2 haneden 1’i icra takibi kıskacında.
Türkiye’de kayıtlı 2 milyon 121 bin çiftçi var; bunlardan 64.978’i borçlu,
2.668 çiftçi ise icralık durumda. Biliyorsunuz sulama birliklerinin demokratik
yapısı daha yeni bozuldu. Çıkarılan düzenlemeyle DSİ’ye bırakıldı, DSİ’de de
kayyumlar getirildi. Sulama birliklerinde tarımsal sulamada kullanılan elektrik
borçlarından dolayı çiftçiler geçen aydan itibaren icraya verilmeye başlandı.
Bu icra takiplerine zor durumda olan çiftçileri de eklemek doğru. 
Bu
icra takiplerinin artmasının nedeni nedir, insanlar niçin ödeyemiyor? İnsanlar
niçin bu takiplerle karşı karşıya kalıyor? Arkadaşlar, bu açıkça yoksulluk
göstergesi. Vatandaşlarımızın artık ödeme gücü yok. On altı yıllık AKP’nin
ekonomi politikaları sonucunda Türkiye yoksullaştı. Bu kadar dosyadan
kurtulmanın yolu da kanunlarda bu getirilen düzenlemeleri yapmak değil,
vatandaşlarımızın insan onuruna yakışır şekilde yaşamaları için imkânlar sunmak
olmalı, bunu çalışmalı. 
Bu
teklifle getirilmek istenen “İş yükü çok, icra ve yargı bu işin içinden
çıkamıyor. Ne yapalım? O zaman biz de başka yerlere havale edelim.” anlayışı.
Bu anlayış hukuk devletinde kabul edilebilecek bir anlayış olamaz. Adalet
dağıtmak devletin asli görevi. Bu görev vekâleten yürütülemez, tevdi edilemez. 
Arkadaşlar,
ayrıca teklifte UYAP üzerinden icra takibi açma olanağı varken MTS (Merkezi
Takip Sistemi) adında yeni bir sistem açılması öngörülüyor. Telefon, elektrik
dağıtım şirketleri gibi –özellikle söylemek istiyorum- güçlü olan organizasyon
ve kuruluşlara, şirketlere abonelik sözleşmelerinden doğan alacakları için
diğer alacaklılardan ayrı bir kolaylık ve ayrıcalık getiriliyor. Bu, açıkça
Anayasa’mızın 10’uncu maddesinde yer alan eşitlik ilkesine aykırı. Ayrıca,
savunma hakkının temelini oluşturan silahların eşitliği ilkesine de aykırı. 
Teklifin
“Ödeme emrine itiraz” başlıklı 7’nci maddesinin (1)’inci fıkrasının -itiraza
ilişkin evrakın en geç iki iş günü içinde sisteme yüklemesine ilişkin maddesi-
uygulamada borçlu aleyhine birçok haksız uygulama ortaya koyacağı da biz
meslektaş olarak avukatlıktan gelen arkadaşlar tarafından bilinmekte. 
Teklifin
10’uncu maddesiyle 2004 sayılı İcra ve İflas Kanunu’nun “Elektronik işlemler”
başlıklı 8/(a) maddesine eklenen fıkra uyarınca entegre sistemler aracılığıyla
borçlunun mal, hak ve alacaklarının 50 kuruş karşılığında sorgulama ve
sorgulanmasına telif hakkı verilmesi de Anayasa’da düzenlenen hak arama
özgürlüğüne aykırılık teşkil ediyor. 
Abonelik
sözleşmelerinde büyük şirketlere bu hakların verilmesi açıkça Anayasa’nın
eşitlik ilkesine aykırılığı ortaya koyuyor. Daha önce, bildiğiniz gibi, bu
şirketler telefonla vatandaşı yıldırırlardı, telefonla vatandaşı korkuturlardı,
parayı ödemesini sağlarlardı. Şimdi ne yapılıyor? Büyük şirketlere ayrıcalık
tanınıp, kanuni bir zemin tanınıp büyük kolaylık sağlanıyor. Zaten bildiğiniz
gibi 2004 sayılı İcra ve İflas Kanunu’nda insan haklarına ve Anayasa’ya aykırı
birçok hüküm varken burada eşitlik ilkesine aykırı maddeler getiriliyor.
Değerli
milletvekilleri, torba kanunla getirilmek istenen bir başka düzenleme de
konkordatoyla ilgili. Kanun maddelerinden önce ülke ekonomisine baktığımız
zaman, 2018 yılının başından beri ülkemiz adım adım ekonomik krizin içine
sürüklendi. Bugün ülke ekonomisi Brezilya, Endonezya, Hindistan, Güney
Afrika’yla birlikte kırılgan beşlinin arasına sokuldu. Devlet on altı
yılda 757 milyar TL faiz öderken vatandaş 368 milyar TL faiz ödedi. Özel
sektörün dış borcu 43 milyar dolardan 307,8 milyar dolara çıktı. 
Kısaca,
Türkiye’de büyük bir ekonomik kriz var. Bu krizi geçici, ertelemeli çözümlerle
kapatmaya çalışmak mümkün değil. Bunları yasal düzenlemelerle erteletmek mümkün
değil. Bunların başında getirilen düzenleme de konkordato. Ticaret Bakanı Sayın
Ruhsar Pekcan Plan ve Bütçe Komisyonunda konkordato sayısının 357 olduğunu
açıklamıştı. Daha sonra Adalet Bakanlığı bütçesinde ise bu sayı farklı olarak
ifade edildi. Ben orada bir soru sormuştum: Bakanlıklar bünyesinde şu anda
konkordato ilan eden ya da konkordato başvurusunda bulunan şirket sayısını daha
hâlen bulabilmiş değilsek nasıl bir düzenlemeye gideceğiz? Şu anda aldığımız
bilgiye göre ise konkordato sürecine giren şirket sayısının 3 bine yakın olduğu
söyleniyor. Bakınız, bindiğimiz arabadan, kaldığımız otelden içtiğimiz suya,
ismini söyleyemeyeceğimiz birçok şirket iflas noktasında, konkordato ilan etmiş
durumda. 
Teklifin
12, 13, 14, 15, 16 ve 17’nci maddelerindeki konkordato uygulamasına ilişkin
değişiklikler ise raporlarda değişikliği ortaya koyuyor. Buna göre, yeni makul
güvence veren denetim raporu, eski finansal denetim raporu çerçevesinde değerlendiriliyor
ama burada bir sıkıntı var. Burada, kamu yararına ilişkin denetim
firmalarından, bağımsız denetim firmalarından bahsediliyor. Burada 263 tane
şirket var Türkiye çapında, bunun 127’si 8 ilde. 
(Mikrofon
otomatik cihaz tarafından kapatıldı) 
BAŞKAN
– Sayın Bülbül, toparlayalım.
SÜLEYMAN
BÜLBÜL (Devamla) – Toparlıyorum.
Eğer
bu kanun teklifi böyle yasalaşırsa 8 ilde bulunan 127 tane şirket bu işlemi
yapabilecek, bu raporu verebilecek. Bu durumda geriye kalan, 23 ilde bulunan
136 bağımsız denetim kuruluşu yapamayacak. Bu konu çok önemli; bu konunun
düzenlemesinin yapılması, bu konuda çalışmalar yapılması gerekiyor.
Arkadaşlar,
ara buluculuk konusunda yeni bir düzenleme getiriliyor. Bu konuda alternatif
çözüm yollarından birisi ara buluculuk. Burada dikkat edeceğimiz konu, ticari
uyuşmazlıklarda konusu para olan her türlü alacak ve tazminat davaları için
zorunlu ara buluculuk getiriliyor. Burada, Anayasa tarafından korunan hak arama
hürriyetini zedeleyip zedelemediğimizi tartışmalıyız. Ayrıca, bu konuda -dikkat
edilmesi gereken- ara bulucu sayısının yeterli olup olmadığını da
tartışmalıyız. 
Burada
ayrı bir konuya girmek istiyorum Sayın Başkanım izin verirse. Alternatif çözüm
yollarını ortaya koyduğumuzda, savunma hakkını, savunma makamı olan avukatların
da iş alanlarını daraltmamamız gerekiyor. 
(Mikrofon
otomatik cihaz tarafından kapatıldı) 
SÜLEYMAN
BÜLBÜL (Devamla) – Başkanım, toparlıyorum.
BAŞKAN
– Son sözleri söyleyelim.
SÜLEYMAN
BÜLBÜL (Devamla) – Avukatların iş alanlarının daraltıldığı bir yapıda, savunma
makamının, adil yargılanma ve hukuk devleti açısından önemli olan savunma
makamının bir kenara konulduğu bir yapıda alternatif çözüm yollarını ortaya
koymak, sonuç getirici bir yol olarak düşünülmemeli diyorum.
Hepinize
teşekkür ediyorum. Saygılar sunuyorum. (CHP sıralarından alkışlar) 
BAŞKAN
– Teşekkür ederiz Sayın Bülbül.
Şahıslar
adına ikinci ve son söz Afyonkarahisar Milletvekilimiz Sayın Ali Özkaya’ya ait.
Buyurun
Sayın Özkaya. (AK PARTİ sıralarından alkışlar) 
Süreniz
on dakika. 
ALİ
ÖZKAYA (Afyonkarahisar) – Sayın Başkan, saygıdeğer milletvekilleri ve bizleri
ekranları başında izleyen aziz milletimiz; imza sahiplerinden birisi olduğum,
Abonelik Sözleşmesinden Kaynaklanan Para Alacaklarına İlişkin Takibin
Başlatılması Usulü Hakkında Kanun Teklifi için şahsım adına söz almış
bulunuyorum. Genel Kurulu saygıyla selamlıyorum.
Değerli
milletvekillerimiz, bu kanun 3 ana alanı düzenliyor. Başlığı, her ne kadar
itirazlar gelse de doğru bir mantıkla, bir kod kanun olarak düzenlendi çünkü
abonelik sözleşmeleriyle ilgili kısım bir ayrı kanun, diğer 2 kısımdan
konkordato İcra ve İflas Kanunu’na gidecek kanun yürürlüğe girdikten sonra, ara
buluculuk ise 6325 sayılı Hukuk Uyuşmazlıklarında Arabuluculuk Kanunu’na
işlenecek ve abonelik sözleşmelerine dair kanun bir kod kanun olarak müstakilen
kalacak. 3 ana başlığı düzenleyen 27 maddelik bir kanunu görüşüyoruz.
Elbette
ki ülkemiz 81 milyon nüfusa, 400 milyar dolara yaklaşan bir ihracata, 900
milyar dolara yaklaşan bir gayrisafi millî hasılaya ulaştı. Bu büyüklükteki bir
ülkede icra dosyalarının artması da son derece normal. 8 milyon icra dosyamız
var. Bu icra dosyalarından 3,5 milyon civarındaki dosya bu kanun çerçevesinde
icraya girebilecek yani işin yaklaşık yüzde 40’ına bu çıkardığımız kanun
çerçevesinde tahsil imkânını getiriyoruz. 
Arkadaşlarımız
20 milyon dosyadan bahsettiler. Avukatlık yapan meslektaşlarımız çok iyi
bilirler ki birçok dosyanın esasen borcu biter ancak tahsil harçları nedeniyle,
tahsil harcı ödenmediği için açık görünür ve zaman aşımı süresine kadar da bu
dosyalar kalır. Bu işin önemli bir kısmı, bu sebeple miktar fazla görünüyor. 
Getirdiğimiz
MTS nedir? Ben buna bir dijital icra müdürlüğü diyorum. Yetki alanı Türkiye'nin
tamamını kapsayan UYAP’ın içinde bir dijital icra müdürlüğü getiriyoruz. 6502
sayılı Tüketici Kanunu ve diğer kanunlarda düzenlenen abonelik sözleşmelerinden
kaynaklanan para alacaklarını bu kanun çerçevesinde tahsil edeceğiz. Eğer
şirket avukat eliyle takip etmek istiyorsa mutlaka bu kanun çerçevesinde
MTS’yle müracaat edecek, manuel yolla takip etmek istiyorsa şirketin
yetkilileriyle, temsilcileriyle doğrudan icraya gidecek. Müracaat ettiğinde
avukat takip talebini elektronik imzayla dolduracak, ödeme emrini Merkezi Takip
Sistemi dediğimiz dijital icra müdürlüğü tanzim edecek ve ilgili kişiye,
borçluya gönderecek. Eğer ilgili kişi elektronik imzaya tabi birisiyse 1
Ocaktan itibaren otomatik olarak mail ortamında alacak, değilse PTT memuru bu
kişiye tebligatı yapacak ve Türkiye'nin her yerinden bu tebligata, alındığı zaman
ödeme imkânı var, itiraz imkânı var. 
Bunun
vatandaşa ne faydası var? Arkadaşlar, vatandaşa en önemli faydası şu: Bugün
tahsil harcı yüzde 4,55. Bu sistemde tahsil harcını yüzde 2’ye indiriyoruz.
2,55 tahsil harcı vatandaşın cebinde kalıyor, borçlu vatandaşın cebinde
kalıyor, daha az ödüyor. Bu sistemde mal beyanı yok, gerçeğe aykırı mal
beyanıyla ilgili bir suçlamayla da borçlu muhatap olmayacak. İcra
müdürlüklerinde 3,5 milyon dosya nedeniyle yapılan takipler azalacağı için icra
müdürlüklerinde bir ferahlama olacak ve böylece de diğer sistem daha rahat
yürüyecek. 
Arkadaşlarımız
dediler ki: “Biz burada avukatlara borçlunun mal ve haklarını sorgulama yetkisi
veriyoruz.” Değerli arkadaşlar, burada verdiğimiz yetki bir var-yok yetkisidir,
asla kişisel veriler çerçevesinde, kişisel verileri sorgulayabileceği bir yetki
değildir. Takip talebi yapıldı, takip kesinleşti; bu durumda avukat mal, hak ve
alacak sorgulaması talebinde bulunacak, icra müdürü kesinleştiğine karar
verirse ondan sonra bu sorgulamayı yapacaktır. 
Kanun
gereğince, inşallah biraz sonra gruplar olarak önergelerimizi verdiğimizde,
Komisyon sırasındaki talepleri dikkate alarak en az günde 5 sorguyu ücretsiz
hâle getirmiş oluyoruz. Dolayısıyla avukat arkadaşlarımızın ve barolarımızın bu
kısımdaki eleştirileri de karşılanmış oluyor.
Bu
sistemle takip, EFT olarak banka üzerinden ödendiği an bitmiş olacak ve dosyası
kapanmış olacak. Ödenmezse, icra takibine ve cebri icraya devam edilmek
istenirse normal icra müdürlüğüne gidecek.
Bunun
dışında, genel olarak sistem İcra ve İflas Kanunu’na uygun ve böylece de ciddi
manada zamandan, imkândan, masraftan ve vatandaş lehine yüzde 2,55 gibi önemli
bir miktarda harçtan kâr etmiş olacağız.
Değerli
milletvekilleri, ikinci konu konkordato. Mart ayında konkordatoyla ilgili bir
kanun çıkarmıştık. O kanundaki ana kurgu tamamıyla doğru işliyor. Kurguda ve
sistemde kural olarak ciddi bir sorun görülmüyor. Bakın, 1 milyona yakın
şirketin olduğu ülkemizde -az önce aldım- konkordatoya 1.401 müracaat olmuş,
509 da karar verilmiş bugün itibarıyla. Yani 1 milyon şirketin olduğu bir yerde
1.400 konkordato müracaatı normal ve sistemin işlediğini gösteriyor. Buradaki
sıkıntı, daha önceki kanunda “finansal analiz raporu” dediğimiz raporda bir
kısım usul hataları olduğunu ve mahkemelerin yanlış karar vermesine sebebiyet
verdiğini, bir kısım kötü niyetli alacaklıların mal kaçırma şeklindeki
işlemlerinin bu raporlarda hakkıyla dikkate alınamadığını gördüğümüzden dolayı
bu kanun düzenlemesini getiriyoruz. Arkadaşlarımızın eleştirdiği kamu yararına
iş yapan şirketlerle ilgili hususta da zannediyorum ki önergelerle bir
değişiklik olacak ve bağımsız denetçilerin Türkiye denetim standartlarına uygun
güvence veren raporlarıyla bu rapor elde edilecek ve Adalet Bakanlığına
vereceğimiz yönetmelik yapma yetkisiyle de bu şirketlere ciddi bir külfet
gelmeksizin bir tarife dairesinde bu raporların hazırlanması sağlanacak ve
bunun sonucu olarak da şirketlere ilave bir yük gelmeyecek. Az önce eleştirilen
“Küçük ölçekli şirketler bundan yararlanamaz.” kısmı diğer kanunda da gündeme
getirilmiş ve bu nedenle oraya hüküm koymamıştık ancak gördük ki şirketlerin
büyük kısmı bu küçük şirketler ve sorun oradan kaynaklanıyor. Bu itibarla
konkordatoyla ilgili düzenlemeleri yapma gereği hasıl oldu. 
Üçüncü
ve ana konu ise ara buluculuk. Ara buluculuk gerçekten modern çağların ve
tarihin de en önemli sorun çözme yöntemi. “Sulhte hayır vardır. Hükümlerin en
efendisi, en güzeli sulhtur. İnsanları sulhe teşvik edin.” diyor. Bizim
yargılama felsefemiz, davalarımız genel olarak bir davayı sonuçlandırmak
üzerine; o davadaki somut normu en doğru şekilde yapalım ve tarafların hak ve
adalet dengesini kuralım. Evet, davayı bitiriyoruz, sonuçlandırıyoruz ama
“Gerçekten dava bittikten sonra ihtilaf sonuçlanıyor mu?” derseniz, yıllarca
avukatlık yapan, yargının içinde bulunan, davaları olan herkes biliyor ki
maalesef birçok zaman bu ihtilaflar giderilemiyor, sorun tam manasıyla
çözülemiyor. İşte, bugün ara buluculuk müessesesi tam anlamıyla bu sıkıntıyı
karşılıyor. Taraflar bir araya geldiğinde oturup konuşuyorlar, alacak-borç
dengesini karşılıklı bir şekilde teati ediyorlar ve ondan sonra da tarafların
iradesi kapsamında ihtilaf sonuçlanıyor ve bu ihtilaf, avukatların ve
tarafların dördü birden imzaladığında bir mahkeme ilamı hâline geliyor. İşte
bugün, bir önceki yaptığımız İş Mahkemeleri Kanunu’ndaki ara buluculukla… Türkiye’de
bir yılda 125 bin daha az dava açıldı değerli arkadaşlarımız, 125 bin. İş
mahkemelerindeki davalar yüzde 67 ara buluculukla sonuçlandı. Arabuluculuğun bu
kadar iş mahkemelerinde başarıyla uygulanması bize yeni bir alana daha gitmemiz
gerektiğini gösteriyor. Bu alan da bugün ticari davalardır. 
(Mikrofon
otomatik cihaz tarafından kapatıldı)
BAŞKAN
– Sayın Özkaya, toparlayın. (Uğultular) 
Arkadaşlar,
yoğun bir uğultu var. Bakın bir konuşmacı arkadaşınız konuşuyor, lütfen
arkadaşımızı dinleyelim.
Sayın
Özkaya, buyurun siz.
ALİ
ÖZKAYA (Devamla) – Ticari davalarda eğer alacak ve tazminat davasıysa bu
öncelikle ara bulucuya gitmek zorunda. İş mahkemelerinde bir ay ara buluculuk
süresi, üç hafta artı bir hafta. “Önergeyle bunu Komisyondaki talepler
doğrultusunda altı hafta artı iki hafta olarak iki aya çıkaralım ki ticari
davalar daha niteliklidir ve dolayısıyla daha rahat çözümlensin.” diye bir
görüş hasıl oldu. 
Son
olarak da bu davalar sonuçlandığında ihtilafın tamamını bitirmiş olacağız.
Taraflar el sıkışacak ve ondan sonra ticari işine devam edecek. Ümit ediyorum
ki bu yüce Meclis, bundan sonra tüketici mahkemelerinde de diğer mahkemelerde
de ara buluculuğu esas alıp ülkemizde barışı, sulhu, dostane çözüm yöntemlerini
geliştirmeli ve milletimiz daha mutlu şekilde, daha güzel bir yöntemle
sıkıntılarını gidermeli, ihtilaflarını çözmeli diyorum. 
Kanunumuz
inşallah Genel Kurulumuzun takdiriyle milletimize hayırlı olur diyor, hepinize
saygılar sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Özkaya.
Değerli
milletvekilleri, teklifin tümü üzerinde gruplar ve şahıslar adına söz istemleri
tamamlanmıştır. Sisteme giren soru talebi olmadığından soru-cevap işlemi de
tamamlanmıştır. 
Şimdi
teklifin tümü üzerindeki görüşmeler tamamlandığından maddelerine geçilmesini
oylarınıza sunuyorum: Kabul edenler… Kabul etmeyenler… Kabul edilmiştir. 
Değerli
milletvekilleri, şimdi teklifin birinci bölümünün görüşmelerine başlıyoruz. 
Birinci
bölüm 1 ila 9’uncu maddeler ve geçici madde 1’i kapsamaktadır. 
Birinci
bölüm üzerinde söz isteyen gruplara, şahıslara söz vereceğim. 
İlk
söz, İYİ PARTİ Grubu adına söz isteyen Aksaray Milletvekilimiz Sayın Ayhan
Erel’e aittir. 
Buyurun
Sayın Erel. (İYİ PARTİ sıralarından alkışlar) 
Süreniz
on dakika Sayın Erel. 
İYİ
PARTİ GRUBU ADINA AYHAN EREL (Aksaray) – Sayın Başkanım, değerli
milletvekilleri, yüce Türk milleti; Abonelik Sözleşmesinden Kaynaklanan Para
Alacaklarına İlişkin Takibin Başlatılması Usulü Hakkında Kanun Teklifi’nin
birinci bölümü üzerinde İYİ PARTİ adına söz almış bulunuyorum. Hepinizi
saygıyla, sevgiyle selamlıyorum. 
Akıllı
ve ilkeli bir yönetim, memleketin sorunlarını öncelik sırasına göre belirler.
Bugün görüşmekte olduğumuz kanun teklifi -soruyorum sizlere- Türkiye’nin
çözülmesi gereken çok öncelikli bir meselesi midir? 24 Haziranda seçim
meydanlarında verdiğimiz sözlere ilişkin vaatler, hukuki düzenlemeler, kanuni
düzenlemeler dururken, vadetmediğiniz, sermayenin alacağını kolaylaştırmak,
yoksul insanların çektiği acıyı daha da fazlalaştırmak adına sunduğunuz bu
kanun teklifi bir süre önce kişilere özel çıkardığımız baro, birlik ve oda
başkanlarına dair kanunu andırmaktadır. 
Şimdi,
büyük şirketlerin, sermaye şirketlerinin alacaklarına beş gün önce veya beş gün
sonra kavuşması Türkiye’nin çok öncelikli meselesi midir? Bu kanun teklifi,
Türkiye’nin bu kadar çok boğuştuğu, Türk milletinin özlemle çözüme kavuşmasını
beklediği meselelerin hangi basamağında yer almaktadır? Bu mesele az sonra
sayacağım, Türk milletinin arzu ve özlemle beklediği problemlerden çok daha mı
önemlidir? Ayda 930 bin TL emekli maaşı alan vatandaşlarımızın sabahtan akşama
kadar iş aramaktan dolayı tabanları şişmektedir. Eşleri günün geç saatlerinde
pazara gidip daha ucuz pazar görmek veya atılan, dökülen sebzeler, meyveler
arasından yenilebilir olanları seçmek için mücadele vermektedirler. 
Emeklilerin
maaşını en az asgari ücret tutarına çıkarmanın çarelerini aramayalım mı? Asgari
ücretle çalışan vatandaşlarımızın aldıkları ücret kira, ulaşım ve zorunlu gıda
masraflarına dahi yetmemektedir. Çocukların okul ihtiyaçlarını, giyimlerini
karşılamakta çaresiz kalan bu insanlarımız kendilerine üst baş dahi
alamamaktadırlar. Çocuklarının yanında çaresiz ve boynu bükük babalar zaman
zaman çareyi canlarından vazgeçmekte görmektedirler. Bunun önüne geçmenin
yollarını bu Mecliste hep birlikte aramayalım mı? 
Gübre,
mazot, ilaç, sulama, elektrik, tohum fiyatlarının çok yüksek olmasından dolayı
tarlasını sürüp ekemeyen, ipotek karşılığı aldığı krediyi ödeyemeyen
çiftçilerin, kara kışın kara düşüncelerinde, kara gecelerinde gözlerine uyku
girmemektedir. Emeğinin ve ürettiğinin karşılığını alamayan, hayvancılıkla
uğraşan vatandaşlarımız günümüzde ya hayvanlarını kesmekte ya satmakta, mandıra
ve ahırlarını kapatmaktadır. Anadolu’da hem tarım hem hayvancılık bitme
noktasına gelmiştir. Köylünün, çiftçinin derdine derman olmayalım mı? 
Neredeyse
her gün, iş kazalarında işçilerimiz ömürlerinin baharlarında hayata veda edip
geride gözü yaşlı eşler, boynu bükük yavrular, yüreğine ateş düşen analar,
babalar bırakmaktadırlar. İş kazalarında Türkiye Avrupa’da 1’inci, dünyada
3’üncü sıradadır. Bu, kabul edilebilir bir şey midir? Türk insanının kaderi bu
olmamalıdır. Gelin, bu acı tabloyu birlikte ortadan kaldırmanın yollarını
arayalım. 
Aldığı
ücret yetmediği için erken yaşta emekli olup tekrar çalışarak, üç kuruş emekli
maaşının üstüne birkaç kuruş daha koyarak, çocuklarını daha güzel yarınlara
hazırlamak hayal ve sevdasında olan erken yaşta emekliliğe takılanların derdine
hep birlikte derman olmayalım mı?
AK
PARTİ’nin söz verdiği hâlde, yüzde 70 gibi uydurma sebeplerle kadroya
geçirmediği kamuda çalışan aşçılar, bilgi işlemciler, şoförler ve diğer taşeron
işçilerin her gün kadroya geçme beklentilerine; kamuda “joker taşeron işçisi”
olarak bilinen ve yıllarca bu sıfatla çalışan ancak kanunun öngördüğü 4
Aralıkta görev başında olmadığı için kadroya alınmayan bu garibanların
düşlerine; yıllardır ücretli öğretmen olarak görev yapan, 5 bin kadro açıldığı
hâlde bu kadrolara atanmayan ücretli öğretmenlerimizi kadroya geçirmenin
yollarını birlikte araştırmayalım mı? 
“Toplum
Yararına Programlar” Projesi kapsamında işsizliğe, ekmeksizliğe bir nebze çare
olsun diye İŞKUR vasıtasıyla işe alınan vatandaşlarımızın sözleşmeleri bu ayın
ortasında yani kışın ortasında sona erecektir. İşsiz ve aşsız kalmalarının
önüne geçecek düzenlemeleri hep birlikte yapmayalım mı?
Tüm
siyasi partilerin seçim meydanlarında kamu çalışanlarına verdiği ek göstergelerini
3600’e çıkarma sözünü yerine getirmenin kanuni düzenlemelerini gerçekleştirerek
bu mutluluğu hep birlikte paylaşmayalım mı? 
Kaderleri
belediye başkanının iki dudağı arasında olan belediyelerde ve diğer kamu
kuruluşlarında çalışan 4/B’li sözleşmeli personelin çilesine, korkulu rüyasına
hep birlikte son vermeyelim mi? 
Engelliler
önünde attığımız parlak nutuklara paralel olarak engelli vatandaşlarımızın
istihdamlarına yönelik önlem ve düzenlemeleri en kısa zamanda uygulamaya
geçirmeyelim mi? 
Kanlarıyla
bayrağımıza renk, canlarıyla vatanımıza hayat veren, gençliğini, sevdasını,
hayal ve düşlerini, tüm varlığını vatana adayan, günümüzün azapları olan uzman
çavuş ve uzman onbaşılara kadro verilmesinin onurunu hep birlikte paylaşmayalım
mı? 
FETÖ’nün
siyasi ve iktisadi ayağı ve bağlantılığının ortaya çıkarılmasında birlikte
gayret göstermeyelim mi? 
Üniversiteyi
bitirdiği hâlde torpili olmayan, dayısı bulunmayan, her sabah ana ve babasından
erken ya da geç kalkıp onlardan harçlık istememek için her yola başvuran işsiz
gençlerimize iş buluncaya kadar vatandaşlık maaşı vermenin kaynaklarını hep
birlikte aramayalım mı? 
Staj
yapan gençlerimizin emeklerinin sömürülmemesi adına staj süresince ücret
ödenmesi için gerekli düzenlemeyi hep birlikte yapmayalım mı? 
Binlerce
vatandaşımızın çıraklık eğitimi okullarında geçen çıraklık sürelerinin
sigortalılık süresinden sayılması için birlikte çalışma yapmayalım mı? 
Birileri
vatan görevini parayla yerine getirirken vatan evlatları da hudutlarda,
nöbette, hainlerle çatışmada hayatını ortaya koyarak yerine getirmektedir. Bu
Mehmetçiklerimizin askerlik süresi boyunca sigorta primlerinin devlet
tarafından yatırılması için bir düzenleme yapmayalım mı?
Çok
değerli milletvekilleri “Görüşmekte olduğumuz kanun teklifi bu saydığım
maddelerin hangisinden daha öncelikli sırada, hangisinden daha önemlidir?”
konusunu öncelikle yüce Türk milletinin takdirine, daha sonra da sizin
vicdanlarınıza bırakıyor, hepinize saygılar sunuyorum. (İYİ PARTİ sıralarından
alkışlar)
BAŞKAN
– Teşekkür ederim Sayın Erel.
Değerli
milletvekilleri, birleşime beş dakika ara veriyorum.
Kapanma Saati: 21.08
DÖRDÜNCÜ OTURUM
Açılma Saati: 21.10
BAŞKAN: Başkan Vekili Levent GÖK
KÂTİP ÜYELER: Burcu KÖKSAL (Afyonkarahisar),
Bayram ÖZÇELİK (Burdur)
-----0-----
BAŞKAN
– Değerli milletvekilleri, Türkiye Büyük Millet Meclisinin 25’inci Birleşiminin
Dördüncü Oturumunu açıyorum.
16
sıra sayılı Kanun Teklifi’nin görüşmelerine devam ediyoruz. 
Komisyon?
Yok.
Ertelenmiştir.

Değerli
milletvekilleri, gündemimizde başka bir konu bulunmadığından, alınan karar
gereğince kanun teklifleri ile komisyonlardan gelen diğer işleri sırasıyla
görüşmek için 5 Aralık 2018 Çarşamba günü saat 14.00’te toplanmak üzere
birleşimi kapatıyorum. 
Kapanma Saati: 21.11




(x) 16 S. Sayılı Basmayazı Tutanağa
eklidir.




