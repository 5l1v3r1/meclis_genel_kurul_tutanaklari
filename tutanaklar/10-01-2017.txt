



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 54’üncü
Birleşim
 10
Ocak 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili
Ziya Pir’in, Diyarbakır Suriçi Koruma Amaçlı İmar Planı değişikliğine ilişkin
gündem dışı konuşması
2.- İstanbul Milletvekili Yakup Akkaya’nın,
10 Ocak Çalışan Gazeteciler Günü’ne ilişkin gündem dışı konuşması
3.- İstanbul Milletvekili Tülay
Kaynarca’nın, 10 Ocak Çalışan Gazeteciler Günü’ne ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ahmet Aydın’ın, Başkanlık Divanı olarak 10 Ocak Çalışan
Gazeteciler Günü’nü kutladıklarına ilişkin konuşması 
2.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak İç Tüzük hükümlerine ve oylamanın gizliliği
esasına azami derecede uymaya çalıştıklarına ilişkin konuşması

VI.- AÇIKLAMALAR
1.- Bursa Milletvekili Erkan Aydın’ın, Adalet
Bakanı Bekir Bozdağ’ın Anayasa değişiklik teklifi görüşmelerindeki bazı
ifadelerine ve Hitler’in propaganda bakanı Goebbels’nin tarihin derinliklerinde
kalmadığının görüldüğüne ilişkin açıklaması
2.- İstanbul Milletvekili Didem Engin’in,
10 Ocak Çalışan Gazeteciler Günü’ne ilişkin açıklaması
3.- İstanbul Milletvekili Onursal
Adıgüzel’in, on beş yıllık AK PARTİ iktidarında hukuksuzluğun ilke, yolsuzluğun
hayat felsefesi olduğuna ilişkin açıklaması
4.- İstanbul Milletvekili Sibel Özdemir’in,
Anayasa değişikliği teklifiyle ilgili yapılan ilk oylamada gizli oylama
kuralının ihlal edildiğine ve Cumhuriyet rejimini ortadan kaldıran bu Anayasa
değişikliğine bu Parlamentonun özgür iradesinin asla izin vermeyeceğine
inandığına ilişkin açıklaması
5.- Uşak Milletvekili Özkan Yalım’ın,
Ağrı’nın Diyadin ilçesi AKP Gençlik Kolları Başkanı Mehmet Akif Yardımcı’nın
uyuşturucu maddeyle yakalanması konusunda bilgi almak ve dövizdeki artış
konusunda neden bir şey yapılmadığını öğrenmek istediğine ilişkin açıklaması
6.- Balıkesir Milletvekili Ahmet Akın’ın,
AKP’li milletvekillerinin Anayasa’nın gizli oylama ilkesine ve kuralına
uymadıklarına ve Başkanlık Divanının bu rezaletin tekrarlanmaması için gerekli
önlemi almak zorunda olduğuna ilişkin açıklaması
7.- İstanbul Milletvekili Gamze Akkuş
İlgezdi’nin, iktidarın rejim değiştirme telaşının toplumu bir arada tutan ortak
değerleri birer birer yozlaştırdığına, laiklik ilkesine karşı sistematik
saldırıların devam ettiğine ve Cumhuriyete sahip çıkan gençlerin
susturulamayacağına ilişkin açıklaması
8.- Niğde Milletvekili Ömer Fethi Gürer’in,
10 Ocak Çalışan Gazeteciler Günü’ne ilişkin açıklaması
9.- Bursa Milletvekili Orhan Sarıbal’ın,
demokratik kitle örgütlerinin Anayasa değişiklik paketine ilişkin ortak basın
açıklamasının siyasal iktidar tarafından polis zoruyla engellendiğine ve bu
basın açıklamasının bir kısmını paylaşmak istediğine ilişkin açıklaması
10.- İzmir Milletvekili Murat Bakan’ın,
milletvekillerini, ellerini vicdanlarına koyarak ettikleri yemine sadık
kalmaya ve Anayasa oylamasında buna göre oy kullanmaya çağırdığına ilişkin
açıklaması
11.- Trabzon Milletvekili Ayşe Sula
Köseoğlu’nun, 10 Ocak Çalışan Gazeteciler Günü’ne ilişkin açıklaması
12.- Kocaeli Milletvekili Fatma Kaplan
Hürriyet’in, Anayasa değişiklik teklifiyle ilgili gizli oylamada bir kabinde 3
AKP'li vekilin birlikte olduklarına ilişkin açıklaması
13.- Mersin Milletvekili Aytuğ Atıcı’nın,
Ankara Valiliğinin gösteri yapılmasını bir ay süreyle yasaklamasının tek
nedeninin korku olduğuna ilişkin açıklaması
14.- Balıkesir Milletvekili Mehmet Tüm’ün,
Yurttaş Girişimi ve Diyalog Grubundan milletvekillerine gelen bir mektubu
okumak istediğine ilişkin açıklaması
15.- Mersin Milletvekili Serdal
Kuyucuoğlu’nun, 10 Ocak Çalışan Gazeteciler Günü’ne, tüm yetkilerin bir kişiye
devredilmesi çalışmasının Türkiye'ye yapılabilecek en büyük kötülük olduğuna ve
Mersin’de AKP’li yöneticilerin partiye toplu kayıt yaptıklarına ilişkin açıklaması
16.- İstanbul Milletvekili Yakup
Akkaya’nın, AKP’nin üç yıldır her seçim öncesinde taşeron üzerinden oy
devşirmeyi bırakmasını ve taşerona hemen kadro verilmesini talep ettiğine
ilişkin açıklaması
17.- Adıyaman Milletvekili Behçet
Yıldırım’ın, AKP’nin Kürt dili üzerindeki yok sayma politikalarına ve Kürt dili
ve kültürüne yapılan saldırıları şiddet ve nefretle kınadığına ilişkin
açıklaması
18.- Samsun Milletvekili Erhan Usta’nın, 10
Ocak Çalışan Gazeteciler Günü ile 10 Ocak İdareciler Günü’ne, İstanbul Ataköy
5. Kısım Camisi’nde vatandaşların düşen tentelerin altında kaldığına ve kurtarma
çalışmalarının devam ettiğine, Gaziantep Emniyet Müdürlüğü önünde yaşanan
çatışma konusunda Hükûmetin bilgi vermesinin yerinde olacağına ilişkin
açıklaması
19.- İstanbul Milletvekili Filiz
Kerestecioğlu Demir’in, 10 Ocak Çalışan Gazeteciler Günü’ne, 2014’ten beri
Şanlıurfa Emniyetinde gözaltında işkence ve özellikle kadınlara yönelik cinsel
taciz saldırıları yapıldığıyla ilgili iddialar konusunda başta Meclis İnsan
Haklarını İnceleme Komisyonu olmak üzere herkesi göreve çağırdığına ve Ankara
Valiliğinin Ankara’da her türlü eylem ve mitingi yasaklama kararına ilişkin
açıklaması
20.- İzmir Milletvekili Atila Sertel’in, 10
Ocak Çalışan Gazeteciler Günü’ne, Akın Atalay’ın Berlin’den Türkiye’ye kendi
isteğiyle gelmiş olmasına rağmen kaçma şüphesinin yoğunlaştığının belirtilmiş
olmasına ve Silivri Cezaevinde Ahmet Şık’a üç gün süreyle su ve yiyecek
verilmediği iddialarının doğru olup olmadığını öğrenmek istediğine ilişkin
açıklaması
21.- Amasya Milletvekili Mehmet Naci
Bostancı’nın, 10 Ocak Çalışan Gazeteciler Günü’ne, basın-yayın mesleğinin
demokratik toplumların olmazsa olmaz unsurlarından birisi olduğuna ve zaman zaman
bazı vekillerin konuşmalar içerisinde maksadını aşan, kastını aşan, hakarete
varan ifadeleri olduğuna ilişkin açıklaması
22.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
23.- İstanbul Milletvekili Filiz
Kerestecioğlu Demir’in, bu ülkede herkesin barışçıl gösteri yapma hakkı
olduğuna ve ülkenin basın özgürlüğü karnesinin dünya çapında hangi sırada
olduğunun bilindiğine ilişkin açıklaması
24.- Manisa Milletvekili Erkan Akçay’ın,
Muş Milletvekili Ahmet Yıldırım’ın sataşma nedeniyle yaptığı konuşmasındaki
bazı ifadelerine ilişkin açıklaması 
25.- Amasya Milletvekili Mehmet Naci
Bostancı’nın, Siirt Milletvekili Kadri Yıldırım’ın HDP grup önerisi üzerinde
yaptığı konuşmasındaki bazı ifadelerine ilişkin açıklaması
26.- Manisa Milletvekili Özgür Özel’in,
Muğla Milletvekili Mehmet Erdoğan’ın HDP grup önerisi üzerinde yaptığı
konuşmasındaki bazı ifadelerine ilişkin açıklaması
27.- Muğla Milletvekili Mehmet Erdoğan’ın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
28.- Manisa Milletvekili Özgür Özel’in,
Muğla Milletvekili Mehmet Erdoğan’ın yaptığı açıklamasındaki bazı ifadelerine
ilişkin açıklaması
29.- Muğla Milletvekili Mehmet Erdoğan’ın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin tekraren açıklaması
30.- İstanbul Milletvekili Engin Altay’ın,
siyasetin nezaket ve vicdan işi olduğuna ve İzmir Milletvekili Mustafa Ali
Balbay’ın CHP grup önerisi üzerinde yaptığı konuşmasında Başbakana hakaret
kastı olmadığına ilişkin açıklaması
31.- Amasya Milletvekili Mehmet Naci
Bostancı’nın, kişinin dili marifetiyle kendisini anlattığına, herkesin dili çok
dikkatli bir şekilde kullanması, hakaret etmemesi ve eleştirilerini karşıdaki
insanın da faydalanacağı tarzda dile getirmesinin ortak çalışma için son derece
önemli olduğuna ilişkin açıklaması
32.- Tekirdağ Milletvekili Candan
Yüceer’in, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması 
33.- İstanbul Milletvekili Engin Altay’ın,
447 sıra sayılı Anayasa Değişiklik Teklifi’nin maddelerine geçilmesi için
yapılan gizli oylamanın İç Tüzük hükümlerine aykırılık teşkil ettiğine, 4
siyasi partinin ve Başkanlığın bu konudaki anlayışlarını açıklamasının
Parlamentonun itibarı ve Anayasa değişikliğinin kamu vicdanındaki meşruiyeti
bakımından önemli olduğuna ilişkin açıklaması
34.- Ankara Milletvekili Levent Gök’ün,
Ankara Valiliğinin Ankara’da her türlü eylem, toplantı ve mitingi yasaklama
kararı aldığına, bu kararla ana muhalefet partisi olarak referandumla ilgili
yapacakları çalışmalarının engellenmiş olduğuna ve Bakandan bu konuda bir
açıklama beklediklerine ilişkin açıklaması
35.- Orman ve Su İşleri Bakanı Veysel
Eroğlu’nun, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
36.- Ankara Milletvekili Sırrı Süreyya
Önder’in, Anayasa değişiklik teklifine karşı her türlü toplumsal tepkiyi
bugünden kriminalize etmeye dönük bir yaklaşımın terörle mücadele içerisinde
mütalaa edilemeyeceğine ve oy kullanma konusunda herkesin kendisine yakışanı
yaptığına ilişkin açıklaması
37.- Gaziantep Milletvekili Abdulhamit
Gül’ün, Aydın Milletvekili Bülent Tezcan’ın sataşma nedeniyle yaptığı
konuşmasındaki bazı ifadelerine ilişkin açıklaması
38.- Aydın Milletvekili Bülent Tezcan’ın,
Gaziantep Milletvekili Abdulhamit Gül’ün yaptığı açıklamasındaki bazı
ifadelerine ilişkin açıklaması
39.- İstanbul Milletvekili Filiz
Kerestecioğlu Demir’in, Gaziantep Milletvekili Abdulhamit Gül’ün yaptığı
açıklamasındaki bazı ifadelerine ilişkin açıklaması
40.- İstanbul Milletvekili Filiz Kerestecioğlu
Demir’in, tutuklu 11 HDP milletvekili yasama faaliyetini yürütemediği ve oy
kullanamadığı sürece bu oyunda oyuncu olmayacaklarına ve milletvekillerinin
Meclisin itibarını ve gizli oy ilkesini zedelememelerini rica ettiğine ilişkin
açıklaması
41.- İstanbul Milletvekili Engin Altay’ın,
447 sıra sayılı Anayasa Değişiklik Teklifi’nin 1’inci maddesinin oylama
sonuçlarıyla ilgili tutanağın Kâtip Üye tarafından yazılan şerhle birlikte
Genel Kurulun bilgisine sunulması gerektiğine ilişkin açıklaması
42.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın sataşma nedeniyle yaptığı
konuşmasındaki bazı ifadelerine ilişkin açıklaması
43.- Ankara Milletvekili Sırrı Süreyya
Önder’in, Amasya Milletvekili Mehmet Naci Bostancı’nın yaptığı açıklamasındaki
bazı ifadelerine ilişkin açıklaması
44.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
45.- Ankara Milletvekili Levent Gök’ün,
Kayseri Milletvekili Mustafa Elitaş’ın yerinden sarf ettiği bazı ifadeleri ile
Oturum Başkanı TBMM Başkan Vekili Ahmet Aydın’ın Kâtip Üye hakkında sarf ettiği
bazı ifadelerine ilişkin açıklaması
46.- Kayseri Milletvekili Mustafa
Elitaş’ın, AK PARTİ’li milletvekilleri tarafından kullanılan oyların İç
Tüzük’ün 148’inci maddesine uygun yapıldığına ilişkin açıklaması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Isparta Milletvekili Nuri Okutan ve 19
milletvekilinin, kaçak ağaç kesimi ve yangınlarla ormanların yok olması
konusunda yapılması gerekenlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/417)
2.- Adana Milletvekili Elif Doğan Türkmen
ve 23 milletvekilinin, TCDD Genel Müdürlüğünün iş yaptırdığı yüklenici firma
işçilerine ödemek zorunda kaldığı tazminatın sebeplerinin, kurumun ve kamunun
uğradığı zararın ve sorumlularının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/418)
3.- İstanbul Milletvekili Selina Doğan ve
21 milletvekilinin, Türkiye’de yaşayan Müslüman olmayan azınlıkların eğitim
konusunda yaşadıkları sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/419)

B) Önergeler
1.- İstanbul Milletvekili Mustafa Sezgin
Tanrıkulu’nun, (2/207) esas numaralı 6216 Sayılı Anayasa Mahkemesinin Kuruluşu
ve Yargılama Usulleri Hakkında Kanunda Değişiklik Yapılmasına İlişkin Kanun Teklifi’nin
doğrudan gündeme alınmasına ilişkin önergesi (4/80)

VIII.- GEÇEN TUTANAK HAKKINDA KONUŞMALAR
1.- Manisa Milletvekili Özgür Özel’in,
9/1/2016 tarihli 53’üncü Birleşimdeki bazı ifadelerini düzelttiğine ilişkin
konuşması 

IX.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Manisa Milletvekili Özgür Özel’in geçen tutanak hakkında yaptığı konuşması
sırasında HDP Grubuna sataşması nedeniyle konuşması
2.- Aydın Milletvekili Bülent Tezcan’ın,
Muş Milletvekili Ahmet Yıldırım’ın sataşma nedeniyle yaptığı konuşması ile
yerinden sarf ettiği bazı ifadeleri sırasında Cumhuriyet Halk Partisine
sataşması nedeniyle konuşması
3.- Muş Milletvekili Ahmet Yıldırım’ın,
Aydın Milletvekili Bülent Tezcan’ın sataşma nedeniyle yaptığı konuşması sırasında
şahsına sataşması nedeniyle konuşması
4.- Aydın Milletvekili Bülent Tezcan’ın,
Muş Milletvekili Ahmet Yıldırım’ın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
5.- Siirt Milletvekili Kadri Yıldırım’ın,
Amasya Milletvekili Mehmet Naci Bostancı’nın yaptığı açıklaması sırasında
şahsına sataşması nedeniyle konuşması
6.- Amasya Milletvekili Mehmet Naci
Bostancı’nın, Konya Milletvekili Mustafa Hüsnü Bozkurt’un HDP grup önerisi
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
7.- Konya Milletvekili Mustafa Hüsnü
Bozkurt’un, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Cumhuriyet Halk Partisine sataşması nedeniyle konuşması
8.- Manisa Milletvekili Özgür Özel’in,
İstanbul Milletvekili Markar Eseyan’ın HDP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
9.- Amasya Milletvekili Mehmet Naci
Bostancı’nın, Tekirdağ Milletvekili Candan Yüceer’in doğrudan gündeme alınma
önergesi üzerinde yaptığı konuşması sırasında Adalet ve Kalkınma Partisine sataşması
nedeniyle konuşması 
10.- İstanbul Milletvekili Mehmet Muş’un,
Aydın Milletvekili Bülent Tezcan’ın 447 sıra sayılı Anayasa Değişiklik
Teklifi’nin 1’inci maddesi üzerinde CHP Grubu adına yaptığı konuşması sırasında
şahsına ve Adalet ve Kalkınma Partisine sataşması nedeniyle konuşması
11.- Aydın Milletvekili Bülent Tezcan’ın,
Gaziantep Milletvekili Abdulhamit Gül’ün 447 sıra sayılı Anayasa Değişiklik
Teklifi’nin 1’inci maddesi üzerinde AK PARTİ Grubu adına yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
12.- İstanbul Milletvekili Engin Altay’ın,
Adalet Bakanı Bekir Bozdağ’ın 447 sıra sayılı Anayasa Değişiklik Teklifi’nin
1’inci maddesi üzerinde yapılan soru-cevap işleminde yaptığı konuşması
sırasında Cumhuriyet Halk Partisine sataşması nedeniyle konuşması
13.- Kayseri Milletvekili Mustafa
Elitaş’ın, Ankara Milletvekili Sırrı Süreyya Önder’in usul görüşmesi nedeniyle
yaptığı konuşması sırasında şahsına sataşması nedeniyle konuşması
14.- Ankara Milletvekili Sırrı Süreyya
Önder’in, Kayseri Milletvekili Mustafa Elitaş’ın sataşma nedeniyle yaptığı
konuşması sırasında şahsına sataşması nedeniyle konuşması
15.- İstanbul Milletvekili Engin Altay’ın,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında Cumhuriyet Halk Partisi Genel Başkanına sataşması nedeniyle konuşması
16.- İzmir Milletvekili Özcan Purçu’nun,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında şahsına sataşması nedeniyle konuşması
17.- Kayseri Milletvekili Mustafa
Elitaş’ın, İstanbul Milletvekili Filiz Kerestecioğlu Demir’in 447 sıra sayılı
Anayasa Değişiklik Teklifi’nin 2’nci maddesi üzerinde HDP Grubu adına yaptığı
konuşması sırasında Türkiye Büyük Millet Meclisi üyelerine sataşması nedeniyle
konuşması
18.- Ankara Milletvekili Levent Gök’ün,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması





X.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
İstanbul Milletvekili Filiz Kerestecioğlu Demir ile Grup Başkan Vekili Muş
Milletvekili Ahmet Yıldırım tarafından, başta emek, demokrasi ve barış
mücadelesinin öncü isimleri olan bilim insanları ve kamu emekçileri olmak üzere
OHAL KHK'larıyla kamu çalışanlarına yönelik ihraçların yol açtığı
hukuksuzlukların ve yarattığı tahribatın tüm boyutlarıyla araştırılması
amacıyla 10/1/2017 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 10 Ocak 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
2.- CHP Grubunun, İzmir Milletvekili
Mustafa Ali Balbay ve arkadaşları tarafından, basın özgürlüğünü engelleyen
faktörlerin tespit edilmesi ve ortadan kaldırılması, halkın özgür, tarafsız ve
şeffaf bir şekilde haber almasının sağlanması amacıyla 23/12/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 10 Ocak 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi

XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Emekli Sandığı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Tasarısı (1/796) ile Plan ve Bütçe Komisyonu Raporu (S. Sayısı: 446)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1504) ve Anayasa
Komisyonu Raporu (S. Sayısı: 447) 
3.- Serbest Bölgeler Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı
(1/666) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 443)
4.- Türkiye Cumhuriyeti ile Rusya Federasyonu
Arasında Cezai Konularda Karşılıklı Adli Yardımlaşma ve Suçluların İadesi Anlaşmasının
Onaylanmasının Uygun Bulunduğuna Dair Kanun Tasarısı (1/650) ve Dışişleri
Komisyonu Raporu (S. Sayısı: 439)

XII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ahmet
Aydın’ın, 447 sıra sayılı Anayasa Değişiklik Teklifi’nin 1’inci maddesi
üzerinde yapılan oylama tutanağını açıklama şeklinin İç Tüzük hükümlerine uygun
olup olmadığı hakkında


XIII.- YAZILI SORULAR VE CEVAPLARI
1.- Denizli Milletvekili Kazım Arslan'ın,
Sayıştay denetim raporlarında bazı tablolarla ilgili tespit edilen
eksikliklerin giderilmesine yönelik çalışmalara,
Yap-işlet-devret modeliyle modernize edilen
on gümrük kapısına dair muhasebe kayıtlarına ve işletme süresi başlayan projelerle
ilgili 256 nolu hizmet imtiyaz varlıkları hesabının muhasebe kayıtları ve mali
tablolarda kullanılmasına yönelik
çalışmalara,
İlişkin soruları ve Gümrük ve Ticaret
Bakanı Bülent Tüfenkci’nin cevabı (7/9793), (7/9795)
2.- Denizli Milletvekili Kazım Arslan'ın,
dahilde işleme izni verilemeyecek eşyalar için gümrük müdürlüklerinde mevzuata
aykırı şekilde dahilde işleme izni verilmesinin engellenmesi için yapılan çalışmalara
ilişkin sorusu ve Gümrük ve Ticaret Bakanı Bülent Tüfenkci’nin cevabı (7/9796)
3.- Denizli Milletvekili Kazım Arslan'ın,
her bir ürüne zorunlu karekod uygulaması getirecek sistemle ilgili çalışmalara
ilişkin sorusu ve Gümrük ve Ticaret Bakanı Bülent Tüfenkci’nin cevabı (7/9798)
4.- Niğde Milletvekili Ömer Fethi Gürer'in, tüketici
sorunları hakem heyetlerine ve tüketici mahkemelerine yapılan başvurulara
ilişkin sorusu ve Gümrük ve Ticaret Bakanı Bülent Tüfenkci’nin cevabı (7/9958)
5.- Niğde Milletvekili Ömer Fethi Gürer'in, iflas
erteleme talebinde bulunan firmalara ilişkin sorusu ve Gümrük ve Ticaret Bakanı
Bülent Tüfenkci’nin cevabı (7/9960)
10 Ocak 2017 Salı
BİRİNCİ OTURUM
Açılma Saati: 15.03
BAŞKAN: Başkan Vekili Ahmet AYDIN
KÂTİP ÜYELER:
Özcan PURÇU (İzmir), Ömer SERDAR (Elâzığ) 
-----0-----
BAŞKAN
– Türkiye Büyük Millet Meclisinin 54’üncü Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Diyarbakır Suriçi Koruma Amaçlı İmar Planı değişikliği hakkında
söz isteyen Diyarbakır Milletvekili Ziya Pir’e aittir. 
Buyurun
Sayın Pir. (HDP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır
Milletvekili Ziya Pir’in, Diyarbakır Suriçi Koruma Amaçlı İmar Planı değişikliğine
ilişkin gündem dışı konuşması
ZİYA
PİR (Diyarbakır) – Teşekkür ederim Sayın Başkan. 
Sayın
Başkan, değerli milletvekilleri; şu an hukuksuzca tutuklu bulunan çok değerli
eş genel başkanlarım, değerli milletvekili arkadaşlarım, belediye eş başkanları
ve diğer siyasi tutuklular; hepinizi saygıyla selamlıyorum. 
Orta
Doğu’da ve ülkemizde AKP Hükûmetinin şiddeti gittikçe tırmandırdığı günlerden
geçiyoruz. Uygarlıkların birikim alanları olan kentler, çatışmanın, yıkımın ve
ayrışmanın özneleri hâline gelmiştir. Diyarbakır’ın tarihî kent dokusu olan
Suriçi yerleşmesi de bu yıkıcı deneyimi ne yazık ki yaşayan mekânlarımızdandır.
Geçtiğimiz sene “Sur’u Toledo yapacağız.” söylemi, bugün yerini Suriçi Koruma
Amaçlı Plan’da yapılan değişiklikle “Sur’u sevgiyle yükseltiyoruz.”a
bırakmıştır. Bu planlama çalışmaları kapsamında alanın tarihî, kültürel ve
sosyolojik dokusunun göz ardı edilerek yükseltildiği iddia edilmektedir ve bu
yaklaşım, hem orada yaşayan halkta hem de bu konuya itiraz etmeye hazırlanan
Diyarbakır Şehir Plancıları Odası gibi mesleki kuruluşlarda ciddi endişeler
yaratmaktadır. Çünkü AKP döneminde yükseltmenin ne manaya geldiğini hepimiz çok
iyi bilmekteyiz. 
Dünya
Mirası Listesi’ne 2015 senesinde kabul edilmiş olan Diyarbakır Kalesi ve Hevsel
Bahçeleri’yle ayrılmaz bir bütünün parçası olan Suriçi’nin aslına uygun ve
Diyarbakır Belediyesinin Diyarbakır halkıyla birlikte 2012 yılında
kararlaştırdığı biçimde restore edileceği Hükûmet tarafından defalarca ifade
edilmiştir. Ama ne hikmetse 28 Aralık yani bundan yaklaşık iki hafta önce o
imar planı değiştirilmiş ve acil kamulaştırmada yaptıkları gibi bir şeyleri
kaçırıyorcasına yeni plan sadece on beş günlüğüne askıya çıkmıştır. Nasıl olsa
yılbaşı, iki hafta içinde kimse itiraz edemez… Halkın isteklerini hiçe sayarak,
tarihî dokuyu hiçe sayarak, tescilli yapıları görmezden gelerek bu planı
geçirmek istiyorlar. 
Değerli
arkadaşlar, 1850-1870 yılları arasında 3. Napolyon’un bir şehir plancısı vardı
Haussmann isminde. Bu arkadaşın görevi, halka karşı halkı bastırmak için
şehirlerin yeniden planlanmasıydı. İnsanları, kentleri hiçe sayarak, salt
güvenlikçi, askerî konseptler uygulardı. Bu şehir plancısı daha sonra Mussolini
tarafından Roma’da ve Almanya’da Hitler tarafından kopyalanmıştı. Sizleri de
tebrik ediyorum, Hükûmetten kimse yok ama iletirsiniz, onlar da o faşizan
uygulamaları Sur’da kopyalamakla tarihte yerlerini almak üzereler. Çünkü
Suriçi’nde altı devasa karakol inşa ediyorlar, bu karakolların da bağlantı
yollarını oldukça geniş, tankların topların oradan geçeceği şekilde inşa
ediyorlar ve utanmadan, sıkılmadan gerekçede şu ifadeleri kullanıyorlar:
“Toplumsal olayların kontrol altına alınması ve kontrol altında tutulması
konusu önemlidir. Bu kamusal ihtiyaç sebebiyle Suriçi’nin stratejik noktalarına
emniyet birimleri yani karakollar konumlanacaktır. Koruma amaçlı imar planı
değişikliğinde üç ana başlık” diyor. Birini geçin. İkincisi, bu karakollarla
ilgili değişiklikler. İkincisi, onlar arasındaki yollardır. Yani önceliğiniz
karakollar ve onların arasındaki yollardır. Kentte hiçbir zaman barışın
gelmeyeceğini ve sürekli çatışma olacağını varsayarak oluşturulan yeni
alanlarda dünya kültür mirasının nasıl yaşayacağı sorusuna cevap
veremiyorsunuz. Bu, İstanbul’da Ayasofya ile Sultanahmet’in arasına devasa karakol
yapmak gibi bir şeydir. Bu durum genel şehircilik ilkelerine, planlama
esaslarına aykırıdır ve burada yapılmak istenen, Kürtler ve kürdistanla ilgili
düşüncelerinizi göstermektedir. 
Bu
planlama kadim bir kent dokusuna zarar verecektir. Bu yüzden bu uygulamaları
durdurmak ve orada yaşayan halkla birlikte, düzeltilmesini sağlamak yani 2012
planına uymak en doğrusu olacaktır deyip, hepinizi saygıyla selamlıyorum. (HDP
sıralarından alkışlar) 
BAŞKAN
– Teşekkür ediyorum Sayın Pir. 
Gündem
dışı ikinci söz, 10 Ocak Çalışan Gazeteciler Günü münasebetiyle söz isteyen
İstanbul Milletvekili Yakup Akkaya’ya aittir. 
Buyurun
Sayın Akkaya. (CHP sıralarından alkışlar) 
2.- İstanbul Milletvekili Yakup Akkaya’nın, 10 Ocak
Çalışan Gazeteciler Günü’ne ilişkin gündem dışı konuşması
YAKUP
AKKAYA (İstanbul) – Sayın Başkan, değerli milletvekilleri; bugün 10 Ocak
Çalışan Gazeteciler Günü, 212 sayılı Basın Kanunu’nun yasalaşmasının 56’ncı
yılı. Çalışan gazetecilerin sorunları var ancak onların en önemli sorunları,
olmayan yaşam güvenceleridir. Doksan yılda 60’a yakın gazeteci katledilmiş,
çoğu faili meçhul olarak tarihte yer almıştır, cinayetler aydınlatılmak
istenmemiştir. Abdi İpekçi, Turan Dursun, Uğur Mumcu, Metin Göktepe, Hrant Dink
bunlardan birileridir. 60’a yakın gazeteci de değerli gazetecilerdir, farklı
görüşleri olsa bile burada onları bir kez daha rahmetle anıyorum. 
Değerli
milletvekilleri, ne yazık ki gazetecilerin kaderi değişmiyor; ya toprağın
altındalar ya da demir parmaklıkların altında. Yıl 2017, 150’ye yakın gazeteci
Silivri toplama kampında tutuluyor, çoğu da hukuksuz bir şekilde hapiste.
Cumhuriyet gazetesinin 10 yazarı, 1 çizeri hangi gerekçeyle hapiste? Yetmiş iki
gündür, neyle suçlandıklarını bilmeden, Silivri toplama kampında tutuluyor.
Hepsi en az sizler kadar bu ülke sevdalısı, en az sizler kadar vatansever.
Hüsnü Mahalli, belli bir yaşı geçmiş, MS hastası ve tutuklu yani vicdanlara
sığmıyor. 
Değerli
milletvekilleri, bunlar hiçbir zaman Ali Kemaller olmadı. AKP Hükûmeti eğer Ali
Kemalleri arıyorsa bunları yandaş medyanın organlarında bulabilirler. Onlar ki
cumhuriyetin temel değerlerine, laikliğe saldıranlardır, onlar ki dinci
vakıflarda tecavüze uğrayan bebeleri, yanan çocukları görmezden gelenlerdir.
Değerli
milletvekilleri, dünya âlem biliyor ki AKP Hükûmeti, korkuyu sürekli besleyerek
iktidarını sürdürüyor; AKP’nin kendi korkusu bu. Demokrasi gelişirse, hukuk
bağımsız olursa… “Allah Allah!” diyorsunuz çünkü yapılan hukuksuzlukların
kendinize döneceğinden eminsiniz. Tek adam anayasasını üç yıl önceden alelacele
Meclise getirmenizin nedeni bu. Bir diktatörlük anayasası dediğimizde değerli
milletvekilleri, bize kızıyorsunuz. Çünkü önerilen anayasa taslağı diktatör
Esad’ın Suriye anayasasıdır. Basına yapılan uygulamalar, Nasyonal Sosyalist
Parti uygulamalarıdır. İşte tam da bu yüzden bu getirilen anayasa diktatörlük
anayasasıdır. Halktan kaçırılmak istenen bir anayasadır.
Değerli
milletvekilleri, bakın, seksen üç yıl önce Hitler, sivil diktatörlüğe ilk
adımını atarak ne yapmıştır? Joseph Goebbels’i 1934 yılında bakan yapmıştır.
Goebbels’in bakanlığa atanmasıyla basın üzerinde baskı özel plan çerçevesinde
sistematik hâle getirilmiştir. Goebbels, her fırsatta basının Nasyonal
Sosyalist Partinin çıkarlarına göre yayın yapmasını… Bunu yapmayanları vatan
haini ilan etmiştir. Rejime bağlı millî basın yaratmak için ne varsa
yapılmıştır. Gazeteciler baskı görmüş, tutuklanmıştır. 
Değerli
arkadaşlar, faşist Goebbels tarafından iki önemli adım atılmıştır. Bir: Hitler
ve partisiyle aynı görüşte olmayan gazetecileri susturmak. İki: Kontrol
etmediği basın-yayın organlarına kayyum atamak. 
Değerli
milletvekilleri, seksen üç yıl önce faşist Almanya’da yaşananlarla seksen üç
yıl sonra Türkiye'de yaşananlar tesadüf olamaz. 150’ye yakın gazeteci tutuklu;
bakın, 173 medya kuruluşu kapatılmış, 150’ye yakın gazeteci tutuklu, 800 basın
kartı iptal edilmiş, 3 bin gazeteci işsiz bırakılmış bu süreç içinde ve
kapatılmayan gazetelere de kayyum atanmış, aynı sesken üç yıl önce faşist
sistemin yaptığı gibi. (CHP sıralarından alkışlar) 
Değerli
arkadaşlar, Gazi Mustafa Kemal Atatürk’ün, 1929 yılında Almanya’nın en
prestijli gazetesi Vossische Zeitung’a verdiği şu demeci size hatırlatmak
isterim: “Korku üzerine bir iktidar inşa edilemez.” Ben, büyük önderin bu
sözünü buradan tekrar ediyorum: Korku üzerine bir iktidar inşa edilemez. Eğer
öyle yapılırsa bu halk, bu korku imparatorluğunu da ilk sandıkta yener. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkürler. 
Şimdi,
gündem dışı üçüncü söz, yine aynı konuda söz isteyen İstanbul Milletvekili
Tülay Kaynarca’ya aittir. 
Buyurun
Sayın Kaynarca. (AK PARTİ sıralarından alkışlar) 
3.- İstanbul Milletvekili Tülay Kaynarca’nın, 10 Ocak
Çalışan Gazeteciler Günü’ne ilişkin gündem dışı konuşması
TÜLAY
KAYNARCA (İstanbul) – Teşekkür ederim Sayın Başkanım. 
Değerli
milletvekilleri, bugün 10 Ocak, Çalışan Gazeteciler Günü. 1961’de gazetecilerin
çalışma koşullarını iyileştiren, ileri haklar getiren 2012 sayılı Yasa’nın
yürürlüğe girdiği gündür bugün. Basın mensuplarının haklarının korunması,
çalışma şartlarının günün ihtiyaçlarına göre güncellenmesi ve iyileştirilmesi
oldukça önemlidir. Çünkü basın özgürlüğünün ve ifade hürriyetinin
geliştirilmesi, demokratik toplum düzeninin olmazsa olmazıdır. Çünkü basın
önemli ve bir o kadar da etkin bir denetim organıdır. 
Bununla
birlikte basının kamuoyunun sesi olma ve bu konuda görevini başarıyla yerine
getirebilmesi için meslek etiğini her şeyin üzerinde tutması aynı ölçüde büyük
önem taşımaktadır; bu da her türlü yönlendirmeden uzak kalabilmesiyle, yani
tarafsız olabilmesiyle mümkündür. 
Basın-yayın
organları ve gazetecilik mesleği toplumun her alanı için gereklidir; işte, 15
Temmuz. 15 Temmuz, bunun en değerli örneklerinden biridir çünkü darbe
kalkışmasının yaşandığı saatlerde hangi ideolojide, hangi görüşte olursa olsun
Türk basını demokrasiye sahip çıkıp her türlü tehdide karşı tek yürek olmayı
başarmış ve darbecilere karşı yayınlarını sürdürmeye devam etmiş, halka
demokrasi direnişinde cesaret vermiş ve tüm dünyaya Türk basını örnek bir yayıncılığa
imza attığını göstermiştir. 
Medyada
özgürlük ve ifade hürriyeti kapsamında yaşanan birtakım aksaklıklar
demokrasimiz geliştikçe ortadan kalkacaktır, inanıyorum. Elbette bu
özgürlüklerin korunması kadar önemli olan diğer bir husus da şudur: Bu özgürlüğün
istismar edilmemesi, doğru, objektif haber verme etiğine uyma, tarafsızlık,
özel hayata, inançlara saygı, toplumun ve bireylerin hakkını gözetme, insani ve
toplumsal değerlere uyma gibi ilkelerin habercilikten üstün tutulmasıdır. Bu
ülküler çok çok değerlidir ve basın özgürlüğünü kötüye kullanarak terör
örgütlerinin propagandasını yapmak, devlet sırlarını ifşa etmek veya halkın
güvenliğini tehlikeye atacak beyanlarda bulunmak gibi faaliyetler dünyanın
hiçbir yerinde ama hiçbir yerinde gazetecilik olarak kabul edilemez ve vatan
hainleri de gerekli cezayı çekerler.
Medyada
özgürlük ve ifade hürriyetinden bahsetmişken, medya kuruluşlarının demokratik
kültürün de bir ayrılmaz parçası olduğuna dikkat çekmek isterim. Basın, bu
sürecin sağlıklı işlemesi için sorumluluk ve yükümlülük sahibidir ve taraftır.
Neye taraftır? Medya, demokrasinin tarafıdır. Taraftır; toplumun değerlerinin,
inançlarının tarafıdır. Medya taraftır; hukukun, insan hak ve özgürlüklerinin
tarafıdır, öyle olmalıdır. Demokrasimizin her türlü vesayetten arınarak
standartlarının yükseltilmesi, daha sivil, daha çağdaş bir devlet
yapılanmasının tesisi yönünde basınımızın sorumluluk üstlenmesi de son derece
önemlidir. Kaldı ki medyanın özgürlüklerin daraltılmasına dönük yasakçı bir
anlayışla değil, özgürlüklerden yana, özgürlüklerin genişlemesini savunur bir
yaklaşım içinde olması çok değerlidir. 
Sosyal
medya: Yazılı ve görsel medyanın yanı sıra, sanal ortamda da ciddi bir gelişme
gösteren Türk basını, geçmişten bugüne ülkenin gelişmesine değerli katkılar
sunmuştur. Basının geldiği bu seviyede, ben inanıyorum ki, çalışanların
fedakârca tutumu çok çok değerlidir. O yüzden, bundan sonraki süreçte, çok
değerli gazeteci meslektaşlarımın haklarının korunması, özlük haklarının
iyileştirilmesi, editöryal anlamda bağımsızlığının hem kurumsal hem de yasal
çerçevede iyileştirilmesi, bütün boyutlarıyla bunun sağlanması, rahat, özgür,
bağımsız ve güvence altında görev yapması hepimizin hem ortak dileği hem de
ortak sorumluluğudur. Bu durum, aynı zamanda gelişmiş bir demokrasinin de en
önemli gereğidir diye inanıyorum. 
Türk
basınının demokrasiye katkılarının hassasiyetle süreceği inancıyla tüm
meslektaşlarımın Çalışan Gazeteciler Günü’nü tebrik ediyor, vefat etmiş
meslektaşlarıma da Allah’tan rahmet diliyor, Genel Kurulu saygıyla
selamlıyorum. (AK PARTİ sıralarından alkışlar)
BAŞKAN
- Teşekkür ediyorum Sayın Kaynarca.
V.- OTURUM BAŞKANLARININ KONUŞMALARI
1.- Oturum Başkanı
TBMM Başkan Vekili Ahmet Aydın’ın, Başkanlık Divanı olarak 10 Ocak Çalışan
Gazeteciler Günü’nü kutladıklarına ilişkin konuşması 
BAŞKAN
- Sayın milletvekilleri, Meclis Başkanlık Divanı olarak bizler de 10 Ocak Dünya
Gazeteciler Günü’nü kutluyoruz. 
Dünyanın,
bölgemizin ve ülkemizin özellikle son yıllarda yaşadığı sıcak gelişmeler
ışığında gazetecilik mesleğinin ne kadar önemli olduğunu bir kez daha
görüyoruz. 
En
yakın mesai arkadaşlarımızdır. Parlamentoda da bugün tüm gazeteci
arkadaşlarımızı makamlarında ziyaret ettik, yine, Parlamento Muhabirleri
Derneğini ziyaret ettik, gazeteci arkadaşlarımızla da bir sohbette bulunduk. 
Gazetecilik
mesleğinin çok daha ileri noktada olmasının ülkemizin, milletimizin geleceği
açısından da son derece önemli olduğunu düşünüyorum. Her zaman halkımızı
aydınlatan, bilgilendiren, sorumlu ve objektif bir anlayışla doğru haberi
aktaran tüm gazetecilerin gününü ben kutluyorum.
Özellikle,
15 Temmuzda da gazetecilik mesleğinin ne kadar önemli olduğunu, bir kez daha
burada hep birlikte müşahede ettik. Bu Parlamento, o darbe gecesi hain,
alçaklar tarafından F16’larla yukarıdan bombalanırken en yakınımızda siyasiler
olarak, milletin temsilcileri milletvekilleri olarak en yakınımızda yine
buradaki gazeteci arkadaşlarımız vardı. Yine, bunun dışında, Meclis dışında pek
çok basın-yayın kuruluşu darbeye karşı millî iradenin yanında bir duruş
sergiledi. Sayın Cumhurbaşkanımızın, Başbakanımızın, tüm siyasi parti
liderlerinin çağrıları, millî iradeye dönük çağrıları, darbeye karşı duruşları
yine basın mensupları aracılığıyla halkımıza ulaştı. Dolayısıyla, çok önemli
bir görev ifa ettiklerini bir kez daha düşünüyorum. 
Bu
vesileyle, başta Parlamentoda gece gündüz beraber çalıştığımız tüm gazeteci
arkadaşlarımız olmak üzere, tüm dünya gazetecilerinin gününü bir kez daha
kutluyorum, tebrik ediyorum, başarılar diliyorum.
Teşekkür
ediyorum. (AK PARTİ sıralarından alkışlar)
Sayın
milletvekilleri, şimdi, gündeme geçmeden önce sisteme giren on beş sayın
milletvekiline İç Tüzük 60 uyarınca bir dakika süreyle söz vereceğim.
Sayın
Aydın, buyurun.
VI.- AÇIKLAMALAR
1.- Bursa Milletvekili Erkan Aydın’ın, Adalet Bakanı
Bekir Bozdağ’ın Anayasa değişiklik teklifi görüşmelerindeki bazı ifadelerine ve
Hitler’in propaganda bakanı Goebbels’nin tarihin derinliklerinde kalmadığının
görüldüğüne ilişkin açıklaması
ERKAN
AYDIN (Bursa) – Teşekkür ederim Sayın Başkan.
Dün
akşam Anayasa görüşmeleri sırasında Adalet Bakanı Sayın Bozdağ sorduğumuz
sorular karşısında “Muhalefetin Anayasa değişikline neler söyleyeceğini
öğrenmiş olduk.” ifadesini kullandı. Biz de kendisinin dün akşamki
konuşmalarında nasıl bir yol izlediğini öğrenmiş olduk. 
Hitler
Almanyası’nda Hitler’in şahsına hayran, onun propaganda Bakanı Goebbels vardı.
Goebbels, “Bir beyaza siyah diye ne kadar çok derseniz onun siyah olduğuna
inananlar artar ama beyaz diyenler de gri demeye başlar.” demiştir. Hatırlanacağı
üzere, Hitler iş başına gelir gelmez, 1933’te Alman Parlamentosu yangını
provokasyonu organize edildi. Bu olay bahane edilerek OHAL çıkarıldı, hak ve
özgürlükler askıya alındı, Hitler’in Propaganda Bakanı da “Bir şeyi ne kadar
uzun süre tekrarlarsanız insanlar ona o kadar fazla inanırlar.” sözüyle
otoritenin mimarisini çizdi. Dün akşam biz de Goebbels’in tarihinin
derinliklerinde kalmadığını bir kez daha görmüş olduk. 
BAŞKAN
– Sayın Engin…
2.- İstanbul Milletvekili Didem Engin’in, 10 Ocak Çalışan
Gazeteciler Günü’ne ilişkin açıklaması
DİDEM
ENGİN (İstanbul) – Sayın Başkan, sayın milletvekilleri; bugün 10 Ocak Çalışan
Gazeteciler Günü. Biz ise ülkemizde çalışamayan gazetecileri konuşuyoruz.
Türkiye, uluslararası raporlarda basını özgür olmayan ülkeler sınıfında
gösteriliyor ve ne yazık ki ülkemiz tutuklamalar, gözaltılar, baskı, sansür,
otosansür, sosyal medyaya erişim kısıtlamalarıyla dünyada adını duyurmaya devam
ediyor. Ülkemizde 146 tutuklu gazeteci var, dünyada ise toplam 348. Eğer bir
ülkede tutuklu gazetecilerin sayısı dünyadaki tutuklu gazetecilerin neredeyse
yarısına ulaşmışsa bu ülkenin bir vatandaşı olarak bundan ancak utanç duyulur.
10 binden fazla gazeteci işsiz, çalışabilenler ise işten atılma endişesiyle
emek veriyor, özlük haklarının iyileştirilmesini bekliyorlar. 
Tarafsız
gazetecilik yaptıkları için tutuklu bulunan basın emekçilerimizi selamlıyor,
halkımızı bilgilendirmek adına çabaları için teşekkürlerimi sunuyorum.
BAŞKAN
– Sayın Adıgüzel…
3.- İstanbul Milletvekili Onursal Adıgüzel’in, on beş
yıllık AK PARTİ iktidarında hukuksuzluğun ilke, yolsuzluğun hayat felsefesi
olduğuna ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan. 
“Yaptıklarımız
yapacaklarımızın teminatıdır; demokrasi daha yükselecek, özgürlükler
genişleyecek.” diyerek çıktığınız yolda vatandaşa açtığınız hakaret davalarıyla
rekorlar kırdınız. OHAL’i kaldırmakla övündünüz, OHAL’de 12 Eylül
darbecilerinin aklına gelmeyecek kararlara imza attınız. Binlerce insanı ihraç
ettiniz, yüzlerce gazeteciyi tutukladınız, medya organlarının kapılarına kilit
vurdunuz. Sadece ayakkabı kutularını sıfırlamakla kalmadınız, halkın haber alma
özgürlüğünü de sıfırladınız. Şimdi de “Ülkeye istikrarı getireceğiz.” diyerek
ülkeye tek adam rejimini getiriyorsunuz. Dün bu Meclis Genel Kurulunda bir
bakan çıktı “Suç işliyorum. Seni ne ilgilendiriyor? Sana mı soracağım ulan!”
diyerek işlediği anayasal suçu bu çirkin sözlerle savundu. On beş yıllık
iktidarınızda hukuksuzluk ilkeniz, yolsuzluk hayat felsefeniz oldu. Ama unutmayın
tarih de millet de ettiğiniz bu ihaneti asla unutmayacak. 
BAŞKAN
– Sayın Özdemir…
4.- İstanbul Milletvekili Sibel Özdemir’in, Anayasa
değişikliği teklifiyle ilgili yapılan ilk oylamada gizli oylama kuralının ihlal
edildiğine ve Cumhuriyet rejimini ortadan kaldıran bu Anayasa değişikliğine bu
Parlamentonun özgür iradesinin asla izin vermeyeceğine inandığına ilişkin
açıklaması
SİBEL
ÖZDEMİR (İstanbul) – Teşekkür ederim Sayın Başkan.
Dün
gece Genel Kurulda Anayasa değişikliğiyle ilgili ilk oylamada Anayasa ve
Parlamento İç Tüzük’ü gereği gizli oylama kuralının ihlal edildiğine ve her
türlü hukuksuzluğa şahit olduk. Oylamanın geçerli olması ve Parlamento hukukuna
uygun olarak yapılması için mücadele eden Cumhuriyet Halk Partili
milletvekillerine karşı yapılan sözlü ve fiziki saldırıları kınıyorum.
Değerli
26’ncı Dönem Adalet ve Kalkınma Partili milletvekilleri olarak “parmak vekil”,
“sahte vekil”, “neyi imzaladığını bilmeyen vekil”, “önerge içeriğini bilmeden
oylayan vekil” olarak Parlamento tarihi ve tutanaklarında yer almak hiç hoş
olmasa gerek ama hâlâ bir şansınız ve fırsatınız var. Cumhuriyet rejimini
ortadan kaldıran, tek adam dikta rejimine bu ülkeyi sürükleyen bu Anayasa
değişikliğine, halkın iradesinin tecelli ettiği bu Parlamentonun özgür iradesinin
asla izin vermeyeceğine inanıyoruz.
MEHMET
NACİ BOSTANCI (Amasya) – Sayın Başkanım, şu “sahte vekil”, “parmak vekili”
laflarını aynen iade ediyorum. 
AYŞE
SULA KÖSEOĞLU (Trabzon) – Çok ayıp ya!
MEHMET
NACİ BOSTANCI (Amasya) - Buradaki herkes milletin iradesiyle geliyor buraya.
Konuşacağız elbette ama dilimize dikkat edeceğiz.
MAHMUT
TANAL (İstanbul) – Efendim, oraya dön, Başkan oraya dön.
MEHMET
NACİ BOSTANCI (Amasya) – Dilimize dikkat edeceğiz. Böyle “sahte vekil”, “parmak
vekili” bunlar eleştiri filan değil, bunlar doğrudan hakaret…
MAHMUT
TANAL (İstanbul) – Kendi üstüne niye alınıyor AKP Grubu?
AYŞE
SULA KÖSEOĞLU (Trabzon) – Herkes haddini bilsin.
MEHMET
NACİ BOSTANCI (Amasya) – …ve aslında bu Mecliste bulunan, herkese yönelik bir
hakaret. Arkadaşlar eleştirebilirler, dillerinin ayarına dikkat etsinler.
BAŞKAN
– Sayın Bostancı, teşekkür ediyorum.
MAHMUT
TANAL (İstanbul) – Sayın Başkan…
BAŞKAN
- Sayın milletvekilleri, eleştiri yapabiliriz ama lütfen bu milletin iradesiyle
burada bulanan bütün milletvekilleri saygındır, özgürdür. Bunun özellikle
altını çizmek istiyorum. Lütfen eleştiri sınırlarını aşacak tarzdaki
ifadelerimizi dikkate alalım.
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
ENGİN
ALTAY (İstanbul) – Sayın milletvekilimiz, Türkiye Büyük Millet Meclisine
yakışmayan sahte yoklama pusulası olayından duyduğu rahatsızlığı dile
getirmiştir. 
MEHMET
DOĞAN KUBAT (İstanbul) – Ya bırak Allah aşkına.
ENGİN
ALTAY (İstanbul) - Bunda ne var? Bu sahte pusula verildi mi? Verildi. O gün Urfa’da
ve Erzincan’da olan 2 milletvekiliyle ilgili bizim ismini bilmediğimiz -kâtip
üyelerinin ismini bilmesi gereken- bir milletvekili ya da birden çok
milletvekili Divana sahte pusula verdi mi, vermedi mi? Milletvekilimiz buna
dikkat çekmiştir. Yoksa Parlamentodaki bütün sayın milletvekilleri
saygıdeğerdir. Milletimizin oyuyla seçilen bütün AK PARTİ Grubu
milletvekillerinin başımızın üstünde yeri vardır. Durum bundan ibarettir.
Arz
ederim efendim.
İLYAS
ŞEKER (Kocaeli) – Burada olup da kendini inkâr eden vekillere ne diyorsunuz? 
ENGİN
ALTAY (İstanbul) – Nerede?
İLYAS
ŞEKER (Kocaeli) – Genel Kurulda olup da kendisini inkâr edenlere ne diyorsunuz?
ENGİN
ALTAY (İstanbul) – Böyle bir şey yok Sayın Vekilim.
HAYDAR
AKAR (Kocaeli) – Ya, İç Tüzük’ü oku, bedava konuşma İlyas ya.
BAŞKAN
– Sayın milletvekilleri, bu konuyu dün çok tartıştık.
Sayın
Yalım, buyurun.
5.- Uşak Milletvekili Özkan Yalım’ın, Ağrı’nın Diyadin
ilçesi AKP Gençlik Kolları Başkanı Mehmet Akif Yardımcı’nın uyuşturucu maddeyle
yakalanması konusunda bilgi almak ve dövizdeki artış konusunda neden bir şey
yapılmadığını öğrenmek istediğine ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Sayın
Başkan, ilk sorum İçişleri Bakanına: Ağrı ili Diyadin ilçesi AKP Gençlik
Kolları Başkanı Mehmet Akif Yardımcı, iki gün önce Adapazarı yakınlarında 1,5
milyon TL değerindeki uyuşturucu maddeyle yakalandı yanında resmî polis memuru
korumasıyla birlikte. Bunun tam olarak araştırılması ve de resmî polis
memurunun yanındayken nasıl böyle bir işlem yapılıyor? Bu birinci sorum.
İkinci
sorum Sayın Ekonomi Bakanına: Vatandaşa buradan “Elinizdeki, evinizdeki, yastık
altındaki, bankadaki dövizinizi satınız.” dediniz. O tarihte dolar yaklaşık
3,2’ydi, 3,3’dü; bugün 3,8 oldu. Euro bugün 4 TL oldu. Bu konuyu neden eliniz
kolunuz bağlı olarak gözlemliyorsunuz?
BAŞKAN
– Teşekkür ediyorum Sayın Yalım.
Sayın
milletvekilleri, yalnız, bunun soru-cevap işlemi olmadığına özellikle
dikkatinizi çekmek istiyorum.
Sayın
Akın…
6.- Balıkesir Milletvekili Ahmet Akın’ın, AKP’li
milletvekillerinin Anayasa’nın gizli oylama ilkesine ve kuralına uymadıklarına
ve Başkanlık Divanının bu rezaletin tekrarlanmaması için gerekli önlemi almak
zorunda olduğuna ilişkin açıklaması
AHMET
AKIN (Balıkesir) – Dün gece yüce Meclisin saygınlığına zarar veren Anayasa suçu
işlendi. Anayasa’nın gizli oylama ilkesine ve kuralına AKP’li milletvekilleri
uymadılar. Gizli oy kullanmak milletvekillerinin vazgeçebileceği kişisel bir
hak değildir, oylamanın geçerliliğini sağlayan bir zorunluluktur. Herkesin istediği
şekilde oy kullanması oylamayı geçersiz kılar. Dün gece burada yaşanan oylama
rezaletinin usulüne uygun olduğunun AKP sözcüleri tarafından savunulması ise
ayrıca eşi görülmemiş bir pişkinliktir. Ne oluyor arkadaşlar? Kendi
milletvekillerinize neden güvenmiyorsunuz? Onları, ailesi, çocukları, torunları
ve seçmenleri karşısında bu kadar küçük düşürme hakkını nereden buluyorsunuz?
Ülkemizin geleceğini ilgilendiren bu kadar önemli bir konuda Anayasa’yı
çiğneyerek millî iradenin temsilcileri üzerindeki bu baskı kabul edilemez.
Başkanlık Divanı bu rezaletin tekrarlanmaması için gerekli önlemi almak
zorundadır.
BAŞKAN
– Sayın Akkuş İlgezdi…
7.- İstanbul Milletvekili Gamze Akkuş İlgezdi’nin,
iktidarın rejim değiştirme telaşının toplumu bir arada tutan ortak değerleri
birer birer yozlaştırdığına, laiklik ilkesine karşı sistematik saldırıların
devam ettiğine ve Cumhuriyete sahip çıkan gençlerin susturulamayacağına ilişkin
açıklaması
GAMZE
AKKUŞ İLGEZDİ (İstanbul) – Sayın Başkan, iktidarın rejim değiştirme telaşı
toplumu bir arada tutan ortak değerleri birer birer yozlaştırıyor.
Anayasa’mızın
değiştirilmesi teklif dahi edilemeyecek olan laiklik ilkesine karşı sistematik
saldırılar devam ediyor. Ülkemizde laiklik ve cumhuriyet karşıtı söylemleri
yükseltenlerin kurucu değerlerimize sahip çıkanlara yönelik linç kampanyaları
başlattığını da görüyoruz. Laikliği savundukları için saldırıya uğrayan
Ataşehir ilçe gençlik kolları ve Sakarya il gençlik kolları üyelerimizin suçlu
muamelesi görmeleri ülkeyi saran linç kültürünün son örneğidir, kabul edilemez.

Atatürk’ün
Bursa konuşmasında dediği gibi, cumhuriyete sarsılmaz bir inançla bağlı bu
gençler, devrimlerin ve cumhuriyetin sahibi ve bekçisidirler, bunların gereğine
ve doğruluğuna herkesten çok inanmışlardır. Cumhuriyete sahip çıkan bu
gençlerimizi susturamazsınız, susturamayacaksınız. Bu gençler bizim
gururumuzdur, gençlerimiz vatanlarına, biz de gençlerimize sahip çıkıyoruz. 
Teşekkürler.

BAŞKAN
– Sayın Gürer…
8.- Niğde Milletvekili Ömer Fethi Gürer’in, 10 Ocak
Çalışan Gazeteciler Günü’ne ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Çalışan
Gazeteciler Günü 10 Ocak 1961 tarihinde kabul edilen 212 sayılı Yasa’yla
sağlanan haklar için bugün kutlanıyor. Ama bugün de kutlama yapılacak durum
yok.
AKP
hükûmetlerinin basına uyguladığı baskı, sindirme ve susturma süreci devam
etmektedir. 147 gazeteci tutuklanmıştır. 9 bini aşkın gazeteci işsizdir.
Cumhuriyet gazetesi yazarları ve son olarak Ahmet Şık’ın tutuklanması, sürecin
hangi boyuta erdirildiğinin göstergesidir. Sözcü, Cumhuriyet, Birgün’e, Halk TV
ve birkaç özgür haber veren televizyon habercilerine uygulanan baskılar, reklam
ilanından mahrum bırakıp engellemeler, yayıncılara tehditler ayyuka çıkmıştır.
Namuslu, dürüst gazeteciler zor koşullarda görev yapabilmektedir. Ya yerel
basın? Onlar da ağır koşullar içindedir. Basın çalışanlarının sendikal
hareketleri de engellenmiştir, yok edilmiştir. Mevcutta görev yapan gazeteciler
ise çalışma yeri, zamanı belli olmayan, tatil hakkı sınırlı, yıpranan ve yıpratılan
koşullarda çalışmak zorunda kalmaktadırlar. Basın özgür değilse orada sorunlar
artar, çözümsüzlükler doğar. Özgür basın gerçeğe ayna tutar. Özgür basın
susturulamaz, susturulmamalıdır. 
BAŞKAN
– Sayın Sarıbal…
9.- Bursa Milletvekili Orhan Sarıbal’ın, demokratik
kitle örgütlerinin Anayasa değişiklik paketine ilişkin ortak basın
açıklamasının siyasal iktidar tarafından polis zoruyla engellendiğine ve bu
basın açıklamasının bir kısmını paylaşmak istediğine ilişkin açıklaması
ORHAN
SARIBAL (Bursa) – Teşekkür ederim Sayın Başkan. 
Demokratik
kitle örgütlerinin Anayasa değişiklik paketine ilişkin ortak basın açıklaması
dün siyasal iktidar tarafından polis zoruyla engellendi. Şimdi bu basın
açıklamasından bir kısmı paylaşmak isterim: “Hükümdar istemiyoruz. Bizler,
aşağıda imzası bulunan demokratik kitle örgütleri AKP’nin TBMM’ye getirdiği
Anayasa değişikliği paketine ilişkin görüşlerimizi kamuoyuyla paylaşıyoruz:
Anayasalar toplumsal uzlaşma metinleridir. Bir anayasanın tümüyle yeniden
yapılması da bazı maddelerinin değiştirilmesi de toplumun bütün kesimlerinin
ortak akıl ve kabulünü gerektirir. Bu gerçek yalnızca darbe anayasalarının
yazılmasında yok sayılır. Bir darbe ürünü olan 1982 Anayasası’nın da bugüne dek
pek çok maddesi değiştirilmiştir. Ancak, şimdi yapılmak istenen,
demokratikleşme için Anayasa değişikliği değil, bir rejim değişikliği. 15
yıllık…”
(Mikrofon
otomatik cihaz tarafından kapatıldı) 
BAŞKAN
– Sayın Bakan…
10.- İzmir Milletvekili Murat Bakan’ın,
milletvekillerini, ellerini vicdanlarına koyarak ettikleri yemine sadık kalmaya
ve Anayasa oylamasında buna göre oy kullanmaya çağırdığına ilişkin açıklaması
MURAT
BAKAN (İzmir) – Sayın Başkan, değerli milletvekili arkadaşlarım; şu an
görüştüğümüz Anayasa değişikliği 12 Eylül darbe Anayasası’na rahmet okutacak,
ülkede rejim değişikliğine yol açacak ve Parlamentoyu etkisiz hâle
getirecektir. Bu Meclisteki tüm milletvekili arkadaşlarıma ettikleri yemini
hatırlatmak istiyorum: “Devletin varlığı ve bağımsızlığını, vatanın ve milletin
bölünmez bütünlüğünü, milletin kayıtsız ve şartsız egemenliğini koruyacağıma;
hukukun üstünlüğüne, demokratik ve laik cumhuriyete ve Atatürk ilke ve
inkılaplarına bağlı kalacağıma; toplumun huzur ve refahı, millî dayanışma ve
adalet anlayışı içinde herkesin insan haklarından ve temel hürriyetlerden
yararlanması ülküsünden ve Anayasa’ya sadakatten ayrılmayacağıma büyük Türk
milleti önünde namusum ve şerefim üzerine ant içerim.” 
Değerli
arkadaşlarım, elinizi vicdanınıza koyun ve ettiğiniz yemine sadık kalın,
Anayasa oylamasında buna göre oy kullanın. 
Hepinizi
saygıyla selamlıyorum. 
BAŞKAN
– Sayın Köseoğlu...
11.- Trabzon Milletvekili Ayşe Sula Köseoğlu’nun, 10
Ocak Çalışan Gazeteciler Günü’ne ilişkin açıklaması
AYŞE
SULA KÖSEOĞLU (Trabzon) – Teşekkür ediyorum Sayın Başkan. 
Bugün
10 Ocak Çalışan Gazeteciler Günü. Toplumların aydınlatılması ve
bilgilendirilmesinde kilit rol oynayan gazeteciler ülkedeki fikir ve düşünce
özgürlüğünün geliştirilmesinde de etkin bir role sahiptirler. Ülkemiz medyası
özellikle 15 Temmuz gecesinde karanlık ve şer odaklara karşı dik ve kararlı bir
şekilde millî iradenin yanında durarak demokrasimizin taçlandırılmasında büyük
pay sahibi olmuştur. Mesai kavramı olmaksızın, gece gündüz demeden, emeğiyle,
yüreğiyle bu ülke için, millet adına hem bilgilendirme hem denetim hem de
takdirleriyle yolumuza ışık tutan kıymetli basın mensuplarımızı bu vesileyle
tebrik ediyorum. 
Geçmişte
kısa bir süre basında çalışan bir milletvekili olarak özellikle seçim bölgem
Trabzon’umuzda görev yapan basın mensubu arkadaşlarımızın şahsında tüm
gazetecilerimizin 10 Ocak Çalışan Gazeteciler Günü’nü tebrik ediyor, mesleki
yaşamlarında başarılar diliyorum.
BAŞKAN
– Sayın Hürriyet…
12.- Kocaeli Milletvekili Fatma Kaplan Hürriyet’in,
Anayasa değişiklik teklifiyle ilgili gizli oylamada bir kabinde 3 AKP'li
vekilin birlikte olduklarına ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Öncelikle
bir hikâyeyle başlamak istiyorum. Okul tuvaletinde birlikte sigara içen 3 erkek
öğrenci öğretmene yakalanır. Öğretmen 3 erkek öğrenciye sorar: “Siz içeride
sigara mı içiyordunuz?” Öğrencilerden biri “Hayır hocam.” diye cevap verir.
Öğretmen tekrar sorar: “Sigara içmiyorsanız 3 erkek bir kabinde ne
yapıyordunuz?” Bu sefer diğer erkek öğrenci “Hocam, vallahi sigara içiyorduk.”
diye itiraf eder. 
Şimdi
soruyorum: Dünkü oylamada aynı kabinde birlikte oy kullanan 3 erkek AKP'li
vekil, eğer “Birlikte oy kullanmıyorduk, vallahi Anayasa'yı ve gizliliği ihlal
etmiyorduk.” diyorsanız 3 erkek bir kabinde ne yapıyordunuz? (CHP sıralarından
alkışlar) 3 AKP'li vekilin bir kabinde birlikte ne yaptığını milletimizin
bilmeye hakkı vardır. 
Teşekkür
ediyorum. (CHP sıralarından alkışlar) 
BAŞKAN
– Sayın milletvekilleri, lütfen, oy kullanan milletvekillerine bu şekilde
ithamlarınızı, tahkirlerinizi… İstirham ediyorum, sözlerinizin nereye
varacağını düşünerek konuşun.
AYTUĞ
ATICI (Mersin) – Nereye varırsa varsın.
MUHARREM
ERKEK (Çanakkale) – Gizli oy kullanma kişisel bir hak değil, bir yükümlülüktür.

BAŞKAN
– Sayın Atıcı, buyurun.
13.- Mersin Milletvekili Aytuğ Atıcı’nın, Ankara
Valiliğinin gösteri yapılmasını bir ay süreyle yasaklamasının tek nedeninin
korku olduğuna ilişkin açıklaması
AYTUĞ
ATICI (Mersin) – Teşekkürler Sayın Başkan.
Değerli
arkadaşlar, Ankara Valiliği açık alanda gösteri yapılmasını bugün bir ay
süreyle yasakladı. Gerekçe, hak ve özgürlüklerin korunması. Yanlış duymadınız,
AKP Hükûmeti “Hak ve özgürlükleri korumak istiyorum.” diyerek halkın toplanma
ve konuşma özgürlüğünü yok ediyor. Peki, neden? Bir tek nedeni var: Korku.
Başkanlık sistemine vatandaşın “Hayır.” demesinden korkuyorsunuz. Bugüne kadar
size istediğiniz her şeyi veren halkın, vatanı bir tek kişinin tekeline
vermeyeceğini hissettiğiniz için korkuyorsunuz. Baskıyı daha da artıracağınızı
biliyoruz ancak MHP ve AK PARTİ içindeki yurtseverlerin bu baskılara boyun
eğmeyeceğini de biliyoruz. 
Teşekkürler.
BAŞKAN
– Sayın Tüm…
14.- Balıkesir Milletvekili Mehmet Tüm’ün, Yurttaş
Girişimi ve Diyalog Grubundan milletvekillerine gelen bir mektubu okumak
istediğine ilişkin açıklaması
MEHMET
TÜM (Balıkesir) – Sayın Başkan, Yurttaş Girişimi ve Diyalog Grubundan
milletvekillerine gelen bir mektubu okumak istiyorum: “Sayın milletvekili,
anayasalar toplumsal uzlaşma belgeleridir; olağanüstü koşulların, savaş, terör
ve çatışmanın yarattığı zehirli atmosferde korkutmayla, sindirmeyle, dayatmayla
yapılamaz. Daha önce yaşamadığımız derinlikte bir cepheleşmenin doğurduğu
savaş, kan, nefret ortamında yapılacak anayasa, bir kesimin yasası olacak,
toplumu birleştirmek yerine daha da bölecektir. Darbeciler Meclisi bombaladı.
Siz sayın milletvekilimiz, onların varlığına kastettikleri Meclisin yetkisiz,
işlevsiz, göstermelik bir kuruluşa dönüştürmesine izin vermeyin. Biz yurttaşlar
tarih ve toplum önünde uyarı görevimizi yapıyoruz. Seçilmiş siz
milletvekilimizin de tarihe ve hepimize karşı sorumluluğunuzu unutmayacağınızı
umuyoruz. Oyunuzu kullanırken temsil ettiğiniz çoluk çocuk milyonlarca yurttaşı
düşünün. Hepimizin geleceğinden sorumlu olduğunuzu asla unutmayın.”
BAŞKAN
– Sayın Kuyucuoğlu…
15.- Mersin Milletvekili Serdal Kuyucuoğlu’nun, 10 Ocak
Çalışan Gazeteciler Günü’ne, tüm yetkilerin bir kişiye devredilmesi
çalışmasının Türkiye'ye yapılabilecek en büyük kötülük olduğuna ve Mersin’de
AKP’li yöneticilerin partiye toplu kayıt yaptıklarına ilişkin açıklaması
SERDAL
KUYUCUOĞLU (Mersin) – Teşekkürler Sayın Başkan. 
Gazetecilerin
özgürce görevlerini yapabildikleri bir ülke dileğiyle günlerini kutluyorum.
Türkiye'nin cumhuriyet tarihinin her bakımdan en zor günlerini geçirdiği
bugünlerde Anayasa değişikliğiyle tüm yetkilerin bir kişiye devredilmesi
çalışmasının Türkiye'ye yapılabilecek en büyük kötülük olduğunu düşünüyorum. 
İçişleri
Bakanımızın da dikkatine sunmak istiyorum: Mersin’de polisevinde AKP’li
yöneticilerin partiye toplu kayıt yaptıklarının resimlerini tespit ettik. Bu
tür programları için başka partilere de bu imkân verilecek mi? Yoksa, iktidarın
bu tür çalışmaların önüne geçmesi gerektiğini düşünüyorum.
Teşekkür
ederim. 
BAŞKAN
– Sayın Akkaya…
16.- İstanbul Milletvekili Yakup Akkaya’nın, AKP’nin üç
yıldır her seçim öncesinde taşeron üzerinden oy devşirmeyi bırakmasını ve taşerona
hemen kadro verilmesini talep ettiğine ilişkin açıklaması
YAKUP
AKKAYA (İstanbul) – Sayın Başkan, 3 Mart 2014, dönemin Çalışma Bakanı Sayın
Faruk Çelik “Taşerona kadro kanun taslağı Başbakanlıkta." diyor. Tarih
6/10/2015, 1 Kasım seçimi öncesi Sayın Faruk Çelik taşeronla ilgili “1 Kasımda
iktidar olursak problem biter.” diyor. 12 Kasım 2015, Sayın Faruk Çelik
“Taşerona kadro altı ay içinde netlik kazanacak.” diyor. 30 Ocak 2016, Maliye
Bakanı Sayın Naci Ağbal “Taşeronla ilgili düzenlemeyi 21 Marttan önce Meclise
sevk etmiş oluruz.” diyor. 9 Ocak 2017, Çalışma Bakanı Mehmet Müezzinoğlu
“Kamuda taşeron işçi altı ay içinde kadroya geçecek.” diyor. 
Sayın
Başkan, el insaf! Devlette devamlılık diye bir şey vardır. Tam üç yıldır her
seçim öncesinde “taşerona kadro” diye taşeron üzerinden oy devşirmeyi AKP
lütfen bıraksın. Taşerona kadro hemen verilsin. 
BAŞKAN
– Son olarak Sayın Yıldırım. 
17.- Adıyaman Milletvekili Behçet Yıldırım’ın, AKP’nin
Kürt dili üzerindeki yok sayma politikalarına ve Kürt dili ve kültürüne yapılan
saldırıları şiddet ve nefretle kınadığına ilişkin açıklaması
BEHÇET
YILDIRIM (Adıyaman) – Teşekkürler Başkanım.
Cumhuriyetin
kuruluşundan beri yürürlükte olan bir asimilasyon politikası vardı. Sayın
Cumhurbaşkanı Recep Tayyip Erdoğan “Asimilasyon insanlık suçudur.” demişti
yıllar önce ama en büyük insanlık suçunu kendisi işledi, işliyor. AKP içindeki
gönüllü asimilasyon eğilimi olan Kürt vekiller de saraya yaranmak için, gönüllü
olarak kimliklerini, dillerini inkâr ederek “Kürtleri sürüp yerlerine Suriyeli
Arapları yerleştirelim.” diyecek kadar gönüllü asimilasyonun yanında yer
aldılar. 
Kanun
hükmünde kararnamelerle ülkeyi yönetmeye çalışan AKP Hükûmeti son çıkardığı
kanun hükmünde kararnameyle hiçbir siyasi partiye hizmet etmeyen, sadece Kürt
dili üzerindeki asimilasyona karşı önemli çalışmaları olan İstanbul Kürt
Enstitüsünün kapısına İçişleri Bakanlığının kararıyla mühür vurdu. Diyarbakır
Büyükşehir Belediyesine atanan kayyum, Türkiye’deki tek resmî Kürtçe tiyatrosu
olan Diyarbakır Büyükşehir Tiyatrosunu kapattı. AKP içindeki sözüm ona Kürt
vekiller Kürt dili üzerindeki bu yok sayma politikaları için ne yaptı? Kürt
dili ve kültürüne yapılan bu saldırıyı şiddetle ve nefretle kınıyorum. 
(Mikrofon
otomatik cihaz tarafından kapatıldı)
BAŞKAN
– Evet, şimdi sayın grup başkan vekillerimizden sisteme girenlere söz
veriyorum. 
Sayın
Usta, iki dakika... 
Buyurun.

18.- Samsun Milletvekili Erhan Usta’nın, 10 Ocak
Çalışan Gazeteciler Günü ile 10 Ocak İdareciler Günü’ne, İstanbul Ataköy 5.
Kısım Camisi’nde vatandaşların düşen tentelerin altında kaldığına ve kurtarma
çalışmalarının devam ettiğine, Gaziantep Emniyet Müdürlüğü önünde yaşanan
çatışma konusunda Hükûmetin bilgi vermesinin yerinde olacağına ilişkin
açıklaması
ERHAN
USTA (Samsun) – Teşekkür ederim Sayın Başkan. 
Bugün
10 Ocak Çalışan Gazeteciler Günü. Doğru, dürüst, tarafsız, özel hayata ve
kişilik haklarına saygılı, vatandaşın en doğal hakkı olan zamanında, doğru ve
eksiksiz bilgi almalarını sağlayarak millet vicdanının sesi olan ve bu uğurda
birçok zorlukla karşılaşan gazeteciler toplumların itici gücüdür. Basın,
demokrasinin temel taşlarından biri olup düşünce ve haber alma özgürlüğünün en
etkili aracıdır. Gazetecilik doğru haber, yorum, eleştiri özgürlüğü, basın
meslek ilkeleri çerçevesinde gerçekleştirildiğinde demokrasinin gelişmesi ve
devamlılığının sağlanmasında, toplumsal denetimin etkileştirilmesinde çok
önemli fonksiyonlara sahiptir. 
Gazetecilerimiz
üzerlerinde bulunan bu sorumlulukla ülkemizin ekonomik, sosyal ve kültürel
gelişimine katkı sağlamak için olumlu rol üstlenmişlerdir. Ancak bazı basın
mensuplarının az da olsa yanlış ve yanlı haber iletmek yoluna gittiği görülmüş,
bunun sonucunda da, maalesef, basının ve basın mensuplarının güvenilirliğine ve
saygınlığına zarar verdiği tespit edilmiştir. Gazeteciler kendileri tarafından
kurulan konsey ve geliştirilen basın meslek ilkelerine titizlikle riayet
ettiklerinde, otokontrol sistemi sağlıklı işlediğinde bu sakıncaların da
ortadan kalkacağı muhakkaktır. 
Devletin
ülkesi ve milletiyle bölünmez bütünlüğüne, cumhuriyetin temel ilkelerine, millî
güvenliğe ve kamu düzenine aykırı olmamak üzere basın, yayın ve diğer iletişim
araçları üzerinde kısıtlama konulmaması, bunların sansür edilmemesi ve hür
olması gerektiğine inanmaktayız. 
Basınımızın
değerli çalışanlarının güvencesiz ve ağır çalışma şartlarının düzeltilmesini
arzu ediyoruz. Özellikle yerel basının önemli düzeydeki sorunlarının
giderilmesi de gerekmektedir. 
Ben
bu duygu ve düşüncelerle Çalışan Gazeteciler Günü’nü tebrik ediyor, bu önemli
vazifeyi basın meslek ilkeleri doğrultusunda başarıyla ifa eden bütün basın
mensuplarına ve ailelerine sağlık ve esenlik diliyorum. 
Bugün,
ayrıca, 10 Ocak İdareciler Günü… 
(Mikrofon
otomatik cihaz tarafından kapatıldı) 
BAŞKAN
– Bir dakikada tamamlayalım lütfen Sayın Usta.
Buyurun.
ERHAN
USTA (Samsun) - Yine, ben, adaletli bir şekilde davranmaları temennisiyle bütün
idarecilerimizin de İdareciler Günü’nü ayrıca kutluyorum.
Ayrıca,
Sayın Başkan, bugün öğle vaktinde İstanbul Ataköy 5. Kısım Camisi’nde cenaze
namazı için bekleyen vatandaşlarımızın üzerine biriken karı taşıyamayan
tentelerin düşmesi sonucu vatandaşlarımız bunun altında kalmıştır. Kurtarma
çalışmaları devam etmektedir. Şu anda aldığımız bilgiye göre 1 ölü ve 10’un
üzerinde de yaralı olduğu ifade edilmektedir. Ben can kaybının artmamasını
diliyorum. Ölenlere rahmet, kalanlara da acil şifalar diliyorum.
Ayrıca,
maalesef, Gaziantep Emniyet Müdürlüğü önünde de bir çatışma çıkmıştır. Buradaki
güvenlik görevlilerimizde ve vatandaşlarımızda da can kaybı olmaması ve yaralı
olmaması temennisiyle… Bu olayı yapanları da kınıyorum elbette ve bu konuda da
Hükûmetin bize, Meclise bilge vermesinin de yerinde olacağını düşünüyorum. 
Saygılar
sunarım. 
BAŞKAN
– Teşekkür ediyorum. 
Sayın
Kerestecioğlu, buyurun, iki dakika da size…
19.- İstanbul Milletvekili Filiz Kerestecioğlu
Demir’in, 10 Ocak Çalışan Gazeteciler Günü’ne, 2014’ten beri Şanlıurfa
Emniyetinde gözaltında işkence ve özellikle kadınlara yönelik cinsel taciz
saldırıları yapıldığıyla ilgili iddialar konusunda başta Meclis İnsan Haklarını
İnceleme Komisyonu olmak üzere herkesi göreve çağırdığına ve Ankara Valiliğinin
Ankara’da her türlü eylem ve mitingi yasaklama kararına ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Değerli
milletvekilleri, evet, bugün 10 Ocak Çalışan Gazeteciler Günü. Biz, ancak,
bugünü “hâlâ çalışabilen gazeteciler günü” olarak anabiliyoruz. Çünkü Hüsnü
Mahalli’den Kadri Gürsel’e, Ahmet Şık’a, Ali Bulaç’a, İnan Kızılkaya’ya, Nazlı
Ilıcak’a kadar gepgeniş bir yelpazede gazetecilerin tutuklu olduğu,
cezaevlerinde olduğu bugün gerçekten çalışan gazeteciler kendilerini ancak
şanslı addedebilirler. Bundan sonrası için bütün gazetecilere özgür, sosyal hak
ve güvencelerinin sağlandığı ve hem gelirlerinin hem de haberlerinin bol
olabildiği günler diliyoruz. 
Bir
başka konuyu gündeme getirmek isterim, 2014’ten beri Urfa Emniyetinde
gözaltında işkence ve özellikle kadınlara yönelik cinsel taciz saldırıları
yapıldığıyla ilgili İnsan Hakları Derneğinin raporları ve partimizin
açıklamaları mevcuttur. Tüm bunlara bir yenisi de 12 Aralık Pazartesi günü
Urfa’da yapılan siyasi soykırım operasyonuyla eklendi. Urfa’nın DBP belediye eş
başkanları, HDP ve DBP’li ilçe eş başkanları ve yöneticilerinin de aralarında
olduğu 9’u avukat 230’dan fazla kişi gözaltına alınarak 180 kişi spor salonunda
yirmi beş gün boyunca alıkonuldu. Sayın Başkan, işkenceler ve ters kelepçeler
altında ifadeler alındığı söyleniyor. Başta Meclis İnsan Hakları Komisyonu
olmak üzere, gerçekten, herkesi bu anlamda, gidip görüp yerinde tespit etmek
üzere göreve çağırıyoruz çünkü işkenceye sıfır… 
(Mikrofon
otomatik cihaz tarafından kapatıldı) 
BAŞKAN
– Bir dakikada toparlayalım lütfen. 
FİLİZ
KERESTECİOĞLU DEMİR (İstanbul) - …tolerans sözlerinden bu noktaya gelmek ve
spor salonlarında insanları gözaltında tutmak bir Nazi uygulamasıdır. Bunun
ötesinde bir şey olarak addedemiyoruz maalesef. Ama işkence bir insanlık
suçudur ve bunu önlemek de bütün milletvekillerinin görevidir diye düşünüyoruz.
Bu
arada, bugün Ankara Valiliği Ankara’da her türlü eylem ve mitingleri yasaklama
kararı almış bulunuyor. Şimdi, gerçekten dün Meclisin önünde, Ankara Barosu
başta olmak üzere, STK’ların Anayasa değişikliğine karşı protestoları gazlarla,
saldırılarla engellendi. Eğer böyle gidecekseniz bu rejim değişikliğinin nasıl
bir getirisi olacağı ve bundan sonrasında neler getireceği de şu anda Ankara
Valiliğinin uygulamasıyla çok net olarak görülmekte.
Teşekkür
ediyorum.
BAŞKAN
– Teşekkür ediyorum.
Evet,
CHP Grubu adına Sayın Sertel, buyurun.
Süreniz
iki dakikadır. (CHP sıralarından alkışlar) 
20.- İzmir Milletvekili Atila Sertel’in, 10 Ocak
Çalışan Gazeteciler Günü’ne, Akın Atalay’ın Berlin’den Türkiye’ye kendi
isteğiyle gelmiş olmasına rağmen kaçma şüphesinin yoğunlaştığının belirtilmiş
olmasına ve Silivri Cezaevinde Ahmet Şık’a üç gün süreyle su ve yiyecek
verilmediği iddialarının doğru olup olmadığını öğrenmek istediğine ilişkin açıklaması
ATİLA
SERTEL (İzmir) – Sayın Başkan, Türkiye Gazeteciler Federasyonu Onursal Başkanı
olarak ben de Çalışan Gazeteciler Günü’nü kutlamak istiyorum ancak kutlanacak
bir gün kalmadığını da buradan bildirmek istiyorum. Çünkü gerçekten gazetecilik
özgürlük demektir, düşüncesini özgürce ifade edebilmek, basın ve ifade
özgürlüğünün bir ülkede var olması demektir. Ne yazık ki bunlar ülkemizde yok.
Ayrıca,
ekonomik sıkıntılardan dolayı o kadar büyük sıkıntı çeken Anadolu basını,
dolara ve euroya bağlı olarak aldıkları malzemelere gelen üst üste zamlarla
artık gazeteyi basamaz ve dağıtamaz olmuştur. Ama bunların ötesinde en temel
sorun basın ve ifade özgürlüğüdür. 
Geçtiğimiz
günlerde Silivri Cezaevine gittim, orada Cumhuriyet gazetesinin yazarlarını
ziyaret ettim. Sayın Akın Atalay’la beraber konuşurken bir kâğıt geldi önümüze.
Sayın Akın Atalay’ın tutukluluğuna itiraz dilekçesinde aynen şöyle deniyordu:
“Kaçma şüphesinin yoğunlaşması nedeniyle…” Oysa, biliyorsunuz siz de, Sayın
Akın Atalay Türkiye’ye Berlin’den kendi isteğiyle gelmiş ve “Yaşasın
cumhuriyet, yaşasın Cumhuriyet gazetesi, ben cezaevinde de yatsam hiç önemli
değil, Cumhuriyet gazetesi yaşasın, ben asla bu güzel ülkemi terk etmem.”
demiştir. Bu arkadaşlarımızın hiçbiri kaçmaz, kaçmadılar. Geçmişte de Ergenekon
davalarında yargılanan arkadaşlarımız da kaçmadılar. 
Bir
de Ahmet Şık’ın annesinden bir telefon aldım, içimizi yakan bir telefon. Ahmet
Şık’a üç gün süreyle Silivri Cezaevinde su verilmediği ve yiyecek verilmediği
ifade edilmiştir. Bu doğru mudur? 
(Mikrofon
otomatik cihaz tarafından kapatıldı) 
BAŞKAN
– Lütfen siz de bir dakikada toparlayın.
ATİLA
SERTEL (İzmir) – Eğer bu doğruysa Adalet Bakanı Sayın Bekir Bozdağ’ın o cezaevi
yönetimiyle ilgili, o görevliler hakkında ne yapacağını da merak ediyorum. 
Şu
anda Ahmet Şık tecrit hücresindedir, tek başınadır. Bizim arkadaşlarımız,
burada milletvekili olan arkadaşlarımız Tuncay Özkan, Mustafa Balbay, Dursun
Çiçek geçmişte tek başına hücrelerde kalmıştır ama bizim gazeteci
arkadaşlarımızın -tek başına- bu cezaya çarptırılmasının artık son bulmasını
istiyorum. Türkiye, basın ve ifade özgürlüğü açısından, dünya sıralamasında
tutuklu gazeteci açısından 1’inci sıradadır. Bu bizim için, Türkiye için utanç
vesikasıdır. Utanıyorum, bir Gazeteciler Federasyonu Genel Başkanı olarak
meslektaşlarımın tutuklu olduğu bir ülkede kendimi özgür olarak ifade etmem
bile mümkün değildir diye düşünüyorum.
Ne
olur hep beraber Türkiye Büyük Millet Meclisi çatısı altında gazetecilerin
özgürlüklerine ilişkin konuşalım, tartışalım, tutukluluklarının son bulması
için mücadele edelim. (CHP sıralarından alkışlar) 
BAŞKAN
– Teşekkür ediyorum.
Sayın
Bostancı, buyurun.
21.- Amasya Milletvekili Mehmet Naci Bostancı’nın, 10
Ocak Çalışan Gazeteciler Günü’ne, basın-yayın mesleğinin demokratik toplumların
olmazsa olmaz unsurlarından birisi olduğuna ve zaman zaman bazı vekillerin
konuşmalar içerisinde maksadını aşan, kastını aşan, hakarete varan ifadeleri
olduğuna ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ediyorum.
Çalışan
Gazeteciler Günü dolayısıyla, basında görev yapan arkadaşların gününü tebrik
ediyorum, kutluyorum. 
Basın-yayın
mesleği demokratik toplumların olmazsa olmaz unsurlarından birisidir. Medya
“aracı” demektir, “medyum”dan gelir, “Halk ile siyaset kurumu arasında, güç
merkezleri arasında iletişimi sağlayan ve halkın çıkarlarını temsil eden
insanlar.” anlamına gelir. 
Pratiğe
baktığımızda, gazetecilerin tarafsız olmasına ilişkin bir ideal norm vardır
fakat gazeteciler de insandır; çalıştıkları sermayenin organize ettiği bir
gazete, bir televizyon vardır, o sermayenin talepleri vardır; gazetecilerin
kendi ideolojileri, ahlak anlayışları vardır; gazetecilerin ilişki kurdukları
insanlar, sosyal çevreler vardır, dolayısıyla angajmanları vardır. Gazetecilerden
ideal anlamda, tıpkı diğer insanlar için olduğu gibi ideal anlamda bir
tarafsızlık beklenmez. Gazeteciler için beklenmesi gereken, bir toplumda her
kesimin gazetecisinin olmasıdır, her kesimin medya alanında örgütlenmesi ve
sesini duyurabilmesidir. İdeal olan budur ve nihai olarak tarafsızlığı
sağlayacak olan, bizim her bir gazeteciden tarafsızlığı beklememiz değil,
toplam gazeteciliğe ilişkin üretilen haberler içerisinde toplumun tüm
kesimlerinin sesinin duyulmasıdır, tarafsızlığı sağlayacak olan budur.
Biz
gazetecilerden şunu bekleriz: Hakkaniyetli ve adil olmayı, “nomos” anlamında
namuslu olmayı bekleriz. Haber yaparken, temsil ettikleri kesimlerin
fikirlerini ifade ederken adil ve hakkaniyetli olmalarını bekleriz.
(Mikrofon
otomatik cihaz tarafından kapatıldı)
VELİ
AĞBABA (Malatya) – Ama ağır konuşuyorsun, yandaş medya size dava açar vallahi!
BAŞKAN
– Tamamlayın lütfen bir dakikada. 
MEHMET
NACİ BOSTANCI (Amasya) – Türkiye demokratik bir ülkedir, basın ve ifade
özgürlüğü mevcuttur. Yargı hiçbir meslek kesimine olmadığı gibi gazetecilere
yönelik olarak da hukukta tadat edilmiş konular var ise bunları soruşturur. Ben
yargıç değilim, buradaki hiç kimse yargıç değil. Yargıya konu olmuş meseleler
muhakkak o süreç içerisinde neticelendirilir. İlke düzeyinde bizim
yaklaşımımız, gazetecilerin serbestçe mesleklerini yapabileceği şartların
sağlanmasına yöneliktir; bunu demokratik toplumun temel unsurlarından birisi
olarak görürüz.
Ayrıca,
burada şu bir dakikalık konuşmalar içerisinde zaman zaman bazı vekillerin
maksadını aşan, kastını aşan, hakarete varan ifadelerini görüyoruz. Burada
tekrar bazı örneklere dönmek istemiyorum ama şunu unutmayalım…
(Mikrofon
otomatik cihaz tarafından kapatıldı) 
MAHMUT
TANAL (İstanbul) – İki dakika daha verin Başkanım, konuşsun dinleyelim. 
MEHMET
NACİ BOSTANCI (Amasya) – …hakaret çaresizlerin silahıdır, çaresizlerin. Siyaset
bir imkân sanatıdır. Siyaset zemininde kendisine her zaman yol ve yöntem
bulabileceğini düşünenler hakaret diline başvurmazlar. 
Teşekkür
ederim. 
BAŞKAN
– Teşekkür ediyorum Sayın Bostancı. 
VELİ
AĞBABA (Malatya) – Bu yandaş medya hocaya dava açacak vallahi, tazminat davası
açacak. 
MAHMUT
TANAL (İstanbul) – Sayın Başkan…
BAŞKAN
– Sayın Tanal…
FİLİZ
KERESTECİOĞLU DEMİR (İstanbul) – Sayın Başkan…
MAHMUT
TANAL (İstanbul) – Değerli Başkanım, tutanaklara geçmesi için… Çok önemli bir
husus. 
Sayın
Bostancı dedi ki: “Medya aracıdır.” Medya aracı değil, aracı olan
komisyoncudur. Medya hiçbir zaman komisyoncu olmadı. 
BAŞKAN
– Sayın Tanal…
MAHMUT
TANAL (İstanbul) – Eğer medya komisyoncu olursa Türkiye’de yandaş medya olur.
Medyanın asıl görevi, toplumu bilinçlendirmek, bilgilendirmek. Dördüncü
kuvvettir ve kamu hizmeti ifa eder. Kamu hizmeti ifa eden bir medya hem
tarafsız olmalı hem bağımsız olmalı.
Teşekkür
ediyorum. (CHP sıralarından alkışlar) 
BAŞKAN
– Yani, böyle anladınız, değil mi Sayın Tanal?
MEHMET
NACİ BOSTANCI (Amasya) – Sayın Başkanım…
BAŞKAN
– Sayın Bostancı…
MEHMET
NACİ BOSTANCI (Amasya) – Ben yirmi altı yıl iletişim fakültesinde hocalık
yaptım. 
VELİ
AĞBABA (Malatya) – Eyvah, eyvah!
ATİLA
SERTEL (İzmir) – Hocam, yandaşları sen mi yetiştirdin?
MEHMET
NACİ BOSTANCI (Amasya) – “Medya” kelimesinin kökeni “medyum”dur. Medyum,
aracılık yapan.
BAŞKAN
– Yönetenle yönetilenler arasında köprü görevi gören. 
MEHMET
NACİ BOSTANCI (Amasya) – Tabii, biz Mahmut Bey’le bunu özel olarak
görüşebiliriz. 
“Aracı”
derken iktidar çevreleriyle -iktidar sadece siyasi iktidar değil- halk arasında
haberlerin, iletişimin aracılığını yapmak, yoksa komisyonculuk değil elbette. 
BAŞKAN
– Anlaşıldı. 
MAHMUT
TANAL (İstanbul) – Sayın Başkanım, bilmiyorum…
BAŞKAN
– Sayın Tanal, bir saniye, Sayın Özel’e söz vereceğim. 
MUSTAFA
ALİ BALBAY (İzmir) – “Aracılık” değil, medyanın sözlük anlamı “Gelecekten haber
vermek.”dir. 
BAŞKAN
– Sayın Özel, bir dakika süreyle açıyorum mikrofonu. 
FİLİZ
KERESTECİOĞLU DEMİR (İstanbul) – Bu tarafı görmüyorsunuz galiba. 
BAŞKAN
– Size de açarım bir dakika. 
FİLİZ
KERESTECİOĞLU DEMİR (İstanbul) – Açık zaten.
BAŞKAN
– Konuştunuz ama Sayın Kerestecioğlu, daha yeni konuştunuz. 
FİLİZ
KERESTECİOĞLU DEMİR (İstanbul) – Onlar da konuştular yani ne demek
“Konuştunuz.” Sayın Başkan? Herkes konuştu. 
BAŞKAN
– Herkes her zaman konuşmaz ama her şeyin bir sırası var.
FİLİZ
KERESTECİOĞLU DEMİR (İstanbul) – Nasıl? Bu size göre mi belirlenecek? CHP Grubu
da daha önce konuştu. 
BAŞKAN
– Tabii, ben belirleyeceğim Sayın Kerestecioğlu. Ben belirleyeceğim, onun
vaktini ben tayin edeceğim tabii ki. 
FİLİZ
KERESTECİOĞLU DEMİR (İstanbul) – Hayır, söz istediğimiz zaman almak
durumundayız Sayın Başkan.
BAŞKAN
– Ben “Vermeyeceğim.” demedim ama bu kadar ısrarınızı da anlamıyorum. “Az önce
verdim.” dedim zaten. Bir daha veririz tamam da ama üst üste, peş peşe…
FİLİZ
KERESTECİOĞLU DEMİR (İstanbul) – Ben de “Az önce CHP Grubuna da verdiniz.”
dedim sadece, o kadar. 
BAŞKAN
– Yok, hiçbirine vermedim, daha yeni vereceğim. Daha hiç kimseye vermedim
ikinci kez söz. 
Sayın
Özel, buyurun, bir dakika. 
22.- Manisa Milletvekili Özgür Özel’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
ÖZGÜR
ÖZEL (Manisa) – Sayın Bostancı yapmış olduğu değerlendirmede, bir dakikalık
sözler içinde hakaretlerin olduğunu ifade etti, bunu kabul etmemiz mümkün
değil. Eleştiri, ağır eleştiri, ağır eleştirinin üst sınırında sözler olabilir.
Bu konuda, gerek Anayasa Mahkemesi, özellikle Avrupa İnsan Hakları Mahkemesi
siyasetçiler için, normal vatandaşların muhatap olduğu eleştirinin bir
üstündeki eleştiriyi ceza açısından bir alt sınıfta değerlendirmektedir. O da,
normal vatandaşa iftira gibi gelecek, hakaret gibi gelecek bir sözün siyasetçi
açısından ağır eleştiri sınırlarında olması Avrupa İnsan Hakları Mahkemesinin
kararlarına geçmiş bir gerçektir. 
Bu
Parlamentoda çok önemli görevler yapmış kişiler darbe gecesi sığınakta şunu
söylüyorlardı: “Birisini bu kadar köşeye sıkıştırırsan üzerine atlar. Biz de
belki bir yerlerde yanlışlık yaptık.” Bugün Meclisin etrafına 1,5 kilometrelik…

(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – …bir güvenlik çemberini çekecek kadar kaygılı, korkulu ve
halktan kopuk anayasa görüşen bir iktidarın, yapılan eleştirilerin bir üst
sınırdan değerlendirilmesi konusuna da hazırlıklı olması gerekir.
MEHMET
NACİ BOSTANCI (Amasya) – Bu yaklaşımı reddediyorum bir kere.
MAHMUT
TANAL (İstanbul) – Sıra bendeydi Başkan, hemen Naci Başkan çıktı, söylüyor.
MEHMET
NACİ BOSTANCI (Amasya) – Toplantı ve Gösteri Yürüyüşleri Kanunu’na göre Meclise
yaklaşamazsınız, kimse gelip burada gösteri yapamaz. Yasa böyle, yasa.
MAHMUT
TANAL (İstanbul) – Sayın Başkan, sıra bende değil miydi?
FİLİZ
KERESTECİOĞLU DEMİR (İstanbul) – Herkesin barışçıl gösteri yapma hakkı var.
BAŞKAN
– Sayın Kerestecioğlu, açıyorum sizin mikrofonunuzu; bir dakika, lütfen.
MEHMET
NACİ BOSTANCI (Amasya) – Hem yasadan bahsedeceğiz, İç Tüzük’ten bahsedeceğiz
hem de aklımıza esti, yasayı ihlal edelim diyeceğiz.
BAŞKAN
– Sayın Kerestecioğlu, açıldı, buyurun.
23.- İstanbul Milletvekili Filiz Kerestecioğlu
Demir’in, bu ülkede herkesin barışçıl gösteri yapma hakkı olduğuna ve ülkenin
basın özgürlüğü karnesinin dünya çapında hangi sırada olduğunun bilindiğine
ilişkin açıklaması
FİLİZ
KERESTECİOĞLU DEMİR (İstanbul) – Şimdi, öncelikle, herkesin bu ülkede barışçıl
gösteri yapma hakkı vardır ve biz Ankara Barosu Başkanından bahsediyoruz, bir
hukuk kurumu başkanından bahsediyoruz. O yüzden bunu esefle kınadığımı başta
belirtmek isterim. 
Ben
on bir yıl bilfiil gazetecilik yapmış birisi olarak… Gazeteciler haber yapmak
ve haberlerini özgürce yaymak isterler, hiçbir iktidar da bundan hoşlanmaz. Şu
anda da iktidar bundan hoşlanmıyor ve çok geniş bir çeper içerisinde
gazeteciler tutuklular ve ülkenin gerçekten, basın özgürlüğü karnesinin de
dünya çapında hangi sırada olduğu biliniyor. 
Burada
bahsettiğiniz darbe girişimi gecesi tek canlı yayını yapan İMC TV kapatıldı
hemen ardından. Bu mudur basın özgürlüğü? 
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (İstanbul) – O yayını burada hayatlarını tehlikeye atarak
yapmışlardı o insanlar. O yüzden kimse Çalışan Gazeteciler Günü’nde timsah
gözyaşları dökmesin.
Teşekkür
ederim.
BAŞKAN
– Kimse timsah gözyaşları dökmüyor Sayın Kerestecioğlu.
FİLİZ
KERESTECİOĞLU DEMİR (İstanbul) – Siz her şeyi üstünüze alınmak zorunda
değilsiniz yani.
BAŞKAN
– Basın özgürlüğü ayrı, kimsenin de suç işleme özgürlüğü yoktur. Kusura bakma,
hiç kimse layüsel değildir.
FİLİZ
KERESTECİOĞLU DEMİR (İstanbul) – Başkalarına da aynı cevabı verirseniz…
ÖZGÜR
ÖZEL (Manisa) – Sayın Başkan, tutanağa geçmesi açısından iki hususu
söyleyeceğim.
BAŞKAN
– Sayın Özel, kapatalım lütfen.
Buyurun.
ÖZGÜR
ÖZEL (Manisa) – Tabii tabii.
Birincisi
şu: Anayasa’ya göre kimsenin önceden izin almadan, eğer OHAL de ilan edilmemiş
olsa, gösteri yapma hakkı var, basın açıklaması yapma hakkı var. Beyaz Saray’ın
önünde gösteri yapanlar, basın açıklaması yapanlar Amerikan demokrasisinin
onurudur, gururudur. İngiltere Parlamentosunun önünde özgürce protesto yapanlar
İngiliz demokrasisinin onurudur, gururudur. Almanya’da Alman büyük
Parlamentosunun önünde basın açıklaması, kitlesel eylemler yapanlar,
kendilerini “Bundestag”a zincirleyenler Alman demokrasisinin onurudur. Dün 1,5
kilometre Meclise yaklaştırılmayan, toplumun anayasa hakkını haykırmaya gelmiş
avukatların, baro yönetim kurulu üyelerinin, baro başkanlarının gaz yemesi
Türkiye Cumhuriyeti’nin demokrasisinin ve AKP demokrasisinin ayıbıdır,
utancıdır, rezilliğidir. (CHP sıralarından “Bravo!” sesleri, alkışlar)
BAŞKAN
– Gündeme geçiyoruz…
MEHMET
NACİ BOSTANCI (Amasya) – Sayın Başkan…
VELİ
AĞBABA (Malatya) – 28 Şubat döneminde eylem yapılıyordu Meclisin önünde, o
zaman “Millî irade.”ydi.
ÖZGÜR
ÖZEL (Manisa) – Başörtülü bacım duruyordu o zaman.
MEHMET
NACİ BOSTANCI (Amasya) – Meclisin önünde eylem yapılmamasına ilişkin yasal
düzenlemenin AK PARTİ’yle hiçbir ilişkisi yok, eskiden beri olan bir uygulama.
Zaten halkımız burada, bütün toplantılara katılıyor orada, parti gruplarında
konuşuyorlar. Dolayısıyla, eskiye giden bir yasa.
ÖZGÜR
ÖZEL (Manisa) – Sayın Başkan, son söz… 
BAŞKAN
– Sayın Özel…
ÖZGÜR
ÖZEL (Manisa) – Yasanın Adalet ve Kalkınma Partisi döneminde olmadığı doğrudur.
Bu yasa çok eski bir yasadır ancak bu yasaya rağmen, 28 Şubatta başörtülü
bacılar gelip Meclis kapısının önünde açıklama yaparken 28 Şubat döneminin
iktidar sahipleri sizin yaptığınızı yapmadılar. 
MEHMET
NACİ BOSTANCI (Amasya) – Polis copladı.
ÖZGÜR
ÖZEL (Manisa) – Ama siz bugün, o çıkarmadığınızı söylediğiniz yasaya sığınarak
barikat kuruyorsunuz. 
BAŞKAN
– Sayın Özel…
OSMAN
AŞKIN BAK (Rize) – Üniversitelere sokmadınız, üniversitelere.
ÖZGÜR
ÖZEL (Manisa) – Son söz şunu söylüyorum: Eğer söylediğiniz sözde samimiyseniz 3
maddelik kanun getirirsiniz, Meclisin önüne demokrasi kürsüsünü hep beraber
kurarız. Hodri meydan! (CHP sıralarından alkışlar)
VELİ
AĞBABA (Malatya) – Bravo! Takiyeciler sizi!
BAŞKAN
– Sayın milletvekilleri, demokrasi kürsüsü burada zaten. Burada siyasiler,
parlamenterler fikirlerini açıkça, özgürce ifade edecektir. Herkes de mevzuata
uymak zorunda. 
VELİ
AĞBABA (Malatya) - “Millet, millet” diyorlar, nerede millet?
ATİLA
SERTEL (İzmir) – Sayın Başkan, Meclise var da millete yok mu demokrasi?
OSMAN
AŞKIN BAK (Rize) – Var, var. Millete gidin, millete. Millete gitmek lazım. 
HAYDAR
AKAR (Kocaeli) – Sayın Başkan, bir şey sorabilir miyim; AKP grup başkan vekili
misiniz Sayın Başkan?
OSMAN
AŞKIN BAK (Rize) – Önce, onu CHP Genel Merkezinin önüne kuralım. 
HAYDAR
AKAR (Kocaeli) – Var, o bizde var. Bizim Genel Merkezin önünde var; gel sen de
konuş, gel sen de konuş, bizim orada var. 
ATİLA
SERTEL (İzmir) – Meclise var da millete yok mu demokrasi ha? Meclise var da
millete yok mu? Söyle, söyle. 
OSMAN
AŞKIN BAK (Rize) – Var, var. Millete gidin, millete. Millete gidin, haydi.
Millete gidin millete. Çalışın. 
BAŞKAN
– Gündeme geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç adet önerge vardır, ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Isparta Milletvekili Nuri Okutan ve 19
milletvekilinin, kaçak ağaç kesimi ve yangınlarla ormanların yok olması
konusunda yapılması gerekenlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/417)
Türkiye Büyük Millet Meclisi Başkanlığına
Ormanlarımızda
izinsiz, kaçak ağaç kesimi ve orman yangınlarının sık çıkmasıyla beraber ormanlarımızın
yok olmasıyla ilgili Anayasa’nın 98’inci ve İç Tüzük’ün 104 ve 105’inci
maddeleri uyarınca bir Meclis araştırması açılmasını arz ve teklif ederiz.
1)
Nuri Okutan (Isparta)
2)
Kadir Koçdemir (Bursa)
3)
Ahmet Kenan Tanrıkulu (İzmir)
4)
Emin Haluk Ayhan (Denizli)
5)
Saffet Sancaklı (Kocaeli)
6)
Oktay Öztürk (Mersin)
7)
İsmail Faruk Aksu (İstanbul)
8)
Yusuf Halaçoğlu (Kayseri)
9)
Deniz Depboylu (Aydın)
10)
Ümit Özdağ (Gaziantep)
11)
Mevlüt Karakaya (Adana)
12)
Zihni Açba  (Sakarya)
13)
Şefkat Çetin (Ankara)
14)
Mustafa Kalaycı (Konya)
15)
Celal Adan (İstanbul)
16)
Mehmet Erdoğan (Muğla)
17)
Baki Şimşek (Mersin)
18)
Erkan Haberal (Ankara)
19)
Ruhi Ersoy (Osmaniye)
20)
Arzu Erdem (İstanbul)
Gerekçe:
İnsanlığın
hayatı devam ettirmede olmazsa olmazı sayılan üç unsurun -toprak, hava ve su-
meydana gelmesinde ve muhafazasında ormanların rolü ve katkısı büyüktür. 
Ülke
genelinde toplam 21 milyon 700 bin hektar ormana sahip bulunan yurdumuz
maalesef, orman fakiri ülkeler arasında yer almaktadır. Mevcut ormanların yüzde
50’si bozuk ve verimsiz durumdadır. Ormanlarda kaçak ağaç kesimi ve
faydalanılması, son yıllarda -göç ve yakıt olarak- alternatif enerji kaynakları
kullanımının yaygınlaşması sonucu büyük ölçüde azalma göstermekle beraber hâlâ
önemli miktardadır.
Son
yıllarda artış gösteren ormansızlaşma, HES’lerden meydana gelen erozyon, sel,
kuraklık, toprak kayması, çığ ve iklim değişikliği gibi birçok doğal felaketi
de beraberinde getirmektedir. Yapılan bu çalışmada, popülist politikalara
sapmadan, bir taraftan orman köylülerinin kırsal fakirlikten kurtarılması,
ormanlarımızı, korunan ormanlar ve verimli parklar hariç işletmemiz gereklidir.
Ormanlarımız, orman içinde ve orman kenarında yaşayan köylülerimizin önemli
gelir kaynağıdır. Köylerimizin üçte 2’si orman içinde ve kenarında kurulmuştur.
Nüfusumuzun onda 1’i ormanlardan yararlanmaktadır. Bu yönüyle de ormanlarımız
vatandaşlarımıza iş temin eden doğal kaynaktır. Diğer taraftan da
ormanlarımızın geliştirilmesi ve korunması amacına sadık kalınarak meselelere objektif
olarak yaklaşılmalıdır. 
Ayrıca,
ormanlarımızda izinsiz kaçak ağaç kesimlerinden meydana gelen boşluklara fidan
dikilmelidir.
Ağaçlandırma
ve erozyon kontrolü, mera ıslahı, uygulama projeleri, yol şebeke planları,
orman yangınlarıyla mücadele eylem planları, odun dışı orman ürünler envanter
ve faydalanma planları, otlatma planları, silvikültür planları ve fidanlık
rotasyon planları gibi birçok plan ve proje teşkilat birimlerince hazırlanarak
uygulamaya konulmalıdır.
Açıkladığımız
bu gerekçelerle yapılması gerekenler konusunda bir Meclis araştırması komisyonu
kurulmasında, ülkemize ve yöre halkımıza ormanlarımızın sosyal, kültürel,
tarihî ve ekonomik açıdan faydası tartışılmaz yararlar sağlayacaktır.
2.- Adana Milletvekili Elif Doğan Türkmen ve 23 milletvekilinin,
TCDD Genel Müdürlüğünün iş yaptırdığı yüklenici firma işçilerine ödemek zorunda
kaldığı tazminatın sebeplerinin, kurumun ve kamunun uğradığı zararın ve
sorumlularının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/418)
Türkiye Büyük Millet Meclisi
Başkanlığına
TCDD
Genel Müdürlüğünün iş yaptırdığı yüklenici firma işçilerine ödemek zorunda
kaldığı tazminatın sebeplerinin belirlenmesi, kurumun ve kamunun uğradığı
zararın nedenlerinin ve sorumlularının tespiti, kurum zararlarının
araştırılması, alınacak önlemlerin ve politikaların belirlenmesi amacıyla
Anayasa'nın 98'inci, TBMM İçtüzüğü’nün 104 ve 105'inci maddeleri uyarınca bir
Meclis araştırması açılması hususunda gereğini saygılarımızla arz ederiz.
1) Elif
Doğan Türkmen (Adana)
2) Kadim
Durmaz (Tokat)
3) Mustafa
Sezgin Tanrıkulu (İstanbul)
4) Orhan
Sarıbal (Bursa)
5) Nihat
Yeşil (Ankara)
6) Dursun
Çiçek (İstanbul)
7) Kazım
Arslan (Denizli)
8) Melike
Basmacı (Denizli)
9) Tahsin
Tarhan (Kocaeli)
10) Onursal
Adıgüzel (İstanbul)
11) Tekin
Bingöl (Ankara)
12) Serdal
Kuyucuoğlu (Mersin)
13) Erkan
Aydın (Bursa)
14) Çetin
Arık (Kayseri)
15) Ceyhun
İrgil (Bursa)
16) Gülay
Yedekci (İstanbul)
17) Aytuğ
Atıcı (Mersin)
18) Akın
Üstündağ (Muğla)
19) Mahmut
Tanal (İstanbul)
20) Ali
Akyıldız (Sivas)
21) Tur
Yıldız Biçer (Manisa)
22) Uğur
Bayraktutan (Artvin)
23) Türabi
Kayan (Kırklareli)
24) Candan
Yüceer (Tekirdağ)
Gerekçe:

T.C.
Devlet Demiryolları İşletmesi Genel Müdürlüğünün (TCDD) iş yaptırdığı yüklenici
firma işçilerinin alamadıkları özlük hakları hakkında açtıkları davalar sonucu
3,7 milyon lira tazminat ödemeye hükmolunduğu, devam eden davalar
sonuçlandığında tazminat miktarının 10 milyon lirayı geçeceği Sayıştayın 2014
yılı raporunda yer almaktadır.
TCDD’nin,
yüklenici firmaların işçilere özlük haklarını ödememesi gerekçesiyle
milyonlarca lira tazminata mahkûm olması kabul edilebilir bir durum değildir.
Sayıştay Başkanlığının kurum için hazırladığı 2014 yılı denetim raporuna göre,
işçilerin yüklenici firmalardan alamadıkları özlük hakları iddiasıyla açtıkları
davalarda talep edilen miktar 10 milyon liranın üzerinde. TCDD aleyhine
sonuçlanan davalar sonucu toplam 3,7 milyon lira hükmedildiği, belirtilen
raporda hâlen 375 dava derdest (görülmekte olan) durumda.
TCDD
aleyhine sonuçlanan davalardan sonra taşeron firmalara rücu işlemi yapılmak
istendiğinde ise bu firmaların adreslerinin dahi bulunamadığına dikkat
çekilmektedir. Kurum aleyhine açılan davaların ağırlıklı kısmını personelin
açtığı; izin ücreti, derece, gösterge, intibak, disiplin, görev yeri
değiştirme, maaş, ikramiye, sicil, sözleşme ücreti, unvan gibi iş ve işlemlerle
ilgili davalar ile hizmet alımı kapsamında çalışan taşeron işçilerin kıdem,
alacak, fazla mesai ve izin davaları oluşturuyor.
İhale
yoluyla hizmet alımı yapılan yüklenici firmaların çalıştırdığı işçilerin
yukarıda sayılan özlük haklarını yüklenici firmalardan alamadıkları iddiasıyla
TCDD aleyhine alacak ve tazminat davaları giderek artmaktadır. Bu konuda 910
dava açılırken talep edilen toplam miktar 10,1 milyon lira. Bu davalardan
427’si kurum aleyhine sonuçlanırken 3,7 milyon lira tazminata hükmedilmiştir.
Bazı
yüklenici firmaların iyi niyet kurallarına uygun davranmaması kurumun bu konuda
çeşitli tedbirleri almasına bir engel değildir. Yetkili ve sorumlular, bu ve
buna benzer durumlar için önceden gerekli eğitim ve denetimler, gereken
yaptırım ve cezai müeyyideler ve alınacak teminatlarla kurumun zarar etmesini
engellemekle görevlidirler.
Yüklenici
firma işçilerinin açtığı davalar sonucunda birçok kalemde tazminatlar ödemek
zorunda kalan kurumun, kontrol mekanizmasını oluşturması gerekirdi. Yüklenici
firmalarla sözleşme yapılırken firmanın sözleşme süresince kontrol
mekanizmasının işlerliğinin sözleşme maddeleriyle sağlanması ve sözleşme
başlangıcında yeterli teminatların alınması ve iş devam ederken de sürekli
kontrol mekanizmasının kurulmasına dikkat edilmediği açıktır.
Öte
yandan, TCDD'nin 2014 Demiryolları İstatistik Yıllığı’nda şirketin son
yıllardaki görev zararı da dikkat çekicidir. Devlet Demir Yolları 2010'da 886
milyon 336 bin lira, 2011'de 733 milyon 327 bin lira, 2012'de 877 milyon 508
bin lira, 2013'te 1 milyar 280 milyon 554 bin lira, 2014 yılında da 1 milyar
874 milyon 309 bin lira zarar etmiştir. Kurumun son beş yıldaki görev zararı
toplamda 5,6 milyar liraya ulaşmıştır.
2009
yılından bu yana zarar eden TCDD'nin kaynak ihtiyacı sürekli olarak Hazine
tarafından yapılan sermaye artışları ve Hazine devirli/garantili yurtdışı
kredilerle karşılanmaktadır. Bu kapsamda, 2014 yılında 5.4 milyar lira
sermayeye mahsuben Hazine tarafından ödenmiştir.
Her
yıl rekor zararlara ulaşan kurumun birde yukarıda belirtilen sebeplerle
yüklenici firma işçilerinin özlük hakları konusunda milyonlarca lira tazminat
ödemeye mahkûm edilmesi kabul edilebilir bir durum değildir ve kurumun iyi
yönetilmediğinin göstergesidir.
Yukarıda
bahsedilen nedenlerle TCDD Genel Müdürlüğünün iş yaptırdığı yüklenici firma
işçilerine ödemek zorunda kaldığı tazminatın sebeplerinin belirlenmesi, kurumun
ve kamunun uğradığı zararın nedenlerinin ve sorumlularının tespiti, kurum
zararlarının araştırılması, alınacak önlemlerin ve politikaların belirlenmesi
amacıyla Anayasa'nın 98'inci, TBMM İçtüzüğünün 104 ve 105'inci maddeleri
gereğince Meclis araştırması açılması uygun olacaktır.
3.- İstanbul Milletvekili Selina Doğan ve 21
milletvekilinin, Türkiye’de yaşayan Müslüman olmayan azınlıkların eğitim
konusunda yaşadıkları sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/419)
Türkiye Büyük Millet Meclisi Başkanlığına
Türkiye’de
Müslüman olmayan azınlıklara ait okullarda son yıllarda büyük sorunlar
yaşanmaktadır. Azınlıkların eğitim hakları Lozan Anlaşması’nda güvence altına
alınmasına karşın son yıllarda başta bu okulların ticarethaneye dönüştürülmek
istenmesi olmak üzere birçok sorunlar yaşanmaktadır. Azınlık okullarının
yaşadığı sorunların araştırılması konusunda Meclis araştırması açılmasını arz
ederiz.
Saygılarımızla.
1) Selina
Doğan (İstanbul)
2) Özgür
Özel (Manisa)
3) Aytun
Çıray (İzmir)
4) Sibel
Özdemir (İstanbul)
5) Serdal
Kuyucuoğlu (Mersin)
6) Hüseyin
Çamak (Mersin)
7) Şenal
Sarıhan (Ankara)
8) Cemal
Okan Yüksel (Eskişehir)
9) Erkan
Aydın (Bursa)
10) Şerafettin
Turpcu (Zonguldak)
11) Gülay
Yedekci (İstanbul)
12) Kemal
Zeybek (Samsun)
13) Didem
Engin (İstanbul)
14) Mustafa
Tuncer  (Amasya)
15) Veli
Ağbaba (Malatya)
16) Türabi
Kayan (Kırklareli)
17) Hüseyin
Yıldız (Aydın)
18) Serkan
Topal (Hatay)
19) Mahmut
Tanal (İstanbul)
20) Murat
Bakan (İzmir)
21) Melike
Basmacı (Denizli)
22) Uğur
Bayraktutan (Artvin)
Gerekçe:
Türkiye’nin
kuruluş senedi olarak kabul edilen Lozan Anlaşması azınlık olarak kabul edilen
milletlerin hukuki ve sosyal durumlarına ilişkin düzenlemeler içermektedir.
Lozan
Anlaşması’nda azınlıkların eğitim hakkına ilişkin de düzenleme yapılmıştır. Söz
konusu anlaşmanın 40 ve 41’inci maddelerinde azınlıkların kendi okullarını
kurabileceği, bunun için de devletin her türlü kolaylığı sağlayacağı hükümleri
yer almaktadır. Bu bakımdan, azınlık okulları diğerlerinden farklı bir idare
şekline kavuşmuştur.
Türkiye’de
okullar “devlet okulları” ve “özel okullar” şeklinde iki ayrı statüye sahiptir.
Azınlık okulları, devlet okulu olmadıkları için özel okul statüsünde
değerlendirilmektedir. Ancak, bugüne dek tarihsel ve hayrî durumları göz önünde
bulundurularak Müslüman olmayan azınlıklara ait okulların hiçbirisi iktisadi
işletme olarak değerlendirilmemiştir. 1936’da yürürlüğe giren Vakıflar
Yasası’yla birlikte bu okullar gelir ve kurumlar vergisinden muaf
tutulmuşlardır. Buna karşın azınlık okullarına özel bir statü de getirilmediği
için son yıllarda büyük sorunlar yaşanmıştır.
Bugüne
kadar okullarda öğrenci velilerinden kayıt ücreti alınmadığından oluşan bütçe
açıkları yapılan bağışlarla kapatılmaya çalışılmıştır ancak bu açıklar bununla
da kapanmamıştır. Cemaat temsilcilerinin konuyu gündeme getirmesiyle birlikte,
Hükûmet 2014-2015 eğitim döneminden itibaren tüm özel okullara belirli
kriterler çerçevesinde yapılan devlet yardımından azınlık okullarının da
faydalanması sağlamıştır. 
Okulların
bütçe açığının kapatılmasına büyük katkı sağlayan bu uygulama kısa süre soma
büyük sorunlar doğurmuştur. Azınlık okulları bu yardımdan dolayı özel okul
statüsünde değerlendirilmiş ve Maliye Bakanlığı inceleme başlatmıştır. 
Müfettişler,
yaptıkları incelemede bazı velilerin yaptığı bağışları okul ücreti olarak
değerlendirmiş ve okulların iktisadi işletme olması gerektiğine dair raporlar
yazmıştır. 
Kâr
amacı gütmeyen ve kültürel bir devamlılığın en önemli araçlarından biri olan
azınlık okullarının parası olan öğrencileri kaydedip parası olmayanları
kaydetmeme gibi bir durumları olamaz. Azınlık okullarının iktisadi işletme
olarak kabul edilmesiyle birçok azınlık mensubunun çocuklarını bu okullara
gönderemeyeceği gibi, birçok okul kapanma tehlikesiyle karşı karşıya
kalacaktır.
Azınlık
okulları sadece kendi cemaatlerine mensup öğrencileri kabul edebilmekteler.
Öğrencilerin cemaat mensubu olduklarına ilişkin kriterlerin henüz tam olarak
belirlenmemiş olması sıkıntıların yaşanmasına neden olmaktadır.
Azınlık
okullarında akademik kadro ve ders materyali temininde de ciddi sıkıntılar
yaşanmaktadır. Azınlık okullarında öğretmenlik yapabilmek için ihtiyaca cevap
verebilecek ilgili bir fakültenin olmaması konuyla ilgili sıkıntıların
yaşanmasına neden olmaktadır.
Söz
konusu okullarda Türkçe grubu derslerinin Türk öğretmenler tarafından verilmesi
zorunluluğu bulunmaktadır. Bu uygulama, azınlık mensubu öğretmenler tarafından
tepkiyle karşılanmakta ve devletin kendilerine güvenmediği algısı oluşturmakta,
aynı şekilde öğretmenler arasında da eşitsizlik doğurmaktadır.
Yaşanan
iç savaştan dolayı milyonlarca Suriyeli son yıllarda Türkiye'ye göç etmek
zorunda kalmıştır. Bunlar içinde Suriye vatandaşı Ermeni öğrenciler de bulunmaktadır.
Bu öğrenciler Ermeni okullarına alınmakta.
Türkiye'de
binlerce Süryani yaşamasına karşın 2012 tarihine kadar Süryani okulu
açılamamaktaydı. Süryani okulunun açılmasına engel olan Millî Eğitim
Bakanlığının genelgesinin iptal edilmesinin ardından, ilk olarak 2013 yılında
Süryani anaokulu açılabilmiştir. Şimdi ilkokul açma hazırlığı içinde olan
Süryani vakıfları büyük maddi zorluk yaşamaktalar. Lozan Anlaşması'nın azınlık
okullarına yönelik müspet yükümlülükleri maddi desteği de kapsamaktadır ancak Süryaniler
bu desteği alamamaktadırlar.
Bunlar
ve benzeri nedenlerden dolayı, Türkiye’de yaşayan Müslüman olmayan azınlıklar
eğitim konusunda büyük sorunlar yaşamaktadır. Tüm bu sorunların Türkiye Büyük
Millet Meclisi tarafından araştırılması uygun olacaktır.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Sayın
Özel, bir talebiniz olmuş.
ÖZGÜR
ÖZEL (Manisa) – Geçmiş tutanak hakkında.
BAŞKAN
– Evet, 58’e göre. Tabii, o, aslında, gündeme geçmeden önce yapılması gereken
taleptir, “birleşimin başında” diyor; gündeme şu anda geçtik. Yalnız, şunu
özellikle sormak istiyorum, ona göre işlem yapmak adına: Tutanağa geçen bir
beyanınızı düzeltmek mi istiyorsunuz yoksa konuşmanız yanlış anlaşıldı da…
ÖZGÜR
ÖZEL (Manisa) – Dünkü konuşmam ve konuşmama karşı kullanılan birtakım
ifadelerin yanlış anlaşıldığı ve tutanakta ileriye dönük yanlış olarak yer
almasını istemediğim için.
BAŞKAN
– Ha, çünkü, ancak sizin konuşmanızla alakalı talep edebiliyorsunuz.
ÖZGÜR
ÖZEL (Manisa) – Evet, evet, elimde.
BAŞKAN
– Bir tashih işlemi varsa, düzeltme değil de tashih yapacaksanız size
yerinizden söz vereyim.
ÖZGÜR
ÖZEL (Manisa) – Yok, yok, düzeltme yapacağım ve kürsüde beş dakikayı geçmemek
üzere…
BAŞKAN
– Buyurun, iki dakika süre veriyorum o zaman.
ÖZGÜR
ÖZEL (Manisa) – Burada yerleşik uygulama üç dakikadır Sayın Başkan.
BAŞKAN
– İki dakika, üç dakika, duruma göre değişiyor.
ÖZGÜR
ÖZEL (Manisa) – Sayın Başkan, iki dakika en son ne zaman verilmiş? Size bu
bilgiyi veren sayın uzmanlar iki dakika en son ne zaman verilmiş bu konuda bir
bakabilirler mi?
BAŞKAN
– Ben onu o şekilde hatırlıyorum. Şimdi şu var…
ÖZGÜR
ÖZEL (Manisa) – Sayın Başkan, zaten her hak kısıtlanıyor, her hak kısıtlanıyor.

BAŞKAN
– Bir saniye… Kısıtlanmıyor.
ÖZGÜR
ÖZEL (Manisa) – Üç dakikadır. Bakın…
BAŞKAN
– Bakın, Sayın Özel, size şunu söyledim… 
Bakın,
bir dakika… Konuşalım, anlaşalım.
ÖZGÜR
ÖZEL (Manisa) – Tabii, tabii.
BAŞKAN
– Ben size şunu dedim: Bakın, bu talep, gündeme geçmeden önce olması gereken
bir talep. Şimdi gündeme geçmiş durumdayız ama buna rağmen, sizin bu talebinizi
değerlendirmeye alıyorum. Bu, benim iyi niyetimi gösteriyor bir defa. Artı, İç
Tüzük’te bu noktada “Beş dakikaya kadar süre verilebilir.” diyor; iki dakika
olabilir, üç dakika olabilir. 
BÜLENT
TEZCAN (Aydın) – Sayın Başkan, üç dakikalık iyi niyet olsa ne olur?
BAŞKAN
- Yani, bir dakikanın kavgasını da yapmaya gerek yok. 
Buyurun,
düzeltin, kürsüye davet ediyorum sizi.
ÖZGÜR
ÖZEL (Manisa) – Sayın Başkan, kürsüden önce şunu söyleyeyim çünkü o konu başka
bir konu ama şunu ifade etmek zorundayım: Şimdi…
BAŞKAN
– Kürsüde ifade edin.
Tamam,
peki, üç dakika süre veriyorum, 
ÖZGÜR
ÖZEL (Manisa) – Peki, teşekkür ederim.
BAŞKAN
– Buyurun.
VIII.- GEÇEN TUTANAK HAKKINDA KONUŞMALAR
1.- Manisa Milletvekili Özgür Özel’in, 9/1/2016 tarihli
53’üncü Birleşimdeki bazı ifadelerini düzelttiğine ilişkin konuşması (x)
ÖZGÜR
ÖZEL (Manisa) – Sayın Başkan, değerli milletvekilleri; her an Parlamentoda
muhalefetin bir hakkını, bir sözünü kısıtlamayı, yerleşik uygulamalardan geriye
dönmeyi, bunu zaman zaman çoğunluğun oyuna başvurarak zaman zaman Meclis
idaresine verilen yetkileri farklı bir şekilde yorumlayarak yapıyorsunuz. Bu
uygulamanın üç dakika olduğunu hepimiz biliyoruz, bunun iki dakikaya
indirilmesinden hiçbir şey kazanmazsınız. Zaten, aslında, biraz önce söz
alırken bahsettiğim tartışmada da benim beyanlarıma ve arkadaşlarımızın
beyanlarına verdiğiniz tüm reaksiyonlar da bununla ilgili. 
Sayın
Başkan, İç Tüzük’ün 64’üncü maddesi, “Başkanın görüşme ve oylamalara
katılamaması” maddesi. Bakın, Sayın Başkan, Genel Kurula başkanlık eden Başkan
veya başkan vekili, asıl konu görüşülürken ve oylanırken hiçbir surette
görüşünü açıklayamaz. Başkan veya başkan vekilleri görevlerinin yerine
getirilmesinin gerektirdiği hâller dışında tartışmalara katılamazlar, kişisel
savunma hakları gizlidir. Ben size sataşırsam yerime oturduğumda cevabını
verirsiniz, kişisel olarak size sataştıysak.
Bakın,
Sayın Başkan, arkadaşımız laf atıyor oradan, “Başbakan neden grupta oturuyor?”
diyor, “Başbakanlık makamı ortadan mı kalktı?” diyor. Lafa oradan giriyorsunuz,
“Günü gelince o da olur inşallah.” diyorsunuz.
Yine,
Sayın Engin Altay söz istiyor ve Komisyon Başkanına diyor ki: “Haksızlık
yaptınız.” Komisyon Başkanı burada cevap verirken bizim gruba doğru “Okumayan
insanlar anlamaz.” diyor. Engin Altay söz istiyor “Ben bir elbise diktim, kim
üstüne alırsa.” diyor Komisyon Başkanı. Engin Altay söz istiyor, cevabınız:
“Siz o elbiseyi kendinize yakıştırdıysanız buyurun kürsüye.”
Bugün,
Sayın Filiz Kerestecioğlu Hükûmetin timsah gözyaşları döktüğünü söylerken
düğmeye basıyorsunuz “Burada kimse timsah gözyaşları dökmez… hanımefendi.” veya
“…Sayın Başkan.” diyorsunuz. 
Şimdi,
Sayın Başkan, burada, Başkanın oy kullanamayacağı ve tartışmalara giremeyeceği
yazıyor. Yapmaya çalıştığınız gitgide artmakta olan eksilen oylardan dolayı “Bu
maddenin bu kısmını ihlal edeyim, en sonunda da gidip bir oy atayım.”
diyorsanız ona diyecek bir şeyim yok ama bu madde bir bütün. Nasıl oylamalara
katılamıyorsanız -size yapılan sözlü bir sataşmaya cevap verme hakkınız hariç-
burada görüşmelerin esasına ilişkin ve buradaki görüşmelere yön verecek,
konuşmacıya had bildirecek bir şey yapamazsınız. Biz, bunu sizin dışınızdaki
diğer 3 Meclis başkan vekilinden asla da görmedik. Bundan önceki dönemde de
tartışma konusu olurdu ama sizin kadar bunu bir grup başkan vekili refleksiyle
cevaplama alışkanlığı yok. 
HDP’ye
gelince: Bu kadar bunlar olurken onlar da bu işten alınmıyorsa onların grup
yönetiminin de kendi hâline kalacak bir iştir. 
Çok
teşekkür ediyorum. (CHP sıralarından alkışlar) 
VELİ
AĞBABA (Malatya) – Adıyaman İl Başkanı… Adıyaman İl Başkanı… 
BAŞKAN
– Sayın Özel, şimdi, adım geçtiği için konuşabilirim değil mi? 
ÖZGÜR
ÖZEL (Manisa) – Tabii. Bir tek bu durumda. Bir tek bu durumda. 
AHMET
YILDIRIM (Muş) – Sayın Başkan… 
BAŞKAN
– Bir saniye Sayın Yıldırım, bu konuyu bağlayalım. 
VELİ
AĞBABA (Malatya) – Hâlâ Adıyaman İl Başkanı gibi davranıyor. 
BAŞKAN
– Bakın Sayın Özel, İç Tüzük’ün bütün hükümlerini bir arada değerlendirirseniz,
Başkan söz vermeden kimsenin orada konuşma yapmayacağı kesindir, değil mi? 
ÖZGÜR
ÖZEL (Manisa) – Doğru. 
BAŞKAN
– Sayın Başbakan burada otururken, bir konuşmacı da devam ederken oradan
yerinden, bir milletvekilinin “Başbakanlık kalktı mı? Sayın Binali Yıldırım’ın
ne işi var?” demesi doğru bir şey mi söz verilmediği hâlde? 
HAYDAR
AKAR (Kocaeli) – Uyarırsınız. 
BAŞKAN
– İkincisi: Ben bir milletvekiliyim aynı zamanda. Bu Parlamentoda oranın da, sizin
de hakkınızı savunmak durumundayım, sadece bir tarafın değil. 
VELİ
AĞBABA (Malatya) – Biz daha görmedik, görmedik. 
BAŞKAN
– Parlamentoya yönelik bir girişim olursa, milletvekiline karşı herhangi bir
saldırı -bu sözlü olabilir, fiilî olabilir- olursa grup farkı gözetmeksizin
herkesle ilgili kanaatimi de ortaya koyarım, burada tavrımı da net bir şekilde
ortaya koyarım. 
Dolayısıyla,
yine, usul tartışması, bakın, dün çok oldu; olsun, hakkınızdır ama şunu ifade
ediyorum: Bakın, şimdi 58’e göre siz beyanda bulundunuz. Peki, burada 58’le
ilgili tek bir laf ettiniz mi? 
ÖZGÜR
ÖZEL (Manisa) – Ettim. 
BAŞKAN
– Bakın, 58’i niçin istediğiniz bellidir. 
ÖZGÜR
ÖZEL (Manisa) – Doğru. 
BAŞKAN
– Kendi beyanınızı düzelten bir şey söylediniz mi? Söylemediniz. 
ÖZGÜR
ÖZEL (Manisa) – Söyledim. 
BAŞKAN
– Bakın, ben bu İç Tüzük’ü uygulamak durumundayım. 
ÖZGÜR
ÖZEL (Manisa) – Sayın Başkan, takdirinize verilen beş dakikalık süreyi önce
iki, sonra bir başka tartışmayla birleştirip üçe getirdiğinizden İç Tüzük’ün
vermiş olduğu bir hakkı tamamen kullanamadım. Bu konuda iki dakika daha süre
verin, anlatayım, neresini…
BAŞKAN
– Kullanmadınız yani. Biz bizeyiz, konuşuyoruz Sayın Özel.
ÖZGÜR
ÖZEL (Manisa) - Siz bile anlamamışsınız yani. 
BAŞKAN
– Gazeteciler konusunda timsah gözyaşları konusuna gelince: Gazetecilerle
ilgili grup başkan vekillerinden önce ben de aynı beyanlarda bulundum. 
Doğal
olarak, Sayın Kerestecioğlu bana da yönelerek böyle bir ifade kullanırsa ben
buna cevap veririm.
FİLİZ
KERESTECİOĞLU DEMİR (İstanbul) – Nereden biliyorsunuz? Ben kimseyi kastetmedim.
BAŞKAN
- Timsah gözyaşları değil. Bir hakkı, bir hakikati savunduğumuzu, basın
özgürlüğü ile suç işleme özgürlüğünü birbirinden ayırt etmemiz gerektiğini ben
ifade ederim çünkü bu ifadeleri ben de kullandım. Böyle bir şey olursa zaman
zaman bu tür görüşmeler olur, zaman zaman espriyle karışık siz oradan
söylersiniz, ben söylerim ama tabii ki bunun bir noktada durması lazım. 
ÖZGÜR
ÖZEL (Manisa) – Ona bir şey demiyorum.
BAŞKAN
- Yani, haklısınız, ben burada çok meraklı değilim her söylenene laf atmaya,
her milletvekiline cevap yetiştirmeye, bu benim görevim de değil. Ama, ben bu
İç Tüzük'ü mümkün mertebe -siz de takdir edersiniz ki- uygulamaya çalışıyorum.
Lütfen, bu İç Tüzük'ü de istismar edecek tarzda beyanlarımızdan,
söylemlerimizden, eylemlerimizden kaçınalım, hep birlikte verimli bir çalışma
ortamı yaşayalım diyoruz, temennimiz budur. Ha, yoksa, zaman zaman amacını aşan
ifadeler sizlerden de bizlerden de belki olabilir, birbirimize karşı anlayış
içerisinde bu işi yürütmeye çalışıyoruz. Söylediğim budur benim.
ÖZGÜR
ÖZEL (Manisa) – Sayın Başkanım, uyarmanız, temiz bir dile davet etmeniz,
sessizliğin sağlanmasını istemeniz hem hakkınızdır hem görevinizdir, buna
kimsenin bir şey söylediği yok.
BAŞKAN
– Evet.
ÖZGÜR
ÖZEL (Manisa) – Ama, hani kendi önümüzü kapatmayacağını bilsem diyeceğim ki grup
başkan vekillerinden Meclis başkan vekili yapmasınlar. Siz, bir lafı punduna
getirdiğinizi gördüğünüzde tak diye cümleye girip onu söylüyorsunuz, bu doğru
değil.
BAŞKAN
– Şu andaki bütün Meclis başkan vekilleri aynı zamanda grup başkan
vekilliğinden gelme.
ÖZGÜR
ÖZEL (Manisa) – Zaten sizin dışınızdaki arkadaşlar da sizin dışınızdaki sayın
başkanlarımız da zaman zaman kendilerine yapılan sataşmaları İç Tüzük'ün
verdiği hakla usulüne göre cevaplıyorlar, bu davetlerde bulunuyorlar. Ama, siz
doğrudan tartışmaya yön veren, had bildiren, tartışmanın önüne set çeken, bazen
bambaşka bir tartışmayı açan beyanlarda bulunuyorsunuz, bizim itirazımız
bunadır. Yoksa, siz görevinizi yaparken, sizin görevinizi kolaylaştırmaya
çalışmak bizim de görevlerimiz içinde, gruplar arası diyalogla, Başkanlık
Divanıyla diyalogla. 
Ama,
şu Parlamentoda dün şu sıralar arasında gelip giderken herkes “Ya, bu Ahmet
Aydın Başkan ne yapıyor? Neden bu kadar çok lafa giriyor? Niçin konuşmalara, İç
Tüzük'e bu kadar aykırı davranıyor?” diyor. Açtım okudum, hem vallahi hem
billahi dedim ki: Ahmet Başkan niyeti bozmuş, oy da kullanacak. Çünkü aynı
maddede düzenleniyor; oy da kullanamaz, görüş de bildiremez.
VELİ
AĞBABA (Malatya) – Akıllarına getirme, akıllarına getirme Sayın Grup Başkan
Vekili; onu da yaparlar.
ÖZGÜR
ÖZEL (Manisa) - Teşekkür ediyorum Sayın Başkan.
BAŞKAN
– İç Tüzük’ün tüm hükümlerini okursanız Sayın Özel, burada kimin ne yaptığını
göreceğiz inşallah.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
- Sayın Kerestecioğlu, buyurun.
FİLİZ
KERESTECİOĞLU DEMİR (İstanbul) – Sayın Ahmet Yıldırım sataşmadan dolayı söz
isteyecek ama ben sadece, adım 2 kere zikredildiği için tutanaklara geçsin diye
söylüyorum: Ben burada konuşma yaparken genelde size dönerek konuşuyorum, size
dönerek konuşmam her lafı size söylediğim anlamına gelmiyor; dolayısıyla…
BAŞKAN
– Hayır, onlarla ilgili benim de beyanım olduğu için…
FİLİZ
KERESTECİOĞLU DEMİR (İstanbul) – …sizin beyanınız olması, illa bana karşılık
olması gerekmiyor. Ben özellikle bir şey söylediysem, sadece size şunu
söylemişimdir: 15 Temmuz darbe girişiminden söz ettiniz, İMC TV burada canlı
yayın yapıyordu ve yegâne kanaldı orada canını tehlikeye atarak yayın yapan ve
kapatıldı dedim.
“Timsah
gözyaşları” ise: Genel olarak kimse timsah gözyaşları dökmesin dedim. Hani o
elbiseyi üstüne giydirmek misali, o “kimse”yi siz kendinize yakıştırdıysanız, o
zaman bilemeyeceğim ama ben size hitaben bunu söylemedim. 
Saygılarımla.
BAŞKAN
– Eyvallah.
Sayın
Yıldırım, size de Sayın Özel’in sataşmasından dolayı iki dakika süre veriyorum.
Buyurun.
IX.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın, Manisa
Milletvekili Özgür Özel’in geçen tutanak hakkında yaptığı konuşması sırasında
HDP Grubuna sataşması nedeniyle konuşması
AHMET
YILDIRIM (Muş) – Teşekkürler Sayın Başkan.
Şimdi,
Sayın Başkan, 4 başkan vekilimizin grup başkan vekilliğinden geliyor olması
onların tarafsızlığını bir yere bırakıp ona göre burada yönetim anlayışı açığa
çıkaracağı anlamına gelmez. Gerçekten, grup başkan vekilliğinin çok fazla
tesirinde kalarak veya kalmış olarak iki gündür yönetim anlayışı
sergiliyorsunuz, bunu kabul etmemiz mümkün değildir.
Bir
diğeri, her şeye yorum yapmak durumunda değilsiniz, istisnasız her şeye yorum
yapıyorsunuz. “Burada demokrasi var.” diyorsunuz sayın grup başkan vekilimizin
sözüne binaen, unutmayın, bakın, iki gündür -hani CHP bizim grup yönetimimizin
takınacağı tavır üzerinden konuşuyor- 3 parti deve kuşu misali kafasını kuma
gömmüş, 11 vekilimizin tutukluluk hâli üzerinden, yasama faaliyetlerine
katılamayışına dair, usul tartışmalarında burayı kullanmamıza dair bir kelime
söyleyememiş. Açık söyleyeyim, dün söyledim, yine söylüyorum. Acaba bu
arkadaşlarımızın dokunulmazlıklarının kaldırılmasında ve tutuklanmasında ana
muhalefet partisinin payı bu kadar büyük de onun için mi bir şey söyleyemiyor?
Bu mudur yani? İki gündür bir kelime söylemeyişiniz sizi hiç mahcup etmiyor mu?
Sizinle aynı haklara sahip olanların burada haklarını kullanamayışı sizi
rahatsız etmiyor mu? 
VELİ
AĞBABA (Malatya) – Oraya söyle Sayın Başkan. Bize söyleme, oraya söyle ya. Sizi
tutuklayanlar onlar ya, sizi cezaevine atan onlar. 
AHMET
YILDIRIM (Devamla) – Siz kaldırdınız siz ve tutuklanmalarına siz sebep oldunuz.

VELİ
AĞBABA (Malatya) – Oraya laf söylemeye biraz cesur olun, cesur. Cesur olun
biraz Sayın Yıldırım. Biraz cesur olun. Sizi cezaevine atan onlar, arkanızda
bak, Hükûmet.
AHMET
YILDIRIM (Devamla) – Bir diğer husus: Unutmayın ki… Hakkâri Milletvekilimiz
-hani “Demokrasi var.” diyorsunuz ya burada Sayın Başkan- Nihat Akdoğan’ın
şurada yaptığı konuşmadan ötürü hazırlanmış fezlekesinin olduğunu biliyor
musunuz? 
VELİ
AĞBABA (Malatya) – Cezaevine atan arkadaki, bak, Bakan orada, Bakan. Bize niye
söylüyorsun?
BAŞKAN
– Müdahale etmeyelim sayın milletvekilleri.
AHMET
YILDIRIM (Devamla) – Bir diğer husus…
VELİ
AĞBABA (Malatya) – Sayın Bakan orada. 
AHMET
YILDIRIM (Devamla) – Öyle mi? Bakın, cesaret verme konusunda, onu telkin etme
konusunda elimize su dökemezsiniz. 
VELİ
AĞBABA (Malatya) – Vallahi biraz korkmayın Hükûmetten. Eski ilişkilerinizden de
korkmayın. 
AHMET
YILDIRIM (Devamla) – Kırk defa abdest alın, ondan sonra gelin, konuşun burada. 
VELİ
AĞBABA (Malatya) – Sayın Yıldırım, korkmayın, eskiden kol kolaydınız ya,
korkmayın, Hükûmete söyleyin CHP’yi suçlayacağınıza.
FİLİZ
KERESTECİOĞLU DEMİR (İstanbul) – Aynı şeyleri söylemekten siz de artık
bıkmadınız mı ya? 
VELİ
AĞBABA (Malatya) – Ayıp, vallahi ayıp!
AHMET
YILDIRIM (Muş) – Çıkın savunun bakayım.
BAŞKAN
– Teşekkür ediyorum.
Sayın
Özel, bir saniye Sayın Özel… Az önce bana şey sordunuz ya, bu 58’de iki dakika
bir tek örnek varsa getirin diye, şimdi, kırk gün önce ve… 
AHMET
YILDIRIM (Muş) – Ahlaksız teklife “Evet.” dediniz mi, demediniz mi? Genel
Başkanınız “Ahlaksız tekliftir.” demedi mi?
BAŞKAN
- Sayın Yıldırım… Sayın milletvekilleri…
VELİ
AĞBABA (Malatya) – Dolmabahçe’de, Oslo’da kol kola girerken iyi, resim verirken
iyi; yüreğiniz varsa Hükûmete söyleyin.
FİLİZ
KERESTECİOĞLU DEMİR (İstanbul) – Barış için herkesle görüşürüz. 
AHMET
YILDIRIM (Muş) – Şimdi, o teklif ahlaksız mıydı, değil miydi? (CHP ve HDP
sıralarından gürültüler) 
BAŞKAN
– Sayın Ağbaba… 
Sayın
Toğrul… 
Sayın
Yıldırım… 
Sayın
milletvekilleri… 
Bakın,
30 Kasım 2016 Çarşamba 29’uncu Birleşimde Sayın Pervin Buldan Başkanımız
–Meclis Başkan Vekilimiz- Sayın Tanal’ın talebi üzerine “58’inci maddeye göre
geçen birleşimde yer alan beyanın düzeltilmesi hususunda söz talebi vardır.”
diyor ve kürsüye davet ediyor: “Size iki dakika süre vereceğim.” İki dakika
süre veriyor. Tam kırk gün önce. Yani “Bana bir tek örnek getirin.” dediniz,
alın size örnek. 
ÖZGÜR
ÖZEL (Manisa) – Hayır, hayır. 
BAŞKAN
- Öyle dediniz, iki dakika verince siz öyle dediniz ya bana. 
ÖZGÜR
ÖZEL (Manisa) – Tutanağı isteyin bakalım, “Bana bir tek örnek getirin.” mi
dedim, “Geçmiş örneklere bakın, en son ne zaman iki dakika verilmiş.” mi dedim?
BAŞKAN
– Kırk gün önce, son birleşimde. 
ÖZGÜR
ÖZEL (Manisa) – Ben “En son ne zaman iki dakika verilmiş?” dedim. Getirin. 
BAŞKAN
– Tamam, işte söyledim ben onu.
Buyurun
Sayın Özel, şimdi sizi dinliyorum. 
ÖZGÜR
ÖZEL (Manisa) – Sayın grup başkan vekili Cumhuriyet Halk Partisini ahlaksız bir
teklife “Evet.” demek, deve kuşu misali başını…
BAŞKAN
– Buyurun.
ÖZGÜR
ÖZEL (Manisa) – Bülent Tezcan cevap verecek.
BAŞKAN
– Sataşmadan iki dakika süreyle Sayın Tezcan’a söz veriyorum grup adına. (CHP
sıralarından alkışlar)
Buyurun.

2.- Aydın Milletvekili Bülent Tezcan’ın, Muş
Milletvekili Ahmet Yıldırım’ın sataşma nedeniyle yaptığı konuşması ile yerinden
sarf ettiği bazı ifadeleri sırasında Cumhuriyet Halk Partisine sataşması
nedeniyle konuşması
BÜLENT
TEZCAN (Aydın) – Teşekkür ederim Sayın Başkan.
Değerli
arkadaşlar, Cumhuriyet Halk Partisi, tarihinin hiçbir döneminde ahlaksız
tekliflerin ortağı olmamıştır. Cumhuriyet Halk Partisi, tarihinin hiçbir
döneminde gizli pazarlıkların ve ilişkilerin ortağı olmamıştır. Cumhuriyet Halk
Partisi, programında, parti bildirgelerinde ne yazıyorsa onun arkasında
durmuştur. Dokunulmazlıklar meselesindeki tutumu da başından bu yana bu
tutarlılık içerisinde olmuştur.
Ama,
gizli pazarlıkları arıyorsa burada konuşan arkadaşlarımız, dönecekler,
İmralı’da yapılan gizli pazarlıklara bakacaklar. AKP’yle gizli pazarlıkların
nerelerde yapıldığını bu millet biliyor. Gizli pazarlıkları arayacaksa
arkadaşlarımız, gidecekler, Oslo’da yapılan gizli pazarlıklara bakacaklar.
Gizli pazarlıkları arıyorlarsa Dolmabahçe’de yapılan gizli pazarlıklara
bakacaklar. Bu gizli pazarlıkların tamamında bu milletin birliğine,
bütünlüğüne, ulusal bağımsızlığına kasteden bir anlayış ve bir pazarlık
ilişkisi vardır.
Bugün
kentleri bomba yığını hâline getiren ve şehirlerimizde, metropollerde
patlatılan bombalarla her gün yüzlerce şehidin verildiği bir Türkiye belasını
başımıza saran, AKP’yle yapılan bu gizli pazarlıklardır. Siz önce onun hesabını
verin değerli milletvekilleri.
Teşekkür
ediyorum. (CHP sıralarından alkışlar)
AHMET
YILDIRIM (Muş) – Sayın Başkan…
BAŞKAN
– Bir saniye. Sayın Akçay önce söz istemişti, sonra size söz vereceğim Sayın
Yıldırım.
AHMET
YILDIRIM (Muş) - Kürsüye çıkar çıkmaz bağırmaya başlıyor ya. Utanmıyor musunuz
ya? “İki çift laf söyleme cesaretini gösterin.” diyor. Ben Ağbaba’ya
söylüyorum.
VELİ
AĞBABA (Malatya) – Ben sana cevap vermiyorum.
BAŞKAN
– Buyurun Sayın Akçay.
VI.- AÇIKLAMALAR (Devam)
24.- Manisa Milletvekili Erkan Akçay’ın, Muş
Milletvekili Ahmet Yıldırım’ın sataşma nedeniyle yaptığı konuşmasındaki bazı
ifadelerine ilişkin açıklaması 
ERKAN
AKÇAY (Manisa) – Teşekkür ederim Sayın Başkan.
Grup
Başkan Vekili Sayın Yıldırım, Genel Kurul kürsüsünde çok talihsiz ifadeler
kullanmıştır. 
AHMET
YILDIRIM (Muş) – Tabii, MYK üyesidir, dibi ıslak, onun için konuşamıyor.
VELİ
AĞBABA (Malatya) – Ben muhalefete muhalefet etmedim.
MAHMUT
TOĞRUL (Gaziantep) – Onun için bağırdın o kadar. 
AHMET
YILDIRIM (Muş) – Onun için bağırıyorsun değil mi, onun için bağırıyorsun? 
VELİ
AĞBABA (Malatya) – Sen sataştın, sen sataştın. 
BAŞKAN
– Sayın milletvekilleri, bakın, bir grup başkan vekiline söz verdim, Sayın
Akçay konuşuyor. Lütfen, istirham ediyorum. 
VELİ
AĞBABA (Malatya) – Utanacak biri varsa, o da sensin. 
AHMET
YILDIRIM (Muş) – Git, üslup öğren bir önce ya. 
BAŞKAN
– Buyurun Sayın Akçay. 
ERKAN
AKÇAY (Manisa) – Umarım ki bu ağır ifadeler Sayın Yıldırım tarafından tavzih
edilir, geri alınır, düzeltilir. Bu “ahlaksız teklif” ve “deve kuşu”
ibarelerini kabul etmek mümkün değil. Bu ancak Genel Kurulda görüşmelerde
gerilim yaratmaktan başka bir sonuca ulaşmaz. Ben bunu öneriyorum ve şimdilik
“Kişi kendinden bilir işi.” diyerek sonlandırıyorum ve bu tür gerilim
politikasından da vazgeçmeye davet ediyorum. 
BAŞKAN
– Teşekkür ediyorum. 
Sayın
milletvekilleri, dilerseniz burada…
AHMET
YILDIRIM (Muş) – Yok, Sayın Başkan, açık sataştı Sayın Tezcan bana. 
BAŞKAN
– Peki, buyurun, iki dakika süre veriyorum. Lütfen yeni bir sataşmaya meydan
vermeyelim, bunun bir sonu olmaz. 
IX.- SATAŞMALARA İLİŞKİN KONUŞMALAR (Devam)
3.- Muş Milletvekili Ahmet Yıldırım’ın, Aydın
Milletvekili Bülent Tezcan’ın sataşma nedeniyle yaptığı konuşması sırasında
şahsına sataşması nedeniyle konuşması
AHMET
YILDIRIM (Muş) – Teşekkür ederim Sayın Başkan. 
Bugüne
kadar bu kürsüde defalarca eleştirdiğim farklı partiler olmuştur. Hiçbir zaman
ana muhalefet partisinin tamamını toptancı bir yaklaşımla eleştirmedim ama
yönetim anlayışını ve zihniyetini sonuna kadar eleştiriyorum. 
Bakın,
20 Mayıs günü burada… Ben kendi kavramımı kullanmadım, Sayın Kılıçdaroğlu’nun
kavramıdır. 27 Nisan 2016 günü “Bu teklif ahlaksızdır.” dedi, Kılıçdaroğlu
söyledi ve sonra da bu teklife “Evet.” diyeceğini söyledi. Ben kendi kavramımı
kullanmadım ve bu eleştirim de CHP’nin yönetim zihniyetinedir. 
İkinci
bir husus: 20 Temmuz günü asıl darbenin olduğunu söyledi. Eğer oradan
gireceksek 20 Temmuzdan sonra 25 Temmuz günü darbecilerle Saray’da buluşulup
buluşulmadığını veya 7 Ağustos günü darbecilerle Yenikapı’da poz verilip
verilmediğini soracağız biz veya o darbenin hazırlanma süreci askere sınırsız
yetki veren yine CHP’nin mevcut yönetimi ve zihniyetinin, ona, Suriye
tezkeresine, bugün eleştirdiği birçok şeye “Evet.” demiş olmasıdır. Bu, asla
CHP tabanına değildir, CHP’nin kurumsal kimliğine değildir, yönetim anlayışına
ve zihniyetinedir. (HDP sıralarından alkışlar) 
BAŞKAN
– Teşekkür ediyorum. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Yeni bir sataşmada bulunmayacağımızı ümit ediyoruz, o konuda
bir gayret içinde olacağız ama bu son söylediği sözlere, kurumsal kimliğimize
yapılan bu… 
BAŞKAN
– Buyurun, iki dakika süre veriyorum. 
ÖZGÜR
ÖZEL (Manisa) – Sayın Bülent Tezcan konuşacak. 
BAŞKAN
– Lütfen bunu sonlandıralım sayın milletvekilleri, bir senden, bir ondan, öyle
gitmiyor. 
FİLİZ
KERESTECİOĞLU DEMİR (İstanbul) – Sataşılmazsa sonlandırırız da yani sataşılınca
sonlanmıyor. 
4.- Aydın Milletvekili Bülent Tezcan’ın, Muş Milletvekili
Ahmet Yıldırım’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
BÜLENT
TEZCAN (Aydın) – Sayın Başkan, özel, yeni bir sataşma yapma niyetinde değilim
ama şunun bilinmesinde yarar var: “20 Temmuz OHAL darbesi bir sivil darbedir.”
diyen, bunu söyleme cesaretini gösteren parti Cumhuriyet Halk Partisidir, bunun
Genel Başkanı da Sayın Kemal Kılıçdaroğlu’dur. Türk siyasi literatüründeki “20
Temmuz darbesi” sözünün patenti Sayın Kemal Kılıçdaroğlu’na ve Cumhuriyet Halk
Partisine aittir. Bu sözün kabul edilmiş olması bizim açımızdan memnuniyet
vericidir çünkü bundan sonraki demokrasi mücadelesinde önemli bir dönüm
noktasıdır. 20 Temmuzdan sonra Sayın Genel Başkanımızın Türkiye’de uzlaşma
kültürü adına gitmesi gereken yerlere gitmesi, Türkiye'nin demokrasisi
açısından takınılması gereken, alınması gereken tutumla ilgili sorumlu bir
siyasetçinin yapması gereken şeydir. Sayın Genel Başkanımız gittiği her
noktada, Türkiye’de siyasette uzlaşmanın ve toplumsal uzlaşmayı, toplumsal
barışı sağlama konusunda ortak aklın hâkim olması noktasında söylemesi gereken
her şeyi söylemiştir ama hiçbir zaman kapalı kapılar arkasında kapalı kapılar
dışında söyleyemeyeceği gizli konuşmalar yapmamıştır. “Açarsak kutuyu ortaya
her şey dökülür.” diyebileceği gizli konuşmaları hiç olmamıştır, orada ne
söylediyse dışarıda da aynısını söylemiştir. 
Arzumuz
ve beklentimiz, biraz önce söylediğim kapalı görüşmeleri Oslo’da,
Dolmabahçe’de, İmralı’da yapanların aynı açık yüreklilikle dışarıda da bunları
açıklayabilmesidir, mesele budur.
Teşekkür
ederim. (CHP sıralarından alkışlar)
BAŞKAN
– Evet sayın milletvekilleri, şimdi Halkların Demokratik Partisi Grubunun İç
Tüzük’ün…
AHMET
YILDIRIM (Muş) – Sayın Başkan, ben tutanaklara geçmesi açısından ilk
söylediğimi tekrarlıyorum, Sayın Ağbaba’nın o kadar bağırmasına sebep olan
şeyi. 
BAŞKAN
– O zaman geçmişti zaten ya.
AHMET
YILDIRIM (Muş) – Neden iki gündür suskunlar? Kendileriyle aynı haklara sahip
olan milletvekillerinin burada yasama yetkilerini kullanmayışına karşı neden
suskundurlar? Bunu bütün Türkiye kamuoyunun bilgisine sunuyorum.
BAŞKAN
– Teşekkür ediyorum.
ÖZGÜR
ÖZEL (Manisa) – Sayın Başkan, madem tutanaklara geçecek şu da tutanağa geçsin…
BAŞKAN
– Ya, sabahtandır tutanaklara geçiriyoruz arkadaşlar.
ÖZGÜR
ÖZEL (Manisa) – Bu hem bizim işimiz hem sevgili stenografların işi. Zaten bütün
olayımız bu; tarihe, geleceğe yazı yazıyoruz burada.
Madem
tutanaklara geçecek, şu da tutanaklara net geçsin: Cumhuriyet Halk Partisinin,
milletvekillerinin tutuklanmalarına ilişkin geçmişte ve bugün ortaya koyduğu
tavır, yaptığı açıklamalar ortadadır. Ancak, geçmiş dönem 3 partiden 8 sayın
milletvekili tutukluyken o 8 sayın milletvekilini de ziyaret eden tek parti. O
partinin Cezaevlerini İnceleme Komisyonu Üyesi Veli Ağbaba’nın bu konuda
yazdığı, 7 dilde 180 dünya parlamentosuna yollanmış Tutuklu Milletvekilleri
Raporu var ve biz, tüm partileri ziyaret eden tek partiyken kendi
tutuklu milletvekili olan bir siyasi partinin, bizim ve diğer siyasi partilerin
tutuklu milletvekillerini ziyaret etmeyerek “Benim tutukluma yapılan zulümdür,
senin tutukluna yapılan revadır.” anlayışının da altını çizmek istiyorum. (CHP
sıralarından alkışlar)
FİLİZ
KERESTECİOĞLU DEMİR (İstanbul) – Biz o zaman milletvekili değildik ki.
BAŞKAN
– Sayın milletvekilleri, şimdi Halkların Demokratik Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
X.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili İstanbul
Milletvekili Filiz Kerestecioğlu Demir ile Grup Başkan Vekili Muş Milletvekili
Ahmet Yıldırım tarafından, başta emek, demokrasi ve barış mücadelesinin öncü
isimleri olan bilim insanları ve kamu emekçileri olmak üzere OHAL KHK'larıyla
kamu çalışanlarına yönelik ihraçların yol açtığı hukuksuzlukların ve yarattığı
tahribatın tüm boyutlarıyla araştırılması amacıyla 10/1/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 10 Ocak 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
10/1/2017
Türkiye Büyük Millet Meclisi Başkanlığına
Danışma
Kurulu 10/1/2017 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Filiz
Kerestecioğlu Demir
 İstanbul

 Grup
Başkan Vekili
Öneri:
10
Ocak 2017 tarihinde İstanbul Milletvekili Grup Başkan Vekili Filiz Kerestecioğlu
Demir ve Muş Milletvekili Grup Başkan Vekili Ahmet Yıldırım tarafından verilen
3514 sıra numaralı, başta emek, demokrasi ve barış mücadelesinin öncü isimleri
olan bilim insanları ve kamu emekçileri olmak üzere, OHAL KHK'larıyla kamu
çalışanlarına yönelik ihraçların yol açtığı hukuksuzlukların ve yarattığı
tahribatın tüm boyutlarıyla araştırılması amacıyla Türkiye Büyük Millet
Meclisine verilmiş olan Meclis araştırması önergesinin Genel Kurulun bilgisine
sunulmak üzere bekleyen diğer önergelerin önüne alınarak 10/1/2017 Salı günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN
– Önerinin lehinde ilk söz Siirt Milletvekili Kadri Yıldırım’a aittir. 
Buyurun
Sayın Yıldırım. (HDP sıralarından alkışlar) 
KADRİ
YILDIRIM (Siirt) – Sayın Başkan, değerli milletvekilleri; sözlerime başlarken
hepinizi saygılarımla selamlıyorum.
Bugün
istatistiklere bakıldığında -son rakamlara- görevlerinden uzaklaştırılan veya
ihraç edilen akademisyen sayısının 4.481’i bulduğu görülmektedir. Dolayısıyla,
tebrik etmek lazım, Guinness Rekorlar Kitabı’na doğru gidiyorsunuz ve sanırım,
baktığım kadarıyla bu sayı irili ufaklı birkaç ilçenin nüfusuna tekabül ediyor.
Benim teklifim bunların bir araya gelip bir mağdur akademisyenler ilçesini
kurmalarıdır, böylece daha iyi bir göstergeye sahip olursunuz. 
Son
darbe -övündüğünüz, her seferinde siyasi rant elde etmeye çalıştığınız- Mardin
Artuklu Üniversitesinin Kürdoloji bölümüne vurduğunuz darbedir. Artuklu
Kürdoloji hocalarını ihraç etmek bir Kürt dil kırım darbesidir, bunun böyle
bilinmesi gerekiyor. Artuklu Kürdoloji hocalarını ihraç etmekle beni o zaman
eleştiren Kürt siyasetini haklı çıkardınız. HDP de dâhil olmak üzere Kürt
siyaseti beni eleştiriyordu o zaman, AKP’nin bu konuda samimi olmadığını ve
benim AKP’nin siyasetine hizmet ettiğimi ısrarla söylüyordu ve bu noktada
tenkit ediyordu. Oysa ben ısrarla AKP’nin bu konuda samimi olduğunu, bu adımın
önemli olduğunu ve içinde yer almamız gerektiğini vurguluyordum ama maalesef
Kürt siyasetini bu son darbeyle haklı çıkardınız, maalesef ben yanıldım, beni
yanılttınız. 
Artuklu
Kürdoloji bölümünde yaptığınız devrimi, yaptığımız devrimi bugün bir karşı
devrimle hiçe indirgediniz. Cumhurbaşkanlığı propagandası sırasında, o zaman
henüz Başbakan olan Sayın Erdoğan, Mardin’e geldiğinde aynen şunları ifade
etti: “Rektör Yardımcısı Kadri Hoca ve ekibinin burada yaptıkları başlı başına
bir devrim niteliğindedir.” Peki soruyorum: O günden bugüne neler değişti ki bu
devrim yapan hocaları ihraç ettiniz? Oysa o zamanki kadro ve şimdi ihraç
ettiğiniz hocalar kimler idiyse şimdi de aynı kadro ve aynı hocalardır. Demek
ki siz bizi kullandınız, demek ki samimi değildiniz, demek ki açtığınız bu
bölümlerin birer tabela bölümleri hâlinde kalmasını tercih etmişsiniz. Eğer
beni başka türlü, aksine yanıltmak istiyorsanız lütfen bu arkadaşlarımızı
derhâl görevlerine iade ediniz. 
Merak
ediyorum, her seferinde “Biz Mardin Kürdoloji bölümünü açtık.” diyerek bunu
malzeme olarak kullanan AK PARTİ içindeki Kürt vekiller, bu son Kürdoloji
darbesinin karşısında bu durumu halka, Kürtlere nasıl izah edecekler?
Kendilerine çağrıda bulunuyorum ve diyorum ki: HDP’nin politikasını
beğenmeyebilirsiniz, HDP’yi eleştirebilirsiniz, bu doğaldır, hakkınızdır. Ben
bir HDP vekili olarak kendim de yeri geldiğinde, üstelik basının önünde partimi
eleştiriyorum ancak bu başkadır, şu anda Kürdolojiye vurulan, edilen, yapılan
darbe başkadır. Çünkü, Artuklu Kürdolojisine vurulan darbenin muhatabı sadece
HDP değildir veya olmamalıdır. Bu mesele siyasetüstü bir meseledir, bu
meselenin siyasi boyutu yoktur, bu millî bir meseledir. Eğer teklifimi kabul
ederseniz ve yaptığınız propagandada samimi idiyseniz ve samimiyseniz gelin,
yanımda durun veya ben yanınızda durayım ve birlikte bir basın açıklaması
yapalım ve bu olayı HDP olarak, siz de dert edinmiş vekiller olarak kınayalım
ve bunun telafisi için de uğraşalım. Aksi takdirde, sizin de bu noktada haklı
olmadığınız ortaya çıkacaktır. Şunu bilmeniz gerekir ki Kürtçenin stranlarında,
kilamlarında bir söz var, diyor ki: “…”(x) Hâlâ da bu strandaki cümle hükmünü
koruyor. 
Hocalarını
ihraç etmekle bizzat siz Artuklu Kürdolojisini yetim bıraktınız ve onlara karşı
büyük bir nankörlük ettiniz. Bakın, ihraç ettiğiniz bu hocaların her biri Kürt
dili ve kültürünün bir alanında ihtisas sahibi birer Kürdologdurlar. Okulların
açılmasına iki ay gibi kısa bir süre kalmıştı. O zaman Başbakan olan ve AKP’nin
başında olan Sayın Cumhurbaşkanı Erdoğan, ani bir talimat ve kararla ortaokulun
sınıflarına Kürtçe seçmeli ders koyma talimatını vermişti. Onlarca yıldır kendi
vasıtasıyla Kürt diline darbe indirilen, asimile edilen ve inkâr edilen Millî
Eğitim Bakanlığının etekleri tutuştu, ne yapacağını şaşırdı -çünkü iki ay
kalmıştı eylüle yani bahsettiğim, haziranın sonuydu- ve hemen bir heyet
gönderdi Mardin Artuklu Üniversitesine. Bizzat ben de içinde olmak üzere
ekibimle Hızır gibi yetiştik ve ellerinden tuttuk; tutmaz olaydık. Şu anda
elimde gördüğünüz, bakın, “Kurdî 5 Kurmancî” ve “Kurdî 5 Zazakî”, iki aylık bir
sürenin ürünüdür bunlar ve bir kuruş almadan gecemizi gündüzümüze katarak ve
maalesef, puanlarını da hep sizler toplayarak iki ay içerisinde 2 tane kitap
çıkardık ve şu anda ihraç ettiğiniz hocalardı bunları hazırlayanlar. (HDP
sıralarından alkışlar) Yine, “Kurmancî 6” ve “Zazakî 6”, ayrım yapmadık,
“Zazaki”yi de “Kurmancî”yle birlikte şaha kaldırmaya çalıştık ve bunları
yapanlar bu hocalardı ve “Kurdî 7 Kurmancî”, “Kurdî 7 Zazakî” 7’nci sınıf… 
Bakın
ihraç ettiklerinize, göstereyim: Öğretim Görevlisi Ramazan Pertev, bir Kürt
dili ve folkloru uzmanı; Öğretim Görevlisi Mikail Bülbül, bir Kürt dili grameri
uzmanı ve Kürdoloğu; Yardımcı Doçent Doktor Selim Temo, 2 ciltlik “Kürt Şiiri
Antolojisi”nin sahibi ve soruları hazırlarken döktüğü temmuz terini hâlâ
hatırlıyorum. Yardımcı Doçent Doktor Mesut Keskin, Kürt felsefesi alanında
uzmanlığını yapmış biri. Allah’tan korkmuyor musunuz? Üzerinden bunca siyasi
rant elde etmeye çalıştığınız, beni de onlarla birlikte kullandığınız, Kürt
siyasetinin eleştirilerine muhatap kıldığınız ama Kürt siyasetini haklı
çıkardığınız dava bu. Allah’tan korkun diyorum. (HDP sıralarından alkışlar) 
Dolayısıyla,
bu dünyada size bir âciz olarak gücüm yetmiyor biliyorum ama öbür dünyada bu
dilin manevi babaları olan Ahmed-i Hani’yle birlikte, Melaye Cizîrî’yle
birlikte, Faqiye Teyran’la birlikte yakanıza yapışacağız ve Ahmed-i Hani size
şunu diyecek: “Utanmadınız mı? Hem ‘Mem u Zîn’imi bastırdınız Kültür Bakanlığı
yoluyla hem de ‘Mem u Zîn’imi kendi Kürdoloji biriminde okutan torunlarımı
ihraç ettiniz. Şimdi, verin bunun hesabını bu mahşer gününde.” Bakalım, nasıl
bu hesabı vereceksiniz? Bunun neresi siyaset? Bunun neresi politika? Ve bu
hocalar, Kürt siyasetinin protesto ve ambargolarına rağmen oraya gelmiş
hocalardı biliyor musunuz? Oraya ihtisas yapmaya gelen yüksek lisans
öğrencileri Kürt siyasetinin ambargo ve protestolarına rağmen gelmişlerdi.
Hiçbirisinin bu kültür, edebiyat ve dilden başka bir şeyle alakası yoktu. 
Eğer
gerçekten Allah’tan korkuyorsanız ya bunu telafi edersiniz ya da hem bu dünyada
hem öbür dünyada bunun hesabını çekmeye hazır olacaksınız diyorum ve hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ediyorum.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun, bir dakika süreyle söz veriyorum.
MAHMUT
TANAL (İstanbul) – Niçin veriyorsunuz? Bize gelince “Niçin?” diyorsunuz Başkan.
Sebebini bize soruyorsunuz, niye Bostancı’ya sormadınız?
VI.- AÇIKLAMALAR (Devam)
25.- Amasya Milletvekili Mehmet Naci Bostancı’nın,
Siirt Milletvekili Kadri Yıldırım’ın HDP grup önerisi üzerinde yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkan, Kadri Hoca’nın ifade ettiği, “kullanma”,
“kullanılma” şeklindeki değerlendirmeler kesinlikle doğru değildir. Hem AK
PARTİ namına bir haksızlıktır hem de bir bilim insanı olan Kadri Hoca’nın
geçmişte yapmış olduğu görevlere karşı bir haksızlıktır. Mardin’de sadece
Kürdoloji bölümünde değil, diğer bölümlerde de -güzel sanatlarda, edebiyat
fakültesinde- görevli olanlara yönelik hukuki bir soruşturma çerçevesinde işlem
yapılmıştır. Buradaki hedef Kürdoloji bölümü değildir, hâlen bölüm açıktır ve
görevini yerine getirmektedir.
Teşekkür
ediyorum.
BAŞKAN
– Teşekkür ediyorum. 
KADRİ
YILDIRIM (Siirt) – Sayın Başkan…
BAŞKAN
– Sayın Yıldırım…
KADRİ
YILDIRIM (Siirt) – Sayın Başkan, bana yönelik bir sataşma, tashih… 
BAŞKAN
– Buyurun Sayın Yıldırım. 
İki
dakika süre veriyorum. 
IX.- SATAŞMALARA İLİŞKİN KONUŞMALAR (Devam)
5.- Siirt Milletvekili Kadri Yıldırım’ın, Amasya Milletvekili
Mehmet Naci Bostancı’nın yaptığı açıklaması sırasında şahsına sataşması
nedeniyle konuşması
KADRİ
YILDIRIM (Siirt) – Evet, Sayın Bostancı’ya öncelikle şunu söylemek istiyorum:
Ben geçmişimde de doğruya doğru, yanlışa yanlış diyen bir akademisyendim, şimdi
de öyleyim, bundan sonra da öyle olacağım, AKP’nin de doğrusuna doğru,
yanlışına yanlış, öbür partilerinkine de; bu bir. 
İkincisi:
Bu arkadaşların en küçük bir gerekçe gösterilerek görevden alınma durumu diye
bir şey yok ve aniden karşılarında melanet KHK kararlarını görerek, Resmî
Gazete’de yayımlanan durumlarını öğreniyorlar. Bir Afrika kabile devletinde
bile formalite de olsa “Sanıkların önce idamına sonra savunmasına, şahitlerin
dinlenmesine…” denilse de en azından bir -göstermelik bile olsa- savunma
alınır. Bu arkadaşlarıma en küçük bir hukuki gerekçe gösterilmemiştir ve belki
de en son onlar duymuştur. Kendine “demokratik” diyen bir devlet, kendine
“adaletçi” diyen bir hükûmet ve isminin içerisinde de “adalet”in yer aldığı ama
bu son uygulamayla da görülüyor ki adaletin zerresinin olmadığı bir oluşum, bir
iktidar, bir muktedir nasıl olur da böyle bir şey yapabilir? Hiçbir hukuki
gerekçe yok. Örgütle mi alakası var? Getirin, ispatlayın ben buradan istifa
edeyim, onların yerine ben gideyim, hapis yatayım. Eğer, FETÖ’yle alakası varsa
aynı şeyi söylüyorum. Hiçbir şey yok. Bunun izahını yapamazsınız, bunun
hesabını Allah’a da veremezsiniz, halka da veremezsiniz. Eğer birazcık bunu
düşünüyorsanız bu hatadan geri dönün. O arkadaşlar size hizmet ettiler, evet,
halkımıza, hepimize ama en çok size hizmet ettiler, benimle birlikte size
hizmet ettiler.
(Mikrofon
otomatik cihaz tarafından kapatıldı)
KADRİ
YILDIRIM (Devamla) – Sizi sıkışmaktan kurtardık. İki ay içerisinde Millî Eğitim
Bakanlığına gül gibi, “Kurmancî”den ve “Zazakî”den iki dil kitabını
kazandırdık, bir kuruş para da almadık, gecemizi gündüzümüze kattık. Bu muydu
bunun mükâfatı? Bu muydu bunun karşılığı? Soruyorum size. Bunun hesabını
veremezsiniz, ne halka verebilirsiniz ne Hakk’a verebilirsiniz. (HDP
sıralarından alkışlar)
BAŞKAN
– Sayın Yıldırım, teşekkür ederim.
Şimdi,
önerinin aleyhinde…
MAHMUT
TANAL (İstanbul) – Sayın Başkan, çok özür dilerim sizden. Tutanaklara geçmesi
açısından önemli bir husus.
Anayasa’mızın
129’uncu maddesi diyor ki: Kamu görevlilerine disiplin cezası verilmesi için
mutlak suretle savunma alınması gerekir. 657 sayılı Devlet Memurları Kanunu’nun
130’uncu maddesinde diyor ki: “Kamu görevlilerine disiplin cezası verilebilmesi
için mutlak suretle savunması gerekir.” diyor.
BAŞKAN
– Tamam Sayın Tanal, tutanaklara geçmiştir.
MAHMUT
TANAL (İstanbul) – Sayın hatibin dediği gibi, kanun hükmündeki kararnamelerle
gerçekten savunma alınmadan bu şekilde kamu görevinden ihraç edilerek anayasal
bir suç işleniyor.
Teşekkür
ederim, saygılar sunuyorum.
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul
Milletvekili Filiz Kerestecioğlu Demir ile Grup Başkan Vekili Muş Milletvekili
Ahmet Yıldırım tarafından, başta emek, demokrasi ve barış mücadelesinin öncü
isimleri olan bilim insanları ve kamu emekçileri olmak üzere OHAL KHK'larıyla
kamu çalışanlarına yönelik ihraçların yol açtığı hukuksuzlukların ve yarattığı
tahribatın tüm boyutlarıyla araştırılması amacıyla 10/1/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 10 Ocak 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Şimdi, Halkların Demokratik Partisi Grubu önerisi aleyhinde ilk söz, Muğla
Milletvekili Mehmet Erdoğan’a aittir.
Buyurun
Sayın Erdoğan. (MHP sıralarından alkışlar) 
MEHMET
ERDOĞAN (Muğla) – Sayın Başkan, değerli milletvekilleri; HDP grup önerisi
aleyhinde Milliyetçi Hareket Partisi Grubu adına söz almış bulunmaktayım, bu
vesileyle yüce heyetinizi saygıyla selamlıyorum.
Sözlerime
başlarken bugün Gaziantep Emniyet Müdürlüğüne saldıran canlı bomba etkisiz hâle
getirilmiştir, Gaziantep Emniyetine ve Gaziantepli hemşehrilerimize,
vatandaşlarımıza geçmiş olsun diyorum. Bu arada bir polisimiz ağır şekilde
yaralanmıştır, yaralı polisimize de acil şifalar diliyorum. 
Gene
bugün, hepinizin bildiği gibi, 10 Ocak Çalışan Gazeteciler Günü. Çalışan bütün
gazetecilerimizin bu Gazeteciler Günü’nü kutluyorum.
CEYHUN
İRGİL (Bursa) – Çalışan gazeteci mi kaldı?
MEHMET
ERDOĞAN (Devamla) – Tabii ki 15 Temmuzla ilgili olarak herkes kendi
kahramanlıklarını dile getirmiştir ama 15 Temmuzun gerçek kahramanlarından
birisi de gazetecilerimiz olmuştur. O gün gerek devlet yetkililerinin gerekse
vatandaşlarımızın bütün faaliyetlerini canları pahasına sabaha kadar
yayınlamışlardır. 
Gene
bugün, 10 Ocak İdareciler Günü, buradan bütün meslektaşlarımın İdareciler
Günü’nü kutluyorum. İdareciler gerçekten Türkiye’nin birliği, bütünlüğü ve
terörle mücadelesi konusunda bugüne kadar çok önemli hizmetler yapmışlardır.
Tabii, Hükûmetimize de buradan onların hak ettiklerini de vermeleri konusunda
bu 10 Ocak vesilesiyle bir hatırlatmada bulunmak istiyorum. Çünkü idareciler
ile adliyeciler hep birlikte maaş aldılar, hatta AKP iktidarına kadar
idareciler bir adım öndeydi, bugün idareciler adliyecilerin, yargı personelinin
çok gerisine düşmüştür. Bu taşrada beraber görev yapan meslek mensuplarının
arasındaki ayrımı gidererek ikisinin ücretlerini eşitleme konusunda Hükûmeti
göreve davet ediyorum.
15
Temmuz 2016 tarihinde FETÖ terör örgütünün hain bir işgal girişimiyle hep
birlikte karşılaştık. Yüce Türk milleti bu büyük belayı ferasetiyle,
birliğiyle, cesaretiyle defetmiştir ancak bugünlerde bütün terör örgütleri
nöbetleşe olarak her türlü ihaneti milletimize, devletimize karşı birlikte
yapmaktadırlar. 
Yine,
15 Temmuz sonrası yapılan çalışmalarda görülmüştür ki maalesef, teröristler
devletimizin her kurumuna yerleşebilmişler, her kurumunda yer bulabilmişlerdir.
15 Temmuz sonrası yürütülen adli ve idari soruşturmalar bütün hızıyla devam
etmektedir. Adalet Bakanlığı, yıl başında yaptığı açıklamayla, FETÖ terör
örgütüyle mücadele kapsamında yaklaşık 40 bin kişinin tutuklandığını
bildirmiştir. Yine, yayımlanan kanun hükmünde kararnamelerle 100 bine yakın
vatandaşımız, kamu görevlimiz kendi kurumundan, kendi görevlerinden ihraç
edilmiştir. Şimdi bu süreçte, idari soruşturmalar sebebiyle de on binlerce
kişi, maalesef, açıktadır. 
Biz
Milliyetçi Hareket Partisi olarak, FETÖ’yle mücadele ve bütün terör
örgütleriyle mücadele konusunda bir ayrım yapılmaması gerektiğini, hangi terör
örgütüne mensup olursa olsun devletin içerisinden, devletin kesesinden hiçbir
terör örgütü mensubunun beslenememesi gerektiğini, devletin ekmeğini yiyerek bu
devlete, bu millete kimsenin ihanet etmemesi gerektiğini her fırsatta haykırdık
bu kürsüden. Bunu şimdi tekrar ediyorum Milliyetçi Hareket Partisi olarak:
Hangi terör örgütüne mensup olursa olsun devletin içerisinde hiç kimsenin
barınamaması lazım ama bu iş yapılırken aceleye gerek yok. Tabii ki bu işin
zorlukları var çünkü Fetullahçı terör örgütü yapılanması devletimizin en çok
istihbaratına ve personel birimlerine zarar vermiştir. Dolayısıyla, bu mücadelenin
bu manada da ciddi zorlukları vardır. 
Şimdi,
bu süre içerisinde acele etmeden bu mücadeleyi yapmak ve hiç kimseye haksızlık
yapmamak lazım. Çünkü, haksızlıkların olması ve hatta çok sayıda olması,
yapılan mücadelenin meşruiyetini sıkıntıya sokar. Bugün Milliyetçi Hareket
Partisinin bu konuda, haksızlıklarla mücadele konusunda kurmuş olduğu komisyona
10 binden fazla kamu görevlisi gelerek müracaat etmiştir, bu da bu işin
içerisinde bir sıkıntı olduğunu da göstermektedir. Devletin yaptığı meşru mücadeleyi
sıkıntıya sokacak herhangi bir yanlışa meydan verilmemelidir, adım adım
soruşturmalar yapılarak bu işlerin yerine oturtulması lazım. 
Şimdi,
bakıyoruz, ne idiği belirsiz bir tane itirafçı 257 sayfa ifade vermiş, kendisi
etkin pişmanlıktan yararlanmış, dışarıya çıkmış ama onun ifadesinde ismi geçen
herkes cezaevinde. Bu kimdir, bunun verdiği ifadeler doğru mudur? Bunlarla
ilgili gerekli tahkikatlar yapılmadan apar topar bu kadar insanın tutuklanması
yanlıştır. 
Gene
bakın, FETÖ’yle mücadele konusundaki en önemli kanıtlardan biri byLock’tur.
Şimdi, byLock kullandığı için ebe, hemşire, öğretmen, polis memuru, bilmem kim
cezaevindedir ama byLock kullanan üst düzey bürokratlar ve byLock kullanan
siyasetçilerle ilgili bugüne kadar yapılmış bir şey yoktur; bu haksızlığı
milletin karşısında savunamazsınız. 
Gene,
15 Temmuz gecesi hain kalkışma eylemi sırasında komutanların bazıları erleri
kullanmış, “Tatbikata gidiyoruz, şurayı kurtarmaya gidiyoruz.” vesaire diye
erleri alıp götürmüşler; bu erler altı aydır tutuklu. Gariban çocukların, bu
memlekete, bu millete askerlik yapmak için askere gitmiş çocukların bu
durumunun da süratle ele alınması lazım. 
Gene,
KHK’yla kapatılan bu astsubay hazırlama okulları var; burada, binlerce çocuk
mağdur, gencimiz mağdur. Şimdi, bunlarla ilgili hepsini toptan atmak yerine,
bunların durumlarını tek tek incelemek, bunlarla ilgili güvenlik
soruşturmalarını yapmak ve bunların haklarını, hukuklarını koruyacak tedbirleri
almak lazım.
Gene,
astsubay hazırlama okulunun sınavını kazanmış, bütün işlemleri bitmiş, okula
başlamayı beklerken hâlâ daha çaresizlik içinde beklemeye devam eden gençler
var. Bu durumun da bir an önce düzeltilmesi lazım. 
Şimdi,
biraz önce de söyledim devletin içindeki bütün terör örgütlerinin temizlenmesi
lazım diye. Bakın, geçtiğimiz hafta İzmir Adliyesinde meydana gelen o hain
saldırı… Buradan tabii ki kahraman polisimiz Fethi Sekin’e Cenab-ı Allah’tan
tekrar rahmet diliyorum, o büyük facianın önlenmesinde gerçekten canı pahasına
çok önemli görevler yaptı. Ama şimdi olayın tahkikatı sırasında gözaltına
alınanlardan 5 tanesi İzmir Adliyesinde çalışanlar. Bu işlere herkesin
dikkatini çekmek istiyorum, hâlâ devletin içerisinde sadece FETÖ değil başka
terör örgütlerinin de uzantıları var; bunlar da bu işlere çanak tutuyorlar, bu
eylemlere çanak tutuyorlar. 
Gene,
haksız yere görevden alınanların muhakkak, süratle görevine iade edilmesi
lazım. Bakın, Türkiye’de istesek de istemesek de kamuoyunun gündeminde terör
çok önemli bir yer işgal etmektedir. Altı aydır olağanüstü hâl devam ediyor ama
Hükûmet hâlâ büyük şehirlerdeki terör yapılanmalarının yuvalarını yıkma
konusunda bir adım atmadı. Kimi bekliyorsunuz ya da kimden korkuyorsunuz?
Artık, bu olağanüstü hâl bitene kadar büyük şehirlerdeki bu terör
yapılanmalarının yerle bir edilmesi lazım. Kimsenin büyük şehirlere elini
kolunu sallayarak canlı bombalarla, bomba yüklü araçlarla gelerek eylem
yapamaması lazım. Bunların şehir merkezlerindeki irtibatlarını koparmak lazım
bir an önce. Dolayısıyla, olağanüstü hâl bitince artık, Türkiye terör
konuşmasın. Türkiye'nin birçok sıkıntısı var; gençlerimiz iş bekliyor,
vatandaşımız aş bekliyor, çok ciddi bir ekonomik sıkıntıyla karşı karşıyayız,
dolar artık 4 liraya yaklaştı. Hükûmet bunları çözme konusunda birazcık daha,
birazcık daha duyarlı olmak zorunda.
Gene,
bakın Sayın Başbakan geçtiğimiz dönemde, 14 bin PKK’lı öğretmenin, PKK’yla
irtibatı olan öğretmenin ihraç edileceğini söyledi; sonra bu ihraç açığa
dönüştü, sonra o 14 bin öğretmen önce açığa alındı, sonra peyderpey görevlerine
iade edildi ama sadece Türk milletinin birliği, beraberliği için mücadele
etmiş, KAMU-SEN’in mensubu, TÜRK EĞİTİM SEN’in mensubu öğretmenlerimiz,
ebelerimiz, hemşirelerimizle ilgili yaptığımız bütün girişimlere rağmen hâlâ
onlar göreve dönmeyi bekliyor. Bu PKK’lıların soruşturmasını bu kadar hızlı
yapabiliyorsunuz da bizim belirttiğimiz kişilerin soruşturmasını yapmada sizin
hızınızı kesen nedir? Bunu da bir an önce çözmenizi diliyorum. 
Yüce
heyetinizi saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum Sayın Erdoğan. 
ÖZGÜR
ÖZEL (Manisa) – Sayın Başkan, kısa bir söz talebim var. 
BAŞKAN
– Buyurun, bir dakika süreyle… 
VI.- AÇIKLAMALAR (Devam)
26.- Manisa Milletvekili Özgür Özel’in, Muğla
Milletvekili Mehmet Erdoğan’ın HDP grup önerisi üzerinde yaptığı konuşmasındaki
bazı ifadelerine ilişkin açıklaması
ÖZGÜR
ÖZEL (Manisa) – Sayın Erdoğan’ın konuşmasını dikkatle dinledim; son
kısımlarında, tahmin ediyorum, maksadını aşan bir beyan var.
Şimdi,
çok sayıda öğretmenin FETÖ dışında bir başka terör örgütüyle ilişkilendirilerek
açığa alındığı doğru. Bu öğretmenlerin önemli bir kısmı EĞİTİM SEN’li,
EĞİTİM-İŞ’li öğretmenler. Bu konuda büyük bir haksızlık yapıldığına ilişkin
oluşan genel kanaat üzerine, oluşan toplumsal duyarlılık üzerine birtakım
çalışmalar yapıldı, sonuçlandı ve haksız yere görevden alınan binlerce öğretmen
de iade edildi yani idare kararından dönüp de iade ettiyse, bir kovuşturma, bir
soruşturma açmıyorsa yapılan yanlışlık. O yanlışlığı hep dile getirdik on
binlerce EĞİTİM SEN’li ve EĞİTİM-İŞ’li öğretmen için. 
Tutanakta
yanlış kalması kendisi açısından da üzüntü olacaktır. Sonunda şöyle bir cümle
sarf etti: “Bu PKK’lıların soruşturmalarını bu kadar hızlı yapıyorsunuz da
bizim söylediğimiz arkadaşlarınkini niye yapmıyorsunuz?” Maksadı son derece iyi
niyetli olabilir ama ifade, göreve iade edilmiş öğretmenlere “bu PKK’lıların”
noktasında kabul edilemezdir, düzeltmeye muhtaçtır. 
BAŞKAN
– Teşekkür ediyorum. 
MEHMET
ERDOĞAN (Muğla) – Sayın Başkan… 
BAŞKAN
– İsterseniz yerinizden bir dakika size de söz vereyim. 
Sayın
Erdoğan, buyurun. 
27.- Muğla Milletvekili Mehmet Erdoğan’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
MEHMET
ERDOĞAN (Muğla) – Sayın Başkan, teşekkür ediyorum. 
Sayın
Özel’in, tabii, bu açıklamamızdan alınganlık göstermesini anlayabilmiş değilim
ama şunu ifade etmek istiyorum: Bunların PKK’yla irtibatlı olduğuna dair
açıklamayı Sayın Başbakan yaptı, bu açıklamayı biz yapmadık ve 14 bin öğretmen
bu açıklamanın sonrasında açığa alındı. Sonrasında çok hızlı bir soruşturmayla
bu 14 bin öğretmenin tamamı iade edildi. Bunu, Hükûmet yetkilileri kendileri de
değişik ortamlarda beyan ettiler. Buradaki soruşturma… Elbette ki bir inceleme
yaptılar ki kendilerince bunların PKK’yla olan irtibatları bunların ihracını
gerektirmeyecek diye iade ettiler. Ama hiçbir terör örgütü yapılanmasıyla,
FETÖ’yle, bilmem neyle irtibatı olmayan TÜRK EĞİTİM SEN’den başka bir yere
gitmemiş birçok öğretmenimizin durumuyla ilgili olarak altı aydır Hükûmet adım
atmadı. Dolayısıyla, bizim söylediğimiz kimsenin sendikasıyla ilgili değil;
onların, Hükûmetin açığa alma gerekçesini ben ifade etmeye çalıştım. 
Bunun
da kayıtlara geçmesini istiyorum.
BAŞKAN
– Teşekkür ediyorum Sayın Erdoğan.
Sayın
Özel, bitirelim lütfen.
Buyurun.
28.- Manisa Milletvekili Özgür Özel’in, Muğla
Milletvekili Mehmet Erdoğan’ın yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Tabii, tabii.
Sayın
Başkanım, bu sefer de konuşmanın tümüne itirazım yok, ilk cümlesine itirazım
var: “Sayın Özel neden alınganlık gösterdi?” Ben Türkiye Cumhuriyeti’nin bir
milletvekiliyim. 15 bin öğretmen bu gerekçeyle açığa alındı, 13 bin-12 bin
küsuru iade edildi. Bunların içinde seçim bölgem Manisa’dan, Sayın Erdoğan’ın Grup
Başkan Vekilinin de seçim bölgesi olan Manisa’dan çok sayıda suçsuz, günahsız
öğretmen haksız bir ithamla karşılaştı. OHAL Kanunu’nda ve temel hak ve
hürriyetlerde OHAL durumunda bile Anayasa’nın 15’inci maddesi “Suçluluğu
mahkeme kararı ile saptanıncaya kadar kimse suçlu sayılamaz.” diyor. Bu kişiler
mahkemeye dahi verilmeden iade edilmiş. Bu “PKK’lılarınki hızlı yapıldı.” lafı
inciticidir; partinize de, Manisa’ya da, Türkiye’ye de fayda getirmez. PKK’yla
suçu varsa, ihraç edildiyse, mahkemeyle ispatlanırsa “PKK’lı da” diyelim,
hepimiz lanetleyelim. Bu insanlar, haksız iftiraya kurban giden öğretmenler, şu
anda öğrencilerimizin emanet olduğu kamu görevlileri. Onlara “PKK’lılar”
diyemeyiz.
BAŞKAN
– Teşekkür ediyorum.
Sayın
Erdoğan, tamamlasak bunu. Karşılıklı alınganlıklar olmasın lütfen.
Buyurun.
29.- Muğla Milletvekili Mehmet Erdoğan’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
tekraren açıklaması
MEHMET
ERDOĞAN (Muğla) – Tamam tamamlayalım. 
Şimdi,
bunların PKK’yla itham edilmesi benim bir ithamım değildir. Eğer bu bir ithamsa
bu ithamı Sayın Başbakan yapmıştır. Dolayısıyla, onun kendisinin bu konuya
izahat getirmesi lazım çünkü bunların bu gerekçeyle açığa alınacağını Sayın
Başbakan açıklamıştır.
Teşekkür
ederim.
BAŞKAN
– Teşekkür ediyorum.
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul
Milletvekili Filiz Kerestecioğlu Demir ile Grup Başkan Vekili Muş Milletvekili
Ahmet Yıldırım tarafından, başta emek, demokrasi ve barış mücadelesinin öncü
isimleri olan bilim insanları ve kamu emekçileri olmak üzere OHAL KHK'larıyla
kamu çalışanlarına yönelik ihraçların yol açtığı hukuksuzlukların ve yarattığı
tahribatın tüm boyutlarıyla araştırılması amacıyla 10/1/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 10 Ocak 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Şimdi, Halkların Demokratik Partisi Grubu önerisi lehinde ikinci söz, Konya
Milletvekili Mustafa Hüsnü Bozkurt’a aittir. (CHP ve MHP sıraları arasında
karşılıklı laf atmalar) 
Sayın
milletvekilleri, lütfen, Sayın Bozkurt’u kürsüye davet ettim. 
Buyurun
Sayın Bozkurt. 
MUSTAFA
HÜSNÜ BOZKURT (Konya) – Sayın Başkan, değerli milletvekilleri; Halkların
Demokratik Partisinin grup önerisi hakkında grubumuzun görüşlerini arz etmek
üzere söz aldım. Başkanımızı ve yüce Meclisi saygıyla selamlıyorum. 
Sözlerime
başlarken Gaziantep’te bugün meydana gelen menfur terör saldırısını lanetle
kınıyorum, eğer orada yaralanan güvenlik güçlerimiz varsa onlara şifa
diliyorum. Tabii, Gaziantep, neredeyse IŞİD’in eylem üssü olmuş durumda. 
Yine,
bugün, maalesef, sosyal medyaya düşen haberlerden az önce veya birkaç saat önce
öğrendiğimize göre, bir buçuk aydır IŞİD’in elinde olan 2 astsubayımız maalesef
katledilmişler. 
Keza,
günlerdir soruyoruz yanıtını alamıyoruz; IŞİD’in bütün dünyada hâlen serviste
olan 2 askerimizi yakma görüntüleri hakkında hâlâ bir bilgimiz yok, doğru mudur
değil midir? 
Yine,
bugün 10 Ocak Birinci İnönü Zaferi’nin 95’inci yıl dönümü. Bu vesileyle, Ulusal
Kurtuluş Savaşı’mıza vücut veren, başta Gazi Mustafa Kemal Atatürk ve İsmet
İnönü olmak üzere, bütün kahramanlarımızı rahmetle ve şükranla anıyorum. 
Çalışan
Gazeteciler Günü’nü, ne kadar çalışan gazetecimiz kaldıysa onlar için
kutluyorum. 
Bu
girişten sonra 15 Temmuz Allah’ın lütfu darbesiyle ortaya çıkan olağanüstü hâl
döneminin kararnameleriyle hallaç pamuğu gibi atılan devlet bürokrasisinin
hâlipürmelalini konuşacağız şimdi. Çünkü sizin bu darbe külliyatınız bir hayli
gelişti yani her yere işte “15 Temmuz Darbe Şehitleri Köprüsü, tepesi” falan
gidiyor ama darbeyle ilgili sorulması gereken soruların sorulmaması üzerine
kurulmuş bir Darbeyi Araştırma Komisyonu da işte, idare eder şekilde kapandı
gitti. Yani bir darbeyi araştırıyoruz, darbenin tam göbeğinde olan Genelkurmay
Başkanını, MİT Müsteşarını, Mehmet Dişli’yi yani Adalet ve Kalkınma Partisi
Genel Başkan Yardımcısı bir arkadaşımızın kardeşini, Mehmet Partigöç’ü falan
dinleyemiyoruz o Komisyonda ama işte neredeyse Kızılay Başkanı, Yeşilay
Başkanı, işte bülbül ötüşlü kanarya sevenler derneği başkanı kim varsa gelip
konuşuyor ve o darbenin ne olduğunu samimiyetle, doğru biçimde ortaya
çıkarmadığımız için, şimdi “FETÖ’yle mücadele” adı altında 100 binden fazla
insanın bu darbeyle bir biçimde ilişkilendirildiği bir süreci yaşıyoruz.
Son
kararnameyle 631 akademisyenin görevine son verildi. 20’nci yüzyıl, darbeler
tarihidir. Tamamını okumuş bir arkadaşınız olarak, özellikle AKP’li
kardeşlerime hatırlatmak isterim ki 20’nci yüzyılda 100’ün üzerinde askerî
darbe içinde akademisyenlerin darbe yaptığı bir örnek yoktur, öğretmenlerin
darbe yaptığı bir örnek yoktur, devlet memurlarının darbe yaptığı bir örnek
yoktur. 
Darbe,
mevcut hükûmeti görevden uzaklaştırmak üzere bir silahlı harekettir ve ancak
ondan daha güçlü silahlı güç tarafından bastırılır ya da bastırılmazsa o gelir
işte, bastırmayanları bastırır; darbenin sistematiği budur. Bizim 15 Temmuzda
karşılaştığımızın ne olduğunu elbette tarih yazacaktır, biz de konuşmaya devam
edeceğiz. 
Ama,
sevgili arkadaşlar, 20 Temmuzdan beri, altı aydır -şimdi, üç ay daha uzattınız
hani bu “Bir-bir buçuk ayda bitiririz.” dediğiniz OHAL’i- biz olağanüstü hâl
koşullarında yaşıyoruz; siz, güya, FETÖ’yle, “FETÖ” adını taktığınız on dört
yıllık kankanızla mücadele ediyorsunuz ama faşizm dalga dalga ülkenin bütün
hücrelerine nüfuz ediyor, her yere nüfuz ediyor. Dün Meclisin Dikmen Kapısı’nın
önündeydi faşizm. Faşizminizin içinde TOMA’lar var, gaz var, tazyikli su var,
Ankara Büyükşehir Belediyesinin damperli kamyonları var Meclis kapısında.
Değiştirmek istediğiniz Anayasa, diyorsunuz ya “darbe anayasası.” Hayır, yüzde
70’i değişmiş bir Anayasa’dan söz ediyoruz, biraz da AKP anayasası o. Şimdi,
AKP’nin reisinin istediği yeni darbe anayasasını hayata geçirebilmek için,
sizin bu eyleminize karşı sesini yükseltmek isteyen baro avukatlarına tazyikli
su sıkıyorsunuz, sendikacılara tazyikli su sıkıyorsunuz; Büyükşehir Belediyeniz
de otobüsleriyle yardımcı oluyor.
Şimdi,
arkadaşlar, bu darbenin anayasasını yapacağız tabii. Yani, Sayın Recep Tayyip
Erdoğan daha Temmuz 2015’te Rize’de “Ben seçildim. İsteniz de, istemeseniz de
bu ülkenin yönetim şekli değişmiştir. Şimdi bu fiilî duruma göre anayasa
yapın.” dedi; dedi, sevgili MHP’li kardeşlerim, aynen böyle dedi. Şimdi bunu
yapıyorsunuz, iki grup -yani Meclisimizin bir tarafı ile öbür tarafı-
yapıyorsunuz; güzel. Keşke, hakikaten bir anayasa yapıyor olsanız.
Bakın,
sevgili arkadaşlar, bu anayasayı yaparken Türk ordusunu darmadağın ettiniz. Bir
daha söylüyorum; bakın, samimi söylüyorum sevgili kardeşlerim, beni lütfen
CHP’li diye dinlemeyin; bir Türkiye Cumhuriyeti yurttaşı, kırk üç yıllık bir
hekim, bu ülkeye ömrünü vermiş bir adam sıfatıyla söylüyorum: Bu orduyu Balkan
Savaşı’nın Osmanlı ordusuna döndürdünüz. İçine siyaseti soktunuz, bunun
bedelini çok ağır ödeyecek çocuklarımız, buradan söylüyorum. 
Genelkurmay
Başkanını Saray’ın danışmanı yaptınız. Bir çavuş kadar emrinde asker olmayan
bir duruma geldi. Bir çavuş kadar emrinde asker…
ŞAHİN
TİN (Denizli) – Darbe yaparken siyasetçi olmuyor değil mi?
MUSTAFA
HÜSNÜ BOZKURT (Devamla) - Darbeler… Beyefendi, darbeler davet edilir. 
ORHAN
DELİGÖZ (Erzurum) – 1980 darbesini biz mi yaptık? 1960 darbesini biz mi yaptık?
MUSTAFA
HÜSNÜ BOZKURT (Devamla) - Darbe yapılmaz. Darbeyi birileri davet eder, o da
gelir yapar. Bunun örneği, yüzlerce örneği dünyada var; açın, okuyun. (CHP
sıralarından alkışlar)
OSMAN
AŞKIN BAK (Rize) – Kim davet etti ya? Nerede çıktı ya? Allah Allah! Kim davet
ediyor darbeyi?
MUSTAFA
HÜSNÜ BOZKURT (Devamla) - GATA’yı yok ettiniz, Kuleli Askerî Lisesini
kapattınız. 1773’te Osmanlı’nın açtığı Deniz Lisesini kapatarak darbe
önlediğinizi zannediyorsunuz ama askerî öğrenciler, er ve erbaşlar, sayısız
astsubay okulu öğrencileri; GATA’daki hocalar, doktorlar; askerî hâkimler,
savcılar; sivil hâkimler, savcılar yüzlerce, binlerce… 
İMRAN
KILIÇ (Kahramanmaraş) – Şehitler, gaziler…
MUSTAFA
HÜSNÜ BOZKURT (Devamla) - Evet, çok doğru. 15 Temmuz şehitleri için ayrımcılık
yapıyorsunuz. Bu ülkenin şehitleri her tarafta var, 15 Temmuzda değil sadece. 
OSMAN
AŞKIN BAK (Rize) – Bütün şehitlerimiz aynı. Bütün şehitlerimiz bizimdir.
MUSTAFA
HÜSNÜ BOZKURT (Devamla) - Sadece 15 Temmuzda değil; doğu, güneydoğuda… Bak,
Suriye’de tam 48’inci şehidimizi verdik. IŞİD’in yaktığı şehitlerin adını
gelin, bu kürsüde anın, IŞİD’in cayır cayır yaktığı askerlerin hesabını verin
bu kürsüde. (CHP sıralarından alkışlar) 
OSMAN
AŞKIN BAK (Rize) – IŞİD propagandası yapma. IŞİD propagandası yapmayın.
MUSTAFA
HÜSNÜ BOZKURT (Devamla) - Onun için, burada şehit edebiyatı yapacak en son
siyasi parti Adalet ve Kalkınma Partisidir. Sakın ha bunu yapmayın.
ORHAN
DELİGÖZ (Erzurum) – Siz IŞİD’den yana mısınız, Türkiye’den yana mı, onu
söyleyin. Siz terör örgütünden mi yanasınız? Biz mi istedik yakmayı?
MUSTAFA
HÜSNÜ BOZKURT (Devamla) - Sevgili kardeşlerim, akademisyenlerle darbe edebiyatı
yapıyorsunuz ama siz, ama siz sevgili arkadaşlar darbenin gerçek hesabını asla
sormuyorsunuz. 
ORHAN
DELİGÖZ (Erzurum) – Ayıp ya! Hamaset yapıyorsun.
MUSTAFA
HÜSNÜ BOZKURT (Devamla) - Bakın, burada Anayasa değiştiriyorsunuz ama şu
arkamdaki kabine girip de perdeyi çekip o beyaz oyu atma lüzumunu hissetmiyorsunuz,
ortalıkta göstererek oy kullanıyorsunuz. Sonra da bir sayın bakan kalkıyor,
diyor ki: “Evet, suç işliyorum. Sana mı soracağım?” Tabii ki bana
sormayacaksınız sayın bakan. 
UĞUR
AYDEMİR (Manisa) – Açık oylama suç değil.
ORHAN
DELİGÖZ (Erzurum) – Kameraları alıp öyle coşmanız, bizi resimlemeniz suç.
MUSTAFA
HÜSNÜ BOZKURT (Devamla) - Suç işleme özgürlüğü eğer sayın bakanlar için varsa
işte bu ülkede artık darbelerin asla önüne geçemezsiniz, yeni darbeleri tevlit
edersiniz; bunu sakın yapmayın. Anayasa’ya, yasalara sevdiğiniz, beğendiğiniz
için değil, onlar Anayasa ve yasa olduğu için uyulur yoksa bunu, bu şekilde
yaparsanız… Bakın, açın milletvekili olurken ettiğiniz andı okuyun. “Anayasa’ya
sadakatten ayrılmayacağıma namusum ve şerefim üzerine söz veririm.” diyen bir
sayın bakan kalkıp burada “Suç işliyorum. Sana mı soracağım?” diyemez,
dememelidir. 
Sizi,
hepinizi saygıyla selamlıyorum. (CHP sıralarından alkışlar)
BAŞKAN
– Teşekkür ediyorum. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Bozkurt yapmış olduğu konuşmada “Askeriyeye
siyaseti soktunuz. Genelkurmay Başkanını Saray’ın danışmanı yaptınız. Darbeler
davet edilir…” 
ÖZGÜR
ÖZEL (Manisa) – Doğru.
MUSTAFA
HÜSNÜ BOZKURT (Konya) – Aynen öyle yaptınız.
BAŞKAN
– Buyurun Sayın Bostancı. 
Sataşmadan
dolayı iki dakika süre veriyorum. (AK PARTİ sıralarından alkışlar)
IX.- SATAŞMALARA İLİŞKİN KONUŞMALAR (Devam)
6.- Amasya Milletvekili Mehmet Naci Bostancı’nın, Konya
Milletvekili Mustafa Hüsnü Bozkurt’un HDP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; esasen Sayın
Bozkurt’un beyefendi bir insan olduğunu biliyoruz. Yaşamış olduğu
tecrübelerden, hiç şüphesiz o tecrübelere uygun bir dille aktarılacak olan
fikirlerden burada herkes faydalanmaya hazır ama bazen kastını ve manasını aşan
ifadeler o tecrübelerden faydalanmamızı engelliyor Sayın Bozkurt. Konuşurken
gerçekten meramımızı anlatma tarzımız da önemlidir. Eğer insanlar öfkeli bir
şekilde tepki gösteriyorlarsa tecrübe ve tecrübeye işaret eden dile ilişkin bir
problem olduğunu siz de düşünmez misiniz? Ben düşünürüm.
IŞİD
insanları yakarak propaganda yapıyor. Zayıf olanlar -IŞİD de zayıf bir terör
örgütüdür- kanlı ve vahşi propaganda araçları marifetiyle başkalarını terörize
etmek isterler. Onların bu propaganda materyallerine karşı meşru mecraların
temsilcisi olan insanların dikkatli olması, ayrıca taşıyıcı olmaması son derece
önemlidir. Terör örgütlerinin -ne derler- ekmeğine yağ sürmemek, esasen tam da
onların istediği paranteze girmemek hepimizin dikkat etmesi gereken bir husus.
CEYHUN
İRGİL (Bursa) – Siz de açıklayın. 
MEHMET
NACİ BOSTANCI (Devamla) - Sayın Cumhurbaşkanının “fiilî durum” dediği husus,
Cumhurbaşkanının artık halk tarafından seçilmesidir, yoksa polemik konusu
edilen “Ben dilediğim gibi davranırım, hukuk buna uysun.” meselesi değildir.
Cumhurbaşkanı halk tarafından seçilmeye başlandıktan sonra yeni bir durum
doğmuştur. Bu duruma uygun düzenlemelerin yapılması ihtiyacı dolayısıyla bu
konu gündeme gelmiştir. 
“Darbeler
davet edilir.” sözünüzü sanıyorum başka bir bağlamda kastettiniz… 
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – …yoksa bu, darbeleri meşrulaştırır. Eminim ki siz,
CHP Grubu darbelere karşı. Darbeciler her hâlükârda ne mazur ne meşru
görülebilir. 
Saygılarımla.
(AK PARTİ sıralarından alkışlar)
BAŞKAN
– Teşekkür ediyorum Sayın Bostancı. 
MUHARREM
ERKEK (Çanakkale) – 15 Temmuz darbe girişimini kim davet etti Sayın Hocam?
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Bostancı, Sayın Hüsnü Bozkurt’un yaptığı konuşmasına
cevaben yaptığı konuşmada “terör örgütlerinin propagandasının taşıyıcısı olma”
gibi bir ifade kullandı, kabul edemeyiz.
MEHMET
NACİ BOSTANCI (Amasya) – Olma tehlikesine dikkat çektim Sayın Başkan.
ÖZGÜR
ÖZEL (Manisa) – Ben de öyle bir şeye dikkat çekerim ki sizi rahatsız ettirmem.
BAŞKAN
– Buyurun Sayın Bozkurt.
Size
de iki dakika süre veriyorum.
Yeni
bir sataşmaya meydan vermeyelim.
7.- Konya Milletvekili Mustafa Hüsnü Bozkurt’un, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması 
MUSTAFA
HÜSNÜ BOZKURT (Konya) – Teşekkür ederim Sayın Başkanım.
Sevgili
Naci Hocam, şu Mecliste terör örgütü propagandası yapacak en son adamım, asla
böyle bir kastımın olmadığını kabul etmelisiniz. Sevgili Hocam, sayın
milletvekilleri; dört ay süreyle… (AK PARTİ ve CHP sıraları arasında karşılıklı
laf atmalar)
Sevgili
Osman Bak, bana bak!
OSMAN
AŞKIN BAK (Rize) – Size niye bakayım efendim?
MUSTAFA
HÜSNÜ BOZKURT (Devamla) – Beni dinle.
Bu
askerlerimizin dört buçuk aydır IŞİD’in elinde olduğu basına intikal etti.
Bugün katledilen 2 astsubayımız bir buçuk aydır IŞİD’in elinde olduğu bilenen
askerler. Ben bunun için ne yapıldığını soru önergesiyle de sordum Sayın
Bakana. Bu konuda bilgilenme de bu Meclisin ihtiyacıdır. Ne yaptık bu askerlerimizi
kurtarmak için? Yoksa IŞİD, tabii ki zayıf bir terör örgütüdür; ne menem bir
zayıf örgüttür ki Amerika savaşıyor, Rusya savaşıyor, Almanya savaşıyor, İran
savaşıyor, Türkiye savaşıyor mu acaba?
OSMAN
AŞKIN BAK (Rize) – Savaşıyor mu? Bizden başka kimse savaşmıyor. 
MUSTAFA
HÜSNÜ BOZKURT (Devamla) – Lafı bitireyim, bir dur Osman Allah aşkına.
OSMAN
AŞKIN BAK (Rize) – Bizden başka kimse mücadele etmiyor, bu gerçek.
ŞAHİN
TİN (Denizli) – Sizin işinize öyle geliyorsa yapacak bir şey yok.
MUSTAFA
HÜSNÜ BOZKURT (Devamla) – Savaşıyor mu acaba? Dolayısıyla, sevgili arkadaşlar,
IŞİD de, PKK da, FETÖ de, diğer örgütler de bütün dünyanın terör örgütleri gibi
emperyal güçlerin maşalarıdır, bunların oyununa bu ülke gelmemelidir. Onun için
tıpkı 16 Temmuz günü şu kürsüden okunan bildirgede olduğu gibi, parlamenter
demokrasiyi güçlendirmelisiniz. 
Sayın
Bostancı, dün Başbakanınız dedi ki: “İki kaptan gemiyi batırır.” Evet, ben de
çok katılıyorum, iki kaptan gemiyi batırır ama her gemide iki kaptan vardır:
Birinci kaptan, ikinci kaptan. (CHP sıralarından alkışlar)
Siz
iki yanlış kaptanla batırdığınız gemiye sağlam bir kaptan bulun, mutlaka ona
emanet edin. (CHP sıralarından alkışlar)
OSMAN
AŞKIN BAK (Rize) – Hayır, her gemide dört kaptan vardır. O dediğiniz süvari.
Biz denizciyiz, biliyoruz. 
BAŞKAN
– Teşekkür ediyorum.
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul
Milletvekili Filiz Kerestecioğlu Demir ile Grup Başkan Vekili Muş Milletvekili
Ahmet Yıldırım tarafından, başta emek, demokrasi ve barış mücadelesinin öncü
isimleri olan bilim insanları ve kamu emekçileri olmak üzere OHAL KHK'larıyla
kamu çalışanlarına yönelik ihraçların yol açtığı hukuksuzlukların ve yarattığı
tahribatın tüm boyutlarıyla araştırılması amacıyla 10/1/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 10 Ocak 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Şimdi Halkların Demokratik Partisi Grubu önerisi aleyhinde ikinci ve son
konuşmacı İstanbul Milletvekili Markar Eseyan. (AK PARTİ ve CHP sıraları
arasında karşılıklı laf atmalar)
Sayın
milletvekilleri, hatibi kürsüye davet ettim. Sayın milletvekilleri, lütfen,
istirham ediyorum.
Buyurun
Sayın Eseyan. (AK PARTİ sıralarından alkışlar)
MARKAR
ESEYAN (İstanbul) – Sayın Başkan, değerli milletvekilleri, değerli
vatandaşlarımız; HDP’nin vermiş olduğu Meclis araştırması önergesinin aleyhine
grubum adına söz almış bulunmaktayım. Hepinizi saygıyla selamlıyorum. 
Ben
de bugün Gaziantep’te gerçekleşen saldırıyı kınıyorum. 
Çalışan
Gazeteciler Günü’nü kutluyorum. (AK PARTİ ve CHP sıraları arasında karşılıklı
laf atmalar)
Aranızdaki
sohbet herhâlde bitecek.
HAYDAR
AKAR (Kocaeli) – Osman sustuğunda sizi dinleyeceğiz.
MARKAR
ESEYAN (Devamla) – Teşekkür ediyorum.
Şimdi,
gerçekten, 15 Temmuz konusunda, 15 Temmuz gecesi, 16 Temmuz sabahı hem Meclisin
çatısı altında hem de Türkiye’nin bütün illerinde, her sokakta, her evde ortaya
çıkan o ortak duyguyu, ortak fikri yeniden bir canlandırmak gerektiği
gözüküyor. Çünkü yavaş yavaş, işte, bazı konuşmalarda, 15 Temmuzun “kontrollü
bir darbe” olduğu Sayın Genel Başkan, CHP Genel Başkanının yine bugün gruptaki ifadesinden…
20 Temmuzda ilan edilen, ilan edilmesinin, gerçekten, Türkiye tarihinde çok
önemli bir yeri olduğunu düşündüğüm OHAL’in bir darbe olduğuna dönük çok keskin
bazı fikir ayrılıkları diyeceğim, ortaya çıkmaya başladı. Böyle bir eğilimi
zaten baştan itibaren görüyorduk ama bunlar, gerçekten, aslında, Türkiye’nin
geçtiği böyle zor dönemlerde…
Gerçekten
çok zor bir dönemden geçiyoruz, milletimizle gurur duyuyoruz, devletimizle
gurur duyuyoruz çünkü 15 Temmuz gibi hain bir işgal denemesinin altından kalkabilecek
dünyada çok fazla ulus yoktur. Türkiye 15 Temmuzda bu iradeyi ortaya koymuştur.
15 Temmuz herhangi bir darbe girişimi değildi, bir işgal girişimiydi; hepimizin
onurunu, hepimizin vatanını, hepimizin kendi ülkesinde onurlu bir şekilde
yaşama, barış içerisinde yaşama imkânını yani varlık nedenini ortadan
kaldırmaya dönük, bizi evimizden kovmaya dönük çok büyük bir işgal denemesiyle
karşı karşıyaydık. Bu işgal denemesini vatandaşımız kendi canıyla… 248
şehidimiz var, 1.500’e yakın gazimiz var, buradan tekrardan Allah’tan rahmet
diliyorum kendilerine ve gazilerimize de tekrar şifa diliyorum, bütün
gazilerimize ve şehitlerimize aynı dileklerimi yineliyorum.
Dolayısıyla,
bu 15 Temmuzun muhteviyatıyla ilgili, güncel politik mücadelelerde bir argüman
kazanmak uğruna… Diyelim ki şu anda önemli bir görüşme yapıyoruz, Anayasa
değişikliği görüşmesi var. Burada tabii ki bütün partiler farklı görüşlerde
olabilir, yarın başka bir konu gündeme gelebilir, başka bir kanun konusunda,
başka bir görüş konusunda ayrılığa düşebiliriz ama bir milletin ayrılığa
düşmemesi gereken bazı temel özellikleri olmalıdır. Bunlar tabii ki
devletimizin nitelikleridir, rejimimizin adıdır ama 15 Temmuz da onlardan bir
tanesidir. 15 Temmuzda bu ülke yok oluşun kıyısından geri döndü. Böyle bir
günü, bu kadar ağır bedel ödenmiş bir günü, şehitlerin anısına hiç olmazsa,
saygıya binaen, böyle “kontrollü darbe” ve ne bileyim bunun, işte, değerini,
bir şekilde altını oyacak şeylerden kaçınmakta fayda görüyorum. 
Şimdi,
bakın, FETÖ denen örgüt istendiği gibi farklı mülahaza edilsin ama bilgiler
ortadadır. Türkiye’de kırk yılı aşkın bir süreden beri gizli bir yapılanma
içerisinde devletin ve bütün sivil toplumun, toplumun bütün kademelerinin
içerisine, medya dâhil, eğitim camiası dâhil, sivil toplumun tüm alanları dâhil
ama devlet merkezli bütün alanlara sızmış, buralarda bir amaç uğruna,
Pensilvanya’daki liderine bağlı olarak bir amaç uğruna bu yapılanmayı kırk
yıldır ilmek ilmek örmüş. Şimdi, bu yapılanmanın devletin çeşitli organları
içerisinde, kurumları içerisinde yüz binlerle ifade edilen bir örgütlenmesi söz
konusu, böyle bir acı gerçekle yüz yüze geldik. Şimdi, bu 15 Temmuzu yaşadıktan
sonra devlet, kendisini koruma, ülkesini koruma, vatanını koruma, milletini
koruma noktasında OHAL ilan etmeyecek de ne zaman ilan edecek? Bu OHAL’in
kapsamı belli, bu darbeye girişmiş olanlar. 
TAHSİN
TARHAN (Kocaeli) – Millî Piyangonun ne işi var ya, Millî Piyangonun, at
yarışlarının? 
MARKAR
ESEYAN (Devamla) – Bu darbeye girişmiş olanların ortaya çıkarılmasında yargımız
çok ciddi ve titiz bir şekilde çalışıyor. Bununla ilgili, biliyorsunuz, byLock
ve Eagle denen 2 tane önemli program var, bu programlar istihbarat örgütümüz
tarafından deşifre edildi ve bütün bu yazışmalar çok büyük çabalarla ortaya
konuldu, o çapraz ilişkiler ortaya konuldu. Çeşitli davalar var, ilk dava,
biliyorsunuz, Erzurum’da açıldı ve burada ilk mahkûmiyetler verilmeye başlandı,
2 kez müebbet hapis verildi buradaki darbecilere.
TAHSİN
TARHAN (Kocaeli) – Burada kullananlar ne olacak? Burada kullananlara gel. 
MARKAR
ESEYAN (Devamla) – Yargı bu süreçleri götürürken ve Türkiye, gerçekten, bir
varoluş mücadelesi verirken, bağımsızlığıyla ilgili bir mücadele verirken, bu
Meclis bombalanmışken, 248 vatandaşımız şehit edilmişken, eğer başarılı olunmuş
olsaydı bu ülke gerçekten bağımsızlığını kaybedecek düzeye gelebilecekken,
Allah korusun, bir iç savaşa sürüklenebilecek düzeye gelebilecek bir işgal
denemesinden sonra bu devlet OHAL’i ilan etmeyecek, bu hainleri devletin
damarlarından söküp almayacak da ne yapacak Allah aşkına? (AK PARTİ
sıralarından alkışlar) Yani, ana muhalefet partisi eğer bunu hissedemiyorsa,
bir devletin, bir milletin kendi öz varlığını korumaya dönük reaksiyonlarını bu
şekilde araçsallaştıracaksa…
TAHSİN
TARHAN (Kocaeli) – Kim besledi onları ya, kim besledi? Kim büyüttü?
MARKAR
ESEYAN (Devamla) – …bu şekilde siyasileştirecekse ve bunun altını bu şekilde
oyacaksa bir ana muhalefet partisi ne zaman işe yarayacak? Siz ne zaman kalkıp
da bu ülkenin kendi öz varlığını koruyacağı noktada bir harekete geçtiği zaman
destek vereceksiniz? Ne zaman bu desteği vereceksiniz? Bugün değilse ne zaman?
(AK PARTİ sıralarından alkışlar) 
Şimdi,
işte, El Bab’tan bahsediliyor, canımız yanıyor, şehitlerimiz var. Sanki bu
süreç Türkiye'nin kendi seçimleriyle ortaya çıkmış, Suriye savaşı sanki Türkiye
öyle değil de böyle davrandığı için ortaya çıkmış. Bakın, arkadaşlar, yüz yıl
sonra dünyadaki paradigma değişiyor. 1916 Sykes-Picot… Sadece Sykes-Picot mu?
Hepiniz biliyorsunuz, okumuş insanlarsınız, 5 tane gizli anlaşma yapıldı -Sevr
bunların sonuncusu- 1916’da. Bunların yenilendiği, vadesinin dolduğu, dünyadaki
paylaşım ve güç savaşlarının tekrardan ortaya çıktığı bir süreçte yanı
başımızda bizim idam mangamız kurulmuş durumda. Biz bunu seyredip, arkamızı dönüp
eğer sizin tavsiyenize uysak… Bizim idam mangamızı Suriye'de kuranlara, Irak'ta
kuranlara “Ya, işte, biz bununla ilgilenmek istemiyoruz.” deyip arkamızı dönme
lüksümüz söz konusu mu? Hangi hükûmet evlere şehitler gelmesini ister? Hangi
yönetici böyle bir sorumluluğu almak ister? Ama, yüz yıl sonra dünyada yeni bir
sömürü düzeni kurulmaya çalışılırken, Türkiye bir iç savaşa sürüklenmeye
çalışılırken kendisini korumak için almış olduğu önlemleri… Yahu, bu millî
mesele, bu bir millî mesele. Bunu hangi vatandaşa çıkıp da anlatabilirsiniz?
Hiç araştırmalara bakmıyor musunuz; El Bab’a, Suriye'deki, işte, bizim Fırat
Kalkanı’na, güvenlik güçlerimizin terör örgütlerine dönük verdiği mücadeleye
halkımızın neredeyse yüzde 90’ı aşan oranda destek verdiğini görmüyor musunuz?
Hani, siyasetse, eğer oy hesabıysa -AK PARTİ hiçbir zaman şu dönemde bir oy
hesabı yapmamıştır, yapılamaz çünkü bu bir var oluş meselesidir- siyasi bir
hesap yapılıyorsa bile vatandaşın nereye baktığına bakar bir siyasi parti, bu
kadar ayrışmaz. Dolayısıyla, arkadaşlar, bakın, 12, 13 tane kriter var bu
FETÖ’cü hainleri bu devletin kılcal damarlarından söküp atmak için, bunlar
ciddi kriterlerdir, bunlara ciddi yaklaşalım. Her KHK’da, bildiğiniz gibi,
görevden alınmalar olduğu gibi pek çok da görevine iade edilen insanların
listesi yayımlanmaktadır. Bu yargısal süreçlerdeki oluşabilecek hatalar, tabii
ki kurunun yanında yaşın yanmasını kimse istemez, bunlara hep birlikte
çalışalım ama bu sürecin tamamını itibarsızlaştırmaya dönük bir yaklaşım ne ana
muhalefet partisine yakışır ne de kimseye yakışır çünkü bunun hesabını biz
çocuklarımıza veremeyiz. Bu devleti bu hainlerden temizleyemezsek… Bu OHAL,
keyfî ilan edilmiş bir OHAL değildir, üstelik anayasaldır, kurallar
çerçevesindedir. 
CEYHUN
İRGİL (Bursa) – O hainleri oraya kim yerleştirdi, o hainleri devlete kim
yerleştirdi, onu söyle önce. Kim yerleştirdi? Cumhuriyet Halk Partisi mi
yerleştirdi?
MARKAR
ESEYAN (Devamla) – Dolayısıyla, biz bunu, bu sorumluluğu bugün
gerçekleştiremezsek, bunun altını oyarsak, itibarsızlaştırırsak yarın
çocuklarımıza bunun hesabını bunu yapanlar verecektir. 
Bu
noktada AK PARTİ Grubu adına bu önergenin aleyhinde olduğumuzu belirtiyorum.
Sürdürmekte olduğumuz Anayasa değişikliği görüşmelerinde, gerçekten, üslubu
yerinde düzgün bir süreç yaşanmasını diliyorum ve hayırlara vesile olmasını
diliyorum.
Dinlediğiniz
için teşekkür ediyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Eseyan.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Eseyan’ın alkışların tadını çıkarmasını bekledim yani
hemen lafa girmedim.
“Güncel
politik müzakerede argüman kazanmak uğruna millî değerlerden sapmak ve terör
örgütünün argümanlarını siyaset için araçsallaştırmak” gibi ağır ithamları var,
cevap vermek istiyorum.
BAŞKAN
– Buyurun, iki dakika süre veriyorum.
Lütfen
yeni bir sataşmaya meydan vermeyelim.
Buyurun
Sayın Özel.
IX.- SATAŞMALARA İLİŞKİN KONUŞMALAR (Devam)
8.- Manisa Milletvekili Özgür Özel’in, İstanbul
Milletvekili Markar Eseyan’ın HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; 15 Temmuz darbesine, 15
Temmuz darbe gecesi “kontrollü darbe.” demedik. 15 Temmuz darbe gecesi
Meclisteki tavrımızla, açıklamalarımızla ve devamındaki süreci yürütüşümüzle
demokrasiye inanmış, bir ülkeye demokrasiyi yerleştirmiş bir siyasi hareketin
sorumluluğunda davrandık ancak kurulan 15 Temmuzu Araştırma Komisyonuna aylarca
üye vermeyip önce geciktirmek, sonra üç aylık sürenin sonunda süresini bir ay
artırabilecekken… Soma Komisyonuna üç ay yetmemiş, Anayasa’daki hakkı
kullanmış, dört ay; Kırkpınar başpehlivanında doping çıkmış, dopingi araştırma
komisyonuna yetmemiş, dört ay kullanmış; hekime karşı şiddete yetmemiş, dört ay
kullanmış; 15 Temmuz Darbe Araştırma Komisyonuna üç ay yeter, süre uzatılmamış.
Cumhurbaşkanı “O Komisyon artık faaliyetlerini tamamlasın.” demiş. Darbeci
generallere Komisyon üyeleri, 4 partinin Komisyon üyeleri gidip de cezaevinde
olsun hesap sorup, ifadelerini alıp ne dediklerini soramamış. Cumhurbaşkanının
alt alta altı açıklamasında Marmaris’teki saatlerle ilgili on beş dakikadan
dört buçuk saate kadar çelişkiler var. Bu konuda Cumhurbaşkanıyla görüşülmek
istenmiş, izin verilmemiş. Hangi şartlarda, artık, 15 Temmuza “kontrollü darbe
girişimi” deniyor, ona bir bakmak lazım. 
Bunun
yanında OHAL… Eğer ki o gece, Sayın Eseyan, bu Meclisin bu tarafı darbecilere
alkış yapsaydı OHAL ilanı meşruydu çünkü Meclis darbecilerle enfekteydi ama bu
Meclis, hep beraber karşı çıktı bu darbeye, ertesi gün imza koydu, meydanlarda
bedenini koydu. Ama siz bu Meclise “Sen yasa yapmayacaksın…
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) - …biz onu Hükûmet eliyle yapacağız.” derseniz, en basit
deyimle, siyasi nankörlüktür. O zaman OHAL’i ilan ettiğiniz için tarih önünde,
demokrasi tarihinde kara bir sayfanın imzacısı olarak kalırsınız. 
Teşekkür
ederim. (CHP sıralarından alkışlar) 
BAŞKAN
– Teşekkür ediyorum Sayın Özel.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – 15 Temmuz, açık, sinsi, alçakça bir darbedir. Zaten
böyle olduğu için bütün demokratik güçler karşı çıkmıştır. Hiçbir şartta 15
Temmuza ilişkin “kontrollü darbe” değerlendirmesi yapılamaz. 
OSMAN
AŞKIN BAK (Rize) – Millete saygısızlık. 
MEHMET
NACİ BOSTANCI (Amasya) – Sonraki dönemlere ilişkin kimi eleştiriler olabilir,
elbette siyasetler farklı ama bu, 15 Temmuzun darbe karakterini, onun sinsi,
alçak örgütlenme biçimini ve neticede halkın iradesine karşı el koyma
girişimini ortadan kaldırmaz. 
BAŞKAN
– Teşekkür ediyorum Sayın Bostancı.
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul
Milletvekili Filiz Kerestecioğlu Demir ile Grup Başkan Vekili Muş Milletvekili
Ahmet Yıldırım tarafından, başta emek, demokrasi ve barış mücadelesinin öncü
isimleri olan bilim insanları ve kamu emekçileri olmak üzere OHAL KHK'larıyla
kamu çalışanlarına yönelik ihraçların yol açtığı hukuksuzlukların ve yarattığı
tahribatın tüm boyutlarıyla araştırılması amacıyla 10/1/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 10 Ocak 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Halkların Demokratik Partisi grup önerisini oylarınıza sunuyorum…
III.- YOKLAMA
(HDP
sıralarından bir grup milletvekili ayağa kalktı)
AHMET
YILDIRIM (Muş) – Yoklama talebimiz var Sayın Başkan.
BAŞKAN
– Evet, yoklama talebi var.
Önce
bu yoklama talebini karşılayacağız.
Sayın
Yıldırım, Sayın Kerestecioğlu, Sayın Irgat, Sayın Kaya, Sayın Yıldırım, Sayın
Yıldırım, Sayın Yiğitalp, Sayın Toğrul, Sayın Doğan, Sayın Gaydalı, Sayın
İrmez, Sayın Adıyaman, Sayın Çelik Özkan, Sayın Özgökçe Ertan, Sayın Paylan,
Sayın Önlü, Sayın Pir, Sayın Becerekli, Sayın Doğan, Sayın… 
Evet,
Öcalan. 
Şu
anda yoklama için iki dakika süre veriyorum ve yoklama işlemini başlatıyorum.
Pusula
veren milletvekilleri salondan ayrılmasınlar lütfen.
(Elektronik
cihazla yoklama yapıldı)
BAŞKAN
– Evet, toplantı yeter sayısı vardır. 
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul Milletvekili
Filiz Kerestecioğlu Demir ile Grup Başkan Vekili Muş Milletvekili Ahmet
Yıldırım tarafından, başta emek, demokrasi ve barış mücadelesinin öncü isimleri
olan bilim insanları ve kamu emekçileri olmak üzere OHAL KHK'larıyla kamu
çalışanlarına yönelik ihraçların yol açtığı hukuksuzlukların ve yarattığı
tahribatın tüm boyutlarıyla araştırılması amacıyla 10/1/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 10 Ocak 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Birleşime
on dakika ara veriyorum.
Kapanma Saati: 17.47
İKİNCİ OTURUM
Açılma Saati: 18.08
BAŞKAN: Başkan Vekili Ahmet AYDIN
KÂTİP ÜYELER:
Özcan PURÇU (İzmir), Mücahit DURMUŞOĞLU (Osmaniye) 
-----0-----
BAŞKAN – Sayın
milletvekilleri, Türkiye Büyük Millet Meclisinin 54’üncü Birleşiminin İkinci
Oturumunu açıyorum.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, İzmir Milletvekili Mustafa Ali Balbay
ve arkadaşları tarafından, basın özgürlüğünü engelleyen faktörlerin tespit
edilmesi ve ortadan kaldırılması, halkın özgür, tarafsız ve şeffaf bir şekilde
haber almasının sağlanması amacıyla 23/12/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 10 Ocak 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
10/1/2017
Türkiye Büyük Millet Meclisi Başkanlığına
Danışma
Kurulu 10/01/2016 Salı günü (bugün) toplanamadığından, grubumuzun aşağıdaki
önerisini, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul

 Grup
Başkan Vekili
Öneri:
İzmir
Milletvekili Mustafa Balbay ve arkadaşları tarafından, basın özgürlüğünü
engelleyen faktörlerin tespit edilmesi ve ortadan kaldırılması, halkımızın
özgür, tarafsız ve şeffaf bir şekilde haber almasının sağlanması amacıyla
23/12/2016 tarihinde Türkiye Büyük Millet Meclisi Başkanlığına verilmiş olan
Meclis araştırma önergesinin (999 sıra no.lu) Genel Kurulun bilgisine sunulmak
üzere bekleyen diğer önergelerin önüne alınarak, 10/01/2017 Salı günlü
birleşimde sunuşlarda okunması ve görüşmelerinin aynı tarihli birleşiminde
yapılması önerilmiştir.
BAŞKAN
– Cumhuriyet Halk Partisi grup önerisi lehinde ilk söz İzmir Milletvekili
Mustafa Ali Balbay’a aittir.
Sayın
Balbay, buyurun. (CHP sıralarından alkışlar) 
Süreniz
on dakikadır.
MUSTAFA
ALİ BALBAY (İzmir) – Teşekkür ediyorum Başkan. 
Sayın
Başkan, saygıdeğer milletvekilleri; bugün 10 Ocak Çalışan Gazeteciler Günü ama
ne yazık ki şu anda, ülkemizde, çalışan gazetecilerin işsiz gazetecilerden daha
az olduğu bir ortamda yaşıyoruz ve cumhuriyet tarihinde ilk kez, sayın
milletvekilleri -konuşmamı rakamlara boğmayacağım- ilk kez, uluslararası bir
gazete, New York Times gazetesi Türkiye muhabirleri haber yazdığında o
muhabirlerin adını saklama kararı aldı. Bu ayıp Türkiye’ye yeter, bu ayıp AKP
iktidarına yeter sayın milletvekilleri. (CHP sıralarından alkışlar) Hiç yorum
yapmıyorum, lütfen bunun üzerine biraz düşünün. Uluslararası bir gazete, New
York Times gazetesi Türkiye muhabirlerinin adını haberden silme gereği duydu
başlarına bir şey gelmesin diye. 
Şu
anda dünyada 348 tutuklu gazeteci var, 148 tanesi Türkiye’de; bir başka
deyimle, dünyadaki tutuklu her 5 gazeteciden 2’si Türkiye’de. Bunun yansıması
olarak… (AK PARTİ sıralarından “Neden ama?” sesi)
Bir
de kendinize sorun be, kendinize sorun “Neden tutukladık?” diye, bir empati
yapın. 
Dünyada
uluslararası gazeteciliğin hangi durumda olduğunu ortaya koyan ve uluslararası
adı Freedom House olan bir kuruluş var. Geçmişte o kuruluşa gittiniz, konuşma
yaptınız orada, “Biz Türkiye’yi demokratik yapacağız.” diye orada konuştunuz.
Şimdi o Freedom House, Türkiye’yi, yine ilk kez, “yarı özgür ülkeler”
sınıfından “özgür olmayan ülkeler” sınıfına getirdi arkadaşlar. Bu durum
Türkiye’de medyanın ne durumda olduğunu gösteriyor ama ne yaparsanız yapın,
sesleri ne kadar kısmak isterseniz kısın, Mecliste CHP’li milletvekillerinin
sözlerini ne kadar vermek istemezseniz istemeyin bir Ali Şeker çıkar ve Ali
Şeker gizlemek istediğiniz her şeyi çeker ve bu topluma da anlatır. (CHP
sıralarından alkışlar) Ben de Ali Şeker kardeşimi ayrıca kutluyorum. Bu durum
size, medyada ne kadar yasaklar getirirseniz getirin, bunun kimseye
sökmeyeceğini Cumhuriyet Halk Partisine hiç sökmeyeceğini göstermektedir
arkadaşlar.
Tabii,
şu anda, bugün, aslında, özünde… Biraz önce Afyonkarahisar Milletvekili
Arkadaşım Burcu Hanım’la da konuşurken dedik ki: Çalışan gazeteciler” ama belki
de bugünü ne yazık ki -dilerim önümüzdeki yıl tekrar etmemiz gerekmez- “tutuklu
gazeteciler günü” ilan etmek gerekiyor. Çünkü şu anda Türkiye'de tutuklu
gazetecilerin yanı sıra, ruhen tutuklu, kalemi tutuklu binlerce insan var
arkadaşlar. Başta 11 yazarı, yöneticisi tutuklu Cumhuriyet gazetesi olmak üzere
Türkiye'de pek çok yayın organından insanlar hapiste, cezaevinde ama oradan
gönderdikleri mesajlarda hâlâ susmayacaklarını, yine yazacaklarını söylüyorlar.
Tarih onları yazacak, ileride onlar konuşacak. Bir an önce bundan vazgeçin ve
biraz önce Sayın Bostancı ilke olarak herkesin tutuksuz olması, gazetecilerin
mesleğini yapması gerektiğini söylemişti ama gelin bunu bir an önce hayata
geçirin diyorum.
Arkadaşlar,
tabii, olayın bir başka boyutu daha var. Türkiye'de şöyle bir medya
kurmaktasınız: Çok kanallı tek seslilik. Kanal sayısı çok gibi görünüyor, 50
tane, 60 tane, 100 tane ama hepsinden tek ses çıksın istiyorsunuz. Arkadaşlar,
bunun adı, Orta Çağ’dır ve uluslararası araştırmalarda buna “medya orta çağı”
deniyor. Bunu başarmanız mümkün değil. Biraz önce söylediğim gibi, ne olursa
olsun, bir yerden bu delinir ve Ali Şeker arkadaşımızın yaptığı gibi, sosyal
medyada olduğu gibi toplum bir şekilde sesini yükseltir.
Sayın
milletvekilleri, 15 Temmuz günü yaşananlardan sonra medyanın önemini
kavradığınızı söylediniz ve Türkiye'de 15 Temmuzun aşılmasında önemli bir
unsurun özgür medya olduğunu söylediniz ama ondan sonra attığınız adımların
tümü gerçekten de kamuoyunda hem 15 Temmuzla ilgili pek çok soru işaretini
artırdı hem de gerçek anlamda darbenin bugün yapılanlar olduğu gerçeğini bir
kez daha ortaya koydum. 
Sayın
milletvekilleri, şunu unutmayın: Dünyada tek adam rejimleri çöker, hep böyle
olmuştur. Türkiye’de de böyle bir şeye heveslenilirse o çökecek. Grup Başkan
Vekilimiz Engin Bey’in de altını çizmek istediği, “Kaos olur, devamı gelmez.”
dediği oydu. Çevremizdeki coğrafyalara bakın, tarihsel olarak bakın, rejim,
sağ-sol farkı yok. Lenin’in Sovyetler Birliği de, Tito’nun Yugoslavya’sı da,
Şah’ın İran’ı da çok çok farklı hedefleri olan rejimler olmasına karşın tek
adam rejimleri olduğu için çöktü ve eğer buna heves ederseniz Türkiye oraya
gider ve bu Mecliste şu anda, bugün görüşmekte olduğumuz anayasa değişiklikleri
ne yazık ki aklıma dün Sayın cin Ali Yıldırım’ın, pardon, Binali, bir Ali,
Binali Yıldırım’ın… Kendisi “Bir Ali bin Ali” dedi de oradan söylüyorum…
YILMAZ
TUNÇ (Bartın) – Terbiyesizlik yapma!
VEDAT
DEMİRÖZ (Bitlis) – Ayıp!
MUSTAFA
ALİ BALBAY (Devamla) – Dinleyin biraz. (AK PARTİ sıralarından gürültüler)
METİN
ÇELİK (Kastamonu) – Ne dinleyeceğiz ya?
OSMAN
AŞKIN BAK (Rize) – Cumhuriyet gazetesinde neden yazamadın?
MUSTAFA
ALİ BALBAY (Devamla) – Tamam, dinleyin biraz, şimdi söyleyeceğim. 
VEDAT
DEMİRÖZ (Bitlis) – Ayıp, ayıp!
MUSTAFA
ALİ BALBAY (Devamla) – Kendisi söyledi “Bin Ali, bir Ali, cin Ali, bir Ali…”
diye. (AK PARTİ sıralarından gürültüler)
BAŞKAN
– Sayın milletvekilleri, lütfen…
MUSTAFA
ALİ BALBAY (Devamla) – Dinleyin biraz, tamam… (AK PARTİ sıralarından sıra
kapaklarına vurmalar, gürültüler)
BAŞKAN
– Sayın milletvekilleri…
MUSTAFA
ALİ BALBAY (Devamla) – “Binali değil, cin Ali feda olsun.” dedim…
BAŞKAN
– Sayın Balbay, siz de sözlerinizi düzeltin. Lütfen, kaba ve yaralayıcı sözler
kullanmayın. 
YILMAZ
TUNÇ (Bartın) – Neyi düzeltecek ya!
MUSTAFA
ALİ BALBAY (Devamla) – Başbakanınızın hoşgörüsü kadar hoşgörülü olun. 
HURŞİT
YILDIRIM (İstanbul) – Sözünü geri al. (AK PARTİ sıralarından gürültüler)
BAŞKAN
– Sayın milletvekilleri, lütfen…
MUSTAFA
ALİ BALBAY (Devamla) – Sayın Başkan…
BAŞKAN
– Sayın milletvekilleri, sözünü düzeltecektir belki, özür dileyecektir. 
Buyurun
Sayın Balbay. Lütfen incitici, yaralayıcı sözler kullanmayalım. 
MUSTAFA
ALİ BALBAY (Devamla) – Sayın Başkan, ben de konuşma süresini… Rica ediyorum…
Sayın
Başkan, siz de iki gündür AKP’nin Meclis Başkan Vekili gibi her konuda bir
yorum yapıyorsunuz, her konuda bir şey yapıyorsunuz…
BAŞKAN
– Ya, Sayın Balbay, hiç yakıştı mı size bu? “Kaba ve yaralayıcı sözler
kullanmayın.” diyorum. Hiç yakıştı mı size?
MUSTAFA
ALİ BALBAY (Devamla) – İki gündür dikkatimi çekiyor Sayın Aydın, iki gündür
dikkatimi çekiyor, CHP’den nereden biri yorum yapsa bir karşı yorum
getiriyorsunuz. 
MİHRİMAH
BELMA SATIR (İstanbul) – Özür dile. 
HURŞİT
YILDIRIM (İstanbul) – Özür dile önce.
BAŞKAN
– Sayın milletvekilleri, lütfen…
Lütfen
sayın milletvekilleri, müdahale etmeyelim.
MUSTAFA
ALİ BALBAY (Devamla) – Dünkü, Binali Yıldırım’ın sözünü tekrar ediyorum… 
HURŞİT
YILDIRIM (İstanbul) – Özür dile önce, ondan sonra tekrar et.
BAŞKAN
– Sayın milletvekilleri, lütfen…
MUSTAFA
ALİ BALBAY (Devamla) – Binali Yıldırım’ın sözünü tekrar ediyorum… (AK PARTİ
sıralarından “Özür dile.” sesleri)
MUSTAFA
ALİ BALBAY (Devamla) – Sayın Başkan, ben konuşma süremi…
BAŞKAN
– Süre ilavesi yapmıyorum biliyorsunuz. (AK PARTİ sıralarından gürültüler)
Sayın
milletvekilleri, müdahale etmeyin.
Siz
Genel Kurula hitap edin. (AK PARTİ sıralarından “Özür dile.” sesleri) 
MUSTAFA
ALİ BALBAY (Devamla) – Sizden dilesem dilesem vicdana gelmenizi, bu anayasa
değişikliğinizi çekmenizi diliyorum. 
Mahvettiniz
ülkeyi, çöpe attınız ülkeyi be. Sizin için memleketin ne önemi var. (AK PARTİ
sıralarından gürültüler) 
BAŞKAN
– Sayın milletvekilleri, lütfen.
MUSTAFA
ALİ BALBAY (Devamla) – “Mühim olan istikrar…” Yeter be!
Ne
demek, memleketin ne önemi var, mühim olan istikrar; memleketin ne önemi var,
mühim olan iktidar(!) (AK PARTİ sıralarından gürültüler) 
BAŞKAN
– Birleşime beş dakika ara veriyorum.
Kapanma Saati: 18.18
ÜÇÜNCÜ OTURUM
Açılma Saati: 18.38
BAŞKAN: Başkan Vekili Ahmet AYDIN
KÂTİP ÜYELER:
Özcan PURÇU (İzmir), Mücahit DURMUŞOĞLU (Osmaniye) 
-----0-----
BAŞKAN – Sayın
milletvekilleri, Türkiye Büyük Millet Meclisinin 54’üncü Birleşiminin Üçüncü
Oturumunu açıyorum.
Cumhuriyet Halk
Partisi grup önerisinin görüşmelerine kaldığımız yerden devam ediyoruz. 
Sayın Altay, söz
talebiniz var, önce bu işlemi yapacağız.
Buyurun. 
VI.- AÇIKLAMALAR (Devam)
30.- İstanbul Milletvekili Engin Altay’ın, siyasetin
nezaket ve vicdan işi olduğuna ve İzmir Milletvekili Mustafa Ali Balbay’ın CHP grup
önerisi üzerinde yaptığı konuşmasında Başbakana hakaret kastı olmadığına
ilişkin açıklaması
ENGİN ALTAY
(İstanbul) – Teşekkür ederim.
Sayın Başkan,
sayın milletvekilleri; biraz önce Genel Kurulda gereksiz, kamuoyunda da hoş
karşılanmayacak bir tabloyu maalesef yaşadık. Bu tablo yaşanmayabilirdi.
Siyasette hep söylediğim ve uymaya özen gösterdiğim bir husus şudur: Siyaset,
öncelikle nezaket ve vicdan işidir.
BÜLENT TURAN
(Çanakkale) – Terbiyedir, terbiye.
ENGİN ALTAY
(İstanbul) – Bülent, sen burasını germeye devam etmek istiyorsan ederiz.
BÜLENT TURAN
(Çanakkale) – Terbiye, terbiye.
ÖZGÜR ÖZEL
(Manisa) – Ya, Bülent bir dur ya.
ENGİN ALTAY
(İstanbul) – Sen biraz terbiyeli ol da ondan sonra laf at oradan. 
BÜLENT TURAN
(Çanakkale) – Sen terbiyeli ol.
ENGİN ALTAY
(İstanbul) – Grup Başkan Vekilisin bir de ya. 
BÜLENT TURAN
(Çanakkale) – Sen nesin?
ENGİN ALTAY
(İstanbul) – Ayıp ya! Ayıp ya! Söz alır, konuşursun ya.
BÜLENT TURAN
(Çanakkale) – Adamına söyle onu.
BAŞKAN – Sayın
milletvekilleri, müdahale etmeyelim ya.
ENGİN ALTAY
(İstanbul) – Şurada ortamı yumuşatmaya çalışıyoruz, yumuşamıyorsa da yumuşamaz.
Hayret bir şey ya! Terbiyeyi öğreneceğim en son adam sen olursun bu Mecliste.
BÜLENT TURAN
(Çanakkale) – Hadi oradan be! Sensin o.
BAŞKAN – Sayın
Altay, lütfen…
Sayın Turan,
lütfen… (AK PARTİ ve CHP sıralarından gürültüler)
Sayın
milletvekilleri, lütfen…
Buyurun.
ENGİN
ALTAY (İstanbul) – Nezaket diyoruz, vicdan diyoruz. Nezaket, öncelikle, hele ki
aynı mevkide bulunan 2 siyasetçinin birbirine karşı daha dikkat etmesi gereken
bir meseledir. Oldu, bitti, bunu da yaşanmamış sayıyorum, biraz önceki meseleyi
de yaşanmamış sayıyorum. 
Şurada
hep birlikte, bizim karşı çıktığımız, sizin desteklediğiniz bir meseleyi
tartışıyoruz. Elbette tartışacağız, Parlamento tartışıyorsa Parlamentodur ama
hakaret, onur kırıcı söz, kişi haklarına sataşma, benim ve partimin asla tasvip
etmediği, kabul etmeyeceği bir meseledir, hiç şüphe yok bunda. Gergin bir
ortam, elbette insanlar kürsüde ya da Genel Kurulda yerinden sataşma noktasında
kastını aşan ifadeler kullanabiliyorlar, niyetleri dışında ağızlarından sözler
çıkıyor. Biraz önce, çok sevdiğim Sayın Belma Satır’ın bana söylediği gibi. Ben
de kendisinden özür dilerim yani bir söz söyledi, ben üstüne fazla gittim. Bak
oluyor, olmamalı, olmamalı. Burada tartışmalıyız, saatlerce, en sert şekilde
tartışacağız ama kimsenin, kimsenin kişi haklarıyla, gururuyla, onuruyla,
haysiyetiyle uğraşmak hakkı ve haddi değil. Bunu hep birlikte yaparsak bir
anlam ifade eder.
Özetle,
ben hatibimizin, biraz önce konuşan hatibimizin, Başbakan Sayın Binali
Yıldırım’a hakaret kastı içermeyen konuşmasını… Kendisiyle de konuştum; kendisi
de bu Parlamentonun son derece nazik, kibar milletvekillerinden -hepimiz
öyleyiz şüphesiz- bir arkadaşımızdır. Biraz sonra, konuşmasının kalan kısmında
da Sayın Başbakana asla ve asla bir hakaret kastı olmadığını ifade edecek. Ama
informel olarak şunu da söyleyeyim, informel söylüyorum: Sayın Başbakan burada
otursaydı ve bu lafı o kürsüden ben etseydim, Sayın Başbakan kahkahayla gülerdi,
tatlı bir tebessümle gülerdi.
MUSTAFA
ILICALI (Erzurum) – Tavır öyle değildi. 
ENGİN
ALTAY (İstanbul) - “Cin Ali” ifadesi, baktığınızda hakaretamiz bir ifade de
değil ama belli ki çoğunluk partisi bundan incinmiş. Biz gereğini yapıyoruz.
Kastımız, hatibimizin de kastı, asla ve asla Sayın Başbakanımıza hakaret
değildir. 
MEHMET
UĞUR DİLİPAK (Kahramanmaraş) – Hiçbir genel başkana hakaret edilmez. 
ENGİN
ALTAY (İstanbul) - Kesinlikle.
Evet,
durum bundan ibarettir.
Arz
ederim Sayın Başkan.
BAŞKAN
– Teşekkür ediyorum.
MEHMET
NACİ BOSTANCI (Amasya) – Sayın Başkanım, bana da kısa bir söz verir misiniz?
BAŞKAN
– Sayın Bostancı, buyurun.
31.- Amasya Milletvekili Mehmet Naci Bostancı’nın,
kişinin dili marifetiyle kendisini anlattığına, herkesin dili çok dikkatli bir
şekilde kullanması, hakaret etmemesi ve eleştirilerini karşıdaki insanın da
faydalanacağı tarzda dile getirmesinin ortak çalışma için son derece önemli
olduğuna ilişkin açıklaması
MEHMET
NACİ BOSTANCI (Amasya) – Sayın Başkanım, Sayın Engin Altay’ın, Değerli Grup
Başkan Vekilinin yaklaşımını son derece doğru ve esasen Mecliste olması gereken
bir yaklaşım olarak görüyorum. 
Siyasetin
en temel unsuru dildir. Dil marifetiyle iletişim kurarız, dil marifetiyle
fikirlerimizi söyler, eleştirileri dil üzerinden dinler ve cevapları yine dille
veririz. Dil dışında elimizde herhangi bir şey yok.
Dil,
kimi zaman, çatışmaların, lüzumsuz kavgaların, memlekete ve millete zaman
kaybettirmenin bir aracı hâline de gelebilir; kimi zaman, zor problemlerin
çözümünde, hiç olmayacak şekilde, farklı yerlerde duran insanların aynı safta
buluşmalarını ve memleket, millet için aynı güzergâh üzerinde birlikte
yürümelerini de temin eder. Dolayısıyla, dile ilişkin, kimin o dili nasıl dile
getirdiği, nasıl konuştuğu son derece önemlidir. 
Şunu
da belirteyim: Sayın Başbakanımız, kesinlikle son derece kalender meşrep bir
insandır, bunu herkes biliyor. Kesinlikle -Sayın Altay’ın dediği doğrudur-
burada kendisi olsaydı bunu tebessümle karşılardı sadece. Biz şunu biliyoruz
ki, dili kullanırken, karşıdaki rakip, karşıdaki insan, karşıdaki siyasi çevre
buna ilişkin eleştirileri dile getirirken hafif kaçacak tarzda her kim hakaret,
kastını aşan ifade kullanır ise karşıdakini anlatmaz, kendisini anlatır.
Karşıdakinin, bundan onun payına düşecek herhangi bir şey yoktur. Kişi, dili
marifetiyle kendisini anlatır. O yüzden, herkesin çok dikkatli bir şekilde dili
kullanması, hakaret etmemesi, eleştirilerini karşıdaki insanın da ondan
faydalanacağı tarzda dile getirmesi, hep beraber o ortak çalışma için son
derece önemlidir. Sanıyorum Sayın Balbay, şimdi kürsüden konuşurken kendisi de
bu konuya açıklık getirecektir. 
Teşekkür
ediyorum. 
BAŞKAN
– Teşekkür ediyorum. 
Sayın
milletvekilleri, tabii ki kürsüde eleştiri yapacağız demokratik olgunluk
içerisinde, saygı duyacağız katılmasak da ancak eleştiri yaparken kimsenin,
burada bulunsun ya da bulunmasın, hiçbir kimseye hakaret etme, tahkim etme,
mahkûm etme, itham etmek gibi bir hakkı olamaz. Dolayısıyla, İç Tüzük de bunu
emrediyor, genel prensipler de bunu gerektiriyor, insani, beşeri münasebetler
de bunu gösteriyor. İncitici ve yaralayıcı beyanlardan kaçınarak
eleştirilerimizi yapalım. Netice itibarıyla, kötü söz, muhatabını değil,
hatibini bağlar diyoruz ama hatipler olarak da, tüm milletvekilleri olarak da
kullandığımız söze bir kez daha dikkat edelim diyorum. 
X.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, İzmir Milletvekili Mustafa Ali Balbay
ve arkadaşları tarafından, basın özgürlüğünü engelleyen faktörlerin tespit
edilmesi ve ortadan kaldırılması, halkın özgür, tarafsız ve şeffaf bir şekilde
haber almasının sağlanması amacıyla 23/12/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 10 Ocak 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Sayın Balbay, sizin üç dakikanız kalmıştı, onun için tekrar kürsüye davet
ediyorum. 
Buyurun.
(CHP sıralarından alkışlar) 
MUSTAFA
ALİ BALBAY (İzmir) – Dört dakika...
BAŞKAN
– Üç dakika Sayın Balbay. 
MUSTAFA
ALİ BALBAY (İzmir) – Sayın Başkan, sayın milletvekilleri; keşke konuşmamı
tamamlayabilseydim. Ama, öncelikle şunu vurgulamak isterim: Kesinlikle kastım
yok. Burada, hepiniz şu koridordan, tünelden geçerken, birbirimizle ilgili çok
kötü sözler söylesek bile, benim size selam vermeden geçtiğim yoktur; bir
hakaret kastım da yok. Ama, dün Sayın Başbakan bire bir, sizin de yoğun
alkışlarınız arasında dedi ki, aynen söylüyorum, bugün Milliyet gazetesi 5
sütuna vermiş, Milliyet’te gördüm, öteki gazetelerde de olabilir: “Bu ülkenin
hayrına ise bir Ali değil, bin Ali feda olsun.” (AK PARTİ sıralarından
gürültüler) Ben de oradan gönderme yaptım. Hepinizin yanında cep telefonu var,
girin Google’a ve Cin Ali’yi yazın, yazarı Rasim Kaygusuz -inanın
uzatmayacağım, zamanım yok çünkü- lütfen bir okuyun. 
Sayın
milletvekillerim, hepimiz için söylüyorum, şu anda son dönemde bizim en büyük
kaygımız, mizahımızı yitirdik. 
MEHMET
UĞUR DİLİPAK (Kahramanmaraş) – Evet, biz de “malbay” diyelim. 
MUSTAFA
ALİ BALBAY (Devamla) – Ben de cevap veririm. 
MEHMET
UĞUR DİLİPAK (Kahramanmaraş) – Nezaketsiz olur ama.
MUSTAFA
ALİ BALBAY (Devamla) – Mizah, Türkiye’deki en önemli izah tarzıdır. 
MEHMET
METİNER (İstanbul) – Fazla cin olmaya başladın. 
HÜSEYİN
BÜRGE (İstanbul) – Mizahı hakaret aracı kullanmayalım. Mizah, hakaret aracı
olarak kullanılamaz. 
MUSTAFA
ALİ BALBAY (Devamla) – Bunu kullanamadığımız için siyaset çölleşmiştir. 
ABDULLAH
NEJAT KOÇER (Gaziantep) – Sözünü geri al, sözünü geri al.
HÜSEYİN
BÜRGE (İstanbul) – Mizah, hakaret aracı kullanılamaz.
HALİS
DALKILIÇ (İstanbul) – “Balbaykuş” diyelim, o, nasıl? Hakaret değil nasıl olsa. 
MEHMET
METİNER (İstanbul) – Adam gibi özür dile.
MUSTAFA
ALİ BALBAY (Devamla) – Ben, Nasreddin Hoca’yı bu döneme göre uyarlayayım dedim
ve yakında…
ABDULLAH
NEJAT KOÇER (Gaziantep) – Özür dile. 
HALİS
DALKILIÇ (İstanbul) – “Balbaykuş” diyelim, nasıl? (CHP sıralarından “Dinleyin
be!” sesleri)
MUSTAFA
ALİ BALBAY (Devamla) – Başkanım, konuşma süresini nokta koyup şey yapar mısın?
(AK PARTİ sıralarından gürültüler) Tekrar başlatmak…
HALİS
DALKILIÇ (İstanbul) – “Balbaykuş” diyelim, bak, hakaret değil bu.
BAŞKAN
– Genel Kurula hitap edin. Süre ilave edemiyorum. 
Sayın
milletvekilleri, müdahale etmeyelim. 
MUSTAFA
ALİ BALBAY (Devamla) – Şimdi, benim yakında… 
MEHMET
METİNER (İstanbul) – Kelimelerle oynama.
MUSTAFA
ALİ BALBAY (Devamla) – Belli, Gazeteciler Günü’ndeki tablo ortada. Benim
yakında Nasreddin Hoca’yı kendimce bugüne taşıdığım bir kitap çıkacak. 
ABDULLAH
NEJAT KOÇER (Gaziantep) – Özür dileyeceksin. 
HÜSEYİN
BÜRGE (İstanbul) – Nasreddin Hoca’ya hiç kimse hakaret etmez. 
MUSTAFA
ALİ BALBAY (Devamla) – Tavsiye ederim okumak isterseniz, siz bilirsiniz.
ABDULLAH
NEJAT KOÇER (Gaziantep) – Özür dile.
MEHMET
UĞUR DİLİPAK (Kahramanmaraş) – Burası kürsü, o senin yazdığın yer değil. 
MUSTAFA
ALİ BALBAY (Devamla) – Nasreddin Hoca, pazara gitmiş, görmüş ki papağan çok
pahalı. Sahibine sormuş “Kaç para?” demiş, “100 akçe.” O da hemen evine gitmiş,
hindisini getirmiş “Bu da bin akçe.” demiş. Herkes şaşırmış “Bu, 100 akçe,
seninki nasıl bin akçe oluyor?” Demiş ki: “O konuşuyor ama benimki düşünüyor.”
(CHP sıralarından alkışlar) Bu, Balbay’ın kitabında şöyle bitiyor, Balbay’ın
kitabında adam soruyor: “Düşünüyor da söylesin o zaman.” Hoca cevap veriyor:
“Söyleyecek emme hapse girer diye korkuyorum.” diyor. 
Hepinize
saygılar sunuyorum. (CHP sıralarından alkışlar)
MUSTAFA
ILICALI (Erzurum) – Vay vay vay vay!
HALİS
DALKILIÇ (İstanbul) – Kıvırma, özür dile, özür dile. 
HÜSEYİN
BÜRGE (İstanbul) – Hayatınız böyle, hayatınız. Hakaretsiz konuşamazsınız. 
MEHMET
METİNER (İstanbul) – Tam Genel Başkanının tavrı. Özrü, kabahatinden büyük.
BAŞKAN
– Cumhuriyet Halk Partisi grup önerisi aleyhinde ilk söz, Osmaniye Milletvekili
Ruhi Ersoy’a aittir. 
BAŞKAN
– Buyurun Sayın Ersoy…
MUSTAFA
ILICALI (Erzurum) – Başkanım, özür dilemedi.
MEHMET
METİNER (İstanbul) – Tam Genel Başkanına çekmiş.
BAŞKAN
– Buyurun Sayın Ersoy. (MHP sıralarından alkışlar)
RUHİ
ERSOY (Osmaniye) – Değerli Başkan, sayın milletvekilleri; grup önerileri
verilirken ülkeye bir katma değer üretecek bir problem gündeme gelsin,
tartışılsın, önergeler kabul edilir ya da edilmez -genelde kabul edilmezler
ama- siyasi partiler oradan meseleler hakkında görüşlerini kamuoyuyla paylaşmış
olurlar; benim Meclisteki ilk intibam ve tecrübelerim bunu gösteriyor. Fakat,
grup önerilerinin veriliş gerekçesi ve içeriklerinin çok daha dışında, genel
siyaset gündemiyle alakalı gerilimli ortamlar gerçekten Meclisin mehabetini ve
toplumu çok olağanüstü bir şekilde geriyor. Çok olağanüstü günler yaşıyoruz
sayın milletvekilleri, böyle kendini aşan cümleler kurmak istemiyorum sizler
gibi hazırunun karşısında fakat tutum, davranışlarımız ve sözlerimizle
toplumdaki bu gerilimi artıracak hamlelerden çok, itidali öne almak
durumundayız diyorum.
Bugün,
dünya çalışanlar günü değil, aslında sadece Türkiye’deki gazetecilerin
çalışanlar günü. Şöyle biraz araştırma yaptım çalışmamla ilgili, karşılaştığım
olay, kısmen bildiğim ama detaylarını da bu vesileyle öğrendiğim bazı bilgileri
sizlerle paylaşmak istiyorum. 10 Ocak 1961 tarihinde Resmî Gazete’de 212 sayılı
Yasa’yla basın çalışanlarının bazı hakları yasal güvenceye kavuşmuştur. İşte,
bu 10 Ocak 1961 tarihinde alınan karar nedeniyle daha sonraki yıllarda, 1970’li
yıllara gelindiğinde de bu basın bayramı “Çalışan Gazeteciler Günü” olarak,
etkinlik olarak kutlanmaya çalışılmıştır. 
Düşündüm,
çalışan gazeteci var da çalışmayan gazeteci mi var acaba diye, “çalışan
gazeteci” niye denildi? 1961 yılındaki olayın arka planına baktım. O dönem
içerisinde gazete patronlarının, çalışanlarına hakları konusundaki sınırlı
imkânlarına karşı bu yasa, onlara hak vermiş ve verdiği haklar üzerinden bu
insanlar, bu günü olumlu bir gün olarak görmüşler ve bu etkinlik, gelenek
hâlinde bugüne kadar gelmiş. 
Şimdi,
biz, çalışan gazetecilerin problemlerini mi tartışacağız, yerel basının
sorunlarını mı tartışacağız; aynı gazete içerisinde çok önemli bir köşe
tutarak, hatırı sayılır, çok büyük, astronomik rakamlarla gazetecilik yapan
tırnak içindeki şahıslar ile aynı kuruluş içerisinde asgari ücretle geçim
derdinde olan basın emekçisinin derdini, aradaki uçurumu mu tartışacağız yoksa
böyle bir önerge ekseninde Sayın Başbakanın şahsında veyahut da başka
konularda, ideolojik konular üzerinde tartışma mı yapacağız? Elbette bunu da
yapmamız lazım, ideolojik tartışmalara farklı bakan birisi değiliz, bunu yapmak
durumundayız fakat bunu yaparken de aslından kopartmamamız lazım. 
Şimdi,
gazeteciler, özellikle yerel basın çalışanlarının merkezden kenara doğru
gittikçe olağanüstü problemlerle karşılaştıklarını görüyoruz. Yerel basın,
basının kılcal damarıdır. Pek çok ulusal basının da haberlerini bu insanlar
yaparlar ve sahada çalışırlar. Mütevazı imkânlarla çıkardıkları gazetelere hayat
vermek için gazetenin hem yazı işleri müdürü hem sahibi hem muhabiri hem
baskıcısı hem dizgicisi olurlar. Haber yaptıkları olayda da aynı bölgede
taraflarla birlikte yaşadıkları için sürekli risk altındadırlar. 
Bir
de bu insanların daimi anlamda kullandıkları, hak ettikleri, uzun yıllar
çalıştıkları sarı basın kartı meseleleri vardır. Özellikle Basın İlan Kurumunun
sarı basın kartıyla ilgili objektif tutumlar içerisinde, basın kartları iptal
edilmiş olanlara veyahut da bu problemleri yaşayan insanlara, gerçekten, basın
emekçilerinin problemi gözüyle bakmasını biz Milliyetçi Hareket Partisi olarak
istiyoruz. 
Basın
özgürlüğü ve basınla ilgili, elbette ki düşünce, ifade ve toplumun kendisini
ifade etmesinin alanı olarak gördüğümüz bir güç unsuru olarak değerlendiriyoruz
ama basın özgürlüğü ile millî güvenlik arasındaki ilişkiyi de mutlaka dengeye
katmak durumundayız çünkü güvenlik-demokrasi, güvenlik-özgürlük ilişkisi
içerisinde dünyanın gelmiş olduğu yeni durum, başta Amerika Birleşik Devletleri
olmak üzere, pek çok Avrupa ülkesinde de düşünce özgürlüğü adına bunlar
yapılmıyor arkadaşlar. Bakın, şu kadarını söyleyeyim, 2005 yılında Londra’da
bir metro istasyonu patladığında, o dönemde alınan güvenlik tedbirlerinin
yoğunluğu şikâyet konusu oldu ve o dönemin gazeteleri, yazarları, düşünürleri
bunun dünya başkenti olan Londra için turizm açısından sıkıntı getireceğini
söylediğinde, Londra Emniyet Müdürü “Bu, Büyük Britanya İmparatorluğu’nun,
İngiltere’nin bir devlet politikasıdır.” dedi ve konuyu orada kapattı,
gazeteciler de bunu tartışma meselesi bile yapmadı. Memleketin maalesef bir
şekliyle asimetrik kuşatma altında yaşadığı şu günlerde, olağanüstü terör
örgütlerinin kuşatmasında olduğu bu günlerde, biz basın özgürlüğü, haber alma
hakları konusunda elbette ki meselelere yaklaşacağız fakat bunu yaparken de
güvenlik ilişkisini çok iyi gözetmemiz lazım. 
İkincisi:
Gazetecilik kimliği adı altında yapılan birtakım faaliyetleri gazetecilik
kimliğini kullanarak istismar etmemek lazım. Elbette ki tutuklu gazetecilerden
veyahut da bu manada tartışmaya açılan isimlerden onu hak etmeyenler olabilir,
buna yargı karar verecektir ama gazetecilik gibi bir kavramı, âdeta gazete
sütunlarını ve gazete sayfalarını üzerine örter gibi, başka niyetlerin üzerine
örterek yol almamak gerekiyor. 
Üzerinde
durulması ve tartışılması gereken temel meselelerden bir tanesi şudur:
Türkiye’de, kuvvetler unsuru olarak bilinen “medya” kavramını gazetecilikten
sonra televizyonculuğun ortaya çıkmasıyla toplumumuz daha çok tanımaya başladı.
1980’lerin sonu, 1990’ların başıyla başlayan patronların gazeteci, televizyoncu
olmaya başlaması; patronların televizyonculuklarıyla beraber, oluşturdukları
imkânları, önemli anlamda beşinci kol faaliyeti olarak kendi çalışanlarını ve
ekranlarını ve televizyonlarını kullanması, Türk demokrasisi açısından
gerçekten önemli bir problemdir ve bu problem başlı başına tartışılması gereken
bir konudur.
Bu
konu, eğer özlük hakları konusunda değerlendirilse, 212 sayılı Basın
Kanunu’nda, tazminat talep edebilmesi için bir gazete çalışanının, basın
mensubunun beş yıl süreyle çalışmış olması gerekiyor. Oysa, ilgili çalışma ve
sosyal güvenlik yasasında, bir yıl çalıştıktan sonra tazminat hakları
edinebilir. Neden bu hakları gazete çalışanlarına bu statüyle vermiyoruz?
Veyahut da maaşlarını direkt bankadan almayla ilgili, yasal düzenlemeler vergi
denetiminden dolayı böyleydi ama vergi denetimiyle, maaşlarını normal alanlara
açıktan ödemelerle, gazete çalışanlarında gazeteye, basına hizmeti mi yoksa
patrona hizmeti mi, bilinir mi bilinmez mi tartışma konusu olan hususlarda artı
ödemelerin yapıldığı da bilinen bir gerçektir. 
Biz,
gerçekten, basın mensubu olmayı; haysiyetli, onurlu, bilgi edinme ve
araştırmacı gazeteci olma hevesini bu toplumda diri tutmak durumundayız.
İletişim fakültesi öğrencileri başta olmak üzere, tüm üniversite gençliğinin,
bulunduğu şehirlerde yerel basına ilgi duymasını, yerel televizyon ve radyolara
ilgi duymasını teşvik etmeliyiz. Üniversite gencinin, okuduğu alanla sınırlı
olmayan, çok yönlü gelişmesi noktasında yerel televizyon ve yerel gazeteler ve
yerel radyolar bu konuda onlara da yeni bir açılım yapabilecek bir alan
olabilir. Bulunduğumuz illerde bunu mutlaka teşvik etmek durumundayız. 
Fikrini,
düşüncesini kamuoyu önünde açıklayarak kamuoyuyla, toplumla, ülkesiyle,
insanlıkla paylaştığı için cezalandırılan çok farklı gazeteciler vardır.
Bunların hepsini rahmetle anarken, kendi çerçevemde, benim de özelim olan ve
hatıralarım olan ve köşe yazarlığı yaptığım Ortadoğu gazetesinin rahmetli
yazarlarından İlhan Darendelioğlu’nu, İsmail Gerçeksöz’ü rahmetle anıyorum.
Yine, görevinin başında şehit olan gazetecilerdir bunlar. Yine, Cengiz Akyıldız
Ağabeyimizi de, onu da bizim de içerisinde bulunduğumuz bir organizasyonda
şehit edilmesinden dolayı rahmetle anıyorum.
Tüm
gazeteciler bizim için değerlidir, üretkendir, ürettiği nispette ve millete
faydası olduğu müddetçe onlara olan saygımız sonsuzdur. Herkes kendi dünya
görüşüne göre, üreten, emek veren sembol isimlerini saygıyla anabilirler ama bu
anılan isimlerin gerçekten topluma, ülkeye, millete katma değer üretmeleri,
şehit oluşları ve öldürülüş gerekçeleri de bir o kadar anlamlıdır.
Özgürlük-demokrasi ilişkisi ve basın özgürlüğünü deminki bahsetmiş olduğum
gerçeklerle yeniden ifade edip altını çizmek istiyorum. Yerel gazetecileri,
yerel televizyoncuları ve yerel basını gündelik yaşam içerisinde sadece bayram
ilanları ile siyasetçilerin yapabileceği birtakım açıklamalar veyahut da
demeçlerle ilişki kurarak yapacakları ilanlarla ve desteklerle yaşar hâle
getirmekten çok, o insanlara Basın İlan Kurumu üzerinden onurlu, iffetli kazanç
sağlayabilecekleri bir alanın açılmasının zaruretini vurgulamak istiyoruz.
Her
bir basın çalışanı arkadaşımın, kameramanın, muhabirin; gece uyumadan, gündüz
yorulmadan haber yetiştirme mücadelesi içerisinde olan arkadaşlarımın Çalışan
Gazeteciler Günü’nü Milliyetçi Hareket Partisi Grubu adına kutluyor ve
gazetecilik adına ilkeli, ahlaklı, erdemli işleri yapacak yeni neslin de devam
etmesini, eğitimiyle bunları taçlandırmasını temenni ediyor, Genel Kurulu
saygıyla selamlıyorum efendim. (MHP sıralarından alkışlar)
BAŞKAN
– Teşekkür ediyorum Sayın Ersoy.
Şimdi,
önerinin lehinde ikinci söz, Bitlis Milletvekili Mizgin Irgat’a aittir.
Buyurun
Sayın Irgat. (HDP sıralarından alkışlar)
MİZGİN
IRGAT (Bitlis) – Sayın Başkan, değerli milletvekilleri; dün akşam burada bir
oylama yapıldı, tutuklu bulunan eş genel başkanlarımız ve milletvekillerimizin
isimleri de okundu mecburen. Onların isimleri bu listede olduğuna göre
kendilerinin de burada olması gerekiyor. Bu vurguyla söz konusu konuşmama
başlayacağım. Çünkü, kendilerinin bu Anayasa çalışmaları sırasında yani
Türkiye'nin gazetecilerini, kadınlarını, hepimizi ilgilendiren bu önemli
gündemde hapishanede olmaları kabul edilemez bir durumdur. Mutlak surette
Türkiye’nin, şu anda yapmış olduğu bu uygulamadan dolayı hukuk âleminde mahkûm
olacağı bir kararla karşılaşacağına eminim. 
Değerli
milletvekilleri, bugün, 10 Ocak Çalışan Gazeteciler Günü. Dünyanın her yerinde
ve Türkiye’de konuşan, yazan, çizen gazetecilerden iktidarlar mutlak surette
rahatsız olmuşlardır ama ne hikmetse, her ülkede söz konusu gazeteciler de
yaptıkları çalışmalarla insanlığın gönlünde yer tutmuş ve çeşitli ödüllerle
taçlandırılmışlardır. 
Değerli
milletvekilleri, bugün, Meclisimizde de Türkiye Gazeteciler Sendikasının
üyeleri bir açıklama yaptılar. Bugünün 10 Ocak Çalışan Gazeteciler Günü
olduğunu ama kutlamak istemediklerini dile getirdiler. Evet, kendi sözlerinden
aktarıyorum: “Bugün 10 Ocak Çalışan Gazeteciler Günü. Kutlayamıyoruz çünkü
basın ve ifade özgürlüğü tutsak, gazeteciler tutsak. Artık haber yapmaktan çok,
ifade vermek için adliyelere gidiyoruz. Gün geçmiyor ki bir gazeteye, bir
gazeteciye dava açılmasın. Geçtiğimiz yıl, en az 839 gazeteci yaptıkları
haberler nedeniyle mahkemelerde ifade verdi, sayısız soruşturma da davaya
dönmek üzere adliye raflarında bekliyor. 143 meslektaşımız yeni yıla cezaevinde
girdi. Diyorlar ki: ‘Gazetecilik nedeniyle tutuklu değiller.’ Ancak
haklarındaki tüm suçlamalar, yaptıkları haberlere, çalıştıkları, yönettikleri
gazetelerin yayın çizgilerine, yazdıkları makalelere, yaptıkları sosyal medya
paylaşımlarına ilişkindi. Uluslararası basın meslek örgütleri dünyada hapiste
348 gazeteci bulunduğunu belirtiyorlar; hesaplamalarına göre, Türkiye, en çok gazetecinin
tutuklu olduğu ülke. 
Çalışan
Gazeteciler Günü’nü kutlayamıyoruz, çünkü darbe girişiminin faturası da basın
emekçilerine kesildi. 10 Ocağı kutlayamıyoruz çünkü meslektaşlarımız işsiz.
Evet, Çalışan Gazeteciler Günü’nü kutlayamıyoruz, çünkü çalışan gazeteciler
örgütsüz ve güçsüz bırakılmış durumda. 10 Ocağı kutlayamıyoruz, çünkü kimin
çalışan gazeteci olduğuna biz karar veremiyoruz...” Devam ediyor, 10 Ocağın
Çalışan Gazeteciler Günü değil, 10 Ocağın çalışmayan gazeteciler günü olduğunu
vurguluyorlar.
Değerli
milletvekilleri, OHAL ilanından bu yana 178 medya kuruluşu kapatıldı. 2016
yılının üçüncü çeyreğinde yayınlanan bir rapora göre, en az 2.500 gazeteci bu
yüzden işini kaybetti. İşsiz kalan gazetecilerin KHK'lerle kapatılan
kuruluşlardan tazminatlarını almaları da yine başka bir KHK'yle engellendi.
Yani sadece gazetecilerin değil, tüm çalışanların en temel hakkı olan
tazminatları da engellendi. Yani emekleriyle oynandı, yani intikam alındı
gazetecilerden ve onların çocuklarından, ailelerinden. Basın alanında Hükûmetin
propagandasını yapmayan hiçbir kuruluş bırakılmadı. İşsiz kalan gazetecilerin
istihdam edilebileceği hiçbir alana müsaade edilmiyor artık. Böyle bir ortamda,
çalışan gazetecilerden ziyade çalışamayan gazetecilerden söz etmek daha doğru
olacaktır.
Son
olarak Ahmet Şık’la tekrar gündeme gelen tutuklu gazeteci sayısı her gün daha
da artıyor. Şu an 146 gazeteci tutuklu olarak yargılanıyor. Sınır Tanımayan
Gazeteciler Örgütünün dünya basın özgürlüğü sıralamasında Türkiye 151’inci
sırada.
Değerli
milletvekilleri, evet, bugün basın üzerindeki baskılardan bahsediyoruz. Buna
ilişkin bir Meclis araştırması komisyonu kurulması talep ediliyor, biz de bunun
lehinde görüş bildiriyoruz ve umuyoruz, diliyoruz ki bu komisyon kurulur. Neden
kurulur? Çünkü bu ülkede bir “Kürt gazeteciliği tarihi” sorunu var aynı
zamanda. Kürt gazeteciliği tarihi aynı zamanda bir sürgünler tarihidir. 22
Nisan 1898’de, yaklaşık yüz on sekiz yıl önce topraklarından uzakta, ta
Kahire’de ilk Kürtçe gazete yani “Kürdistan” yayın hayatına başladı.
MEHMET
HABİB SOLUK (Sivas) – Nere ora ya?
MİZGİN
IRGAT (Devamla) – Mısır’a sürgün edilen Bedirhan ailesinden Mithat ve
Abdurrahman Bedirhan kardeşlerin yayına başlattığı gazete o gün nasıl baskı
altında yayın hayatına başladıysa maalesef bugün aynı baskılar devam etmekte.
Osmanlı yönetiminden izin alamamaları nedeniyle topraklarından çok uzaklarda
yayın hayatına başlayan bu gazetenin bugünkü devamı niteliğindeki basın-yayın
kuruluşları aynı baskılarla karşı karşıyadır. Bu tarih, aynı zamanda Kürt
halkının yaşadığı trajedinin de tarihidir. O gün sürgünde başlayan Kürt
gazeteciliği bugün hâlâ zor koşullarda, baskı altında hayatına devam etmektedir
oysaki tarihsel toplumsal aydınlanma mücadelesinin, direnişin de tarihidir aynı
zamanda. 
Uzun
yıllar sonra, 1990’lı yıllarda Türkiye’de aynı çabayı sürdürmeye çalışan çok
sayıda gazeteci katledilmiş, gözaltından sonra akıbetleri dahi bilinememiştir.
Kürt gazeteciliği, yüz on sekiz yıl önceki, gazete kapatma, tutuklama, sürgünde
yayıncılık baskısı altındadır. Bu gelenek 1898’den bugüne haftalık, aylık,
günlük 50’den fazla gazeteyi çıkarmış durumda. 1992’de “Özgür Gündem” yayın
hayatına başladı, kapatıldıktan sonra sürekli farklı isimlerle yeniden yayın
hayatına başladı, yönetici ve çalışanları hakkında sayısız dava açıldı ve para
cezaları verildi. Adı “Özgür Ülke” olan bu gazetenin bürosu 4 Aralık 1994
tarihinde bombalandı. Yeni Ülke gazetesi, Özgür Gündem, Özgür Ülke, Yeni Özgür
Politika gazetelerinin onlarca yazarı, muhabiri ve dağıtımcısı katledildi.
Azadiya Welat gazetesi, bu ülkenin, Türkiye’nin tek Kürtçe gazetesi, tam o
günlerde yani 1990’larda -ilk Kürtçe gazete- yayın hayatına başladı. Bu ilkti
ve çok önemliydi ama bugün basın özgürlüğünü, demokrasiyi ağzından düşürmeyen,
OHAL’i kaldırdığını, yüz yıllık yanlışları bitirdiğini iddia eden AKP Hükûmeti
ve iktidar maalesef 15 Temmuz darbe girişimini bahane ederek bu ülkenin tek
Kürtçe gazetesini, Azadiya Welat gazetesini kapatmıştır; Zarok TV’yi
kapatmıştır; Kürt Enstitüsünü yani bu ülkenin 1990’lı yıllarındaki OHAL’de
açılan Kürt Enstitüsünü kendi ilan ettiği OHAL döneminde kendi eliyle
kapatmıştır. Ape Musaların -Musa Anterlerin- büyük bedellerle ve emeklerle
kurduğu, toplumsal ve entelektüel anlamda büyük bir kaynak olan Kürt Enstitüsü
-ki bu ülkenin Cumhurbaşkanı bunun adını da lafzıyla ağzına alarak dile
getirmiştir- o kurum şu anda kapatılmış durumda. 
Kadri
Hoca dile getirdi. Bunun emeğini veren yüzlerce akademisyen şu an işten
çıkarılmış, ihraç edilmiş durumda. Hakeza, bu ülkenin muhalefetini, bu ülkede
başka sesleri, bu ülkenin iktidarının yaygınlaştırdığı politika dışında var
olan bir gerçekliği dile getiren herkes bir bütünel büyük bir baskı altında ve
şu anda önümüze anayasa çalışması gibi getirmiş oldukları taslak ise bu
baskıların en üst seviyesi, zirvesi olacaktır. Bu anayasa taslağı yasalaşır ise
şu an konuştuğumuz şeylerin çok daha tehlikelisini, daha vahim durumları bir
dahaki konuşmalarda dile getirmiş olacağız. 
Bu
temelde ben de bugün gazetecilerin Çalışan Gazeteciler Günü’nü tekrardan
kutluyorum. Özgürce, hiçbir baskı altında olmadan, hiçbir dava tehdidi olmadan,
basın-yayın kuruluşlarında ve kendi gazetelerinde, sokakta, meydanda, her yerde
faaliyetlerini yapacakları günlerin gelmesini ve tutuklu oldukları
hapishanelerden çıkmalarını diliyorum. 
Saygıyla
selamlıyorum. (HDP sıralarından alkışlar) 
BAŞKAN
– Teşekkür ediyorum.
Şimdi,
önerinin aleyhinde ikinci ve son konuşmacı Kastamonu Milletvekili Metin Çelik. 
Buyurun
Sayın Çelik. (AK PARTİ sıralarından alkışlar)
METİN
ÇELİK (Kastamonu) – Sayın Başkan, çok değerli milletvekilleri; CHP grup önerisi
aleyhinde söz aldım. Genel Kurulu ve aziz milletimizi saygıyla selamlıyorum.
Öncelikle,
Gaziantep’te terör örgütünce gerçekleştirilen hain saldırıyı büyük bir
kahramanlıkla engelleyen polislerimizi tebrik ediyorum, yaralı polisimize Yüce
Allah’tan acil şifalar temenni ediyorum.
Değerli
milletvekilleri, öncelikle, ülkemizdeki ve dünyadaki gelişmeleri topluma en
hızlı ve en doğru şekilde ulaştıran, toplumun gözü, kulağı olan, görevlerini
ilkeli, doğru ve tarafsız yayıncılık anlayışı içerisinde, sorumluluk duygusu
içerisinde yerine getiren tüm basın mensuplarımızın 10 Ocak Çalışan Gazeteciler
Günü’nü tebrik ediyorum.
Özellikle
15 Temmuz gecesi FETÖ tarafından gerçekleştirilen ve demokrasimizi hedef alan
hain darbe teşebbüsünde basınımızın oynadığı rol göstermiştir ki basınımız
demokrasimizin en büyük güvencelerinden bir tanesidir. Bu hain girişim
sırasında ülkesine ve bayrağına sahip çıkarak milletimizin yanında duran basın
mensuplarımıza bir kez daha teşekkür ediyorum.
Sayın
Başkan, değerli milletvekilleri; Cumhuriyet Halk Partisinin vermiş olduğu grup
önerisinde, iktidarımız tarafından basın-yayın organları ve gazeteciler
üzerinde baskı uygulandığı, işsizlik ve tutuklamaya varan cezalarla karşı karşıya
bırakıldığı, görevlerini özgürce yapamadıkları ve halkın haber alma
özgürlüğünün engellendiği iddia edilmekte. Elbette bunlar gerçeğe aykırı.
Türkiye’de basın özgürdür. Basın özgürlüğünden neyi anladığımız da bu açıdan
çok çok önemli. Zira, basın özgürlüğü, eskiden olduğu gibi, medya gücünü elinde
bulunduranların milletin seçtiği hükûmetleri devirip yerine istediğini getirmek
için eleştiri sınırlarını aşan, her türlü hakaret, yalan, iftira, teröre
desteği mübah görmekse bunun, bugünkü Türkiye’de artık olamayacağını herkesin
bilmesi lazım. Kişilerin şerefini, onurunu korumak, hak etmedikleri yalan
yanlış ithamlarda bulunmamak, rakip olarak gördüğümüz insanların hukukunu en az
kendi hukukumuz kadar onurlu görmek, kutsal görmek, insan onuru bağlamında bir
yayıncılık politikası, basınımızdan temel beklentimizdir. Eleştirelim, söylemek
istediklerimizi söyleyelim ama insanların haysiyetleriyle oynayarak yapılacak
bir basın-yayın anlayışı asla basın özgürlüğü olarak değerlendirilemez. Basın
özgürlüğü, hiçbir zaman suç işleme özgürlüğünü içinde barındıramaz. 
Değerli
milletvekilleri, yine, iktidarı eleştireceğim, sıkıştıracağım diye Türkiye’yi
uluslararası arenada şikâyet etmek ve bunu bir alışkanlık hâline getirmek
hiçbir siyasi partimize yakışmaz. Türkiye’de şu anda terör örgütlerine yönelik
alınan tedbirler üzerinden “Türkiye’de basın özgürlüğü ihlal ediliyor.” diye
yaygara koparılmak isteniyor. Son dönemde dost bildiğimiz Avrupa ülkelerinin
Türkiye’deki terör örgütlerine yönelik korumacı anlayış ve politikaları
ortadayken bazı muhalefet partilerinin ve diğer bazı kesimlerin sırf bundan
siyasi rant umarak bu kervana katılmaları asla kabul edilemez. Otuz beş yıldır
ülkemizde binlerce vatandaşımızın hayatını kaybetmesine neden olan kalleş terör
örgütü PKK’nın uzantısı olan PYD ve YPG’ye yardım eden ülkelerin, Suriye’de
bırakın istikrarın sağlanmasını, bu ülkenin daha büyük karışıklıklara
sürüklenmesine neden olacakları apaçık ortadadır. 
Türkiye,
2016 yılında, başta FETÖ tarafından gerçekleştirilen 15 Temmuz darbe girişimi
olmak üzere, PKK ve DAEŞ kaynaklı terör saldırılarına maruz kalmıştır.
Türkiye’de son dönemde terörün tırmandırılmasının asıl sebebi, şüphesiz
ülkemizin terör örgütlerine karşı ortaya koyduğu etkin ve kararlı mücadeleden,
terör örgütlerine karşı terör örgütlerini kullanan güçlerin duyduğu açık bir
memnuniyetsizliktir. Avrupa ülkelerinin zaman zaman kendi ülkelerindeki teröre
karşı takındıkları tavrı, Türkiye’deki terör gruplarına ya da başka ülkelerdeki
terör gruplarına karşı takınmadıklarını maalesef görüyoruz. Ülkemizin yaşadığı
terör saldırılarında bu ülkeler tarafından yeterli tepkinin ortaya konulduğunu
söylemek de elbette mümkün değil. Terör nereden gelirse gelsin, hangi amaca
matuf olursa olsun, bireye, aileye, topluma ve bütün insanlığa yönelen çok
ciddi bir insanlık suçudur. Millet olarak bize düşen, teröre karşı
birlik ve beraberliğimizi daha da artırarak bu oyunları bozmaktır.
Değerli
milletvekilleri, aslında bütün bunların sebebini biz biliyoruz. Mesele,
büyüyen, gelişen ve artık bölgesinde ve dünyada söz sahibi olan, mazlumlara
sahip çıkan, haksızlıklara dur diyen, “Dünya 5’ten büyüktür.” diyen bir
Cumhurbaşkanı olan Türkiye kıskançlığıdır. 
Türkiye’de
taşeron terör örgütlerini kullanarak Türkiye’nin bu yükselişini engellemeye
çalışanlar, biz bu örgütlerin üzerine gittiğimiz anda “Türkiye’de özgürlükler
kısıtlanıyor, Türkiye’de basın özgürlüğü yok ediliyor.” diye algı operasyonları
yaparak bu mücadelemizi akamete uğratmak istiyorlar. Ancak bunu başarmaları
asla mümkün olmayacak çünkü milletimiz engin ferasetiyle olan biteni
değerlendirmekte, Sayın Cumhurbaşkanımızın ve Hükûmetimizin arkasında
durmaktadır. 
Değerli
milletvekilleri, şu asla unutulmamalı: Türkiye’de herhangi bir gazetecinin,
Anayasa’mızda ve ilgili kanunlarda tanımlanan basın özgürlüğü kapsamında mı
hareket ettiği yoksa suç mu işlediği, terör örgütlerine destek mi olduğu
bağımsız Türkiye Cumhuriyeti yargısı tarafından değerlendirilecektir. Terör
örgütlerinin çok yönlü saldırılarına hedef olduğumuz bugünlerde AK PARTİ iktidarı
tarafından basın özgürlüğünün ihlal edildiğine, gazetecilerin sindirildiğine
dönük haksız ve yakışıksız ithamlar ancak Türkiye düşmanlarını sevindirecektir.
Buna hiç kimsenin hakkının olmadığını düşünüyorum.
Son
olarak, biraz önce CHP hatibi, bu ülkeye büyük hizmetler yapmış olan ve bu
hizmetleri neticesinde milletimizin gönlünde ayrı bir yeri olan, ayrı bir sevgi
kazanan Sayın Başbakanımıza kendince bir şeyler söyledi. Bu yakışıksız ve
saygısız üsluba aynı üslupla karşılık vermeyeceğim. Kem söz sahibine aittir
diyorum. Elbette, bu sözler Sayın Başbakanımızın değerini milletimizin gözünde
asla düşürmeyecektir, daha da yukarılara çıkaracaktır. 
Değerli
milletvekilleri, tekrar, gazeteciler üzerinde herhangi bir baskımızın
olmadığını, Türkiye’de basın özgürlüğünün en etkin şekilde yürütülmesinin bizim
de en büyük amaçlarımızdan bir tanesi olduğunu belirtiyor, ülkemizin önünü
açacak, Türkiye’de yönetimde istikrarı devam ettirmemizi sağlayacak Anayasa
değişikliği görüşmelerimizin hayırlı uğurlu olmasını temenni ediyor, hepinizi,
Genel Kurulu ve aziz milletimizi saygıyla, sevgiyle selamlıyorum. (AK PARTİ
sıralarından alkışlar) 
BAŞKAN
– Teşekkür ediyorum.
Cumhuriyet
Halk Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir. .
Şimdi,
İç Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI (Devam)
B) Önergeler
1.- İstanbul Milletvekili Mustafa Sezgin Tanrıkulu’nun,
(2/207) esas numaralı 6216 Sayılı Anayasa Mahkemesinin Kuruluşu ve Yargılama
Usulleri Hakkında Kanunda Değişiklik Yapılmasına İlişkin Kanun Teklifi’nin
doğrudan gündeme alınmasına ilişkin önergesi (4/80)
Türkiye Büyük Millet Meclisi
Başkanlığına
(2/207)
esas numaralı Kanun Teklifi’min İç Tüzük’ün 37’nci maddesine göre doğrudan
Genel Kurul gündemine alınmasını arz ederim. 
Saygılarımla. 
 Mustafa
Sezgin Tanrıkulu
 İstanbul
BAŞKAN
– Şimdi teklif sahibi olarak İstanbul Milletvekili Sayın Mustafa Sezgin
Tanrıkulu konuşacaktır. 
Buyurun
Sayın Tanrıkulu. (CHP sıralarından alkışlar) 
Süreniz
beş dakikadır. 
MUSTAFA
SEZGİN TANRIKULU (İstanbul) – Hepinizi saygıyla selamlıyorum. 
(2/207)
sayılı Kanun Teklifi üzerine söz aldım. Bu kanun teklifini 2013 yılında
vermiştim ve bu dönem yeniledim. Konusu şu: Anayasa Mahkemesinin son kadın
üyesi 2013 yılında emekli oldu ve onun yerine erkek üye atandı. Şu anda Anayasa
Mahkemesinin 17 üyesinden hiçbiri kadın değil, hiçbiri kadın değil. Özellikle
bunu da Adalet ve Kalkınma Partili kadın milletvekillerinin dert edinmesi
lazım. Neden 17 üyeden 1’i kadın değil? O nedenle verdim ve 8 üyenin cinsiyet
eşitliğine uygun bir şekilde kadınlardan oluşmasını teklif ettim. (CHP
sıralarından alkışlar) Ama Adalet ve Kalkınma Partisi kadınları maalesef bu
konuda duyarsızlar ve özellikle de Anayasa Mahkemesinde cinsiyet eşitliğine
dayalı üyelik konusunda herhangi bir adımları bugüne kadar bu Parlamentoda
olmadı. Onu da ben yaptım CHP Grubu adına, o şeref de bana ait. Teşekkür ediyorum.
(CHP sıralarından alkışlar) 
Değerli
arkadaşlar, bir korku ortamında Anayasa tartışıyoruz, korku ortamında. Bakın,
dün Ankara Barosu Başkanı burada, Anayasa konusunda görüşlerini ifade edemedi,
gazlandı; avukatların üzerine köpekler sürüldü ve bu Meclisin etrafı kuşatıldı
ve avukatlar bu Anayasa tartışmasına katılamadılar, sivil toplum katılamadı.
Bir
örnek vermek istiyorum. Ben Diyarbakır Barosunun Başkanıydım. 27 Nisan
postmodern darbesinden sonra İnsan Hakları Derneği Başkanıyla, MAZLUMDER’in Başkanıyla
sabah saat dokuzda Diyarbakır Adliyesindeydik ve Genelkurmay Başkanı aleyhine
suç duyurusunda bulunduk. O zamanda bile, bakın, o zamanda bile böyle bir ortam
yoktu, o zamanda bile ama size yakın olan hiçbir baro başkanı o dönemde suç
duyurusunda bulunma cesaretini gösteremedi ama bugün, baro başkanlarının
Anayasa konusunda görüşlerini ifade edeceği ortamı bile yaratmıyorsunuz. O
nedenle, biz buna “15 Temmuz”dan sonra “OHAL darbesi” diyoruz ve bu darbeyi de
Adalet ve Kalkınma Partisi iktidarı devam ettiriyor. Bunun adı artık “15 Temmuz
darbesi” değil, “OHAL darbesi”dir. 
Bakın,
değerli arkadaşlar, bu durumu size ifade edeyim: Burada arkadaşlarımız
konuşuyorlar. Anayasa konuşmaları özgür ortamda olur, insanların düşüncelerini
özgürce ifade edeceği ortamlarda olur. Özgür bir ortam var mı? Daha geçen gün
OHAL kararnamesini çıkardınız, binlerce kamu görevlisini işten attınız,
binlerce. Var mı böyle bir ortam? Yok. Düşünce özgürlüğü var mı? Yok. İfade
özgürlüğü var mı? Yok. Medya özgürlüğü var mı? Yok. 146 gazeteci hapiste. Bugün
itibarıyla 6 gazeteci on yedi gündür gözaltında, tam on yedi gündür. Bundan
haberiniz var mı? Yok. Nasıl tartışacağız yeni anayasayı? 
Bakın,
değerli arkadaşlar, bu ortam neye benziyor, size ifade edeyim. Yurttaşlarımızın
ve sizlerin anlaması açısından söylüyorum çünkü biz bu ortamı çok iyi
anlıyoruz, getirilen yasayı da anlıyoruz ama yurttaşlarımızın kafası siyasetle
çok ilgili olmadığı için ve bu ortamı daha iyi anlatmak için şunu söyleyeceğim…
İMRAN
KILIÇ (Kahramanmaraş) – Vatandaşlar her şeyi senden, benden daha iyi biliyor.
MUSTAFA
SEZGİN TANRIKULU (Devamla) – Bakın, değerli arkadaşlar, getirilmek istenenin
anlaşılması bakımından ve sizlerin anlaması bakımından şunu söyleyeyim: Bir
futbol kulübünün başkanını düşünün, başkanını. Aynı zamanda, Futbol
Federasyonunun başkanı. Aynı zamanda, Merkez Hakem Kurulunu atıyor, onun
atamasını yapıyor. Sonra, Profesyonel Futbol Disiplin Kurulunu atıyor, Tahkim
Kurulunun üyelerini belirliyor, tümünü. Aynı kulübün başkanı bütün bunları
yapıyor. Sonra, kendi takımının futbolcuları gol atamayınca cezalandırıyor yani
sizleri ileride milletvekili yapamayacak. Sonra, ezkaza rakipleri maç
kazanırsa, eğer maç kazanırsa onları dilediği gibi cezalandırma imkânı var o
futbol kulübü başkanının ve sonra, bütün bunlara rağmen eğer takımı maçı
kaybederse o zaman ne yapacak? Futbol ligini tümden iptal etme hakkı var. Böyle
bir ortamı getiriyorsunuz, böyle bir ortamı. Getirilmek istenen başkanlık
rejiminin, Türkiye’ye dağıtılan başkanlık rejiminin, Türk tipi başkanlık
rejiminin adı budur. Dolayısıyla, bundan yol yakınken vazgeçelim. Demokratik,
özgür bir ortamda, gerçekten Türkiye'nin kendi barışını sağladıktan sonra,
dışarıda barışı sağladıktan sonra Anayasa’yı özgürce tartışacağımız bir ortamı
yaratalım ve bu kanun teklifine de özellikle AKP’li kadın milletvekillerinden
destek bekliyorum. 
Teşekkür
ederim. (CHP sıralarından alkışlar)
BAŞKAN
– Teşekkür ediyorum.
Şimdi,
bir milletvekili adına Tekirdağ Milletvekili Candan Yüceer.
Buyurun
Sayın Yüceer. (CHP sıralarından alkışlar)
CANDAN
YÜCEER (Tekirdağ) – Sayın Başkan, değerli milletvekilleri; İstanbul
Milletvekilimiz Sayın Sezgin Tanrıkulu’nun vermiş olduğu kanun teklifinin Genel
Kurul gündeminde görüşülmesine ilişkin, lehinde söz aldım. 
Sayın
Tanrıkulu’nun teklifi, özü itibarıyla, Anayasa Mahkemesinin yarısının kadın
olmasını öngörmekte. Tabii, AKP Grubu kadınlara yönelik ayrımcılıkla, şiddetle
mücadelede bundan önce verdiğimiz tüm tekliflere ezberden “hayır” dediği için,
elbette bu teklife de ezberden gene “hayır” diyecektir. 81 validen yalnızca
2’sinin kadın olduğu, sadece tek bir kadın bakanın bulunduğu, bürokraside
maalesef ancak yüksek düzey bürokratların yüzde 9,4’ünün kadın olduğu;
kadınların uğradığı ayrımcılıkla, şiddetle, cinayetle ilgilenmeyen, sadece aileyle
ilgilenen bir yönetimde iktidar çoğunluğunun aksi bir şekilde hareketi herhâlde
abesle iştigal olur zaten. Kadınların yüksek yargıda, bürokraside, siyasette
olmasına, aslında, daha doğru bir ifadeyle, evin dışında olmasına niyeyse
AKP’nin bir alerjisi var. 
Bakın,
imzamız olan uluslararası sözleşmelerde “Eşitsizliğin olduğu her alanda
kadın-erkek eşitliğinin sağlanması için geçici özel önlemler alınır.” diyor.
Uyan var mı? Maalesef yok. 
2010
yılında Anayasa değişikliği teklifi geldi. Burada da halka sunulurken vitrin
maddelerinden biri de kadınlara pozitif ayrımcılık yapılacağına dair bir
hükümdü ama o günden bugüne yapılan hiçbir şey maalesef yok, koca bir hiç. Şu
açıktır ki AKP, söz konusu kadınlar olunca, kadın hakları olunca maalesef
kulağının üstüne yatmayı bir politika hâline getirdi. 
Değerli
milletvekilleri, biraz önce 2010 Anayasa değişikliği teklifinden konuştuk,
Anayasa değişikliğinden konuştuk; Türkiye’yi değiştireceği, dünyada, Türkiye
demokrasisini en önde götüreceği masalıyla halkın önüne getirilen bir teklifti.
Hatırlarsınız, yüksek yargının hallaç pamuğu gibi atıldığı, FETÖ’nün yargıya
iyice yerleşmesini, çöreklenmesini sağlayan bu teklif hakkında bizler çok
konuştuk, çok anlattık ama maalesef, bizleri dinlemediniz. Anayasa değişikliği konusunda
da, FETÖ konusunda da yine kulağınızın üzerine yatmayı tercih ettiniz. Sonra,
kol kola aynı menzile koşarken “sen ben kavgası” olunca, bu sefer, ortaya çıkan
tabloda, sorumluluğunuzu kabullenmek yerine “Kandırıldık.” demeyi tercih
ettiniz. 
Şimdi
de boş kâğıda attığınız imzalarla, yeni bir Anayasa değişikliğiyle Meclisin
huzurlarındasınız. Hem de yetkisini elinden almaya çalıştığınız, içini
boşaltmaya çalıştığınız Meclisin huzuruna bir rejim değişikliği teklifiyle
geliyorsunuz. Bir tek kişinin iki dudağı arasından her çıkan sözün kanun
olduğu, yeni bir sultanlığa, diktaya dönüşebilecek bir sistemin teklifini
getiriyorsunuz buraya. Alışıldığı üzere, şimdi de kimseyi dinlemiyorsunuz. Hadi
bizi dinlemiyorsunuz, tamam, biz muhalefetiz ama peki, bilim adamlarını, sivil
toplum kuruluşlarını, halkı niye dinlemiyorsunuz? Madem bunları
dinlemiyorsunuz, niye geçmişe, çevrenize bakmıyorsunuz? Geçmiş, tarih,
maalesef, böyle tek bir elde toplanan gücün, diktatörlüklerin ülkesine ve
dünyaya yarattığı acılarla dolu. Bunca yakıcı sorunun içinde, terörün, kanın,
gözyaşının içinde, ekonomik krizin içinde ve maalesef, rezil bir duruma düşen
dış politikamızın içinde sizin tek bir derdiniz var; bir tek adamın istediği
gibi at koşturacağı, denge ve denetlemenin olmadığı bir sistemi oluşturmak,
rejimi değiştirmek. Bunun sonu hüsran. Daha önce de söylediğim gibi, Nazi
Almanyası’nda, faşist İtalya’da ya da Orta Asya’da ya da -daha dikkat etmek
isterseniz- Latin Amerika’da bunun örnekleri ziyadesiyle var.
Değerli
milletvekilleri, son dakikalarda, dünkü manzarayı, oy kullanma manzarasını
izleme fırsatınız oldu mu? Gerçekten ne yapıyorsunuz? Yani biz mahalle
delegelerini seçerken bile illerimizde bu manzarayla karşılaşmadık. Aklınızı,
iradenizi niye ipotek altına aldırıyorsunuz? Bakın, aklını, iradesini,
vicdanını ipotek altına aldıranların 15 Temmuzda bu ülkeye nasıl zarar
verdiklerini hep beraber izledik, hep beraber şahit olduk. (CHP sıralarından
alkışlar) Kendilerini Meclisi bombalarken, halkını öldürürken buldular. Biz
sanıyorduk ki onlar askerler, biz sanıyorduk ki onlar hâkimler, polisler ama
meğerse birer kuklaymışlar. O yüzden sizler de aklınızı, iradenizi kimseye
ipotek ettirmeyin. 
(Mikrofon
otomatik cihaz tarafından kapatıldı) 
CANDAN
YÜCEER (Devamla) - Burası Türkiye Büyük Millet Meclisi, burası milletin Meclisi
ve asla da Külliye’nin Meclisi olmayacaktır.
Hepinize
saygılar sunuyorum. (CHP sıralarından alkışlar)
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun.
MEHMET
NACİ BOSTANCI (Amasya) – Sayın Başkanım, esasen yerimden söz alacaktım ama
Sayın Yüceer’in son cümlesi bir ikaz, bir ihtar olarak değil, aynı zamanda
haddini aşan…
BAŞKAN
– Sataşmadan dolayı iki dakika söz veriyorum.
Lütfen,
yeni bir sataşmaya meydan vermeyelim. 
Buyurun.
(AK PARTİ sıralarından alkışlar)
IX.- SATAŞMALARA İLİŞKİN KONUŞMALAR (Devam)
9.- Amasya Milletvekili Mehmet Naci Bostancı’nın,
Tekirdağ Milletvekili Candan Yüceer’in doğrudan gündeme alınma önergesi
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması 
MEHMET
NACİ BOSTANCI (Amasya) – Sayın Başkan, değerli arkadaşlar; Sayın Yüceer atını
istediği gibi koşturacak bir kişiye yetki verecek bir anayasadan bahsetti. Ben
siyaset bilimi hocasıyım. Tarihte kabile şefleri dâhil, atını böyle serbestçe
koşturan hiçbir şef, hiçbir otorite bilmiyorum. Her otoriteyi sınırlayan
kurallar kabilelerde bile var, kabilelerde, imparatorluklarda var, krallıklarda
var, feodal beyliklerde var. 
MURAT
EMİR (Ankara) – Yüreğimize su serptiniz.
MEHMET
NACİ BOSTANCI (Devamla) – Şimdi, eleştiri, eleştiri de… Eleştiriyi insanlık
tarihini bile ters yüz edecek şekilde abartılı bir tarzda dile getirmek; o,
eleştiri değil. 
MUSTAFA
AKAYDIN (Antalya) – Attan düşeni söyle, attan düşeni.
MEHMET
NACİ BOSTANCI (Devamla) - Türkiye'nin bu kadar demokratik tecrübesi var,
hepsini yiyip içip midemize mi geçirdik? Bütün bunlar toplumun aklında,
vicdanında. O akılda ve vicdanda olan demokratik tecrübe aynı zamanda buraya
yansıyor. Bir kere o “Tek kişiye aklınızı, iradenizi bırakıyorsunuz.” filan
şeklindeki retoriği kökünden reddediyorum.
ÜNAL
DEMİRTAŞ (Zonguldak) – Ama gerçek, acı gerçek.
MEHMET
NACİ BOSTANCI (Devamla) – Buradaki her bir insan -tıpkı sizin gibi- elbette bir
parti disiplini içinde ama aynı zamanda özgür bir vicdan ve akılla davranıyor.
Eleştiri yaparken aynı zamanda bunun tahkir sınırlarına geçmemesine dikkat
etmek bizim boynumuzun borcu, sizin de boynunuzun borcu. 
Kadın
meselesine gelince: Modern hayat, kamusal hayata çıkan -geleneksel dünyadan
farklı olarak- kadının fırsat eşitliğine ilişkin devletlere, otoritelere
yükümlülük yükler. Bu manada, Sayın Tanrıkulu’nun dile getirdiği husus, esprili
talebi bir yana, yüksek bürokrasiye ilişkin görevlendirmelerde ehliyet ve
liyakatin yanı sıra…
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – …cinsiyete ilişkin toplumsal eşitliğe de dikkat
edilmesi AK PARTİ olarak bizim de talebimizdir.
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ediyorum Sayın Bostancı.
CANDAN
YÜCEER (Tekirdağ) – Sayın Başkan…
BAŞKAN
– Buyurun Sayın Yüceer.
CANDAN
YÜCEER (Tekirdağ) – Sayın hatip ileri sürdüğüm görüşten farklı bir görüş ifade
ettiğimi…
BAŞKAN
– Öyle bir şey ifade etmedi Sayın Yüceer.
CANDAN
YÜCEER (Tekirdağ) – Ama öyle. 
BAŞKAN
– Bakın, şunu söyleyeyim…
CANDAN
YÜCEER (Tekirdağ) – Sataştı. İsmimi vererek sadece benim söylediklerim
üzerinden, farklı bir şey söylediğimi söyledim.
BAŞKAN
– Hayır, şunu yaptı: Sizin kendi beyanlarınızı söyledi. 
CANDAN
YÜCEER (Tekirdağ) – İsmimi verdi, daha nasıl sataşacak?.
BAŞKAN
– Sayın hatip size hiç sataşmadan, kendi bakış açısını ifade etti.
CANDAN
YÜCEER (Tekirdağ) – İsmimi verdi Sayın Başkan.
BAŞKAN
– Bakın, bunun sınırı yok. Israr ediyorsanız, size bir dakika, İç Tüzük 60’a
göre söz vereyim çünkü sataşma yok bunda, emin olun. Ama, ben İç Tüzük 60’a
göre size yerinizden bir dakika süre veriyorum.
Buyurun.
VI.- AÇIKLAMALAR (Devam)
32.- Tekirdağ Milletvekili Candan Yüceer’in, Amasya
Milletvekili Mehmet Naci Bostancı’nın sataşma nedeniyle yaptığı konuşmasındaki
bazı ifadelerine ilişkin açıklaması 
CANDAN
YÜCEER (Tekirdağ) – Sayın Başkan, öncelikle bizim arzu ettiğimiz tabii ki
herkesin özgür iradesi ama bu Meclisin, bu Gazi Meclisin bir itibarı var.
Geçmişten bugüne darbeye karşı mücadele etmiş, bedel ödemiş, işkence görmüş,
şehit olmuş bütün yurttaşlarımıza bir borcumuz var. Dolayısıyla, bizlerin de
temsil ettiğimiz, aldığımız bu yetkiye ve o yetkiyi temsil eden herkese
sorumluluğumuz var. Bu sorumluluğun gereği olarak da maalesef ne oy kullanmada
ne maalesef düşüncelerimizi ifade etmede bunu sağlayamıyoruz. Dün izlediğimiz
manzara bu Meclisin itibarını zedelemiştir, Anayasa’ya aykırıdır ve gerçekten,
bize oy veren, o yetkiyi veren insanlara da bence yapılacak en kötü şeydir.
Yoksa kimsenin oyunu, düşüncesini yargılama gibi, sorgulama gibi bir niyetimiz
yok. Bizim ifadelerimiz bunun üzerindendi. Artı…
(Mikrofon
otomatik cihaz tarafından kapatıldı)
BAŞKAN
– Teşekkür ediyorum. 
VII.- BAŞKANLIĞIN GENEL KURULA SUNUŞLARI (Devam)
B) Önergeler (Devam)
1.- İstanbul Milletvekili Mustafa Sezgin Tanrıkulu’nun,
(2/207) esas numaralı 6216 Sayılı Anayasa Mahkemesinin Kuruluşu ve Yargılama
Usulleri Hakkında Kanunda Değişiklik Yapılmasına İlişkin Kanun Teklifi’nin
doğrudan gündeme alınmasına ilişkin önergesi (4/80) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Birleşime
kırk beş dakika ara veriyorum. 
Kapanma Saati: 19.36
DÖRDÜNCÜ OTURUM
Açılma Saati: 20.30
BAŞKAN: Başkan Vekili Ahmet AYDIN
KÂTİP ÜYELER: Özcan
PURÇU (İzmir), Ömer SERDAR (Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 54’üncü Birleşiminin
Dördüncü Oturumunu açıyorum.
Alınan
karar gereğince, sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
1’inci
sırada yer alan, Türkiye Cumhuriyeti Emekli Sandığı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile Plan
ve Bütçe Komisyonu Raporu’nun görüşmelerine kaldığımız yerden devam edeceğiz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Emekli Sandığı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/796) ile Plan ve Bütçe Komisyonu Raporu (S. Sayısı: 446)
BAŞKAN
– Komisyon? Yok.
Ertelenmiştir.
2’nci
sırada yer alan, Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti
Anayasasında Değişiklik Yapılmasına Dair Kanun Teklifi ve Anayasa Komisyonu
Raporu’nun birinci görüşmesine kaldığımız yerden devam edeceğiz.
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (x)
BAŞKAN – Komisyon ve Hükûmet? Yerinde.
Geçen birleşimde 447 sıra sayılı Kanun Teklifi’nin 1’inci
maddesinin görüşmelerinde kalınmıştı. 
ENGİN ALTAY (İstanbul) – Sayın Başkan…
BAŞKAN - Şimdi hatırlatmak amacıyla 1’inci maddeyi okutacağım ama
Sayın Altay’ın bir söz talebi var. 
Evet, Sayın Altay buyurun, bir dakika.
VI.- AÇIKLAMALAR (Devam)
33.- İstanbul Milletvekili Engin Altay’ın, 447 sıra
sayılı Anayasa Değişiklik Teklifi’nin maddelerine geçilmesi için yapılan gizli
oylamanın İç Tüzük hükümlerine aykırılık teşkil ettiğine, 4 siyasi partinin ve
Başkanlığın bu konudaki anlayışlarını açıklamasının Parlamentonun itibarı ve
Anayasa değişikliğinin kamu vicdanındaki meşruiyeti bakımından önemli olduğuna
ilişkin açıklaması
ENGİN
ALTAY (İstanbul) – Teşekkür ederim.
Sayın
Başkan, bu söz talebim aslında 58’e de dayalıdır ancak onun da ötesinde, dün
gece geç saatlerde konuştuğumuz, görüştüğümüz teklifin tümü üzerindeki
oylamalar esnasında söz talep etmiştim ve siz oylama neticesinden sonra bana
söz vereceğinizi söylemiş ve vermiştiniz. 
Ben
aldığım bu sözde, aslında sizin de müşahede ettiğiniz üzere, yapılan oylamanın
İç Tüzük’ün 147 ve 148’inci maddelerine açık aykırılık teşkil ettiğini söylemiş
ve bunun, Genel Kuruldaki her partiden sayın milletvekilleri tarafından da teknolojinin
verdiği imkânlarla belgelendiğini ifade etmiştim. Bunun hemen peşine, ben bu
sözlerimi tutanağa geçirdikten sonra siz -bence, niyet okumak istemem ama
bilinçli olarak- oylamanın, usulüne uygun ve kapalı, gizli yapıldığını beyan
ettiniz, 
Şimdi,
Sayın Başkanım, Kıymetli Başkanım, bu resim bugün bütün yazılı ve sosyal
medyada, görsel medyada yer aldı. Şimdi, kıymetli milletvekili arkadaşlarım,
burada, kanun koyan yerde, bizi, hepimizi bağlayan Türkiye Büyük Millet Meclisi
İçtüzüğü’nün hükümleri ortadayken bu resim sizi de eminim ki çok incitmiştir,
çok incitmiştir. Dolayısıyla, kaldı ki bu konuda, Sayın Başkan, hoşgörünüze
sığınarak çok kısa bir paragrafı okumak istiyorum.
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın. 
ENGİN
ALTAY (İstanbul) – “Ne var ki Anayasa Mahkemesinin oylama usulüne aykırı
hareket edildiğine ve oylamanın geçersizliğine karar verebilmesi için, oylama
sonucu dilekçesinde ileri sürülen hususların oylamanın sonucunu etkileyecek
nitelikte olduğunu ispatlayacak açık ve yeterli delil bulunamadı. Bu gibi
usulsüzlük iddialarının oylama çoğunluğunun sağlanıp sağlanamadığı konusunda da
dikkate alınması gereken ikinci tur oylamada gerçekleştiği de
belirlenemediğinden…” Yani hangi turda gerçekleştiği belirlenemediğinden falan
diye devam ediyor. 
Sayın
milletvekilleri, kıymetli milletvekilleri, Sayın Başkan, Sayın Hükûmet; Anayasa
Mahkemesi geçmişte diyor ki: “Bu açık oylamayla ilgili sonucu değiştirecek
kadar bize belge verilseydi, bu oylamayı iptal ederdim.” Dolayısıyla, dün akşam
üzülerek müşahede ettik ki –ha, bu bir örnek, sayın milletvekilimi afişe etmek
için bunu yapıyor değilim ama- bu gibi elimizde diğer –sizlerde de vardır-
onlarca belge var. Dolayısıyla, bizim çıkmasını istemediğimiz ama sizin hararetle
–saygı duyuyorum- çıkmasını istediğiniz, geçmesini istediğiniz bu teklif
geçerse bu tarz tutumlarla yüksek mahkemeyi de zorda bırakırsınız. Bu vesileyle
bunu hatırlatmak istiyorum. 
Buradan,
sabrınıza sığınarak, hoşgörünüze sığınarak iki şey daha söylemek istiyorum.
BAŞKAN
– Tamamlayalım Sayın Altay.
ENGİN
ALTAY (İstanbul) – Sayın Başkan, şurada hep birlikte mesai arkadaşlığı da
yapıyoruz. O makamlar, bu makamlar, dün Sayın Başbakanın belirttiği “Makamlar
feda olsun…” Hiçbir makam feda olamaz arkadaşlar, makamların hepsi milletindir.
Kimse kimseye bir makam da feda edemez. Lakin bütün makamların bize milletten
aldığımız şekilde lekesiz ve tertemiz –itham ediyor değilim- olarak bizden
sonrakilere bırakılması gibi bir mecburiyet var. 
Şimdi,
ben sizden arz ediyorum. İlla bir usul tartışması diye değil ama bu
Parlamentoyu oluşturan 4 siyasi partinin ve sizin bu gizli oylamayla ilgili
anlayışınızı ikişer dakikayla yeniden ortaya koymamızın, Parlamentonun itibarı
bakımından, görüştüğümüz kanun teklifinin kamu vicdanındaki meşruiyeti
bakımından şüphesiz büyük faydası olacaktır. Burada ne çıkar bunu bilmem.
Buradaki sonuçlara biz saygılıyız. Buradaki herkes yüce milletin vekâletini
üstünde taşıyor. Buradaki bütün sayın milletvekillerinin bu konuda vereceği
kararların başımızın üstünde yeri var, bunda bir sıkıntı yok ama bu gizli oy
meselesi, milletin önüne yarın gidersek, gidilirse şaibeli olmasın, meşru olsun
oluyorsa. Bu bakımdan, bir usul tartışması diye de düşünebilirsiniz, bu konuda
grupların değerlendirmesini almak diye de değerlendirebilirsiniz. 
Sizden
hassaten rica ediyorum, istirham ediyorum; gruplar, her zaman yaptığımız gibi,
ikişer dakikayla dün akşam yaşananlarla ilgili anlayışlarını,
değerlendirmelerini ortaya koysun. Sonra siz tavrınızı, tasarrufunuzu ilan edin
ve bundan sonra yapacağımız oylamalarda hem bu, dün akşam yansıyan şekilde,
çirkin, kabul edilebilir olmayan görüntüler olmaz hem de hukuk içinde, İç Tüzük
içinde bu görüşmeleri sağlamış oluruz diye düşünüyorum. 
Takdirlerinize
saygıyla arz ediyorum efendim. (CHP sıralarından alkışlar) 
BAŞKAN
– Teşekkür ediyorum Sayın Altay. 
ORHAN
DELİGÖZ (Erzurum) – Sayın Başkan, bir söz istiyorum.
BAŞKAN
– Sayın Deligöz, bir saniye, bir saniye…
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ahmet Aydın’ın,
Başkanlık Divanı olarak İç Tüzük hükümlerine ve oylamanın gizliliği esasına
azami derecede uymaya çalıştıklarına ilişkin konuşması
BAŞKAN
– Sayın milletvekilleri, tabii ki bizlerin görüşleri muhakkak önemli ve bütün
görüşler saygıdeğerdir ama bu Parlamentoyu yönetirken hepimizin tabi olduğu bir
Anayasa ve İç Tüzük el kitabımız var. Dolayısıyla, burada bütün çalışmaların bu
İç Tüzük’e uygun olarak yapılması ve bütün milletvekillerinin de buna uyması
gerekiyor. Biz de Meclis Başkanlık Divanı olarak, azami derecede, bu İç
Tüzük’te yazılan hususlara, oylamanın gizliliği esasına uymaya çalışıyoruz.
İnşallah, oylama süreci geldiğinde de burada bütün grupların bu noktada buna
tekrar dikkatini çekmeye çalışacağız ve hep birlikte, gruplar olarak burada
güzel bir iş çıkarmaya çalışalım. İşin neticesi, rengi şöyle ya da böyle
olabilir ama sonuçta milletvekillerinin iradesi nasıl yansırsa hepimiz saygı
duyacağız. Geldiğinde onu konuşuruz.
LEVENT
GÖK (Ankara) – Sayın Başkan, benim de bir talebim var.
BAŞKAN
– Yerinizden, buyurun Sayın Gök.
Bir
dakika süreyle size de bir söz verelim.
LEVENT
GÖK (Ankara) – Bir dakika değil, biraz toleranslı olsun.
BAŞKAN
– Tamam, buyurun, toleransı zaten tanıyorum.
Buyurun.
VI.- AÇIKLAMALAR (Devam)
34.- Ankara Milletvekili Levent Gök’ün, Ankara
Valiliğinin Ankara’da her türlü eylem, toplantı ve mitingi yasaklama kararı
aldığına, bu kararla ana muhalefet partisi olarak referandumla ilgili
yapacakları çalışmalarının engellenmiş olduğuna ve Bakandan bu konuda bir
açıklama beklediklerine ilişkin açıklaması
LEVENT
GÖK (Ankara) – Sayın Başkan, teşekkür ederim.
Sayın
Başkan, ben aynı zamanda Ankara Milletvekiliyim ve 5 milyonluk bir kentin,
halkın oylarıyla seçilmiş bir temsilciyim. Bu Anayasa teklifi yapılacak görüşmeler
ve oylamalar sonucunda Meclisten referandum eşiğini geçen bir oyla geçtiği
takdirde, önümüzdeki aylar içerisinde bizi bir referandum bekliyor. Doğal
olarak, biz de Cumhuriyet Halk Partisi olarak böyle bir referandum
karşılaşmasında, önümüzde bekleyen süreçte parti olarak hazırlıklarımızı yapmak
üzere değişik toplantılar yapıyoruz ve halkımızı nasıl bilgilendiririz, onları
nasıl aydınlatırız konusunda kararlar alıyoruz. Aldığımız kararlar içerisinde
caddelerde, sokaklarda stantlar açmak, halkı bilgilendirmek, basın açıklamaları
yapmak, kalabalıkları toplamak, toplantı yapmak ve bu çerçevede meydanlarda,
caddelerde, sokaklarda, parklarda, hatta temsilî gösteri şeklinde yapacağımız
etkinliklerle halkımızı meşru yollardan bilgilendirmek istiyoruz. Bu, takdir
edersiniz sayın Hükûmet, bir referandumun araçlarıdır ve kullanılması gerekir,
öyle olması gerekir. Kamusal alanlarda stant açılması, kalabalık yerlerde el
ilanı dağıtılması, toplantı yapılarak kalabalıklara görüşümüzün ifade edilmesi,
bildirilerin dağıtılması şeklinde…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
LEVENT
GÖK (Ankara) – Sayın Başkan, tamamlayacağım ama önemli bir konu…
BAŞKAN
– Buyurun.
LEVENT
GÖK (Ankara) – Bu tarz eylemleri planlama aşamasında ve uygulamaya koyarken ve
haklı olarak da referandumun temel enstrümanlarını, meşru enstrümanlarını
kullanmak gibi bir ana muhalefet partisinin son derece haklı etkinlikleri
açısından çalışmalar yürütürken Ankara Valiliğinin bugün almış olduğu kararla
bütün bunlar engellendi Sayın Bakan, Sayın Başkanım.
Şimdi,
Ankara Valiliğinin almış olduğu karar çerçevesinde ben Hükûmetin bizi
bilgilendirmesini istiyorum. Ankara Valiliği şu tehlikeye dikkat çekiyor Sayın
Bakan… Haklı bir tehlike olabilir, biz de buna iştirak ediyoruz ama o haklılık
durumunda da meşru bir talebimiz var. Ankara Valiliği almış olduğu kararda
diyor ki: “Yasa dışı terör örgütleri ilimizde eylem arayışı içinde olduğundan
dolayı otuz gün içerisinde Ankara’da meydanlarda,
caddelerde, sokaklarda, parklarda her türlü toplantı ve gösteri yürüyüşü
yapmak, kamusal alanlarda stant açmak, basın açıklamaları yapmak, temsilî
etkinliklerde bulunmak, Olağanüstü Hal Kanunu’nun verdiği yetkiye istinaden
otuz gün süreyle yasaklanmıştır.” Bugün 10 Ocak; 10 Şubata kadar yasaklanan bir
müeyyide var ve Anayasa teklifinin Meclisten geçmesi hâlinde uygulanması
gereken referandum süreci içerisinde, hepimizi yakından ilgilendiren, 5
milyonluk Ankara kentini ilgilendiren ve muhtemelen başka illerde de
alınabilecek kararlara ışık tutacak bir karar alındı. 
BAŞKAN
– Sayın Gök, toparlayabilir misiniz lütfen. 
LEVENT
GÖK (Ankara) – Efendim, toparlayacağız ama konu önemli. 
BAŞKAN
– Konu önemli de bakın, gruplar adına konuşmanız var, şahıslar adına, orada da
dile getirirsiniz. 
LEVENT
GÖK (Ankara) – Şimdi, gruplar adına konuşmadan da daha önemli bu. 
BAŞKAN
– Ama toparlayın. 
LEVENT
GÖK (Ankara) – Yani, bir referandum sonucunu ben anlatmaya çalışıyorum, ne
olacağını anlatmaya çalışıyorum ve Bakandan bilgi bekliyorum. 
Şimdi,
Ankara Valiliğinin almış olduğu bu karar… Terör örgütlerinin Ankara ilinde
etkinlik yapacağı tespit edilmiş ise bu konu bence önemlidir ve terörün sarmalı
içerisinde bulunan Türkiye’de ve olağanüstü hâl koşullarında bu Anayasa
teklifini referanduma götürecek koşullar bulunmamaktadır Sayın Bakan.
Şimdi,
ben ana muhalefet partisinin bir grup başkan vekili olarak öncelikli olarak şu
beklenti içerisinde olduğumu ifade etmek durumundayım ve siz bana şu güvenceyi
vermek durumundasınız: Bir, iktidar partisi aldığı bu kararla terörü
önleyecekse önlesin ama bu çalışmalar da ondan sonra başlasın. 
(Mikrofon
otomatik cihaz tarafından kapatıldı) 
BAŞKAN
– Teşekkür ediyoruz Sayın Gök. 
LEVENT
GÖK (Ankara) – Sayın Başkan, daha olmadı. Lütfen…
BAŞKAN
– Sayın Gök ama bakın, böyle bir usul yok. İç Tüzük’ü az önce… 
LEVENT
GÖK (Ankara) – Ama efendim, bakın…
BAŞKAN
- Daha yeni, İç Tüzük’ten bahsettik.
LEVENT
GÖK (Ankara) – Sayın Başkan, daha derdimi anlatamadım ki.
BAŞKAN
– Tamam da derdiniz bir saat sürse ben ne yapacağım?
LEVENT
GÖK (Ankara) – Hayır, iki dakika daha izin verin bana. 
BAŞKAN
– Bakın, başladığımızdan beri, Sayın Altay’a nezaket çerçevesinde verdik,
konuştu; size aynı şekilde…
LEVENT
GÖK (Ankara) – Önemli bir sorun. İki dakika daha süre verin, toparlayacağım.
BAŞKAN
– Şimdi, her bir milletvekilinin kendine göre önem atfettiği konular olabilir.
Bütün konuların yöntemi… Bu şekilde herkese söz verecek olursak biz bu işi…
LEVENT
GÖK (Ankara) – Toparlayacağım. 
BAŞKAN
– Lütfen, son cümlelerinizi…
LEVENT
GÖK (Ankara) – Toparlayacağım, son kez söz verin ama lütfen iki dakika verin,
toparlayayım.
BAŞKAN
– …bir dakikada toparlayın. 
LEVENT
GÖK (Ankara) – Şimdi, değerli arkadaşlar, Sayın Bakanım; yani ya burada kalkıp
diyeceksiniz ki bize: “Biz otuz gün içerisinde terörü önleyeceğiz, bunun için
alıyoruz bu kararları.” O hâlde, ben otuz gün içerisinde terör nedeniyle haklı
bir gerekçeyle basın açıklaması yapamayacaksam, stantlar açamayacaksam bu
görüşmeler ertelenmelidir Sayın Başkan. Benim meşru demokratik hakkımı
kullanacağım bir zeminin yaratılması iktidarın görevidir. Yanlış mı düşünüyorum
Sayın Başkan? 
Yani
ben bu tablo içerisinde nasıl bir propaganda götüreceğim? Medya yok, Meclis
televizyonu yok, basın toplantısı yok, stantlar açamazsın, toplantı yapamazsın,
yürüyüş yapamazsın, halkı bilgilendiremezsin; referanduma gideceğiz. Böyle bir
şey olabilir mi? Yani bu konu önemli değil mi Sayın Başkan? Bu konuda Hükûmet
ne demeli bize yani?
BAŞKAN
– Teşekkür ediyorum Sayın Gök.
LEVENT
GÖK (Ankara) – Benim demokratik hakkımı kullanacağım bir ortamın güvencesini
bana kim verecek? Ben onu soruyorum.
(Mikrofon
otomatik cihaz tarafından kapatıldı)
BAŞKAN
– Teşekkür ediyorum Sayın Gök, kayıtlara geçmiştir.
LEVENT
GÖK (Ankara) – Bu tablo içerisinde, bu Anayasa görüşmeleri ertelenmelidir,
terör önlenmelidir. Ancak ondan sonra başlayacaksak ben basın açıklamalarımı
yapayım, stantlarımı açayım. Yani bir yandan her türlü kısıtlama, bir yandan
referandum; bu olmaz. 
BAŞKAN
– Sayın Gök, meramınızı anlattınız. 
Teşekkür
ediyoruz.
LEVENT
GÖK (Ankara) – Sayın Bakandan bu konuda vicdanları tatmin edecek bir açıklama
beklediğimizi ifade ediyorum.
BAŞKAN
– Teşekkür ediyoruz Sayın Gök.
LEVENT
GÖK (Ankara) – Sayın Bakan, lütfen bu konuda söz alın.
BAŞKAN
– Evet, sayın milletvekilleri, geçen birleşimde…
LEVENT
GÖK (Ankara) – Sayın Bakan söz alıyor efendim.
FİLİZ
KERESTECİOĞLU DEMİR (İstanbul) – Sayın Başkan…
SIRRI
SÜREYYA ÖNDER (Ankara) – Sayın Başkan…
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkan…
BAŞKAN
– Buyurun Sayın Bakan.
35.- Orman ve Su İşleri Bakanı Veysel Eroğlu’nun,
Ankara Milletvekili Levent Gök’ün yaptığı açıklamasındaki bazı ifadelerine
ilişkin açıklaması
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, değerli
milletvekilleri; tabii, Ankara Valisinin aldığı bir karar. Özellikle bazı
topluluklara birtakım bombalı saldırı, suikast teşebbüsü olabilir. Yani terörle
yapılan mücadele çerçevesinde alındı. Yoksa sizlerin propaganda yapmasına engel
bir durum yok. Her gün basın açıklaması…
LEVENT
GÖK (Ankara) – Daha dün Meclisin önünde engellediniz.
ORMAN
VE SU İŞLERİ BAKANI VEYSEL EROĞLU (Afyonkarahisar) – Müsaade eder misin, ben
sizi dinledim, müsaade eder misin.
İstediğiniz
şekilde her gün basın açıklaması yapabilirsiniz. 
LEVENT
GÖK (Ankara) – Nasıl yaparız efendim, nasıl yaparız?
ORMAN
VE SU İŞLERİ BAKANI VEYSEL EROĞLU (Afyonkarahisar) – Sosyal medyadan zaten
propaganda yapılıyor. 
Dolayısıyla,
bir de şunu ifade etmek istiyorum: Zaten, efendim, bu kanun şu anda
görüşülüyor. Belki önerge verilecek, belki değişiklikler olacak. Dolayısıyla,
zaten ortada kabul edilmiş bir değişiklik teklifi yok. 
LEVENT
GÖK (Ankara) – Biz şimdiden anlatmaya çalışıyoruz Sayın Bakan.
ORMAN
VE SU İŞLERİ BAKANI VEYSEL EROĞLU (Afyonkarahisar) – Müsaade edin.
Ondan
sonra istediğiniz şekilde meydanlara çıkın, bu teklifte anlaştıktan sonra
konuşun.
BAŞKAN
– Teşekkür ediyorum Sayın bakanım.
ORMAN
VE SU İŞLERİ BAKANI VEYSEL EROĞLU (Afyonkarahisar) – Onunla ilgili valilikle de
görüşülecek. Rahat bir şekilde, merak etmeyin, propagandanızı yapacağınız
imkânları sağlayacağız.
BAŞKAN
– Teşekkür ediyorum.
LEVENT
GÖK (Ankara) – Sayın Başkan, nasıl merak etmeyelim?
BAŞKAN
– Sayın Kerestecioğlu, Sayın Önder mi konuşacak?
Sayın
Önder’in de mikrofonunu açalım bir dakika.
LEVENT
GÖK (Ankara) – Daha dün Meclisin önünde yaşadıklarımız ortada. Ya, birbirimizi
kandırmayalım.
BAŞKAN
– Sayın milletvekilleri, bakın, İç Tüzük diyoruz, usul diyoruz; lütfen ama,
istirham ediyorum. Konuştunuz, meramınızı anlattınız. Mümkün mertebe geniş
davranıyoruz.
LEVENT
GÖK (Ankara) – Biz Sayın Bakanın açıklamalarından tatmin olmadığımızı kayıtlara
geçiriyoruz.
BAŞKAN
– Eyvallah, o sizin takdiriniz.
Sayın
Önder…
Açalım
mikrofonunuzu bir dakika, 60’a göre.
SIRRI
SÜREYYA ÖNDER (Ankara) – Yok, grup adına.
BAŞKAN
– Tamam, grup adına da bir dakika veriyoruz, normalde de; siz buyurun.
Tamam,
bir artı bir yaparız.
36.- Ankara Milletvekili Sırrı Süreyya Önder’in,
Anayasa değişiklik teklifine karşı her türlü toplumsal tepkiyi bugünden
kriminalize etmeye dönük bir yaklaşımın terörle mücadele içerisinde mütalaa
edilemeyeceğine ve oy kullanma konusunda herkesin kendisine yakışanı yaptığına
ilişkin açıklaması
SIRRI
SÜREYYA ÖNDER (Ankara) – Sayın Başkan, ben de bir Ankara Milletvekili olarak ve
sivil toplumun kendi iradesini görünür kılmak için geliştirdiği bu gösteride
bizim vekillerimiz de vardı, aynı engellemeye maruz kaldılar. Sayın Bakanın
yaklaşımı çok hikmetli bir yaklaşım. Tabiri caizse, babasının bağından bağ
bağışlıyormuş gibi, “Sosyal medyada yapıyorsunuz ya.” gibi bir şey her yerde söylenebilir.
Mesela arkadaş ortamında söylenebilir, dost meclislerinde söylenir ama
demokrasi bundan daha farklı bir şeydir. Demokraside gösteri, yürüyüş ve
toplantı esasları, insanların fikirlerini, düşüncelerini ifade etme esasları
çok geniş teminatlar altına alınmıştır.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
Açalım
arkadaşlar.
SIRRI
SÜREYYA ÖNDER (Ankara) – Yani “Bir dakika.” dediniz, daha bir dakika bile
dolmadı.
BAŞKAN
– Yok, ben karışmıyorum, mikrofon otomatik olarak kapandı.
SIRRI
SÜREYYA ÖNDER (Ankara) – Sayın Gök ve Altay’ın toplam süresinden bir santim
aşağıyı kabul etmem, onu söyleyeyim.
BAŞKAN
– Tamamlayın lütfen.
ORMAN
VE SU İŞLERİ BAKANI VEYSEL EROĞLU (Afyonkarahisar) – Zaman santimetreyle
ölçülmüyor.
SIRRI
SÜREYYA ÖNDER (Ankara) – Şimdi, bilinen bir şeydir: Hürriyetler birleştirir,
yasaklar böler. Fakat tam tersine Hükûmet bu yolda gidebildiği kadar gitsin
derim ben çünkü tarihte kimin yerine namzet olduğunuzu aslında icraatlarınız ve
tercihlerinizle kendiniz belirlersiniz. Böyle bir referandumu Kenan Evren de
yapmıştı, Allah ameli ne kadarsa o kadar rahmet etsin. “Mavilim, mavişelim,
tenhada buluşalım.”ı TRT repertuarından çıkardılar, türküleri yasakladılar
referandumda. “Kızılcıklar oldu mu, selelere doldu mu?” yasaklanan ikinci
türküydü. Sıkıyönetim bildirileriyle yaptılar bunu. Bu mantığın Kenan Evren’den
bir santim daha idrakli olduğu, daha feraset içerdiği söylenemez. Zulüm, zulüm,
zulüm, baskı, sindirme bir yere kadar. Sayın Gök’ün söyledikleri, bir referandum
ya da seçimli bir çalışma için…
(Mikrofon
otomatik cihaz tarafından kapatıldı) 
BAŞKAN
– Bu son olsun, tamamlayın lütfen. Sayın Önder istirham ediyorum, bitirelim,
tamamlayalım.
Buyurun.
ORMAN
VE SU İŞLERİ BAKANI VEYSEL EROĞLU (Afyonkarahisar) - Sayın Vekilim, istediğiniz
türküyü söyleyin, “Kızılcıklar oldu mu…”
SIRRI
SÜREYYA ÖNDER (Ankara) – Ben size daha fazla istirham ediyorum, CHP’nin
konuşmasından bir dakika azını kabul etmem. Veysel Eroğlu’nun da gönlü hoş
olsun, zaman birimi kullanalım.
BAŞKAN
– Sizin kabul edip etmemeniz değil yani benim burada takdirim de önemli Sayın
Önder, istirham ediyorum. 
SIRRI
SÜREYYA ÖNDER (Ankara) – Ama adalet denen de bir şey var.
BAŞKAN
– Adaleti sağlamaya çalışıyoruz, lütfen. Böyle “Ben konuşmadan bir dakika kabul
etmem.” derseniz doğru olmaz. 
SIRRI
SÜREYYA ÖNDER (Ankara) – Eyvallah! Beni meşgul etmeyin ki zamanı verimli
kullanalım. 
BAŞKAN
– Buyurun.
SIRRI
SÜREYYA ÖNDER (Ankara) – Siz polemik yaptığınız süreyi de bizden kesiyorsunuz,
böyle bir hesap Kayseri’de bile yok, sen Adıyamanlısın üstelik. 
Onun
için, gelinen gidilen mecra, “hayır”a dönük her türlü toplumsal tepkiyi
bugünden kriminalize etmeye dönük bir yaklaşımdı. Terörle mücadelenin
içerisinde her şey mütalaa edilebilir ama bir tek bu saçma sapan önlemler ve
yasaklar mütalaa edilemez. Sadece toplumların şiddetle, terörle mücadele
tarihlerine baktığımızda bunların, bu anılan şeyleri yükseltmekten başka bir
sonuç doğurmadığı anlaşılmıştır. Bu, bu şekilde kayıtlara geçsin.
Oy
kullanma meselesinde de, herkes kendisine yakışanı yapıyor aslında, fazla bir
söze gerek yok. (HDP sıralarından alkışlar)
BAŞKAN
– Teşekkür ediyorum Sayın Önder.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (Devam)
BAŞKAN
- Sayın milletvekilleri, geçen birleşimde 447 sıra sayılı Kanun Teklifi’nin
1’inci maddesinin görüşmelerinde kalınmıştı. 
Şimdi,
hatırlatmak amacıyla 1’inci maddeyi bir kez daha okutuyorum:

TÜRKİYE CUMHURİYETİ ANAYASASINDA
DEĞİŞİKLİK YAPILMASINA DAİR KANUN TEKLİFİ
MADDE 1-
7/11/1982 tarihli ve 2709 sayılı Türkiye Cumhuriyeti Anayasasının 9 uncu
maddesine “bağımsız” ibaresinden sonra gelmek üzere “ve tarafsız” ibaresi
eklenmiştir.
BAŞKAN
– Madde üzerinde esas komisyon adına ilk söz Burdur Milletvekili Reşat Petek’e
aittir, buyurun. (AK PARTİ sıralarından alkışlar)
Süreniz
on dakikadır. 
ANAYASA
KOMİSYONU BAŞKAN VEKİLİ REŞAT PETEK (Burdur) – Sayın Başkan, değerli
milletvekilleri; 447 sıra sayılı Türkiye Cumhuriyeti Anayasasında Değişik
Yapılmasına Dair Kanun Teklifi’nin 1’inci maddesi üzerinde Komisyon adına söz
almış bulunuyorum. Sözlerime başlarken hepinizi saygıyla selamlıyorum.
Değerli
milletvekilleri, yönetme erkindeki çift başlılığı kaldıracak, kuvvetler
ayrılığı sistemini demokrasimizde daha yerleşik hâle getirecek en önemli bir
Anayasa değişikliği gündemimizde. Ben, bu değişikliklerin -temenni ediyoruz ki,
Türkiye Büyük Millet Meclisimizde kabulünden sonra, milletimiz tarafından da
referandumda onaylanmasıyla yürürlüğe girecek- milletimiz için de hayırlı
olacağına iniyorum. 
Şimdi,
1982 Anayasası’nın 9’uncu maddesinde, bu teklifle bir ilave yapmak suretiyle
değişiklik getiriyoruz. Buraya baktığımızda nedir? Az önce okunduğu gibi
bağımsızlık, yargı bağımsızlığının yanına “ve tarafsız...” Yani, Türk milleti
adına yargı yetkisinin kullanılmasında bağımsız mahkemeler şeklinde önceki
yapılan tanımlamaya ilave olarak “ve tarafsız...” kelimesini eklemek suretiyle
yargının tarafsızlığına dikkat çekiyoruz.
Değerli
milletvekilleri, biliyorsunuz bağımsızlık veya tarafsızlık sadece bir amaç
değildir; yargının bağımsızlığından ve tarafsızlığından maksat, adaletin
tecelli etmesidir, adil yargılamanın sağlanmasıdır. Hukuk devletinin güvencesi
olarak yargı gerçekten bağımsız ve tarafsız olarak görevini ifa ettiğinde,
vatandaşların hukuka olan güveni artacak, devlete olan güveni artacak ve
herhangi bir ihtilafında yargının bu meseleyi tarafsız olarak çözmesine
güvenecektir. Bu nedenle, şimdi elbette ki Anayasa değişiklik teklifinin tümü
üzerinde de söyleyecek çok sözlerimiz var, bunu iktidar ve muhalefet olarak
burada dile getiriyoruz. Sanırım, yargının tarafsız olması yolunda bir ilaveyle
yapılacak değişikliğe burada bulunan sayın milletvekillerimizin hiçbirinin bir
itirazı söz konusu olmayacaktır diye düşünüyorum. 
Bilinmelidir
ki yargı bağımsızlığı tarafsızlık sağlanamadıktan sonra tek başına bir teminat
olarak kabul edilemez. Gerek Avrupa İnsan Hakları Mahkemesinin kriterleri gerek
tümünü evrensel hukuk kriterleri olarak ifade ettiğimiz yargıçların nitelikleri
-bağlı olmasını kabul ettiği temel özellikler- itibarıyla bir mukayese yapacak
olursak, Anayasa’mızda yargının tarafsızlığına da işaret eden bir düzenlemenin
bulunmasının zorunlu olduğunu ifade edebiliriz. 
1982
Anayasası “bağımsızlık” ilkesine dikkat çekmiş ama tarafsızlık Anayasa’mızda
yer almamıştır. Buna rağmen, elbette ki diğer kanunlarda yargılamayla ilgili
kabul edilen ilkelerde, Hâkimler ve Savcılar Yüksek Kurulunun kabul ettiği
ilkelerde yargıç bağımsızlığı yanında tarafsız olması ilkesine de işaret
edilmiştir ki son derece önemlidir. Şimdi, buradan, yargı mensubu için, hâkim,
savcı için, özellikle hâkimler için tarafsızlığın bir özellik olmaktan öte,
olmazsa olmaz temel unsur olduğunun altını çizmemiz lazım. Burada, hâkimin
görmekte olduğu bir davada akrabalık, yakınlık, ideolojik mensubiyet, siyasi
mensubiyet vesaire herhangi bir nedenle taraflardan birini kendisine yakın veya
uzak görmemesi, taraflara eşit mesafede bulunması, ayrıca taraflara kendilerini
ifade ederken eşit hakları kullandırması ve yararlandırması tarafsızlık
ilkesinin hemen görülebilen unsurlarıdır diye ifade etmek istiyorum. 
Ayrıca,
hâkim hiçbir zaman önüne gelen bir davada ön yargıyla bakmamalıdır. Kendi
ideolojik bağlılığı veya siyasi mensubiyeti, etnik kökeni, inancı ne olursa
olsun insana sadece insan olduğu için değer vererek onun doğuştan gelen temel
haklarını hukuk önünde korumak yargının temel vazifesidir. Bu nedenle, bir
davada ön yargıyla bakması elbette düşünülemez değerli milletvekilleri. 
Burada,
tarafsız davranmanın bağımsızlıkla birlikte yasa değişikliği teklifimizde yer
alması, aynı zamanda kurumsal olarak yargı kurumunun bağımsızlığı ama kişisel
olarak yani her bir bireyi ilgilendiren, uygulamada bireyin tavrını,
hareketini, kararını etkileyecek o davranışı yani tarafsız davranışı aramamız
gerektiğinin altını çizmek istiyorum. 
Esasen,
yargının bağımsızlık ve tarafsızlığını sadece bugün “evrensel hukuk” olarak
ifade ettiğimiz değerlere bağlı gündeme getirmemiz de söz konusu değil. Bizim
kadim medeniyetimize de baktığımızda, inanç değerlerimizde, burada
tarafsızlığa, taraflara eşit mesafede bulunup eşit davranmaya da, adaletin
tecellisine de işaret eden temel ilkelerimiz olduğunu biliyoruz. Nitekim,
Kur’an-ı Kerim’de Cenab-ı Allah şöyle buyuruyor: “Şüphesiz Allah size,
emanetleri ehline teslim etmenizi ve insanlar arasında hükmettiğinizde adaletle
hükmetmenizi emrediyor.” Ayrıca “Ey iman edenler! Kendiniz, anne, babanız ve
yakınlarınızın aleyhine bile olsa Allah için şahitler olarak adaleti ayakta
tutun.” buyruğuyla da… Demek ki adaleti tecelli ettirmek yargının görevi
olduğuna göre, bu görev ifa edilirken anne, baba, yakın, efendim, şu veya bu
gerekçeyle bir kimseye, dostluk veya husumet, hiçbiri gündemde olmadan yalnız
ve yalnız hem adil yargılama ilkesinin uygulanması hem de adaletin tecelli
ettirilmesi son derece önemli. 
Bu
bakımdan, Anayasa’mızın 9’uncu maddesinde yargının bağımsızlık ilkesinin
yanında tarafsız olması zaruretine de işaret eden değişikliğin son derece
önemli, olumlu bir değişiklik olduğunun altını çiziyor, bu değişikliğin de tüm
Anayasa değişikliğimizle birlikte Meclisimize, milletimize hayırlı olması
temennisiyle hepinizi tekrar saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ediyorum Sayın Petek.
Şimdi
söz sırası, gruplar adına, Halkların Demokratik Partisi Grubu adına İstanbul
Milletvekili Celal Doğan’dadır. (HDP sıralarından alkışlar)
Sayın
Doğan, şahıslar adına da sizin söz talebiniz var. Diğer grupların da
mutabakatıyla emsal teşkil etmemek üzere birleştiriyorum, on beş dakika süre
veriyorum.
Buyurun.
HDP
GRUBU ADINA CELAL DOĞAN (İstanbul) – Sayın Başkan, değerli milletvekilleri; önce, grupların
göstermiş olduğu anlayıştan dolayı hepsine teker teker teşekkür ediyorum.
Kırk sekiz saate yakın bir süreden bu yana işin mahiyeti
gereği biraz gergin saatler geçiriyoruz. Aslında bir kısmı haklı taleplere dayansa bile bazılarını da fazla
abarttığımız oluyor maalesef. 
Başbakan
Binali Yıldırım: Baba adı Topal Dursun, anasının adı Bahar. 1955 doğumlu,
Erzincan’ın Refahiye ilçesinde doğmuş bir Anadolu insanı. Şu dedi, bu dedi…
Buna ilaveten de -geçmişte kalmış bir anımdan dolayı hatırlayarak söylüyorum-
Sayın Demirel’in bir lafı vardı, demişti ki rahmetli: “Bu cumhuriyet o kadar
büyük bir cumhuriyettir ki benim gibi İslamköylü bir insanı Cumhurbaşkanlığına
taşıyacak kadar imkân eşitliği veren bir cumhuriyettir.” Hepimizin, çoğumuzun
daha doğrusu, geliş kökeni ondan pek farklı değil; içimizde çok büyük
aristokrat ailenin çocuklarının da burada olduğunu zannetmiyorum, ya köy
kökenlidir ya memur kökenlidir ya esnaf kökenlidir. Bu cumhuriyetin bize vermiş
olduğu imkânları -bu cumhuriyeti kuranlara olan minnetimiz gereği söylüyorum-
bunu da korumakla yerine getirebiliriz. Bu nedenle, atılacak her adımda,
getirilecek her Anayasa değişikliğinde hassasiyet gösterilmesi gereken konu, bu
cumhuriyetin ne kadar daha çok derinleştirilerek korunması hususunda çaba sarf
edilmesidir. Sayın Binali Yıldırım sempatik bir insan, espriyi de seviyor. Bir
tek temennim var, inşallah Binali Yıldırım son Başbakan olmaz. 
Şimdi,
asıl sözlerime ben kanun maddesiyle başlamak istiyordum ama bugün maalesef,
yine Gaziantep’te vuku bulan ama boyutları hâlâ tartışılabilecek -daha doğrusu
derinliğinin vukufiyetine sahip olmadığım için de- iki türlü bir çatışmanın
meydana geldiği ve bu çatışmada bir polis memurumuzun yaralandığı, bir
saldırganın da öldürüldüğü söyleniyor. Türkiye bu nevi olaylara artık
alıştırılacak noktaya doğru gidiyor. Terör ve şiddetin bizim hayatımızda
alışabileceğimiz bir şey olmaması gerekir. Bu konuda, terör konusunda bütün
siyasi partilerin göstermesi gereken hassasiyette mutlak ve mutlak bir
mutabakat gerektiğine inanan insanlardan birisiyim. Sebebi şu, inancım şudur
ki: Terörün amacı, daha doğrusu varmak istediği hedefin büyüklüğü ne kadar
olursa olsun, onun insan öldürerek elde edeceği sonuç onu mazur göstermeye
yetmez. Yıllardır Türkiye’de güvenlikçi bir anlayışla terörle mücadele
ediyoruz. Güvenlikçi politikaların bizi getirdiği noktanın da ne olduğunu,
terörün farklı kesimlerden kaynaklanan bir güçle karşımıza dikildiğini
görüyoruz. Dün PKK’yle mücadele ediliyordu, bugün DAİŞ diye bir olay çıktı
başımıza; Amerika’nın Irak’ta bıraktığı idari boşluktan doğan bu güç, daha
doğrusu bu terör örgütü; yetmedi, 15 Temmuzdan sonra, ülkemizin koynunda yılan
besler gibi beslediğimiz bir FETÖ örgütü ülkenin başına musallat olmaya başladı.
FETÖ örgütünün derinliklerinin ne olduğunu hep birlikte gördük ve yaşıyoruz.
BAŞKAN
– Sayın Doğan, bir saniye…
Sayın
milletvekilleri, bir uğultu var salonda, lütfen hatibi dinleyelim.
Buyurun
Sayın Doğan. 
CELAL
DOĞAN (Devamla) – Ben rahatsız olmuyorum, isteyen konuşsun.
Şimdi,
FETÖ örgütünün boyutlarının, şu ana kadar yapılan mücadelede, görebildiğim
kadarıyla, deneyimi olan bir siyasetçi olarak söylüyorum, aysbergin ancak bir
kısmını görebiliyoruz. Daha çok derinlerde olduğu konusunda da en ufak şüphem
yok. Bu nedenle, burada da siyasi partilere düşen görev, bu konuda müşterek
tavırla bu şiddetin önlenmesi konusunda açıkça tavır almaktır ve karşısında
olmaktır. 
Bütün
bunlara rağmen, bu anlayıştaki bir siyasi partinin mensubu olarak söylüyorum,
bizi, Türkiye’de bir yılı aşkın bir süreden bu yana yani özellikle 7 Haziran
seçimlerinden sonra şeytanlaştırma ve kriminale etme konusunda elinizden gelen
hiçbir gayreti esirgemediniz. Öyle bir esirgemediniz ki kendi şahsımda ve
arkadaşlarımın çektiği konusunda bildiklerimi, yaşadıklarımı size üç beş
cümleyle anlatmak istiyorum. Biraz önce Sayın Gök “Biz nasıl referanduma
gideceğiz?” dedi. Çok şükür bize benzemeye başladınız yani. Bu işin elifi daha
bu, daha işin elifindesiniz, elifin besini daha yaşamadınız siz. Biz 8
Haziranda, kısmen özgür bırakılan bir ortamda, kısmen basının bize göz kırptığı
bir ortamda bir seçim çalışması yaptık ve sizinle yarıştık, demokratik yarış
yaptık daha doğrusu; 13,8 oy aldık. 13,8 oy aldıktan sonra bizim maruz
kaldığımız işkencenin, zulmün, maruz kaldığımız skandalların haddi hesabını
bilme şansınız yoktur. Sayısız parti binamız basıldı, sayısız mitingimiz sabote
edildi, sayısız yerde partililerimize suikastlar hazırlandı ve parti
binalarımız bombalandı. 
Sonra
ne oldu? Bugün, Halkların Demokratik Partisini -15 Temmuzda imza atmış olduğu
bildiride- yani teröre, parlamenter demokratik rejime dayanan anlayışın
sadakati açısından verilen imzayı atan partiyi dışladınız, 3 siyasi partiyle
Türkiye’deki birlik ve beraberliği tesis edileceği inancıyla Yenikapı ruhuna
gittiniz. Yenikapı ruhu çok sürmedi. Çok sürmemesinin sebebindeki gerçek şuydu:
Yenikapı ruhu Türkiye’nin tümünü kucaklayan bir anlayış değildi. Kalabalıkların
fazla olması onun içeriğinin Türkiye’yi kapsadığı anlamına gelmez. Nitekim,
farkındaysanız, Cumhuriyet Halk Partisinin Genel Başkanı baktı ki bu tarlada
hasat yok, terk etti. Kiminle kaldınız? Sayın Devlet Bahçeli’yle şimdilik
-şimdilik diyorum- beraber, birlikte bir anayasa tasarlayacak noktadaki
beraberliği sağladınız ve bu birlik ve beraberliği devam ettirmek istiyorsunuz.
Hiçbir itirazım yok. Keşke bütün herkesi inandırabilseydiniz, ülkenin birlik ve
bütünlüğü konusunda getireceğiniz Anayasa’nın kapsayıcı bir metin olacağına
inandırabilseydiniz de bütün siyasi partiler bugün, burada, müştereken bu metni
savunma veya tartışma şansına sahip olabilseydik. 
Bakınız,
Türkiye'nin siyasi tarihinde anayasaları yapmak konusunda biz çok geri kalmış
bir Türkiye Cumhuriyeti devleti değiliz. 1808’de başlayan Sened-i İttifak’la,
1876 Anayasası’yla, 1961 Anayasası’yla, 1982 Anayasası’yla, sonradan siyasi
yasakların kaldırılması, Cumhurbaşkanının halk tarafından seçilmesi ve
Anayasa’nın referanduma sunulması gibi çok konularda tecrübesi olan bir
devletiz, daha doğrusu bir rejimimiz var. İki tanesi hariç yani iki askerî
rejimin anayasalarının tartışıldığı ortam hariç, diğerlerinde, bahsedilen
bugünkü siyasi ortamı asla yaşamadık biz. Nedir? Bugünkü yaşadığımız siyasi
ortama baktığımızda, manzarayıumumiye maalesef iç açıcı değildir. Nedir manzarayıumumiye?
Kendi partim adına söylüyorum: Merkez medyada adımızın geçmesi yasaklanmıştır,
ambargo uygulanmaktadır yani “HDP” demek ve HDP milletvekilinin adını telaffuz
etmek tamamen literatürden çıkarılmıştır. Bunu laf olsun diye söylemiyorum; o, ana
akım medyanın patronlarının bizzat kendilerinden yüz yüze sorup aldığım
cevaptır, “Maalesef zamanın ruhu bu.” demişlerdir; o yetmemiştir, bütün program
yapımcılarına verilen talimat budur. 
HALİS
DALKILIÇ (İstanbul) – HDP’nin bir suçu var mı? HDP’nin bir katkısı var mı, suçu
var mı bunda? 
CELAL
DOĞAN (Devamla) – Kimin? 
HALİS
DALKILIÇ (İstanbul) – HDP’nin. 
CELAL
DOĞAN (Devamla) – HDP’nin katkısı… “Beni ana akım medyadan çıkarın.” diye bir
çabası var mı? 
Bunların
hepsi bahanedir. Sebebi de şu: Biz, gökte uçan melek de olsaydık, Türkiye’de
sütten çıkan ak kaşık oyunu da oynasaydık bize yapılacak muamele buydu çünkü
bu, bir projeydi. Ne yapılması gerekirdi? Halkların Demokratik Partisinin 8
Haziranda aldığı 13,8 oyun bir tek şekilde düşürülme ihtimali vardı; o da
terörle eş değer göstermekti. 
Şimdi,
açıkça söylüyorum: Türkiye'de terör nereden gelirse gelsin, adı sanı ne olursa
olsun Türkiye'ye vereceği zarar ancak ekonomiktir, canımızı yakmaktır. Ancak
şunu bilmesi gerekir terör örgütlerinin: Bu Türkiye Cumhuriyeti’nin ordusunun
uçaklarına mağlup olmayabilirsiniz, tanklarına mağlup olmayabilirsiniz ama
Türkiye'yi yenme gücünün olmadığını açıkça göreceksiniz. Türkiye'nin gücü bu
askerî güç değildir. Bu Kurtuluş Savaşı’nı buradaki, Türkiye'deki halklar birlikte
inşa ettiler; birlikte yan yana, koyun koyuna Çanakkale’de yattılar, Kıbrıs’ta
birlikte öldüler Alevi’siyle, Sünni’siyle. Yani, farklı inançtaki insanlarla
etnik farklılıktan olan insanları kavga ettirmeye gücünüz yetmeyecektir, bu
nedenle de emelinize varamayacaksınız. Bütün çabalarınıza rağmen, siyasi
liderlerin bütün yanlış çabalarına rağmen yani toplumda etnik ve dinsel anlayış
üzerinden siyaset yapan çabalarına rağmen, bu ülkenin insanları bir gövdedir,
bir bütündür, asla ve kata bunları bölmeye yetmeyecektir. Sebebi de şu: 
Bakın,
aylardır, yıllardır bu çileyi çekiyoruz. Buna rağmen, ülkedeki halkların
sağduyusuyla, yekleri diğerine en ufak bir el uzatmamıştır. Bu nedenle
Halkların Demokratik Partisi olarak da bizim yaptığımız durum şu olacaktır: Halkların
Demokratik Partisinin 2 eş genel başkanı içeride, 11 milletvekili içeride,
belediye başkanlarının tümünü görevden aldınız ve bu arkadaşlarımız bugün
burada olup parlamenter faaliyete katılması gerekirken maalesef, bu
arkadaşlarımızı, Anayasa'ya aykırı olarak… Geçmişte milletvekillerinin hapisten
çıkması için canhıraşça mücadele eden Milliyetçi Hareket Partisi ve Cumhuriyet
Halk Partisi, maalesef, kanun önünde eşitliğin söz konusu olduğu bu meselede
bir tek laf etmek durumunda çaba sarf etmemişlerdir. Buradan içim acıyarak
söylüyorum şu cümleyi, söylemek asla siyasi literatürümde yoktu: Acaba bunlar
Kürt’tür diye mi bu işe böyle bakılıyor? Eğer Kürt’se gerisi teferruat mıdır?
Bu nedenle yüce Parlamentoya düşen görevler vardır. Eğer bu Parlamentoda hepimiz
eşit haklara sahipsek… 
O
arkadaşlarımız hükümlüyken tahliye edildiler, tahliyeleri sağlandı; saygı
gösterdim bu Parlamentonun çabasına ve siyasi partilerin faaliyetine ama bugün
bizim arkadaşlarımız hükümlü bile değiller, beytülmale dokunmuş tek kuruş haram
boğazlarından geçmemiş. Nedir? Kürsü konuşmalarıdır. PKK konusunda büyük
iddialarda bulundunuz, partinin Genel Başkanı Selahattin Demirtaş öyle
asil bir adamdır ki dün açık beyanı, ifadesi vardı “Ben PKK’lı olmadım, PKK’lı
da olmayacağım.” diye ama ille oraya itiyorsunuz yani 6 milyon oy almış bu koca
siyasi partinin insanlarını demokratik mücadele sahalarından silmek için ne
gerekirse yapılmaya çalışılıyor. HDP Türkiye için bir şanstır, demokratik bir
yönetim için bir şanstır; bu şansı mutlaka doğru kullandırma konusunda
elinizden geleni yapacağınıza inanıyorum.
Başkanım,
benim on beş dakikam doluyor mu, on dakika mı oldu?
BAŞKAN
– Bu on beş dakika efendim, son kırk saniyeniz.
CELAL
DOĞAN (Devamla) – Beş dakikayı kullandırdınız mı?
BAŞKAN
– Kullandınız maalesef.
CELAL
DOĞAN (Devamla) – Peki.
İki
dakika ben de istiyorum müsaade ederseniz.
Buradan
iki cümle söylemek istiyorum: Dün Sayın Baykal’ı dinledim, doğru tahlil yaptı
ama dediğim gibi, zamanın darlığı bir tahlil yapmaya da müsaade etmiyor. Buradaki
mesele rejim değişikliği değil, doğrudur bu, ona hiç itiraz etmiyorum ama bütün
yetkilerin merkeze taşındığı bir Türkiye’de demokrasiden koparsınız. Ne kadar
demokratik olmak istiyorsanız yetkileri taşraya taşımak durumundasınız. Bu
nedenle, getirilen anlayışı doğru bulmuyorum. Daha çok, Halk Partili
arkadaşlarımız da ısrarla ve ısrarla şunu söylediler: “Parlamentonun güçlü
olması…”
(Mikrofon
otomatik cihaz tarafından kapatıldı) 
CELAL
DOĞAN (Devamla) – Biz her ikisine de farklı bakıyoruz; Parlamentonun güçlü
olması da yeterli değildir, Anadolu’daki yerel yönetimlerin güçlü olması
demokrasinin güçlenmesinin en büyük etkilerinden biri olacaktır.
Başkanım,
iki dakika müsaade ediyor musunuz?
BAŞKAN
- Teşekkür ediyorum.
Sayın
Doğan, vermek isterdim ama hiç kimseye vermedim. Bir dakika süre vereyim,
toparlayın lütfen; bir dakikada toparlayın. 
CELAL
DOĞAN (Devamla) – Şimdi bir başka sıkıntı var: Başkanlık sistemi uyuyan hücreye
gitmişken Sayın Bahçeli’nin dostluğuna da sığınarak söylüyorum -saygı duyduğum
bir liderdir- bir anda Türkiye’de başkanlık sistemi gündeme getirildi. Hep
merak ettim gerçekten. Türkiye’de fiilî durumu bir anayasa çerçevesine almanın
nedeni acaba ülkeyi bekleyen başka bir tehlikenin bertarafı mıdır? Bu olabilir,
bu tehlikeden Türkiye’yi azat etmek için başvurulan bir tedbir olabilir ama
gelecek tehlikeyi bertaraf edecek olan demokrasidir. Bu anayasa demokrasi
getirmiyor. 
Açıkça
şunu söylüyorum, çabamız şudur: Daha barışa son kullanma tarihi getirilmedi.
Bütün bu yaptıklarınıza rağmen, barıştan ve demokrasiden vazgeçmeyeceğiz.
Olanakların elverdiği oranda da demokrasinin güçlenmesi konusunda inancımıza
sığmayan bu Anayasa değişikliğine oy vermemeyi düşündüğümü belirtmek istiyorum.

Saygılar
sunarım. (HDP sıralarından alkışlar) 
BAŞKAN
– Teşekkür ediyorum Sayın Doğan. 
Şimdi
söz sırası Milliyetçi Hareket Partisi Grubu adına Konya Milletvekili Mustafa
Kalaycı’dadır.
Buyurun
Sayın Kalaycı. (MHP sıralarından alkışlar)
Süreniz
on dakikadır. 
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan 447 sıra sayılı Türkiye Cumhuriyeti Anayasasında Değişiklik
Yapılmasına Dair Kanun Teklifi’nin 1’inci maddesi üzerine Milliyetçi Hareket
Partisi Grubu adına söz aldım. Bu vesileyle sizleri ve aziz milletimizi saygılarımla
selamlıyorum. 
Görüştüğümüz
maddeyle Anayasa’mızın 9’uncu maddesine “yargının tarafsızlığı” ilkesi
eklenmektedir. Yargı bağımsızlığı ve tarafsızlığı birbiriyle yakından ilişkili
iki ilkedir. Yargı bağımsızlığı, ancak tarafsızlığın varlığı hâlinde değerlidir.
Yargının tarafsızlığını lüzumlu kılan en temel değer adalettir. Hakkın
korunması ve her bir hak sahibine hakkının teslim edilmesi amacını güden adalet
hiçbir değere feda edilemez. Bağımsız ve tarafsız yargı, hukukun üstünlüğü
demektir. Hukukun üstünlüğü, insanın yüce değerini tanımak, kabul etmek ve
bunları güvence altına almaktır.
Milliyetçi
Hareket Partisi olarak adaleti, temel hak ve özgürlüklerin güvencesi ve
devletin temeli olarak görüyoruz; devlet idaresinde milletin en iyi şekilde
temsil edildiği rejim olan demokrasiyi, hukukun üstünlüğünün, insan hak ve
özgürlüklerinin en geniş anlamda teminat altına alındığı bir sistem olarak
benimsemekte ve demokrasinin kurumsallaşmasının hayati önemine inanmaktayız. 
Değerli
milletvekilleri, görüştüğümüz teklifle Anayasa’da öngörülen değişikliklere dair
genel bir değerlendirme yapmadan önce, ülkemizin içinde bulunduğu durumu kısaca
hatırlatmak istiyorum. Ülkemiz, beka düzeyinde risk ve tehditlerle karşı
karşıyadır. Türkiye, küresel güç merkezlerinin maşası olan çok sayıda kanlı ve
katil örgütün direkt hedefindedir. FETÖ, IŞİD, PKK, PYD, YPG, DHKP-C isimli
Türk ve Türkiye düşmanı örgütler, aynı merkezlerden yönlendirilip kontrol
edilirken hem Orta Doğu’nun hem de Türkiye’nin parçalanarak yeniden dizayn projesinde
maşa işlevi görmektedir. Ülkemizin hayat damarlarını kesmek, mukadderat
kaynaklarını kurutmak için yaygın ve yoğun bir saldırı vardır. Türk milletinin
gerilemesi; yetmedi, birbirine girmesi; daha ötesi, tarihten silinmesi amacıyla
sahnelenen oyunlar günaşırı şiddetlenmektedir. 
15
Temmuz gecesi Türkiye’nin defin ruhsatını hazırlayan küresel mihraklar, FETÖ
maşasıyla son darbeyi indirmek istemişlerdir. Amaç, Türkiye’nin bölünmesi ve
bölüşülmesidir. Amaç, Türk vatanının paramparça edilmesi, Suriye ve Irak’a
dönüştürülmesidir. Türk milleti, varlığına biçilen kefeni son anda yırtmış;
vatanına, bayrağına, egemenlik hakkına sahip çıkmıştır. Türk milleti, varlığını
muhafaza etmek için ağır bedeller ödemektedir ancak bu mücadeleden geri dönüş
düşünülmeyecektir. Devletin varlığına, milletin birliğine zincir vurmaya
kalkışmış çürümüşlere, millî ruhu hafife alıp bağımsızlığımızı bozmaya, bin
yıllık kardeşliğimizi boğmaya gayret eden batılın piyonlarına tek yürek, tek
bilek, tek beden hâlinde karşı çıkacağız. Bir milletin ruhu zapt olunmadıkça,
mukavemeti kırılmadıkça o millete hâkim olmak, esaret altına almak, takdir
edeceğiniz gibi, mümkün değildir. Türk milleti, tarih boyunca bağımsızlığının
bedelini nice feragat ve muhteşem mücadelelerle ödemiştir. Üstte gök delinmedikçe,
altta yer yarılmadıkça ilimizi ve töremizi bozmaya elbette kimsenin gücü
yetmeyecektir; Türkiye yaşayacak, bayrak inmeyecek, ezan susmayacaktır. Terörün
panzehri, birlik ve dayanışma ruhunun canlı tutulmasıdır. Biz bu ruha sahip
olduktan sonra, isterse yedi düvel zincirlerinden boşanmış hâlde geri gelsin,
nafiledir. Cepheleşmelere dur demeli, birlikte ve kardeşçe yaşamayı tercih
etmeliyiz; Türkiye'nin iç ve dış sorunlarına karşı ortak, aşılmaz, yıkılmaz ve
sağlam millî bir set inşa etmeliyiz. Milletimizin ihtiyaç ve talepleri neyse
ortak akıl ve uzlaşmayla cevaplamak durumundayız. Türkiye'nin ve Türk
milletinin çıkarları, huzuru ve mutluluğu her türlü hesabın üstündedir.
Türkiye, her türlü siyasi dürtü ve ideolojik angajmandan önemlidir. Büyük Önder
Atatürk’ün dediği gibi, mevzubahis vatansa gerisi teferruattır. 
Değerli
milletvekilleri, Türkiye Cumhuriyeti’nin beka mücadelesi verdiği bugünlerde,
ülke yönetiminin yasalara ve Anayasa’ya uygun olmaması, geleceğimiz açısından
çok mahzurlu, çok tehlikelidir. Milliyetçi Hareket Partisi olarak, hükûmet
sistemi üzerindeki tartışmaların son bulmasını, fiilî durumun sonlandırılarak
devlet ve toplum hayatını tesiri altına alan hukuksuzluğun ortadan
kaldırılmasını istiyoruz; milletimizin ağrıyan başına şifa olalım istiyoruz ve
yaklaşan tehlikeleri hissedip şimdiden öngörüyoruz. 15 Temmuzdan sonra bambaşka
bir Türkiye vardır. Ağa girdikten sonra aklı başına gelen balık gibi olmayalım,
iş işten geçtikten sonra ah vah etmeyelim. Nitekim, bugünden Türkiye’nin önünü
açalım. 
Bizim
Anayasa’ya bakışımızda herhangi bir değişiklik yoktur, dün ne söylemişsek bugün
de aynı çizgideyiz. Anayasa’nın ilk 4 maddesinin değişmemesi, değiştirilmesinin
teklif dahi edilmemesi hususundaki ısrarımızı kayıtsız şartsız muhafaza ediyoruz.
Millî hassasiyetlerimiz Anayasa değişikliği teklifinde tartışma konusu değildir
ve Anayasa’da aynen durmaktadır. Dolayısıyla, bu Anayasa Türk Anayasası’dır.
Devletimiz Türkiye Cumhuriyeti’dir ve kurucu önderi Atatürk’tür. Türkiye
Cumhuriyeti demokratik, laik ve sosyal bir hukuk devletidir. Türkiye devleti,
ülkesi ve milletiyle bölünmez bir bütündür. Dili Türkçedir. Bayrağı, beyaz ay
yıldızlı al bayraktır. Millî marşı İstiklal Marşı’dır. Başkenti Ankara’dır. Bu
hükümler değiştirilemez ve değiştirilmesi teklif edilemez. Ama bunların yakın
zamana kadar değiştirilmek istendiğini ve bu amaçla Gazi Meclise öneriler bile
sunulduğunu milletimiz biliyor. 
“Türk’üm”
demenin ve Türk Bayrağı taşımanın neredeyse suç hâline geldiğini, Türklüğün
sadece Anayasa’dan değil, mevzuattan, tabelalardan ve dağlardan kazınmak
istendiğini milletimiz görmüştür. Milletimiz çözüm denilen ihanet sürecini
devam ettirmek isteyenleri, ülkemizin bölünmesine yol açacak özerklik sözünü
verenleri, PKK’nın uzantısı YPG’ye terör örgütü diyemeyenleri de unutmamış ve
unutmayacaktır. “Çözüm projesi AKP’nindi.” diyenler olabilir, elbette haklılar
ama bu proje şimdi gündemde yoktur ve bu Anayasa değişikliğinde millî ve üniter
devlet yapımız ve millî kimliğimiz tartışma konusu değildir. Yapılan düzenlemede
yürütme çift başlılıktan kurtarılmakta, Cumhurbaşkanının yetki ve
sorumluluklarında bir denge kurulmakta, Cumhurbaşkanına sorumluluk
yüklenmektedir; rejim tartışmalarını gerektiren bir durum yoktur, sadece fiilî
durumun ortadan kaldırılması söz konusudur. 
Milliyetçi
Hareket Partisinin bütün maksadı bu sıkıntılı ve zor süreçte hukuku işletmek,
çözüm üretmek ve neticede ülkeyi rahatlatmaktır. Bugün milletimiz Milliyetçi
Hareket Partisinin samimiyetini ve haklılığını kabul etmekte, takdir etmekte ve
büyük bir güven duymaktadır. Milliyetçi Hareket Partisi, doğru bildiği yolda
kararlı ve emin adımlarla yürümeye devam edecektir. Biz milletimizin yanında,
Hakk’ın yolundayız. Milliyetçi Hareket Partisi, kırk yedi yıllık bir siyasi
kurum olarak Türk siyasi hayatında şerefli yeri olan bir partidir. Milliyetçi
Hareket, içinde Türk milletinin olmadığı hiçbir hedefi asla kabul etmez “Önce
ülkem ve milletim, sonra partim.” ilkesinden hareket eder. Milliyetçi Hareket
Partisi doğruyu nerede buluyorsa orada olur.
Teşekkür
ediyor, maddenin hayırlara vesile olmasını diliyorum, saygılar sunuyorum. (MHP
ve AK PARTİ sıralarından alkışlar)
BAŞKAN
– Teşekkür ediyorum Sayın Kalaycı. 
Şimdi
gruplar adına söz sırası Cumhuriyet Halk Partisi Grubu adına Aydın Milletvekili
Bülent Tezcan’dadır.
Buyurun
Sayın Tezcan. (CHP sıralarından alkışlar) 
CHP
GRUBU ADINA BÜLENT TEZCAN (Aydın) – Teşekkür ederim Sayın Başkan. 
Sayın
Başkan, değerli milletvekilleri; Anayasa değişiklik teklifinin 1’inci maddesini
görüşüyoruz, mevcut Anayasa’nın 9’uncu maddesinde değişiklik yapıyor. 9’uncu
madde diyor ki: “Yargı yetkisi, Türk Milleti adına bağımsız mahkemeler
tarafından kullanılır.” Değişiklik “Yargı yetkisi, Türk Milleti adına bağımsız
ve tarafsız mahkemeler tarafından kullanılır.” diyor. İfade güzel, ifadeye
söyleyecek hiçbir şey yok ama yazanların ya eli sürçmüş ya dili sürçmüş.
Yazanların ya eli sürçmüş ya dili sürçmüş çünkü 18 maddelik bu teklifin burada
yazan 1’inci maddesi dışında hiçbir yerde bırakın eklediğiniz “ve tarafsız”
kısmını, mevcut Anayasa’daki “Yargı yetkisi Türk milleti adına bağımsız
mahkemelerce kullanılır.” ifadesini bile nakzeden, ortadan kaldıran bir
düzenleme. 
Değerli
arkadaşlar, ya bunu yazan arkadaşlar bilmiyorlar ne yazdıklarını ya bizimle
alay etmek istiyorlar ya da milletle alay etmek istiyorlar. Bakın, “yargı
yetkisinin bağımsız ve tarafsız mahkemelerce kullanılması”nı yazmak yetmiyor,
aynı zamanda... (AK PARTİ sıralarından ayakta alkışlar) 
Hoş
geldiniz Sayın Başbakan, hoş geldiniz. İyi oldu Sayın Başbakanın da geldiği
çünkü nasıl bir yargı sisteminin yaratılacağını en azından doğrudan duyma
imkânı olacak. Teşekkür ediyorum kendisine Genel Kurulu teşrif ettiği için. 
Değerli
arkadaşlar, bu 18 maddelik teklife baktığımızda, bırakın mevcut hâliyle
bağımsız yargı organlarını, bundan sonraki düzende yargı yetkisinin tamamen tek
bir kişinin iradesine ve insafına teslim edilmiş bir yapıyla karşı karşıyayız. 
Bakın,
“yargı yetkisi” deyince aklımıza ne geliyor? Vatandaşlar, ilk ne gelir yargı
deyince? Mahkemeler gelir değil mi, mahkemeler? Mahkemeleri kim kurar?
Mahkemeleri Türkiye’de kuran, hâkimleri tayin eden, hâkimleri yükselten,
görevden alan bir üst kurul var, bütün yargı teşkilatını düzenleyen bir üst
kurul, onun adı bugün “Hâkimler ve Savcılar Yüksek Kurulu”, sizin getirdiğiniz
sistemde “Hâkimler ve Savcılar Kurulu.” “Yüksek” lafını da çıkardınız. Aslında
doğru yapmışsınız, kendi içinde tutarlı çünkü yüksek hiçbir yanını
bırakmamışsınız. (CHP sıralarından alkışlar) Yüksek hiçbir yanı olmadığı için
adında da kalmasın demişsiniz. 
Şimdi,
getirdiğiniz bu Hâkimler ve Savcılar Kurulu 13 üyeden oluşuyor. Bu 13 üyenin
6’sını Cumhurbaşkanı belirliyor, 6’sını. Nasıl? 4’ünü üye olarak seçiyor, 1
Adalet Bakanı, 1 Adalet Bakanı Müsteşarı; 6. Zaten bakan ve müsteşar da
Cumhurbaşkanının kabinesinden tayin edeceği isim. 6’sı gitti, geriye kaldı 7;
7’sini Türkiye Büyük Millet Meclisi seçecek. Nasıl? Birinci turda üçte 2,
ikinci turda beşte 3, üçüncü turda en çok oy alan 2 aday arasından kura. Yani,
şimdi, 316 milletvekilli AKP Grubunda son oyu ikiye bölüp 158 bir adaya, 158
bir adaya oyları bloke ederseniz -kuraya girecek 2 kişiyi de çıkarın- kalan 7
kişiyi de bir siyasi parti grubu belirleyebilir. Düşünebiliyor musunuz, hangi
siyasi parti grubu, kurduğunuz sisteme göre, partili Cumhurbaşkanının kontrol
ettiği grubun hâkim olacağı Meclis seçecek?
Sayın
milletvekilleri, kimsenin aklıyla alay etmeye gerek yok. Bu, şu demektir:
Yargının başındaki, mahkemelerin tepesindeki Kurulu, tek bir kişiye belirleme
yetkisinin verilmesi demektir. O Hâkimler ve Savcılar Kurulu mahkemeleri
belirleyecek, Yargıtaya üye seçecek, Danıştayın dörtte 3’ünü seçecek, bütün
yüksek yargıyı ve ilk derece yargısını belirleyecek ve siz ondan sonra
diyeceksiniz ki: “Yargı bağımsız ve tarafsız.” Yok böyle bir tablo. 
Yetmedi,
getirilen bu düzenlemede bağımsız yargı sadece HSYK’da ortadan kaldırılmıyor,
başka bir şey daha var: Anayasa Mahkemesinin yapısıyla ilgili bir esaslı
değişiklik yok, doğru, seçim sistemi değişmiyor ama Anayasa Mahkemesinin 15
üyesinin 12’sini Cumhurbaşkanı seçiyor, 3’ünü de Meclis çoğunluğu seçiyor.
Hangi Meclis çoğunluğu? Partili Cumhurbaşkanının genel başkan ve grup başkanı
olarak Mecliste hâkim olduğu Meclis çoğunluğu seçiyor, bir kişi Anayasa
Mahkemesinin tamamını kontrol ediyor. Ne oldu yüksek yargı? O Anayasa
Mahkemesi, Cumhurbaşkanlığı kararnamesini denetleyecek, Mecliste yasaları
denetleyecek; suç işlediği iddia edilen Cumhurbaşkanını Yüce Divan sıfatıyla
yargılayacak, bakanları Yüce Divan sıfatıyla yargılayacak. Yani, bu
getirdiğiniz sistem bir kişiye suç işlediği zaman kendi hâkimini tayin etme
yetkisi veren bir sistem. (CHP sıralarından alkışlar)
Milletimize
sesleniyorum: Nerede bu bolluk? Nerede bu bolluk? Nerede bu bolluk? Hangi
sistemde var?
Değerli
arkadaşlar, şimdi, tabii, şunu göz ardı etmeyelim: Burada, hani, 2010 yılı
referandumunda denilmişti ya “Burada bir yeni yargı sistemi kuruyoruz.” diye.
Ondan sonra FETÖ’nün yargıda nasıl yapılandığını gördük, ondan sonra da bunu
yapanlar nedamet getirdiler ve nedamet getirmekle kalmadılar, en son ne
dediler? Sayın Cumhurbaşkanı çıktı dedi ki: “Allah da, millet de bizi
affetsin.” Yani, böyle baktığımız zaman, bir safiyane ya da basiretsiz bir
tutumun sonucu gibi görülüyor ama aslında öyle değil, 2010 referandumu ve ondan
sonra Fetullahçı çeteye yargının teslim edilmesinin arkasında yatan bir
basiretsizlik ya da bir saflık değil; tam tersine, ihtiras, ihtiras. AKP
anlayışının bugüne kadar teslim olduğu, kendisini ve memleketi de kurban
ettiği, ihtiras. Hangi ihtiras o? “Yargıyı ben belirleyeceğim.” ihtirası,
“Benim yargım olsun.” ihtirası. Bu ihtiras ne yazık ki bugün bu metne de
yansımış, aynı ihtirasla “Yargıyı ben belirleyeceğim.” diyorsunuz. Dün, o
ihtirasın bedelini bu salonda tepemizde Fetullahçı çetenin bombalarına karşı
direnerek ödedik ve kazandık. Yarın, bir daha bu millete bedel ödetecek bu
öneriyi çekin, getirmeyin, kurtulun bu ihtirasınızdan, kurtulun bu
ihtirasınızdan. (CHP sıralarından alkışlar)
Değerli
arkadaşlar, bakın, sistem partili Cumhurbaşkanı üzerine kurulmuş. Yani, bir
siyasi partinin genel başkanı, biraz önce söylediğim bütün yüksek yargıyı tayin
edecek. Bir siyasi partinin genel başkanı, elindeki bu mekanizma vasıtasıyla
illerde, ilçelerde asliye hukuk mahkemelerini, asliye ceza mahkemelerini, sulh
ceza hâkimlerini tutuklayan, tahliye eden hâkimleri, savcıları belirleyecek; bu
nasıl bir hırstır? 
Buradan
hayır çıkmaz, buradan kimseye hayır çıkmaz; buradan şer çıkar milletin geleceği
için. Bugün şöyle zannetmeyin: Mahkeme kadıya mülk değil, hiçbir makam ve mevki
kalıcı değil. Bugün bu makamlar sizde olabilir ama yarın bir başkasının elinde
olur ve bakın, şöyle düşünün: Benim oy vermediğim ya da zerre kadar gönül bağım
olmayan bir siyasi partinin genel başkanı hâkimleri, savcıları, mahkemeleri,
Anayasa Mahkemesini belirleyecek; böyle bir ülkede yaşamak ister misiniz? Böyle
bir ülkede yaşamak isteyen, makul, sağduyulu bir vatandaşımız olabilir mi? 
Değerli
arkadaşlar, ben soruyorum: Cumhurbaşkanı partili olacak, vali ile iktidar
partisi il başkanının ilişkisi nasıl olacak? Kaymakam ile iktidar partisi ilçe
başkanının ilişkisi nasıl olacak? Bakın, bunun için, Sayın Adalet Bakanı dünkü
konuşmasında çıktı, “Atatürk dönemine dönüyoruz." dedi; Atatürk’ün
ayağının tozunu öpün, Atatürk’ün ayağının tozunu öpün. (CHP sıralarından
alkışlar) Atatürk, bu memleketi bir felaketin eşiğinden aldı -tek parti bir
zaruretti, bir keyfiyet değildi- ve mecburen demokrasiye yöneltti, siz şimdi
demokrasiden mutlakıyete gitmenin çaresini arıyorsunuz. Kurtulun bu ihtirastan,
kurtulun ve bu ülkede demokrasiyi kurban etmeyin.
Teşekkür
ederim, sağ olun. (CHP sıralarından alkışlar)
BAŞKAN
– Teşekkürler Sayın Tezcan.
MEHMUT
MUŞ (İstanbul) – Sayın Başkan…
BAŞKAN
– Sizi dinliyorum Sayın Muş.
MEHMET
MUŞ (İstanbul) – Sayın hatip, eleştirinin de ötesine geçerek, hazırlanan
Anayasa teklifinin ihtiraslara kurban edildiğini, bizim bunu bir ihtirasla
hazırladığımızı, ihtiraslarımıza yenildiğimizi iddia etmiştir, bu açık bir
sataşmadır. 
BAŞKAN
– Buyurun Sayın Muş.
Sataşmadan
dolayı size iki dakika süre vereceğim ama lütfen, yeni bir sataşmaya mahal
vermeyelim.
Buyurun.
(AK PARTİ sıralarından alkışlar)
IX.- SATAŞMALARA İLİŞKAN KONUŞMALAR (Devam)
10.- İstanbul Milletvekili Mehmet Muş’un, Aydın
Milletvekili Bülent Tezcan’ın 447 sıra sayılı Anayasa Değişiklik Teklifi’nin
1’inci maddesi üzerinde CHP Grubu adına yaptığı konuşması sırasında şahsına ve
Adalet ve Kalkınma Partisine sataşması nedeniyle konuşması
MEHMET
MUŞ (İstanbul) - Sayın Başkan, değerli milletvekilleri; ben de teklif sahibi
bir milletvekiliyim, bu Anayasa teklifinde imzam var. Bu, ihtirasla değil,
Türkiye'nin meselelerini çözecek, Türkiye'nin sorunlarını çözecek, akılla,
ilimle hazırlanmış bir anayasa teklifidir. Burada hırs, ihtiras gibi bir mantık
ben göremiyorum.
Değerli
milletvekilleri, bir ikincisi şu: Getirilen sistemde Cumhurbaşkanını halk
seçiyor; halk, reyleriyle Cumhurbaşkanını seçiyor; halk, aynı şekilde
milletvekillerini seçiyor fakat halkın seçmiş olduğu Cumhurbaşkanının ve halkın
seçmiş olduğu milletvekillerinin yüksek yargı mensuplarını belirlemesi bir ihtiras
meselesi oluyor. Arkamızda ne yazıyor? “Egemenlik kayıtsız, şartsız
milletindir.” yazıyor. Peki, seçilecek olan Cumhurbaşkanı ve seçilecek olan
milletvekilleri meşruiyetlerini nereden alacaklar? Milletten alacaklar. Millete
dayanan bir meşruiyet var ortada. Millet, yetkilendirdiği Cumhurbaşkanı ve
yetkilendirdiği milletvekilleri eliyle bu yetkisini kullanmış olacak.
Değerli
milletvekilleri, bir ikincisi, burada şu soru soruluyor: Cumhurbaşkanı partili
olunca il başkanı ile valinin ilişkisi nasıl olacak? Değerli milletvekilleri,
şu an Sayın Başbakan var mı? Var. Sayın Başbakan aynı zamanda AK PARTİ’nin
Genel Başkanı mı? Genel Başkanı. AK PARTİ’nin il başkanları var mı? Var. E,
valiler de var. Şu an nasıl bir ilişki var? Bir aksaklık var mı? Yok. Sistemde
bir bozukluk çıkıyor mu? İlişkilerinde çıkmıyor. Yarın bu sistem geçtikten
sonra Cumhurbaşkanının hem devleti temsil etme yetkisi oluşacak hem de aynı
zamanda bir partili olacak, partiyle bir ilişkisi olacak, şu an bunların
arasındaki ilişki nasılsa bundan sonra da öyle olacak. Burada sanki bilinmeyen
bir yola gidiyoruz gibi algı oluşturmak doğru değildir diyorum.
ÜNAL
DEMİRTAŞ (Zonguldak) – Aklımızla alay etmeyin, aklımızla alay etmeyin!
MEHMET
MUŞ (Devamla) - Genel Kurulu saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ediyorum Sayın Muş.
BÜLENT
TEZCAN (Aydın) – Sayın Başkan…
BAŞKAN
– Sayın Tezcan…
BÜLENT
TEZCAN (Aydın) – Sayın Başkan, teşekkür ediyorum.
Sayın
Başkan, sayın hatip, grup başkan vekili, benim, Cumhurbaşkanını halk seçiyor,
halkın seçtiği Cumhurbaşkanının yüksek yargı üyelerini seçmesini “ihtiras” diye
tarif ettiğimi söyledi, sözlerimi farklı anlattı, benim söylediğim söz daha
farklıdır. Açıklama için, sataşma nedeniyle söz istiyorum.
BAŞKAN
– Sayın Tezcan, burada bir sataşma yok.
BÜLENT
TEZCAN (Aydın) – Benim söylemediğim sözü…
BAŞKAN
– Bakın, bir saniye…
Hayır,
“Hırs var, ihtiras var.” dediniz…
BÜLENT
TEZCAN (Aydın) – Evet, dedim…
BAŞKAN
– O da “Hırs yok, ihtiras yok.” dedi ve kendi penceresinden teklifi sunmaya,
anlatmaya çalıştı.
BÜLENT
TEZCAN (Aydın) – Sayın Başkan, hayır, aynen şunu söyledi.
BAŞKAN
– Bakın, zorlamayalım, biz gerçekten bunu uygulamaya… 
BÜLENT
TEZCAN (Aydın) – Sayın Başkan… 
BAŞKAN
– Olsa ben hiçbir şekilde…
BÜLENT
TEZCAN (Aydın) – Sayın Başkan, söylediği şey aynen şudur sayın hatibin.
BAŞKAN
– Sayın Tezcan, bakın, gerçekten sataşmayı gerektirecek hiçbir husus yok.
BÜLENT
TEZCAN (Aydın) – Sayın Başkan, yeni bir sataşmaya mahal vermeyeceğim, sadece…
Benim söylemediğim sözü söylediğimi iddia ediyor.
BAŞKAN
– Hayır, “Hırs var.” dediniz, o da “Yok.” dedi, başka bir şey değil.
BÜLENT
TEZCAN (Aydın) – Ben “ihtiras” dedim…
BAŞKAN
– Bakın, burada polemik yapmayalım, lütfen.
BÜLENT
TEZCAN (Aydın) – Sayın Başkan, bakın tutanağı getirtin, aynen söylediği söz şudur.
BAŞKAN
– Tamam, oturun, tutanağı getirteceğim.
BÜLENT
TEZCAN (Aydın) – Halkın seçtiği Cumhurbaşkanının yüksek yargı üyesini seçmesini
ihtiras diye gördüğümü söyledi.
BAŞKAN
– Sayın Tezcan, tutanağı getirteceğim, eğer varsa sataşmadan dolayı o zaman size
söz vereceğim.
BÜLENT
TEZCAN (Aydın) – Tutanakları getirin Sayın Başkan.
BAŞKAN
– Lütfen şimdi buyurun, oturun. 
Tutanağı
getirin arkadaşlar, istiyorum.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (Devam)
BAŞKAN
– Evet, şu anda gruplar adına son söz, Adalet ve Kalkınma Partisi Grubu adına
Gaziantep Milletvekili Abdulhamit Gül’e aittir.
Buyurun
Sayın Gül. (AK PARTİ sıralarından alkışlar) 
Süreniz
on dakikadır.
AK
PARTİ GRUBU ADINA ABDULHAMİT GÜL (Gaziantep) – Teşekkür ediyorum. 
Sayın
Başkanım, değerli milletvekilleri; Türkiye Cumhuriyeti Anayasasında Değişiklik
Yapılmasına Dair Kanun Teklifi’nin 1’inci maddesi üzerine AK PARTİ Grubu adına
söz almış bulunmaktayım. Bu vesileyle hepinizi saygıyla selamlıyorum.
Öncelikle,
gazi şehrimizde, Gaziantep’imizde, bugün Emniyetimize yönelik bir saldırı
sonrası yaralanan Emniyet mensubu polis kardeşimize Allah’tan şifa diliyorum.
Az önce ameliyattan çıktı, durumu çok şükür iyi. Bu vesileyle tüm Emniyet
camiasına ve gazi şehrimize, milletimize geçmiş olsun diyorum.
Sayın
Başkan, değerli milletvekilleri; üzerinde konuşmuş olduğumuz 1982 Anayasası
darbe ürünü, vesayete açık, millete kapalı bir anayasadır. Sadece bugünlerde
değil, yürürlüğe girdiği tarihten itibaren tartışılan ve 18 defa değişikliğe
maruz kalmasına rağmen hâlâ meşruiyeti, hâlâ içeriği ve usulü tartışılan, gerek
akademi çevrelerinde gerek siyaset çevrelerinde tartışılan bir metin ve
özellikle bakıldığında bu 82 Anayasası’nda yürütme alanına ilişkin birçok
değişiklik yapılmasına rağmen -en son 2007 yılında- hâlâ yürütmede krizin
oluşumunu ortadan kaldırma veyahut da yürütmedeki çift başlılık nedeniyle
yürütmeye ilişkin sorunları içerisinde barındıran bir anayasa metnidir. 
İşte,
teklifimiz, egemenliğinde millet egemenliğinin hâkim olması. 1876’dan itibaren
milletin, kıyısından, kenarından, köşesinden “Egemenlik kayıtsız şartsız
milletindir.” düsturunu gerçekleştirmek için bir şekilde mücadele ettiği bir
demokratik mücadelenin, hayatın, artık bizzat ve kâmil anlamda egemen olduğu
bir anayasa değişikliğini öngörüyoruz. 
Değerli
arkadaşlar, 1982 Anayasası, aslında Cumhurbaşkanlığı makamını siyasetin
karşısında bir vesayet alanı olarak, bir güç olarak inşa etmiş ve alabildiğince
geniş yetkilerle donatmış. Peki, bu geniş yetkiler varken, bu geniş yetkiler
olmasına rağmen Cumhurbaşkanının siyasi sorumluluğu, cezai sorumluluğu ve
hukuki sorumluluğu da düzenlenmemiştir. Yani cezai sorumluluk yok, hukuki
sorumluluk yok ve siyasetin bir anlamda uzak olduğu, siyasetten izole edildiği,
vesayetin merkezi anlamında bir makam olarak inşa edilmiştir. Bunu 28 Şubat
sürecinde 283 imzayla, dönemin Başbakanı merhum Necmettin Erbakan’ın yine Tansu
Çiller Hanımefendi’yle beraber “Biz hükûmet kuracağız.” diye imza vermesine
rağmen Cumhurbaşkanlığı makamının, o iradenin karşısında, Parlamento iradesinin
karşısında farklı bir iradeyle çıkması bir tarihî kayıt olarak karşımızdadır.
Yine 45 milletvekilinin 28 Şubat sürecinde sopayla, tehditle bir başka parti
kurdurularak hükûmeti devirmeye yönelik yapılan bir mücadelede bir aktör olarak
oynadığı bir Cumhurbaşkanlığı makamı inşa edilmiştir. Yine bunun son örneğini
2007 yılında gördük değerli arkadaşlar. Bugün parlamenter sistem güzellemesi
yapanlar, o gün Cumhurbaşkanını Parlamento seçerken sadece bir arkadaşını
buraya temsilci olarak yoklama talebi için gönderip milletvekillerini kulislere
tıkan anlayıştır. Hiçbir milletvekilini bu Parlamentoya, Cumhurbaşkanını
seçerken buraya getirmemişlerdir ve o gün aslında, bugün de söylenen, arzu
edilen Parlamentonun güçlü olması, güçlendirilmesinden ziyade, Parlamento eğer
kendi isteklerinin dışında farklı bir irade ortaya koyuyorsa o zaman son kale
diye görülen Cumhurbaşkanlığı, milletin istediğinin birisi gelecek diye bir
mücadele alanı olarak karşımıza çıkmış. Yine, bugün Parlamentoyu koruyoruz diye,
Meclisi itibarsızlaştırıyorsunuz diye eleştirenlerin, 367 garabetinin mucidi
olarak Anayasa Mahkemesi önüne nasıl koştukları -bütün Türkiye ve siyasi tarih
karşımızda- tarih kayıtlarında durmaktadır. 
Değerli
arkadaşlar, bu tarihî evrenin sonucunda 2007 yılında referandumla beraber
milletimiz, Parlamentoya, “Siz mademki seçmiyorsunuz, engelliyorsunuz,
Cumhurbaşkanını ben seçeceğim.” diyerek burada 2007 yılında bir irade ortaya
koymuştur. Esasen şu anda getirilen değişiklik teklifi, Anayasa değişikliği teklifi
2007 referandumunun bir devamıdır. O zaman yürütmedeki bir sorun ortadan
kaldırıldı yani yürütmenin başının halk tarafından seçilmesine karar verildi.
Ama bir sorun alanı yine durmaktadır. Yürütmedeki çift başlılık meselesini,
işte bu Anayasa değişikliğiyle yine milletimizin önüne getirme iradesi vardır.
Sayın
Başkan, değerli arkadaşlar; Cumhurbaşkanı ve Başbakan arasında yaşanan
gerilimler Türk siyasi tarihinde sayısız örneklerle doludur. İster sağ ister
sol, aynı görüşte bile olsa Başbakan ve Cumhurbaşkanları arasında birtakım
uyumsuzlukların yaşandığı, Sezer-Ecevit döneminde, Özal-Demirel örneğinde… Bu
örnekler artırılabilir. Şu anda sistemin işliyor olması, AK PARTİ’nin kurucu
Genel Başkanının Cumhurbaşkanı olması, AK PARTİ Genel Başkanının Başbakan olması...
Ama, bizim getirdiğimiz öneri, kişilerden bağımsız olarak sistemin kendi
içerisinde kontrol ve dengesini sağlaması, kişilerden azade olarak sistemin
Türkiye’de bir yürütme krizi oluşturmamasına yönelik çok tarihî bir Anayasa
değişikliğiyle bugün çok değerli milletvekillerimizin huzurunda ve
milletimizin, inşallah, iradesine sunulacaktır. 
Değerli
arkadaşlar, Türkiye’deki bu hükûmet krizleri, esasen, Türkiye'nin bekasına,
milletimizin birliğine ve beraberliğine kasteden birtakım süreçlerin de tetikçisi
olmuştur. Burada aslolan, Türkiye’de yaklaşık on dört aylık hükûmet ömürlerinin
olduğu, ara rejim hükûmetleri, azınlık hükûmetlerinin yaşandığı hükûmet
krizlerinin tamamıyla ortadan kaldırılmasına yönelik bir öneri vardır. Bu
önerimiz kuvvetler ayrılığını esas almaktadır. Halk iradesine dayanmaktadır.
Seçim günü milletimiz hem Parlamentoyu seçecektir hem de akşam yürütme organını
seçmiş olacaktır. “Hükûmet kuruldu mu? Benim partim acaba hükûmet olacak mı,
olmayacak mı?” anlamında bir irade yerine, bir beklenti yerine, aynı gün hem
Meclisi teşekkül ettirecek hem de yürütmeyi teşekkül ettirecektir. 
Sayın
Başkan, değerli milletvekilleri; Cumhurbaşkanlığı hükûmet sisteminde yasama çok
güçlü bir hâle gelecektir. Değerli arkadaşlar, 1995’ten bugüne kadar yapılan
yasama faaliyetlerinin yüzde 90’ının kanun tasarısı olarak geldiği yapılan
araştırmalar sonucunda ortaya çıkmıştır. Yani, burada, aslında, 276 anlamında,
bir yürütme gücüne eğer kavuşursa milletvekillerinin yasama anlamında bir
etkinliği, bir yasama faaliyeti yapmasına da imkân yoktur. İşte, geçtiğimiz
hafta gensoru verildi. Bir yürütmenin güdümünde… Yürütmenin bir şekilde daha
etkin olduğu bir sistem var. Bu, sadece Türkiye’ye özgü bir sistem ya da durum
değil, parlamenter sistemin olduğu her yerde buna benzer öneriler, buna benzer
durumlar vardır. 
Değerli
arkadaşlar, krizleri önleyen bir sistem öngörüyoruz, hukuk devletini
güçlendiren bir sistem öngörüyoruz. Bakınız, 1’inci madde, yargının
bağımsızlığını ve tarafsızlığını öngören bir düzenlemedir. Avrupa İnsan Hakları
Sözleşmesi’nin de ifadesini buraya… Ki CHP’yle, MHP’yle beraber yapmış
olduğumuz çalışmada da mutabık kaldığımız maddelerden birisiydi, bu anlamda
hukuk devletini güçlendirecek bir öneri değerli Genel Kurulun huzuruna
sunulmaktadır.
Değerli
arkadaşlar, sistemin doğası, Cumhurbaşkanlığı sisteminin doğası bölünmeyi değil
birleşmeyi, bütünleşmeyi gerekli kılmaktadır çünkü yüzde 50+1’e ihtiyaç duyulan
bir seçim sisteminde, seçim ortamında tek adamlık olmaz, kutuplaşma olmaz;
uzlaşma olur, birleşme olur. Kaldı ki Anayasa değişiklik teklifimiz de, altı ay
içerisinde, uyum yasalarıyla, Siyasi Partiler Kanunu, seçim kanunlarıyla,
Meclis İçtüzüğü’yle de daha demokratik bir hâle gelmiş olacaktır.
Vaktim
sona ermek üzere…
Değerli
arkadaşlar, az önce CHP temsilcisi arkadaşımız da ifade ettiler, “Siz kendinize
göre bir yargı oluşturuyorsunuz, bu makamlar geçici, yarın başkasının olur.”
şeklinde.
Değerli
arkadaşlar, bizim teklifimizde yargı üst kurulunu, idari kurulu oluşturan
üyeleri iki seçilmiş irade seçecektir; hem Meclis –ilk defa Meclise bu yetki
veriliyor- hem de seçilmiş Cumhurbaşkanı. Bizim milletimizin iradesinden
korktuğumuz yok. Milletimiz kimi seçerse seçsin biz İstiklal Marşı’nın
dalgalandığı bu cennet vatanımızda şerefle yaşarız. Bu konuda bizim… (AK PARTİ
sıralarından alkışlar) 
(Mikrofon
otomatik cihaz tarafından kapatıldı)
BAŞKAN
– Süre tamamlandı Sayın Gül.
Teşekkür
ediyoruz.
ABDULHAMİT
GÜL (Devamla) – Teşekkür ediyorum, sağ olun, hayırlı olsun. (AK PARTİ
sıralarından alkışlar) 
BÜLENT
TEZCAN (Aydın) – Sayın Başkan…
BAŞKAN
– Buyurun Sayın Tezcan.
BÜLENT
TEZCAN (Aydın) – Sayın hatip daha önce bizim birlikte çalıştığımız, birlikte
yürüttüğümüz bir mesaiye atfen “Bu, Cumhuriyet Halk Partisinin de kabul ettiği
bir metindi.” diye benim de içinde bulunduğum üçlü çalışmadan bahsetti ama
içeriğini çok farklı tarif etti. O nedenle…
BAŞKAN
– Buyurun, sataşmadan dolayı iki dakika süre vereceğim. Lütfen yeni bir
sataşmaya meydan vermeyelim.
Buyurun
Sayın Tezcan.
IX.- SATAŞMALARA İLİŞKAN KONUŞMALAR (Devam)
11.- Aydın Milletvekili Bülent Tezcan’ın, Gaziantep
Milletvekili Abdulhamit Gül’ün 447 sıra sayılı Anayasa Değişiklik Teklifi’nin
1’inci maddesi üzerinde AK PARTİ Grubu adına yaptığı konuşması sırasında
şahsına ve Cumhuriyet Halk Partisine sataşması nedeniyle konuşması
BÜLENT
TEZCAN (Aydın) – Teşekkür ederim Sayın Başkan.
Ben
Sayın Abdulhamit Gül arkadaşımızı yakından tanırım, beraber önemli de bir
çalışma yaptık -mini Anayasa paketi, yargı ekseninde diye- Sayın Mehmet Parsak,
Sayın Abdulhamit Gül ve ben. Evet, o çalışmada -hatta daha ötesini söyleyeyim-
bu öneriyi “Yargı, bağımsız ve tarafsız olmalıdır.” önerisini getiren benim,
doğrudur. 24’üncü Dönem Anayasa Uzlaşma Komisyonunda da 4 partinin mutabakatla
uzlaştığı maddelerden birisidir bu ama başka bir şey var, orada böyle bir 18
maddelik teklife ilişkin hiçbir kurgu yok. Yani biz onu getirirken “Hâkimler
Savcılar Yüksek Kurulunu ve yargının diğer üst yargı kuruluşlarını, yüksek
yargı organlarını gerçekten bağımsız ve tarafsız yapacak kurumsal adımları
atalım; onun da başlangıcı olsun, dibacesi olsun, ilk adımı olsun.” demiştik.
Ama görüyoruz ki sadece o bölümü alıp, mesela bizim HSYK’yla ilgili ve diğer,
yargı bağımsızlığına ilişkin önerilerimizin tamamını reddetmişler, kulak arkası
etmişler ve yargıyı bağımlı hâle getirecek ne varsa almışlar. Kabul ettiğimiz,
hayırlı olan ne varsa, onun yerine, o gün kabul etmeyip reddettiğimiz her şeyi
buraya getirmişler. O yüzden, bunun bizim anlaştığımız 7 maddeyle hiçbir ilgisi
yoktur, bütün millet bilsin; o görüşmelerdeki mantıkla, anlayışla, bizim olaya
yaklaşımımızla hiçbir ilgisi yoktur. 
Bir
başka önemli nokta da burada daha önceki hatibin söylediği, “İl, ilçe
başkanlarıyla ilişki ne olacak?” diye… Bakın, bu teklif, parti genel başkanı
olan Cumhurbaşkanını tayin ederseniz millet ile Cumhurbaşkanı arasındaki gönül
bağını koparır, gönül bağını; bizim söylemek istediğimiz şey bu. (CHP
sıralarından alkışlar) Millet ile Cumhurbaşkanı arasına girmeyin, gönül bağını
koparmayın. 
Teşekkür
ederim. 
BAŞKAN
– Teşekkür ediyorum.
Sayın
Gül…
ABDULHAMİT
GÜL (Gaziantep) – Söz alabilir miyim?
BAŞKAN
– Sayın Gül, Sayın Tezcan ne dedi?
ABDULHAMİT
GÜL (Gaziantep) – “18 madde bizim kurgumuzla alakalı değil.” dedi, o konuyla
ilgili…
BAŞKAN
– Sataşma yoksa ben 60’a göre yerinizden söz vereyim.
Buyurun.
VI.- AÇIKLAMALAR (Devam)
37.- Gaziantep Milletvekili Abdulhamit Gül’ün, Aydın
Milletvekili Bülent Tezcan’ın sataşma nedeniyle yaptığı konuşmasındaki bazı
ifadelerine ilişkin açıklaması
ABDULHAMİT
GÜL (Gaziantep) – Sayın Başkan, değerli arkadaşlar; Sayın Tezcan HSYK’yla
ilgili “‘Yüksek’ ibaresi kalktı.” dedi, alçağı yok ki yüksek dursun, o yüzden
kaldırmamız anlamlıydı; 159’da konuşacağız.
Diyor
ki: “İkiye ayırıp, 316’yı 158-158 bölüp bir partiden 2 kişi seçilir.” Emin
olun, bu bizim aklımıza hiç gelmedi.
BÜLENT
TEZCAN (Aydın) – Ben söyledim, toplantıda söyledim.
ABDULHAMİT
GÜL (Gaziantep) – CHP’yi, Sayın Tezcan’ı tebrik ediyorum. Yani böyle bir konu…
O zaman HDP ile CHP sürekli kan kardeşi gibi berabersiniz, ikiniz bir araya
gelip siz de bir aday belirleyebilirsiniz. Böyle bir şey çok etik değil, ben
bunu Sayın Tezcan’a da yakıştırmam. 
Burada,
biz, CHP ve MHP’yle beraber yapmış olduğumuz çalışmada sayısal nisap konusunda
anlaşamadık ve orada kaldı. Oradaki yaklaşım da -MHP’yle anlaşıyorsanız yani-
beşte 3 konusunda “Beşte 3’te değil de üçte 2’de kalsın.” şeklindeydi ama
MHP’yle bir uzlaşma sağlandı. Bunu HSYK maddesinde konuşacağız.
BAŞKAN
– Teşekkür ediyorum. 
BÜLENT
TEZCAN (Aydın) – Başkanım, ben de buradan bir dakika söz istiyorum. 
BAŞKAN
– Sayın Tezcan, bir dakika size de açıyorum mikrofonu ama nihayete erdirelim
inşallah tartışmayı. 
38.- Aydın Milletvekili Bülent Tezcan’ın, Gaziantep
Milletvekili Abdulhamit Gül’ün yaptığı açıklamasındaki bazı ifadelerine ilişkin
açıklaması
BÜLENT
TEZCAN (Aydın) – Teşekkür ederim Sayın Başkan.
Ben
sadece şunu söyleyeceğim: Sayın Abdulhamit Gül “Bizim de aklımıza gelmedi,
nasıl geldi akıllarına?” dedi. Ben bir şeyi hatırlatacağım kendisine. Biz “Üçte
2’yle kalsın.” dediğimizde, Milliyetçi Hareket Partisinden olan arkadaş “İkinci
turda beşte 3 olabilir.” demiş idi. En son “Kuraya kalsın.” diye konuştuk. En
sonunda Abdulhamit Bey’in teklifidir o toplantıda, demişti ki: “Hiç olmazsa ilk
2 kişi kuraya kalsın.” Ben aynen bu sözlerle anlattım, “Bakın, siz ikiye
bölersiniz –orada anlattım, unuttu demek ki- ona göre paylaştırır ve ilk ikiyi
sıralarsınız.” dedim, kendisine söyledim; Sayın Parsak da tanığıdır bu işin. Ya
unuttu ya da aklına geldi de unutmak işine geldi.
Teşekkür
ediyorum.
BAŞKAN
– Teşekkür ediyorum Sayın Tezcan.
ABDULHAMİT
GÜL (Gaziantep) – Sayın Başkanım…
BAŞKAN
– Sayın Gül, bu işi nihayete erdirelim. 
Teşekkür
ediyorum.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Kerestecioğlu, size de 60’a göre bir dakika süre veriyorum.
Buyurun.
39.- İstanbul Milletvekili Filiz Kerestecioğlu
Demir’in, Gaziantep Milletvekili Abdulhamit Gül’ün yaptığı açıklamasındaki bazı
ifadelerine ilişkin açıklaması
FİLİZ
KERESTECİOĞLU DEMİR (İstanbul) – CHP’yle kan kardeşliğinden
söz edildi. Bizim benzer bir muhalefet anlayışımız yok. Bugüne kadar yapılan
birçok oylamada -ki bunları birçok kez saydık- Suriye tezkeresi olsun
dokunulmazlıkların kaldırılmasına “evet” demek olsun, askere dokunulmazlık
getirilmesine “evet” demek olsun Mavi Marmara olsun, bunlarda aynı muhalefet
anlayışına sahip değiliz. Ayrıca, Anayasa görüşmelerinde biz hiçbir zaman
bulunmadık, bulunmamız istenmedi. Önce 3 parti olarak görüşmeler yapılıyordu ki
zaten meşruiyet oradan yok olmaya başlamıştı. 
Bunu
ifade etmek istedim. 
Teşekkürler.

BAŞKAN
– Teşekkür ediyorum. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (Devam)
BAŞKAN
– Şimdi, şahıslar adına son söz, Antalya Milletvekili Mustafa Köse’ye aittir. 
Buyurun
Sayın Köse, süreniz beş dakikadır. (AK PARTİ sıralarından alkışlar) 
MUSTAFA
KÖSE (Antalya) – Sayın Başkan, değerli milletvekilleri; Türkiye Cumhuriyeti
Anayasası’nda Değişiklik Yapılmasına Dair Kanun Teklifi’nin 1’inci maddesi
üzerinde söz almış bulunuyorum. Bu vesileyle Genel Kurulu ve aziz milletimizi
saygılarımla selamlıyorum. 
1982
Anayasası’nın 9’uncu maddesinde “Yargı yetkisi, Türk Milleti adına bağımsız
mahkemelerce kullanılır.” denilmekte olup değişiklik teklifimizle “bağımsız”
ibaresinin yanına “tarafsız” ibaresi eklenmekte, böylece yargı bağımsızlığının
tarafsızlığı da içerdiği vurgulanmaktadır. Yargı elbette hem bağımsız olmalıdır
hem de tarafsız olmalıdır. Mahkemelerin bağımsızlığı esastır ama mahkemeler
aynı zamanda tarafsız da olmalıdır. 
Cumhurbaşkanlığı
sistemi gündeme geldiği günden bu yana cumhurbaşkanlığı sistemine karşı olan
muhalefetçe bir rejim değişikliği yapıldığı yönünde iddialar ortaya atılmış ve
kamuoyu maalesef yanlış yönlendirilmiştir. Bugün, bu anayasa değişikliğiyle
yaptığımız bir rejim değişikliği değildir, bir sistem değişikliğidir, hükûmet
sistemi değişikliğidir. Esasen, bu mesele bugünün meselesi de değildir. 1961
Anayasası’ndan sonra Türkiye’de parlamenter sistem ve başkanlık sistemi hep
tartışılagelmiştir. 1969’da Millî Nizam Partisinin programında başkanlık
sistemi vardır, 1973’te Millî Selamet Partisinin seçim beyannamesinde başkanlık
sisteminin getirileceği öngörülmektedir. Sonrasında, rahmetli Alparslan Türkeş,
tabiri caizse, başkanlığın kitabını yazmıştır ve “Temel Görüşler” isimli
kitabında “Milliyetçi hareket tek başkan, tek Meclis sistemini savunur. Çağımız
kuvvetli, adil ve hızlı icra çağıdır. Kuvvetli ve hızlı icra, icra gücünün tek
elde toplanmasıyla mümkündür. Bunun için tarih ve töremize uygun olarak
başkanlık sistemini savunuyoruz.” demiştir.
Rahmetli
Turgut Özal’ın gönlünde de Türkiye için başkanlık sistemi yatmaktaydı. Özal’a
göre parlamenter sistem tıkanmıştı ve işlemiyordu. Türkiye’de büyük bir siyasi
bölünme ve parçalanmışlık vardı. Bu durum uzunca bir süre koalisyonları zorunlu
kılacaktı. Bu da siyasi sistemin zaaflar içerisinde kıvranması demekti. Siyasi
bölünmüşlük ve istikrarsızlık ancak başkanlık sistemiyle aşılabilirdi. 
1997’ye
geliyoruz, rahmetli Süleyman Demirel parlamenter sistemin değiştirilmesi
önerisini getirmiş ve şöyle demiştir: “65 milyonluk Türkiye daha iyi yönetilmelidir.
Sorun sistem sorunudur. Dört yılda tam 6 hükûmet onayladım. Bu durum bile başlı
başına parlamenter sistemi tartışmalı hâle getirmiştir.” 
Evet,
görüldüğü gibi, hayatları devlet ve siyaset olmuş, bakanlık yapmış, Başbakanlık
yapmış, muhalefet liderliği yapmış, masanın hem o tarafında hem bu tarafında
bulunmuş, devleti yönetmiş, Cumhurbaşkanlığı yapmış bu liderlerin ortak
noktaları parlamenter sistemin işlemediği ve değiştirilmesi gerektiği
noktasındadır.
Şimdi
soruyorum: Hangisi rejimi değiştirmek istemiştir, rahmetli Alparslan Türkeş mi,
Necmettin Erbakan mı, Turgut Özal mı, Süleyman Demirel mi? Hiçbirisi rejimi
değiştirmek istememiştir. Bizim de yaptığımız bugün rejimi değiştirmek
değildir. 
Evet,
bugün rejim değişmemektedir ama başkanlık sisteminden sonra artık, öyle,
Başbakanları pijamalarıyla karşılayan medya patronları tarihe karışacaktır.
Bugün rejim değişmemektedir ama başkanlık sistemiyle artık bir daha “367” diye
bir garabet hortlamayacaktır. Bugün yaptığımız bir rejim değişikliği değildir ama
Cumhurbaşkanlığı sistemiyle artık e-bildirgeler tarihe karışacaktır. Evet, bu
bir rejim değişikliği değildir ama cumhurbaşkanlığı sistemiyle artık 27
Nisanlar, 12 Eylüller, 27 Martlar, 15 Temmuzlar tarihe karışacaktır. “Bu bir
rejim değişikliği.” diyenler aynı zamanda “Bu sistemle birlikte diktatörlük
getireceksiniz, seçtiğiniz cumhurbaşkanı diktatör olacak.” diyorlar. Korkmayın,
biz bir Almanya değiliz, biz bir İtalya değiliz, biz bir Suriye değiliz, Irak
değiliz. Bu coğrafyadan, bu milletin bağrından tarih boyunca diktatör
çıkmamıştır, çıkmaz; hele hele arkasında milletinin hayır duası, yüreğinde
Allah korkusu olan Recep Tayyip Erdoğan’dan asla ve kata diktatör olmaz. 
Hepinizi
saygılarımla selamlıyorum. (AK PARTİ ve Bakanlar Kurulu sıralarından alkışlar)
BAŞKAN
– Teşekkür ediyorum Sayın Köse.
Sayın
milletvekilleri, böylece 1’inci madde üzerindeki konuşmalar tamamlanmıştır. 
Şimdi,
on dakika süreyle soru-cevap işlemi gerçekleştireceğiz. Bu sürenin beş
dakikasını soruya, kalan beş dakikasını da cevaba ayıracağız. Sırayla söz
veriyorum.
Sayın
Akın…
AHMET
AKIN (Balıkesir) – Sayın Başbakan, on beş yıldır tek başınıza iktidardasınız.
On beş yıldır çıkarmak isteyip de çıkaramadığınız bir kanun var mı? On beş
yıldır almak isteyip de alamadığınız bir karar var mı? Bu getirdiğiniz Anayasa
değişikliğiyle on beş senedir çözemediğiniz hangi sorunu çözeceksiniz? Var olan
yetkilerinizle çözemediğiniz hangi sorunu çözeceksiniz? Lütfen bana yeni
getirdiğiniz Anayasa önerisiyle elimizden aldığınız can ve mal güvenliğimizi
yeniden nasıl sağlayacağınızı anlatır mısınız? 
BAŞKAN
– Sayın Aydın…
ERKAN
AYDIN (Bursa) – Sayın Bakan, Gazi Meclisi tarihe “Şehit Meclis.” olarak
geçirmek üzeresiniz. “Anayasa” adıyla Meclise getirdiğiniz metin Türkiye Büyük
Millet Meclisini yani parlamenter düzeni yok etme, mecazen söyleyecek olursak,
şehit etme belgesidir. Her kabul oyu kör topal da olsa nice acılar ve
fedakârlıklarla ayakta tutmaya çalıştığımız demokratik düzene saplanan bir
hançerdir. Sorum açık ve net: Neden bu değişikliği yapıyorsunuz? Anayasa
değişikliği için niye çırpınmaktasınız? Bugünkü Cumhurbaşkanı değil de başka
biri olsaydı yine bu sistem için bunca çırpınma içerisinde olur muydunuz? 
BAŞKAN
– Sayın Özdemir…
SİBEL
ÖZDEMİR (İstanbul) – Teşekkür ederim Sayın Başkan.
Anayasalar,
toplumsal mutabakat belgeleridir. Tüm toplumun, bireylerin, hak, yetki ve
sorumluluklarını belirleyen önemli, bağlayıcı, kalıcı sözleşmelerdir. Ancak,
bugün ülke gündemine getirdiğiniz bu Anayasa değişikliği, toplumsal mutabakat
bir yana toplumun ve halkın haberi olmadan, anayasa yapma ruhuna aykırı olarak
halktan gizlenerek 2 siyasi partinin mutfağında hazırlanmış ve en ilginci,
görüşmeleri dahi halktan gizlenen bir metindir. 
Referandumla
halkın görüşüne başvuracak yeterli sayıya ulaşmak için burada oylamalarda bütün
hukuksuzluklar yapılmaktadır. Üzerine yemin ettiğiniz, uyacağınıza ve
koruyacağınıza yemin ettiğiniz Anayasa’yı çiğneyerek anayasa yapmak ne kadar
trajikomik. Ama daha trajikomiği, bu Anayasa’nın gerekçesinde yer alan ve karar
verecek olan millî iradenin öğrenme hakkının engellenmesidir. Görüşmeler
süresince, TBMM TV’den yayın yapılmasını önlemenin nedenini açıklar mısınız?
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Sayın Başbakan, terör, ülkemiz gündeminde ilk sıralarda
yer almakta ve her gün şehitler gelmeye devam ederken, üreticiler düşük ürün
fiyatlarından dolayı ipotekli kredi kullanım miktarını artırmış, tarlalar haraç
mezat satılırken, süt sudan ucuzken, iş bulamayanların sayısı 6 milyonu
bulmuşken, atanamayan birçok öğretmen, mühendis, hemşire ve birçok meslek grubu
gencimiz varken, “Taşeron işçilere kadro vereceğiz.” kandırması yapılıp bu
sözde durulmamışken, esnaf vergi ve sigorta borçlarını ödeyemezken, dolar ve
euro almış başını giderken; kısacası halkın gündeminde yoksulluk, işsizlik,
terör ve borçlar varken rejimi bir kişiye göre uyarlamayı düşündüğünüz Anayasa
değişiklik teklifini geri çekmeyi düşünüyor musunuz?
BAŞKAN
– Sayın Arık…
ÇETİN
ARIK (Kayseri) – Teşekkür ederim Sayın Başkan.
Cumhurbaşkanının
aynı zamanda parti genel başkanı olacağı bir sistem, ülkemizi parti devletine,
şahıs devletine dönüştürecektir. Şunu unutmayın ki ne Obama, ne Trump, ne de
Putin parti genel başkanı değildir. Cumhurbaşkanının aynı zamanda parti genel
başkanı olacağı bir sistem, olsa olsa Halep’i kan gölüne çeviren Esat rejiminin
kötü bir kopyası olacaktır. Diktatör Esat’a, parlamenter sisteme geçmesi
tavsiye edilirken Türkiye’yi parlamenter sistemden tek adam rejimine getirme
çabasının mantığı nedir? Cumhurbaşkanının parti genel başkanı olduğu,
milletvekillerini belirlediği, yüksek yargı üyelerini seçtiği ve seçtirdiği bir
sistemde yargı bağımsızlığından bahsetmek mümkün müdür? Cumhurbaşkanının
tarafsızlık yemini etmesi milletin aklıyla alay etmek değil midir? Hukukun
üstünlüğü için, demokrasi için, cumhuriyet için, evdeki çocuklarımız için bu
teklifi geri çekmeyi düşünüyor musunuz?
Teşekkür
ederim.
BAŞKAN
– Sayın Yedekci...
GÜLAY
YEDEKCİ (İstanbul) – Teşekkür ediyorum Sayın Başkan.
Bu
Anayasa teklifiyle terörü mü engelleyeceksiniz, işsiz vatandaşlarımıza iş mi
bulacaksınız ya da güzel memleketimin güzel insanlarından herhangi birinin bir
derdine derman mı olacaksınız? Yapacağınız, sadece bir kişiye koltuk vermektir;
bu sevdadan vazgeçin. Bizi dinlemiyorsunuz, size Fatih Sultan Mehmet Han’ın bir
sözüyle seslenmek isterim: “Aklı öldürürsen ahlak da ölür, akıl ve ahlak ölürse
millet bölünür. Kadıyı satın aldığın gün adalet ölür, adaleti öldürdüğün gün
devlet de ölür.” Devleti öldürmeyiniz, Meclise, parlamenter sisteme,
demokrasiye sahip çıkınız ve daha sonra çocuklarınızın yüzüne bakamayacağınız
cümleleri burada sarf etmeyiniz.
Tabii,
vatandaşımızın endişesi olmasın, şehitlerimizin kanıyla kurduğumuz bu
cumhuriyeti yıkmanıza izin vermeyeceğiz. Buradayız, direniyoruz, direneceğiz! 
BAŞKAN
– Teşekkür ediyorum.
Şimdi
soruları cevaplandırmak üzere sözü Komisyona ve Hükûmete bırakıyorum.
Hükûmet
adına Adalet Bakanı Sayın Bekir Bozdağ cevaplandıracaktır.
Buyurun.
ADALET
BAKANI BEKİR BOZDAĞ (Yozgat) – Sayın Başkan, değerli milletvekilleri; bu teklifin gerekçeleri hem
teklifin genel gerekçesinde hem de madde gerekçelerinde ayrı ayrı açıklandı,
neden ihtiyaç duyulduğu çok net bir şekilde ifade edildi, dünkü konuşmalarda da bu ifade edildi. Ben kısaca şunu
söylemek isterim, uzun uzun anlatmak için vaktim yok. Güçlü bir yasama, güçlü
bir yasama denetimi, siyasi istikrar, güçlü bir iktidar, hızlı karar alma,
kararları uygulama, milletten doğrudan yetki alan bir yasama ve milletten
doğrudan yetki alan bir yürütme için bu teklif verilmiştir.
Bugünkü
parlamenter sistem doğası gereği her zaman siyasi istikrar ve güçlü iktidar
doğurmuyor, zaman zaman farklı sonuçlar da ortaya çıkarıyor çünkü sistemin
doğal sonucu tek başına iktidar değil, halk isterse böyle oluyor ama yeni
sistemde sistemin zorunlu ve doğal sonucu güçlü bir iktidar ve güçlü bir yasama
ortaya koymaktadır, siyasi istikrarı tesis etmektedir. 
Bir
başka konu: Tabii, dün de ifade ettim yani “Bu kadar mesele varken Anayasa
görüşmeleri veya Anayasa’da sistem değişikliği tartışması yapılır mı?” sorusu
esasında bayat soru çünkü…
ÖMER
FETHİ GÜRER (Niğde) – Dünyada örneği var mı, dünyada? 
ADALET
BAKANI BEKİR BOZDAĞ (Yozgat) – …geçmişte -bakın- Kurtuluş Savaşı’nın olduğu
yıllarda 1921 Anayasası yapıldı. Kurtuluş Savaşı bitti, cumhuriyetin daha yeni
ilan edildiği dönemde 1924 Anayasası yapıldı. Hiç kimse o zaman kalkıp da
“Şimdi bunun sırası mı? Önce şu savaşları halledelim, sonra anayasa yapalım.”
demedi ve o sürece destek oldu. 
ÖMER
FETHİ GÜRER (Niğde) – OHAL var, savaş var, terör var.
ADALET
BAKANI BEKİR BOZDAĞ (Yozgat) – Hiç kimse “Ülkenin başka sorunları var, önce
bunları çözelim, sonra ona geçelim.” demedi. Parlamento, ülkenin bütün
meselelerine vaziyet etme ve çözme hak ve yetkisine sahiptir. Türkiye’nin
terörle mücadelesi, işsizlik, ekonomi, diğer konularla ilgilenen bakanlıkları,
görevlileri, çalışanları vardır. Büyük bir devlet Türkiye, eş zamanlı pek çok
sorunla etkin bir mücadele yapabilir, tabii bu arada Anayasa’sını da
değiştirebilir, yeni anayasa da yapabilir, buna herhangi bir engel söz konusu
değildir. 
Halktan
gizlenerek bir Anayasa değişikliği yapılması da söz konusu değildir. (CHP
sıralarından gürültüler) Bu teklif, milletvekillerinin imzasıyla verildi,
alenidir; Anayasa Komisyonuna gitti, müzakereler alenidir; Türkiye Büyük Millet
Meclisi Genel Kurulunda şu anda konuşuyoruz, müzakereler alenidir;
televizyonlarda tartışmalar yapılıyor ve başka yerlerde bunlar konuşuluyor ve
halkın ıttılasına sunuluyor. 
GÜLAY
YEDEKCİ (İstanbul) – Televizyonlar sizin, sizin. 
NURHAYAT
ALTACA KAYIŞOĞLU (Bursa) – Niye canlı yayın yaptırmıyorsunuz? Bir gün de yirmi
dört saat canlı yayın yapın o zaman. 
ADALET
BAKANI BEKİR BOZDAĞ (Yozgat) – Burada yapılan şey, esasında halktan saklamak,
halktan kaçırmak değil; tam da halkın önüne götürmek, halkın hakemliğine
götürmektir; bizim yaptığımız bu. Halkın hakemliğinden, halkın kararından
rahatsız olanlar o zaman buna karşı çıkıyorlar. Biz diyoruz ki: Niye halktan
rahatsız oluyorsunuz? Hep beraber götürelim.
EREN
ERDEM (İstanbul) – Meclis TV de yayın yapmıyor. 
ÜNAL
DEMİRTAŞ (Zonguldak) – Canlı yayın da yok, canlı yayında yapalım. Niye halktan
kaçıyorsunuz?
ADALET
BAKANI BEKİR BOZDAĞ (Yozgat) – Siz gidin aleyhinde konuşun, biz lehinde
konuşalım; halk karar versin. 
Canlı
yayına gelince, canlı yayın sadece Anayasa görüşmelerine mahsus mu bu hâle
getirildi? 
KEMAL
ZEYBEK (Samsun) – Sayın Bakan, televizyonları kapatarak, TRT’yi ele geçirerek
kul hakkı…
ADALET
BAKANI BEKİR BOZDAĞ (Yozgat) – 2011’den yani 24’üncü Dönem Türkiye Büyük Millet
Meclisi üyeleri göreve başladığı günden bugüne kadar, Türkiye Büyük Millet
Meclisi Genel Kurulu 15.00-19.00 saatleri arasında ya da 14.00-19.00 saatleri
arasında yayın yapmaktadır. 
FATMA
KAPLAN HÜRRİYET (Kocaeli) – Yasa yapmıyoruz Sayın Bakan, Anayasa…
ADALET
BAKANI BEKİR BOZDAĞ (Yozgat) – Sadece buna mahsus alınmış bir tedbir değildir
bu. Baktığınız zaman, uygulama kadim bir uygulamadır, yaklaşık altı yıldır
süren bir uygulamadır. [CHP sıralarından alkışlar(!)] 
FATMA
KAPLAN HÜRRİYET (Kocaeli) – Biz de alkışlıyoruz sizi. 
ADALET
BAKANI BEKİR BOZDAĞ (Yozgat) – Altı yıldır süren bir uygulamayı sanki Anayasa
değişikliklerini gizlemek için yapıyormuş gibi takdim etmek, işin doğrusu,
abartılı, büyük bir çarpıtmadır. 
(Mikrofon
otomatik cihaz tarafından kapatıldı) 
ADALET
BAKANI BEKİR BOZDAĞ (Yozgat) – Ama, halkımız bunu gayet iyi bilmektedir. 
BAŞKAN
– Teşekkür ediyorum Sayın Bakan. 
ADALET
BAKANI BEKİR BOZDAĞ (Yozgat) – Teklifin çekilmesi söz konusu değildir. Hakem
halktır, kararı halk verecek. 
BAŞKAN
– Teşekkür ediyorum.
ENGİN
ALTAY (İstanbul) – Sayın Başkan…
BAŞKAN
– Sayın Altay…
ENGİN
ALTAY (İstanbul) – Sayın Bakanın Parlamento tecrübesi de yüksek fakat bir
siyasetçinin başka bir siyasetçiye söylememesi gereken, sataşmanın dışında, bir
siyasi hakaret olarak algılanabilecek bir cümle sarf etti. Kendisi özür dilerse
ben sataşmadan söz talep etmeyeceğim. 
Sayın
Bakan konuşmasında grubumuza ve milletvekillerimize dönerek bizim halktan
rahatsız olduğumuzu itham etti. Kendisine yakıştıramadım. 
Sataşmadan
ve hakaretten söz talep ediyorum ama özür dilerse talep etmeyeceğim. 
BAŞKAN
– Peki Sayın Altay, buyurun. 
Sataşmadan
iki dakika süreyle size söz veriyorum. 
Lütfen
yeni bir sataşmaya mahal vermeyelim. 
Buyurun.
(CHP sıralarından alkışlar)
IX.- SATAŞMALARA İLİŞKAN KONUŞMALAR (Devam)
12.- İstanbul Milletvekili Engin Altay’ın, Adalet
Bakanı Bekir Bozdağ’ın 447 sıra sayılı Anayasa Değişiklik Teklifi’nin 1’inci
maddesi üzerinde yapılan soru-cevap işleminde yaptığı konuşması sırasında
Cumhuriyet Halk Partisine sataşması nedeniyle konuşması
ENGİN
ALTAY (İstanbul) – Asla, asla yeni bir sataşmaya meydan vermem Sayın Başkan.
NURHAYAT
ALTACA KAYIŞOĞLU (Bursa) – Ses yok.
ÖZGÜR
ÖZEL (Manisa) – Ses yok.
ENGİN
ALTAY (Devamla) – Ses de yok zaten.
BAŞKAN
– Bir saniye Sayın Altay…
Buyurun.
ENGİN
ALTAY (Devamla) – Sayın Bakan…
LEVENT
GÖK (Ankara) – Ses gene yok. Ses yok, ses yok.
ENGİN
ALTAY (Devamla) – Sonunda buradaki sesimizi de kestiniz ya helal olsun size.
BAŞKAN
– Sesinizi kimse kesemez Sayın Altay.
Buyurun.
ENGİN
ALTAY (Devamla) – Sayın Bakan… 
ÖZGÜR
ÖZEL (Manisa) – Süre, süre, süre…
ENGİN
ALTAY (Devamla) – Gene yok. Var mı ses?
BAŞKAN
– Yok, yok, süreyi yeniden başlatayım ki haksızlık olmasın.
Buyurun.

ENGİN
ALTAY (Devamla) – Sayın Bakan, hiçbir zaman milletimizin tercihlerinden
rahatsız olmadık; hiçbir zaman halktan, halkımızın siyasete, siyasetçiye
bakışından rahatsızlık duymadık. Allah’a çok şükür, on beş senedir Türkiye’nin
her yerinde başımız dik, alnımız ak gezen bir Cumhuriyet Halk Partisi Grubu
var. (CHP sıralarından alkışlar) Ama siz 15 Temmuzdan önce 17-25 Aralık
utancıyla Kızılay’da yalnız başınıza yürüyemiyordunuz. Şimdi 15 Temmuza
sığındınız, mağdur edebiyatı yapıyorsunuz.
HİLMİ
BİLGİN (Sivas) – Engin Bey, 4 seçime girdik, 4.
ENGİN
ALTAY (Devamla) – Efendim, istersen 100 defa seçime gir. 
HİLMİ
BİLGİN (Sivas) – Gezdik yani, yüzde 50 oy aldık! Yüzde 52’yle Cumhurbaşkanı
seçildi.
ENGİN
ALTAY (Devamla) – 100 defa seçilirsen 100 defa başımın üstünde yerin var.
OSMAN
AŞKIN BAK (Rize) – Her zaman her yerde yürürüz biz, alnımız açık. Her zaman her
yerde yürürüz. 
ENGİN
ALTAY (Devamla) – Git Kızılay Meydanı’nda yürü.
Sayın
Bakan, “Müzakereler aleni.” dediniz, değil mi? “Komisyonda da Mecliste de
müzakereler aleni yapıldı.” dediniz. Doğru, müzakerelerin aleniliği doğru.
Sayın Bakan, siz hukukçusunuz, bu müzakerelerin aleni olması doğru da
oylamaların aleni olması doğru değil, oylamaların aleni olması doğru değil.
(CHP sıralarından alkışlar) Ben sizden beklerdim ki “Ey CHP’li milletvekilleri,
sizin söylediğiniz gibi değil kardeşim; aha orada basın mensupları, aha -neydi
onun adı- Periscope, bak, Meclisi millet izliyor. Bu müzakereler aleni
yapılıyor, oylaması da gizli olacak.” deyip bizden alkış almanız gerekirdi. Bu
vesileyle Hükûmet olarak, çoğunluk partisine mensup biri olarak biraz sonra
yapılacak oylamanın…
(Mikrofon
otomatik cihaz tarafından kapatıldı) 
ENGİN
ALTAY (Devamla) – …gizliliği konusunda, bir hukuk adamı olup olmadığınızla
ilgili de bir değerli sınav vereceksiniz. Size başarılar diliyorum. 
Saygılar
sunuyorum. (CHP sıralarından alkışlar)
BAŞKAN
– Teşekkür ediyorum Sayın Altay. 
Sayın
milletvekilleri, böylece…
FİLİZ
KERESTECİOĞLU DEMİR (İstanbul) – Sayın Başkan… 
BAŞKAN
– Buyurun, bir dakika süreyle 60’a göre söz veriyorum Sayın Kerestecioğlu. 
VI.- AÇIKLAMALAR (Devam)
40.- İstanbul Milletvekili Filiz Kerestecioğlu
Demir’in, tutuklu 11 HDP milletvekili yasama faaliyetini yürütemediği ve oy
kullanamadığı sürece bu oyunda oyuncu olmayacaklarına ve milletvekillerinin
Meclisin itibarını ve gizli oy ilkesini zedelememelerini rica ettiğine ilişkin
açıklaması
FİLİZ
KERESTECİOĞLU DEMİR (İstanbul) – Ben oylama başlamadan önce bir kez daha 11
milletvekilimizin tutuklu olduğunu ve onları ziyaret iznimizin –izin, tırnak
içerisinde tabii, bir milletvekilinin bir milletvekilini ziyaret etmesi de izne
bağlı olmaması gereken bir şeydir- onun dahi olmadığını ve dün açıkladığımız
gibi, onlar burada yasama faaliyetini yürütemediği ve oy kullanamadığı sürece
de aynı şekilde, bu oyunda bizim de oyuncu olmayacağımızı ve bu şekilde
“hayır”ımızı ifade ettiğimizi belirtmek istiyorum ama aynı şekilde, dün olan,
daha isimler okunmadan buraya toplanarak gizlilik ilkesinin ihlalini de
gerçekten artık bu Meclisteki milletvekillerinin kendilerine
yakıştırmamalarını… 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Kerestecioğlu lütfen. 
Buyurun.

FİLİZ
KERESTECİOĞLU DEMİR (İstanbul) –…kendilerine bu şekilde oy kullanmayı
yakıştırmamalarını ve bu Meclisin itibarını da Anayasa’ya göre gizli oy
ilkesini de zedelememelerini bir kez daha halkımız adına, kendimiz adına, bu
Parlamentonun üyeleri olarak rica ediyoruz, temenni ediyoruz. Sizin de aynı
şekilde bunu sağlamak için gereken çabayı göstermenizi ve isimleri tek tek
okumanızı, milletvekillerinin de gelip tek tek oy kullanmasını rica ediyoruz.
Saat
on buçuk, halka kapalı olarak yürüyor bu görüşmeler. Sadece bir madde
görüşülebildi daha. Bunu da Meclisin takdirlerine sunuyoruz.
BAŞKAN
– Teşekkür ediyorum Sayın Kerestecioğlu.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (Devam)
BAŞKAN
– Sayın milletvekilleri, 1’inci madde üzerinde beşi aynı mahiyette olmak üzere
yedi önerge vardır. İlk okutacağım beş önerge aynı mahiyettedir.
Okutuyorum:
Türkiye Büyük Millet Meclisi Başkanlığına
Görüşülmekte
olan (2/1504) esas numaralı Kanun Teklifi’nin 1’inci maddesinde yer alan
“eklenmiştir” ibaresinin “ilave edilmiştir” olarak değiştirilmesini arz ve
teklif ederiz.
 Mehmet
Öntürk
 Hatay
MEHMET
NACİ BOSTANCI (Amasya) – Sayın Başkan, çekiyoruz.
BAŞKAN
– Aynı mahiyetteki önergeler çekilmiştir Sayın Purçu.
Şimdi
diğer önergeleri okutuyorum:
Türkiye Büyük Millet Meclisi Başkanlığına
Genel
Kurulda görüşülecek olan 447 sıra sayılı Kanun Teklifi’nin 1’inci maddesinin
teklif metninden çıkarılmasını arz ve teklif ederiz. 05/01/2017
 Bedia
Özgökçe Ertan Meral Danış Beştaş
 Van Adana
Türkiye Büyük Millet Meclisi Başkanlığına
Görüşülmekte
olan 447 sıra sayılı Türkiye Cumhuriyeti Anayasası’nda Değişiklik Yapılmasına
Dair Kanun Teklifi’nin 1’inci maddesinin Anayasa’ya aykırı olduğu gerekçesiyle
metinden çıkarılmasını arz ve teklif ederiz.
 Engin
Altay Levent Gök Özgür
Özel
 İstanbul Ankara Manisa
 Tekin
Bingöl Haluk Koç Haydar
Akar
 Ankara Ankara Kocaeli
BAŞKAN
– Komisyon önergeye katılıyor mu?
ANAYASA
KOMİSYONU SÖZCÜSÜ ZEKERİYA BİRKAN (Bursa) – Anayasa’ya aykırılık önergesine
katılmıyoruz, teklifimiz Anayasa’ya uygundur.
BAŞKAN
– Hükûmet?
ADALET
BAKANI BEKİR BOZDAĞ (Yozgat) – Katılmıyoruz.
BAŞKAN
– Önerge üzerinde söz isteyen, Kocaeli Milletvekili Haydar Akar. (CHP
sıralarından alkışlar) 
Sayın
Akar, süreyi açtım, bir dakikanız gelene kadar geçer, ona göre biraz
hızlanırsanız…
Buyurun
Sayın Akar, süreyi başlatıyorum.
HAYDAR
AKAR (Kocaeli) – Sayın Başkan, değerli milletvekilleri; evet, bugün Anayasa
tasarısını görüşüyoruz. 
HİLMİ
BİLGİN (Sivas) – Teklif, teklif.
HAYDAR
AKAR (Devamla) - Aslında, Anayasa değil, “ona yasa” diye adlandırabileceğimiz
bir yasa teklifini görüşmeye çalışıyoruz. Aslında, görüşmüyoruz, biz yasa
teklifinin tümüne karşı olduğumuzu zaten ifade ediyoruz. Anayasalar, hepinizin
bildiği gibi, toplumsal mutabakat metinleridir. Bu, klasik bir laf haline
gelmiştir ama doğrusu da budur. Düşünün Türkiye son otuz beş yılda 2 tane halk
oylamasına getirilen anayasa teklifiyle karşılaştı ve halk oylamasına getirdik.
Bir tanesi 1982 Anayasası ve yüzde 92 oyla geçti; diğeri, yine, 12 Eylül 2010
Anayasası ve bu da halkın yüzde 70’inin üzerinde teveccühüyle geçti. Peki, şu
anda tartıştığımız en çok 2 anayasa bu anayasalar. 
Aslında,
baktığınızda, 1982 Anayasası 112 kez değişikliğe uğramış, bu değişikliğin 56
tanesi 2002’den önce yapılmış, 56 tanesi de 2002’den sonra yapılmış.
Partilerin, siyasi parti gruplarının Mecliste bir mutabakat sağlayarak yapmış
oldukları değişikliklerin, 18 madde değişikliğinin hiçbiri tartışılmıyor
aslında bakıldığında. Nedir? İşte, sizin 2010’da getirmiş olduğunuz Anayasa
değişikliği teklifi tartışılıyor. Yine, 12 Eylül 1982’deki Anayasa teklifi
tartışılıyor. Şimdi, baktığınız zaman, demek ki bir toplumsal mutabakat
sağlanamamış. Doğrusu, bütün siyasi grupların birlikte vereceği bir anayasa
değişikliğiydi, buna da ihtiyaç vardı. Şunları hatırlayın, 7 Haziran
seçimlerini ve 1 Kasım seçimlerini hatırlayın. 7 Haziran seçimlerinden önce
bütün siyasi partiler, biz de dâhil olmak üzere Anayasa’nın değişmesi
gerektiğini söylüyorduk millete, siz de söylüyordunuz bunu. Siz buna ilave
olarak, Anayasa değişikliğine ilave olarak başkanlık sistemini koyuyordunuz
hemen peşinden, anlatıyordunuz, 7 Haziranda güzel bir ders aldınız. Bu dersten
hemen sonra 1 Kasım seçimlerinde, milletin iradesi yok sayılarak getirilen 1
Kasım seçimlerinde de ne oldu? Hep beraber gördük ki başkanlıktan söz
edemediniz. Çünkü biliyordunuz ki milletimiz bu başkanlık sistemine tepkiliydi.
Millete verilen, saraydan alınıp millete verilen ulusal egemenliğin tekrar
Saray’a iade edilmesine milletimiz karşı geliyordu ve bugün de bu Anayasa
değişikliği teklifi buradan geçerse bilin ki referandumda milletimiz bunu
reddedecektir, bu bir gerçek. 
Şimdi,
konuştuğumuz maddeye baktığımız zaman, yargının bağımsızlığına bir de
“tarafsız” kelimesinin eklendiğini görüyoruz. Yahu, yargı bağımsızdı da şimdiye
kadar yapılan kamuoyu anketlerinden yargının bağımsızlığı ve tarafsızlığı yüzde
80’lerde, yüzde 90’larda mı çıkıyordu? Hayır, on beş yıllık AKP iktidarlarında
yargı bağımsızlığı, yargı güvenilirliği en zayıf kurumlardan biri hâline
dönüştürüldü. Bugün, yargının bağımsızlığından bahsetmek mümkün müdür?
Anayasa’da “Yargı bağımsız.” diyor, yarın da bu maddeyi getiriyorsunuz “Yargı
bağımsız ve tarafsız olacak.” diyorsunuz. Nasıl olacak yargı bağımsız ve
tarafsız? 1’inci maddeye bunu koyuyorsunuz, Anayasa’nın 9’uncu maddesinde
değişiklik yapıyorsunuz, diğer maddelerde HSYK ve Anayasa Mahkemesini
düzenliyorsunuz. 
Önce
Anayasa Mahkemesine bakalım: “15 üyeden oluşacak.” diyorsunuz, 12’sini tarafsız
ve bağımsız Cumhurbaşkanı atayacak. Buraya gelip yemin edecek, önce Meclisi
açacak Cumhurbaşkanı olarak, sonra oturup orada parti genel başkanı olarak bir
daha konuşacak, bir daha yemin edecek. Birinde tarafsız ve bağımsız olarak
yemin edecek, birinde de milletvekili olarak yemin edecek ama tarafsızlığı o yemin
metninde geçmeyecek. Böyle bir ikilem olmaz. Böyle bir durumla bir yere
varmamız mümkün değil. 
Anayasa
Mahkemesine kimleri yolluyoruz? Ola ki -sorumluluğu yok dediğiniz
Cumhurbaşkanına sorumluluk yüklediniz- burada beşte 3 çoğunlukla geçirdiniz,
Anayasa Mahkemesine gitti. Kendi seçtiği hâkimler, kendi seçtiği üyeler
tarafından yargılanacak. Bu mümkün mü arkadaşlar? Sizin vicdanlarınıza
sesleniyorum. Mümkün mü böyle bir şey? Tabii ki mümkün değil. 
Gelelim
HSYK’ya… Teknik olarak biraz evvel anlatıldı. HSYK’nın üyeleri de aynı şekilde
Cumhurbaşkanı ve iktidar partisi, çoğunluğu olan parti tarafından seçilecek
diyelim, yine Cumhurbaşkanının başkanı olduğu partinin mensupları tarafından
oluşturulacak bir HSYK. Yargının tarafsız ve bağımsız olduğunu burada iddia
ediyoruz. Bu da tabii ki mümkün görünmüyor. 
Bir
başka boyut, aslında acı olan boyut şu: Yüzde 100’ün temsil edildiği Türkiye
Büyük Millet Meclisinin iradesini sadece yüzde 51’le seçilecek bir kişiye
teslim ediyorsunuz. O kişi istediği anda, gece eşiyle kavga ettiğinde, sabah
gelip Parlamentoyu feshedebilir ama bu yüzde 100’ü temsil eden Parlamentonun bu
ülkeyi seçime götürmek için maalesef 360 oya ihtiyacı olacak. 
Bunun
da bu Anayasa değişiklik teklifinin geçmemesi için en iyi örneklerden biri
olduğunu düşünüyor, hepinize sevgiler, saygılar sunuyorum. (CHP sıralarından
alkışlar) 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Genel
Kurulda görüşülecek olan 447 sıra sayılı Kanun Teklifi’nin 1’inci maddesinin
teklif metninden çıkarılmasını arz ve teklif ederiz. 05/01/2017
 Bedia
Özgökçe Ertan (Van) ve arkadaşları
BAŞKAN
– Komisyon önergeye katılıyor mu?
ANAYASA
KOMİSYONU SÖZCÜSÜ ZEKERİYA BİRKAN (Bursa) – Katılamıyoruz efendim.
BAŞKAN
– Hükûmet?
ADALET
BAKANI BEKİR BOZDAĞ (Yozgat) – Katılmıyoruz Başkanım.
BAŞKAN
– Önerge üzerinde söz isteyen, Van Milletvekili Bedia Özgökçe Ertan.
Buyurun
Sayın Ertan. (HDP sıralarından alkışlar) 
BEDİA
ÖZGÖKÇE ERTAN (Van) – Teşekkür ediyorum Sayın Başkan.
Sayın
Başkan, değerli milletvekilleri ve bu Kurulu izlemeyi başarabilen değerli
halkımız; şu an canlı yayın yapılmıyor ve çok önemli bir değişiklik teklifini
görüşüyoruz. Bu değişiklik teklifi, bütün toplumu ilgilendiren ve
çocuklarımızın, hepimizin geleceğini belki de ipotek altına alacak olan ve
belki de bir daha geri dönüşü de olmayacak çok önemli bir Anayasa değişikliği
teklifi ve fakat başından beri içerisinde halkın olmadığı, halkın hiçbir
tartışmasına katılamadığı, sadece sonuçları itibarıyla halkın hakemliğine
başvurulacak olan bir yöntem tercih edilmiş. Bizler, doğru olana, hakikate
çağrı yapmak sorumluluğunu üstlenerek bir kere daha bu teklifi getiren iktidar
partisine ve MHP'ye hep birlikte teklifi hemen geri çekmeleri konusunda çağrıda
bulunuyoruz. “Değişiklik” adı altındaki Anayasa müdahalesi, Türkiye'de
diktatörlük rejimini kurmayı hedefleyen ve böyle bir rejim değişikliğini
öngören bir tekliftir ve en önemlisi, belirttiğim gibi, bu teklif, halktan
gelmemiştir, dayanağını halktan almamaktadır.
Bu
Parlamentonun üyesi olan ve hâlâ yasama dokunulmazlığı bulunan 6 milyon
seçmenin ve tüm Türkiye'nin vekili olan 11 milletvekili, tam altmış yedi gündür
Türkiye'nin çeşitli cezaevlerinde tutulmaktadırlar. Milletvekillerimizin hangi
saiklerle tutuklandığını burada birçok kez değerlendirdik. Her biri hakkında
açılan davalara bakabilirsiniz, hepsini ayrı ayrı hukuki olarak da
değerlendirebilirsiniz ancak çok iyi biliyoruz ki, bu dosyaların hiçbirisinde
hukukilik arayamayız. Çünkü tamamı, siyasi parti faaliyetleri sebebiyle ya da
yaptıkları konuşmalar sebebiyle, bu kürsüden de defalarca dile getirdikleri
konuşmalar nedeniyle açılmış davalardan ibarettir fakat milletvekillerimizi
esas tutan sebep, siyasi saiktir ve bu siyasi saik, aslında Türkiye toplumunun
neredeyse 20 milyonunu temsil eden bir toplum kesimini açıkça dışlamayı
hedeflemiş, bile isteye bunu yapmış bir tercihtir. Kürt halkını görmezden
gelmektedir ve HDP şahsında bütün farklılıklarıyla, kendine has, kendine özgü
kimlikleriyle derdine derman olabileceğini düşünen bütün kesimlerin oy vererek
Meclise gönderdiği HDP milletvekilleri, siyasi liderleri tutuklanıyorsa bu
kesimler görmezden geliniyordur, bu Anayasa’da da yerleri yoktur. 
Sadece
bu tablo bile aslında böylesi bir ortamda Anayasa değişikliğini veya değişiklik
teklifini veya yeni bir anayasayı konuşmayı engeller. Getirilen teklif, Adalet
Bakanının iddia ettiği gibi hiçbir şekilde hükûmet sistemi değişikliği değil,
bir rejim değişikliğidir ve ayrı ayrı her bir madde, AKP’nin istediği yeni
rejimin anayasal çerçevesidir; çerçevenin içerisi ise Cumhurbaşkanı
kararnamesiyle tamamlanmak üzere yolu açılmış, sınırsız iktidar yetkisiyle
donatılmış bir rejimdir.
Değerli
arkadaşlar, kuvvetler ayrılığı sistemi, on dört yıl boyunca aslında aşama aşama
yok edilmeye çalışılmıştı. Daha önce yani 2010’da Anayasa değişikliği
müdahalesiyle yargı bağımsızlığı, yargı erki, iktidar tarafından o dönemki
ortağı olan cemaate bağımlı hâle getirilerek zayıflatılmıştı. 2016’nın Mayıs
ayında ise dokunulmazlıkların kaldırılmasıyla yasama erki, Saray baskısıyla
güçsüzleştirilmiş -evvelce de söyledik, şimdi de söylüyorum- daha o gün
parlamenter rejim, kuvvetler ayrılığı ilkesi tahrip edilmişti. Bugün ise yapılmak
istenen şey, tüm erklerin tek bir elde, yürütmede toplanmak istenmesidir ve bu
rejimin adı, tam anlamıyla diktatörlüktür. Bu, hepimizi karanlığa iten, geri
dönüşü de olmayan bir yol ve çok tehlikeli bir yoldur ve “İtaat edin, rahat
edin.” anlayışından başka bir vaadi de yoktur. 12 Eylül darbe anayasası, şu ana
kadar yapılan müdahalelerle, şimdiki müdahale teklifi de dâhil, bu iktidar
tarafından darbe ürünü Anayasa’nın sahiplenildiğini ama kötü bir yama ile de
iktidarın kendisi için yeni kılıfa büründürdüğü bir felaketten başka bir şey
değildir. 
Bu
maddeye, üzerinde konuştuğumuz maddeye, şeklen eklenmiş olan “tarafsız” ibaresi
ne yazık ki yargı bağımsızlığına derman olabilecek, şu anki derdimize derman
olacak bir kelime, bir değişiklik değildir. Keşke öyle olsaydı. Anayasa,
sözüyle, ruhuyla…
(Mikrofon
otomatik cihaz tarafından kapatıldı)
BEDİA
ÖZGÖKÇE ERTAN (Devamla) – Cümlemi tamamlayabilir miyim sadece Sayın Başkan? Çok
yarım kaldı. 
BAŞKAN
– Tamamlayın lütfen. 
BEDİA
ÖZGÖKÇE ERTAN (Devamla) – Teşekkür ediyorum.
BAŞKAN
– Böyle tamamlayın, tutanağa geçer. 
BEDİA
ÖZGÖKÇE ERTAN (Devamla) – Teşekkür ediyorum Sayın Başkan.
Söylemek
istediğim, sözüyle, ruhuyla bu niteliği hem korumalı…
BAŞKAN
– Arkadaşlar, açalım, tamamlasın. 
AYŞE
ACAR BAŞARAN (Batman) – Başkanım, kadınlara pozitif ayrımcılık yapalım. 
BAŞKAN
– Peki, pozitif ayrımcılık yaptık.
BEDİA
ÖZGÖKÇE ERTAN (Devamla) – Teşekkür ediyorum Sayın Başkan.
Sözüyle
ve ruhuyla bu niteliği hem korumalı hem de ilgili tüm mevzuatıyla, kurumlarıyla
beraber karşılıklı ve pozitif bir etkiyle güçlendirilmelidir yargı erki. Hâl
böyleyken bütün kurumlarına, diğer değişiklik maddeleriyle teklif edilen
düzenlemelere bakıldığında ne yazık ki yargı bağımsızlığını garantiye alacak,
güvenceye alacak bir düzenlemenin olmadığını görüyoruz. Örneğin HSYK’nın
yapısı, bir kısmı doğrudan Cumhurbaşkanı tarafından, bir kısmı da dolaylı
olarak Cumhurbaşkanı tarafından atanacağından tam bir kuşatma altındadır. Öte
yandan, Anayasa Mahkemesi düzenlemelerine bakıldığında da anladığımız şey,
yargının da siyasal iktidar tarafından kuşatıldığıdır. Bunu aslında biz
söylemiyoruz, halk söylüyor, istatistikler söylüyor. Yargıya güven yüzde 3’ün
de gerisindedir. Hâkimler tutuklama kararı vermez ise tutuklanacağından endişe
eder hâle gelmiştir. Böylesi bir ortamda Anayasa değişikliğini yapmak gerçekten
toplumu yanıltmak anlamına geliyor. 
Gelin
bu yanlıştan bir an önce vazgeçin diyorum, saygılar sunuyorum. (HDP
sıralarından alkışlar) 
BAŞKAN
– Teşekkür ediyorum Sayın Ertan. 
Önergeyi
oylarınıza sunuyorum: Kabul edenler... Kabul etmeyenler... önerge kabul
edilmemiştir. 
Böylece,
1’inci madde üzerindeki görüşmeler tamamlanmıştır.
Şimdi,
sayın milletvekilleri, özellikle beni dinlemenizi ve tüm sayın
milletvekillerinin yerini muhafaza etmesini istirham ediyorum.
Değerli
arkadaşlar, birazdan maddenin oylamasına geçeceğiz. Özellikle şu kürsü önü ve
Hükûmet ve Komisyon sıralarının sadece görevlilere ve Başkanlık Divanı
üyelerine bırakılmasını, diğer milletvekillerinin şu alanın dışına çıkmasını,
herkesin kendi grubunda bu şekilde, şu düzende beklemelerini ve oylarını
düzenli bir şekilde kullanmasını istirham ediyorum. Ağır ağır okuyacağız ve
ismi okunanlar oylarını kullanacak. Bu konudaki ikazımı bir kez daha özellikle
yapmak istiyorum.
Şimdi,
gizli oylamanın ne şekilde yapılacağını sizlere arz ediyorum: Komisyon ve
Hükûmet sıralarında yer alan kâtip üyelerden Komisyon sırasındaki kâtip üyeler,
Adana’dan başlayarak Denizli’ye kadar -Denizli dâhil- ve Diyarbakır’dan
başlayarak İstanbul’a kadar -İstanbul dâhil- Hükûmet sırasındaki kâtip üyeler
ise İzmir’den başlayarak Mardin’e kadar-Mardin dâhil- ve Mersin’den başlayarak
Zonguldak’a kadar -Zonguldak dâhil- adı okunan milletvekilini ad defterinde
işaretleyerek kendisine biri beyaz, biri yeşil, biri de kırmızı olmak üzere üç
yuvarlak pul ile bu oylamaya özel mühürlü zarf verilecektir. Milletvekilleri,
Başkanlık kürsüsünün sağında ve solunda yer alan kabinlerden başka yerde
oylarını kullanamayacaklardır. Vekâleten oy kullanacak bakanlar da yerine oy
kullanacakları bakanın ilinin bulunduğu bölümde oylarını kullanacaklardır.
Bildiğiniz üzere, bu pullardan beyaz olanı kabul, kırmızı olanı ret, yeşil
olanı ise çekimser oyu ifade etmektedir. Oyunu kullanacak sayın üye, adını ad
defterine işaretlettikten ve kâtip üyeden üç yuvarlak pul ile oylamaya özel
bastırılan mühürlü zarfı aldıktan sonra kapalı oy verme yerine girecek, oy
olarak kullanacağı pulu burada zarfın içerisine koyacak ve zarfı yapıştıracak,
diğer iki pulu ise ıskarta kutusuna atacaktır. Bilahare oy verme yerinden
çıkacak olan üye, oy pulunun bulunduğu zarfı Başkanlık Divanı kürsüsünün önüne
konulan oy kutusuna atacaktır. Oylamada adı okunmayan milletvekiline pul ve
zarf verilmeyecektir. 
Şimdi,
sayın milletvekilleri, bir kez daha ikaz ediyorum -ayakta da beklemenize gerek
yok- oylama işleminin düzenli, sıhhatli yapılabilmesi noktasında, görevli
arkadaşlarımız ve Başkanlık Divanı üyelerimiz haricindeki tüm
milletvekillerimizin yerlerine oturarak bu alanı boşaltmalarını özellikle
istirham ediyorum. 
Şimdi,
hassasiyetinizi de dikkate alarak, gizli oylamayı Adana ilinden başlatıyoruz. 
(Oyların
toplanmasına başlandı) 
AYKUT
ERDOĞDU (İstanbul) – Başkanım, kabine girsinler kabine. 
METİN
KÜLÜNK (İstanbul) – Ya size ne be, size ne be, sen mi karışacaksın? Hayatınız
zaptiye nazırlığıyla geçmiş. 
BAŞKAN
– Sayın milletvekilleri, istirham ediyorum, oyunu kullanacak sayın vekiller
kabine girerek oylama usulüne uygun bir şekilde oyunu kullanıyorlar. 
(Oyların
toplanmasına devam edildi) 
AYKUT
ERDOĞDU (İstanbul) – Başkanım, kabine girsinler. 
BAŞKAN
– Sayın milletvekilleri, kabinlerde oylarımızı kullanıyoruz. (Gürültüler)
AYKUT
ERDOĞDU (İstanbul) – Sayın Başkan, kabinde kullansınlar. 
BAŞKAN
- Sayın milletvekilleri, bakın, buna da müdahale etmeyin lütfen. Lütfen oturun
yerinize, biz gerekeni yapıyoruz. 
(Oyların
toplanmasına devam edildi)
BAŞKAN
- Sayın milletvekilleri, kürsü önünde oyumuzu kullanalım, bekleme yapmayalım
lütfen, burayı boşaltalım.
(Oyların
toplanmasına devam edildi)
Diyarbakır
Nursel
Aydoğan… (HDP sıralarından “Cezaevinde.” sesleri)
Ebubekir
Bal…
İdris
Baluken… (HDP sıralarından “Cezaevinde.” sesleri)
Çağlar
Demirel… (HDP sıralarından “Cezaevinde.” sesleri)
(Oyların
toplanmasına devam edildi)
ALİ
ÖZCAN (İstanbul) - Utanmaz, utanmaz! Oyunu göstereceğine… Utanmaz adam! FETÖ’cü
müsün?
BAŞKAN
– Sayın milletvekilleri, bakın, ön tarafta Grup Başkanınız, grup başkan
vekilleriniz var. Burada bizler Başkanlık Divanı olarak hassasiyetle bunu
uygulamaya çalışıyoruz. 
Sayın
milletvekilleri, lütfen, istirham ediyorum, usulüne uygun bir şekilde kabinlere
girerek oylarımızı kullanıyoruz. 
(Oyların
toplanmasına devam edildi)
AYKUT
ERDOĞDU (İstanbul) – Sayın Başkan, ısrar edin, kabinde oy kullansınlar.
FATMA
KAPLAN HÜRRİYET (Kocaeli) – Görmüyor musunuz, teker teker değil birlikte kullanıyorlar.
TANJU
ÖZCAN (Bolu) – Başkanım, birbirlerine gösteriyorlar. Ayıp ya, ayıp!
ALİ
ÖZCAN (İstanbul) – Yarı gizli oylama yaptırıyorsun Başkan.
AYKUT
ERDOĞDU (İstanbul) – Kabine girsenize arkadaşlar.
ORHAN
KARASAYAR (Hatay) – Sakin olun arkadaşlar. Ayakta durmayın arkadaşlar.
BAŞKAN
– Sayın milletvekilleri, lütfen, istirham ediyorum, herkes yerinde dursun,
kabinlere girerek oylarımızı kullanıyoruz.
(Oyların
toplanmasına devam edildi)
MUHARREM
ERKEK (Çanakkale) - Kimse girmiyor Sayın Başkan.
MEHMET
MUŞ (İstanbul) – İdare amirleri lütfen...
BAŞKAN
– Sayın Başkanlık Divanı üyeleri...
Ali
Haydar Bey, yaptığınız doğru bir şey değil, bir defa çekiyorsanız şuradan çıkın
o zaman. Olmaz, orada çekmeniz böyle... Gizliliği o şekilde siz ihlal edersiniz
Ali Haydar Bey, kâtip üyesiniz. 
Sayın
milletvekilleri, şu alandan Başkanlık Divanı üyeleri dışındakiler çıksın,
Başkanlık Divanı üyeleri dışındakiler çıksın. 
Sayın
milletvekilleri, lütfen burayı boşaltın. 
Kâtip
üyeler şu anda zarfları ve pulları vermiyorsunuz, orada bekliyorsunuz. Sayın
milletvekilleri, burayı boşaltalım ondan sonra. 
Lütfen
sayın milletvekilleri, istirham ediyorum, görevliler dışında ve oy
kullanacaklar dışında kimse kalmasın. 
(Oyların
toplanmasına devam edildi)
MUSTAFA
ELİTAŞ (Kayseri) – Hepsi kameraman olmuş bunların, meslek değiştiriyorlar. 
BURCU
KÖKSAL (Afyonkarahisar) – Siz yedide yayını kesince vatandaşı bilgilendirmek
için.
MUSTAFA
ELİTAŞ (Kayseri) – Şurada gelip oy vereceğim.
METİN
KÜLÜNK (İstanbul) – Şimdi bak, nasıl oy kullanacağımı göreceksiniz.
AKIN
ÜSTÜNDAĞ (Muğla) – Çekerim ben ya.
MUSTAFA
ELİTAŞ (Kayseri) – Nasıl olacağını göreceksiniz. Ayıp bu iş!
METİN
KÜLÜNK (İstanbul) – Nasıl kullanacağımı göreceksiniz, geleceğim, burada
kullanacağım hem de burada. 
AKIN
ÜSTÜNDAĞ (Muğla) – Buna da mı yasak getiriyorsunuz ya?
METİN
KÜLÜNK (İstanbul) – Hadi bakayım engelle, burada kullanacağım. 
AKIN
ÜSTÜNDAĞ (Muğla) – Gelirim, çekerim ben.
METİN
KÜLÜNK (İstanbul) – Burada kullanacağım. Engelle bakayım, hadi.
AKIN
ÜSTÜNDAĞ (Muğla) – Gel kullan.
BAŞKAN
– Sayın milletvekilleri, lütfen kürsü önünü işgal etmeyelim.
Oyunu
kullanan, şu alanı boşaltırsa iyi olacak. 
(Oyların
toplanmasına devam edildi)
Şırnak
Ferhat
Encu… (HDP sıralarından “Cezaevinde.” sesleri)
(Oyların
toplanmasına devam edildi)
Hakkâri
Nihat
Akdoğan… (HDP sıralarından “Cezaevinde.” sesleri)
Selma
Irmak… (HDP sıralarından “Cezaevinde.” sesleri)
Abdullah
Zeydan… (HDP sıralarından “Cezaevinde.” sesleri)
(Oyların
toplanmasına devam edildi)
Van
Figen
Yüksekdağ… (HDP sıralarından “Cezaevinde.” sesleri)
(Oyların
toplanmasına devam edildi)
BAŞKAN
– Arkadaşlar, bekleme yapmayalım lütfen.
Sayın
milletvekilleri, lütfen… Arkada oy kullanmayı bekleyen sayın vekiller var.
(Oyların
toplanmasına devam edildi)
Selahattin
Demirtaş… (HDP sıralarından “Cezaevinde.” sesleri)
(Oyların
toplanmasına devam edildi)
BAŞKAN
– Sayın milletvekilleri, bekleme yapmayalım lütfen.
(Oyların
toplanmasına devam edildi)
BAŞKAN
– Oyunu kullanmayan sayın üye var mı? 
Oyunu
kullanmayan sayın milletvekili yoksa oy verme işlemi tamamlanmıştır. 
Görevli
arkadaşlar oy kupalarını kaldırabilirler. 
Şimdi,
değerli arkadaşlar, sayın milletvekilleri; şu alana Meclis Başkanlık Divanı
üyeleri dışında kimse gelmiyor. İdare amirlerimiz, kâtip üyelerimiz burada
sayım, döküm işlemlerini gerçekleştirecektir. 
Sabrınızı
rica ediyorum.
Teşekkür
ediyorum. 
(Oyların
ayrımı yapıldı) 
BAŞKAN
– Türkiye Cumhuriyeti Anayasasında Değişiklik Yapılmasına Dair Kanun
Teklifi’nin 1’inci maddesinin gizli oylama sonucu:
“Oy
sayısı : 484
Kabul : 347
Ret : 132
Çekimser : 2
Boş : 2
Geçersiz : 1
 Kâtip Üye Kâtip
Üye
 Ömer Serdar Özcan
Purçu
 Elâzığ İzmir”
(AK
PARTİ sıralarından alkışlar)
Birleşime
on beş dakika ara veriyorum.
Kapanma Saati: 23.37
BEŞİNCİ OTURUM
Açılma Saati: 00.11
BAŞKAN: Başkan Vekili Ahmet AYDIN
KÂTİP ÜYELER:
Özcan PURÇU (İzmir), Ömer SERDAR (Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 54’üncü Birleşiminin
Beşinci Oturumunu açıyorum.
447
sıra sayılı Kanun Teklifi’nin görüşmelerine devam ediyoruz. 
Komisyon
ve Hükûmet yerinde. 
Sayın
Altay, buyurun. 
VI.- AÇIKLAMALAR (Devam)
41.- İstanbul Milletvekili Engin Altay’ın, 447 sıra
sayılı Anayasa Değişiklik Teklifi’nin 1’inci maddesinin oylama sonuçlarıyla
ilgili tutanağın Kâtip Üye tarafından yazılan şerhle birlikte Genel Kurulun
bilgisine sunulması gerektiğine ilişkin açıklaması
ENGİN
ALTAY (İstanbul) – Teşekkür ederim. 
Sayın
Başkan, oturumu kapatmanızdan iki saniye evvel söz talep etmiştim ancak oturumu
kapattınız. Bunda bir şey aramıyorum ancak oturumu kapatmadan önce teklifin
1’inci maddesiyle ilgili yapılan oylama sonuçlarıyla ilgili tutanağı okudunuz.
Bizdeki bilgiye göre, Divandaki bir sayın kâtip üyenin tutanakta bir şerhi
vardır. Sizin, tutanağı tümüyle Genel Kurula sunmanız gerekir düşüncesindeyim.
Kaldı ki Türkiye Büyük Millet Meclisinin her sayın üyesi Türkiye Büyük Millet
Meclisindeki her belgeyi de görme hakkına sahiptir. Bizim bu tutanağı görme
hakkımız ayrı da, en azından işitme hakkımızı, tümüyle okunmasını talep
etmekteyiz. Siz bu talebimizi yerine getirmez iseniz, burada, İç Tüzük'ün
16’ncı maddesi nettir, kâtip üyelerin görevleri bellidir. Divandaki bir sayın
kâtip üye de bu çerçevede yapılan seçimlerle ilgili bir tespitini tutanağa
yansıtmakla esasen görevlidir. Kendilerinin, İç Tüzük’ün 16’ncı maddesinin
6’ncı fıkrası gereğince bu işlemi yapması sayın kâtip üyenin görevidir. Şimdi,
biz, bu tutanağın, tutanağa kâtip üye tarafından yazılan…
(Mikrofon
otomatik cihaz tarafından kapatıldı) 
ENGİN
ALTAY (İstanbul) - …şerhle birlikte Genel Kurulun bilgisine sunulmasını talep
ediyoruz. Önce bu talebimizle ilgili tasarrufunuzu bekleyeyim Sayın Başkanım.
Hayır, aksi bir durumda, doğal olarak, bir usul meselesi kendiliğinden ortaya
çıkmakta zaten.
BAŞKAN
– Şimdi, Sayın Altay, bakın, 7 Nisan 2016 tarihli, Türkiye Büyük Millet Meclisi
başkan vekillerinin imzaladığı mutabakat metninde, İç Tüzük’te açıkça
düzenlenmiş veya teamüle yerleşmiş hususlar ile gündem dışına çıkılmasını konu
edinen veya Başkanın tutumuna ilişkin olmayan usul tartışması taleplerinin
Başkanlıkça karşılanamayacağı yazılmıştır. Şu anda sizin bu talebinize
baktığımızda, usul tartışması açmanın dahi mümkün olmadığı görülmektedir. Zira,
burası ne benim tutumumla alakalıdır, ne İç Tüzük’e aykırı ne de teamüllere
aykırı bir husus vardır. Tamamen usulüne uygun tutulmuş bir tutanak vardır ve
bu tutanağa herhangi bir şerhin yazılmasının doğru olmadığı kanaatindeyim.
Zira, kâtip üyeler tarafından tutulan ve az önce, bir önceki oturumda okumuş
olduğum, gizli oylamanın sonucuna ilişkindir. Bu tutanak yapılan oylama
sonucunda Divana intikal ettirilen zarf ve pulların sayım ve dökümüne ilişkin
olup söz konusu tutanakta bu husus dışında bir konuya yer verilmesi, bu konuda
şerh düşülmesi veya bunun okunması mümkün görülmemektedir.
ENGİN
ALTAY (İstanbul) – Bu bir yorum Sayın Başkan.
BAŞKAN
– Oy sayım ve dökümünde bir anlaşmazlık olmadığı kâtip üyeler tarafından da
imzalanan tutanaktan da anlaşılmaktadır. Bütün kâtip üyeler, bütün Başkanlık
Divanı üyeleri buradaydı. Dolayısıyla, 1’inci madde üzerinde oylama İç Tüzük’ün
148’inci maddesinde belirtilen gizli oylama usulüne uygun olarak yapıldığından
burada tutanağa oylama sonuçları dışındaki bir şerhin yazılmasının doğru
olmadığı ve bu bağlamda da bunun tutanağa geçmesinin mümkün olmadığı
kanaatindeyim.
Dolayısıyla,
burada, uygun görürseniz, bir zorlamaya gitmeden kaldığımız yerden devam
edelim.
ENGİN
ALTAY (İstanbul) – Sayın Başkan…
BAŞKAN
– Buyurun.
ENGİN
ALTAY (İstanbul) – Sayın Başkan, tutanakların yok edilmesi, imha edilmesi zaten
mümkün değil. Dolayısıyla, o tutanak orada durduğu müddetçe bu gerçek değişmez.
Bu bakımdan, bunun Genel Kurulun bilgisine sunulmasında bence bir sakınca,
çekince görmenizin -bence tabii, takdir ve tasarruf sizin- bir anlamı yok.
Ancak, biraz önce söylediğiniz -Meclis başkan vekilleriyle mi yapılmıştı, grup
başkan vekilleriyle mi- bir mutabakattan söz ediyorsunuz, adı üzerinde
mutabakat. Yani, gruplar tarafından mutabık kalınmış bir husus. Öyle bir an
gelir ki mutabakatlar bozulur. Mutabakatların bozulma şekli şudur: “Ben bu
mutabakattaki imzamı çekiyorum.” dersen, bunu bozarsın. Lakin, Türkiye Büyük
Millet Meclisi İçtüzüğü mutabakat gibi değildir, Genel Kurul değiştirirse
değişir. Dolayısıyla, mutabakat İç Tüzük’ün üstünde değildir. 
Bu
bakımdan, ayrıca “Usul tartışmasına mevzu bir konu yok.” diyorsunuz. Ben, sizi
İç Tüzük’ün 63’üncü maddesine göre Türkiye Büyük Millet Meclisinin çalışma
usullerine davet ediyorum yani burada, hiçbir sayın milletvekilinin Türkiye
Büyük Millet Meclisindeki hiçbir belgeyi görmemesi gibi bir şey olmaz yani,
milletvekili her belgeyi isterse görür. Nitekim, biz bu tutanağın kopyasını
istesek bize vermeyecek misiniz? Vereceksiniz. Dolayısıyla, bu tutanağın
okunmasında ben bir sakınca görmüyorum. Okumaz iseniz -tasarruf sizindir- ben
usul tartışması açma ısrarımı sürdürüyorum, burada tasarrufunuz yok. Kaldı ki
usul tartışmasını talep eden, bu Meclisteki ana muhalefet partisidir. Yani,
ben, bunu… 
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Ya, bu kadar sesimizi kısmayın Sayın Başkan. 
BAŞKAN
– Sesiniz zaten kısık değil Sayın Altay. Mikrofonsuz da evelallah herkes
duyuyor. 
ENGİN
ALTAY (İstanbul) – Hayır, arkadan duyamıyorlar. 
MUSTAFA
ELİTAŞ (Kayseri) – Zaten, sürekli İç Tüzük’e aykırı konuşuyor Sayın Başkan.
Bunlar İç Tüzük’te olmayan şeyler. Ses İç Tüzük’te olmayan şeylerde açılıyor
zaten. 
ENGİN
ALTAY (İstanbul) – Yani usul tartışmasında ısrar ediyorum o vakit, aleyhte de
söz talep ediyorum. 
MUSTAFA
ELİTAŞ (Kayseri) – Lehte Sayın Başkan. 
BAŞKAN
– Sayın Altay, ben usul tartışmasını açacağım ancak burada usule aykırı
davranan ben değilim, bunu sizler de biliyorsunuz. Dolayısıyla, usule uygun
yapmış olduğum bir işlem olmasına rağmen, usule aykırılık başka bir yerden
olmasına rağmen benden talep ediyorsunuz. 
Ben
usul tartışmasını açıyorum. 
MEHMET
DOĞAN KUBAT (İstanbul) – Lehte…
LEVENT
GÖK (Ankara) – Aleyhte..
BAŞKAN
- Lehte Sayın Elitaş, Sayın Kubat; aleyhte Sayın Engin Altay… 
ENGİN
ALTAY (İstanbul) – Milliyetçi Hareket Partisinin talebi olursa biz birini
devrederiz. 
BAŞKAN
– Olursa eyvallah… 
FİLİZ
KERESTECİOĞLU DEMİR (İstanbul) – Aleyhte…
BAŞKAN
- Sayın Filiz Kerestecioğlu, aleyhte. 
İlk
söz, tutumum lehinde Sayın Elitaş, buyurun. (AK PARTİ sıralarından alkışlar) 
XII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ahmet Aydın’ın,
447 sıra sayılı Anayasa Değişiklik Teklifi’nin 1’inci maddesi üzerinde yapılan
oylama tutanağını açıklama şeklinin İç Tüzük hükümlerine uygun olup olmadığı
hakkında
MUSTAFA
ELİTAŞ (Kayseri) – Sayın Başkan, değerli milletvekilleri; İç Tüzük’ün uygulanmasını
sürekli olarak ısrarla isteyenlerin önce İç Tüzük’e uymaları gerekir ama her
hareketi, ayağa kalkıp konuşmayı İç Tüzük'e uygun gibi olarak değerlendirmek en
büyük İç Tüzük ihlalinden başka bir şey değildir. Sayın grup başkan vekili eğer
16’ncı maddeyi iyi bir şekilde okursa, kâtip üyenin haddini aşan, görevlerini
aşan bir işlem yaptığının farkına varır. 
Bakın,
16’ncı madde ne diyor: 
“Kâtip
üyelerin görevleri
1.
Tutanakların tutulmasını
denetlemek;
2.
Tutanak özetlerini yazmak;
3.
Genel Kurulda evrak okumak;
4.
Yoklama yapmak;
5.
Oyları saymak;
6.
Seçimlerin düzen ve dürüstlük
içinde geçmesini denetlemek;”
ENGİN
ALTAY (İstanbul) – Hah!
ALİ
ŞEKER (İstanbul) – Biz de onu yapıyoruz zaten.
MUSTAFA
ELİTAŞ (Devamla) - İşte, asıl mesele burada zaten, asıl mesele burada. Biz ne
yapıyoruz şimdi? Seçim mi yapıyoruz? Allah aşkına, ne yapıyoruz şimdi?
ALİ
ŞEKER (İstanbul) – Evet, oylama yapıyoruz.
MUSTAFA
ELİTAŞ (Devamla) – Oy saymak kâtip üyenin görevidir.
NURHAYAT
ALTACA KAYIŞOĞLU (Bursa) – Ya, “muhalefet şerhi koymak” diye bir hüküm konulur
mu zaten hiçbir zaman bir mevzuata?
MUSTAFA
ELİTAŞ (Devamla) - Zaten nitekim Sayın Başkan “Başkanlık Divanı üyelerini oy
sayımı için buraya çağırıyorum.” diyor. Başka işlerdeki usullerde seçim
yaptığınız zaman Türkiye Büyük Millet Meclisi üyeleri içerisinden kurayla
milletvekillerini seçiyor. Biz seçim yapmıyoruz değerli milletvekilleri, İç
Tüzük'ü iyi okuyacaksınız, iyi anlayacaksınız. (AK PARTİ sıralarından alkışlar)
İki:
İç Tüzük'ün 148’inci maddesine uymaya Sayın Başkanlık Divanını davet ediyorum.
148’inci maddeyi okuyorum: 
“Gizli
Oylama Usulü 
Milletvekillerine
beyaz, yeşil ve kırmızı renkte üç yuvarlak birden verilir. Bunlardan oy olarak
kullanılacak yuvarlak, bunun için gösterilen kutuya atılır. -2 tane kutu
koymuşlar, yani 3 tane yuvarlak verilecek, veriyorlar sağdan soldan; beyaz,
kırmızı ve yeşil- Diğer iki yuvarlak ayrıca belirtilen yere bırakılır.” Zarf
var mı burada? Zarf, gizliliğin bir unsuru olarak konmuş. Kabin var mı burada,
İç Tüzük'te?
ENGİN
ALTAY (İstanbul) – E gizlilik için ne yapacaksın? İstersen çarşaf ser oraya.
MUSTAFA
ELİTAŞ (Devamla) – Bakın, zarf veriyor. Bakın, Sayın Altay, Türkiye Büyük
Millet Meclisinin uygulamalarını, geçmişteki meselelerini bilseydiniz kutuların
nasıl olduğunu daha önce de bilirdiniz. Milletvekili 3 tane oy pusulasını alır,
o 3 tane yuvarlağın birini getirir bu kupanın içerisine, hangisini arzu
ediyorsa, atar. 
ENGİN
ALTAY (İstanbul) – Evet, o da var.
MUSTAFA
ELİTAŞ (Devamla) - İç Tüzük burada. İç Tüzük'le ilgili konuşacaksanız, Sayın
Başkanlık Divanını sürekli İç Tüzük'e davet edecekseniz ve Anayasa'da bu usul
yazmıyor…
BÜLENT
TEZCAN (Aydın) – Bütün oylama zarfla olmuştur, zarf dışında hiçbir gizli oylama
olmamıştır.
MUSTAFA
ELİTAŞ (Devamla) - Gizli oylamanın nasıl yapılacağıyla ilgili usul ve esaslar
İç Tüzük’te düzenlenmiş; Sayın Başkanlık Divanı bunu uygulasın, bize zarf
vermesin, 3 tane oy pusulası versin…
BÜLENT
TEZCAN (Aydın) – Olur mu efendim?
MUSTAFA
ELİTAŞ (Devamla) - …oy pusulasını getirelim, biz burada kupaların içerisine
atalım. Eğer siz burada İç Tüzük’le ilgili meseleyi söylüyorsanız önce İç
Tüzük’ü iyi hıfzedeceksiniz. 
16’ncı
madde: 16’ncı maddenin 5 numaralı fıkrası, kâtip üyenin görevi…
(Mikrofon
otomatik cihaz tarafından kapatıldı)
MUSTAFA
ELİTAŞ (Devamla) - …sadece oyları saymaktır. Seçimlerde iş farklı, biz burada
seçim yapmıyoruz.
Sayın
Başkanlık Divanının yaptığı iş doğrudur ama kâtip üyenin yaptığı iş yetkileri
aşmaktır ve oradaki koyduğu şerh de yok hükmündedir.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Elitaş.
Tutumum
aleyhinde ilk söz İstanbul Milletvekili Sayın Engin Altay’a aittir. 
Buyurun
Sayın Altay. (CHP sıralarından alkışlar) 
Size
de üç dakika süre vereceğim.
ENGİN
ALTAY (İstanbul) – Sayın Başkan, siz her oylamadan önce -önünüzde bulunan,
sadece sizin değil- sürekli olan oylamanın nasıl yapılacağını
tane tane Genel Kurula anlatıyorsunuz, diyorsunuz ki: “İşte, falan sıradan bir
zarf, 3 pusula alınacak, oy verme yerine gidilecek, 1’i zarfa konulacak, kupaya
atılacak. 
MUSTAFA
ELİTAŞ (Kayseri) – İç Tüzük’ü uygulayacak, İç Tüzük’ü.
ENGİN
ALTAY (Devamla) - Şimdi, bu kadar ayrıntı İç Tüzük’te de yazmıyor. 
Şimdi,
gizlilik, bu gizliliğin bir şekilde temini şart yani burada 147 ve 148 roman
yazacak değil, işin özünü yazmış; gizlilik, burada bu oy verme kabini olmaz da
bir ip çekersiniz çarşaf gerersiniz, bir şeyin arkasında bu oyu
kullanacaksınız. Bu, yıllardır böyle, böyle de uygulanıyor.
Şimdi,
gelelim sayın kâtip üyenin tutumuna. Sayın kâtip üye orada bir iş yapıyor, kâtip
üyenin görevlerinden birisi de seçimin düzen ve dürüstlük içinde geçmesini
temin… 
MUSTAFA
ELİTAŞ (Kayseri) – Peki, seçim mi yapıyoruz?
MEHMET
MUŞ (İstanbul) – Seçim mi?
ENGİN
ALTAY (Devamla) - Seçim bir tercihtir, burada bir tercih yapıyor millet yani
kanun koyucunun seçimi ayrı oylama yapması diye bir şeyi beklemeye gerek yok.
MUSTAFA
ELİTAŞ (Kayseri) – Niye ayrı fıkra yapmış?
MEHMET
MUŞ (İstanbul) – Zorlama…
ENGİN
ALTAY (Devamla) – Bir dakika…
Şimdi,
kâtip üye sizi müteaddit defalar “Açık oy kullanıyorlar.” diye uyarmıyor mu?
Uyarıyor. Bu da bir görev; gereğini yaptınız, yapmadınız. Düne göre bugün bir
parça daha makul, gizliliğe bir parça daha riayet edilen bir oylama yapıldı.
Sonuç
ve kanaat… 
Şimdi,
kâtip üyelerin görevi, orada memurların hazırladığı tutanağın altına imza atmak
değildir. Kâtip üyenin attığı imzanın vicdani, ahlaki ve siyasi bir sorumluluğu
da var. Bu çerçevede kâtip üye bir tespit yapmış ise ve o tespit Türkiye Büyük
Millet Meclisi İçtüzüğü’ne çok açık bir aykırılık teşkil ederek gizli yapılması
gereken oy verme işleminin, tercihin açık, aleni yapılması hâlinde, kâtip
üyenin o tutanağı imzalarken…
MEHMET
MUŞ (İstanbul) – Nerede yazıyor bu ya? Nerede burada? 
ENGİN
ALTAY (Devamla) - ..bu oy verme işleminin aleni olmadığı kanaatini oraya
yazması onun en temel, en ahlaki ve siyasi görevidir. Öncelikle onu tebrik
ediyorum, tebrik ediyorum. (CHP sıralarından alkışlar) Demokrasiye, hukuka, İç
Tüzük’e sahip çıkmıştır. 
MEHMET
MUŞ (İstanbul) – Ya, nerede burada? 
ENGİN
ALTAY (Devamla) - Bu bakımdan, bu meselenin, bence, sizin açınızdan büyütülecek
bir yanı da yok. O tutanaktaki bu muhalefet şerhi… Bu oylamaların kamu
vicdanında gölgelenmesini, kamu vicdanında kaybettiği meşruiyeti o tutanağın
olmaması sizin açınızdan kurtarmaz. Dünya izliyor, dünya. Bence, gelin, bundan
sonra en azından bu oylamaları İç Tüzük’ün amir hükümlerine göre yapalım.
Tutanak mesele değil, o bir şekilde çözülür. 
Genel
Kurulu saygıyla selamlıyorum. (CHP sıralarından alkışlar)
OSMAN
AŞKIN BAK (Rize) – Haydi bakalım! Öyle yapıyoruz zaten. Gayet iyi oluyor
Başkanım. 
BAŞKAN
– Tutumum lehinde ikinci söz, İstanbul Milletvekili Mehmet Doğan Kubat’a
aittir. (AK PARTİ sıralarından alkışlar) 
Buyurun
Sayın Kubat. 
MEHMET
DOĞAN KUBAT (İstanbul) – Değerli Başkanım, tutumunuzun lehinde, yani bu
tutanağın usule aykırı olduğu noktasındaki tutumunuzun lehinde görüşlerimi
ifade etmek üzere söz almış bulunuyorum. Bu vesileyle yüce heyetinizi
saygılarımla selamlarım. 
Değerli
Başkanım, bu Meclis çalışmalarının düzen ve dürüstlük içerisinde yönetilmesi
Başkanlık Divanına aittir ve Başkana aittir bu konu da. 
ENGİN
ALTAY (İstanbul) – Divana mı, Başkana mı; karar ver, karar ver. 
MEHMET
DOĞAN KUBAT (Devamla) – Yani burada Başkan varken kâtip üyelerin kendiliğinden
-örneğin burada söz kesmesi, söz vermesi nasıl ki yadırganırsa, böyle bir şey
hukuka aykırıysa- görevlerinin dışına çıkması da yine hukuka aykırıdır. 16’ncı
maddede kâtip üyelerin görevleri tadat edilmiş. “Oyları saymak…” 
Şimdi,
burada niye tasnif komisyonunu biz oturtmadık, kura usulüyle çekip de Divan
üyelerine görev verdik? Çünkü, bu bir seçim değil. Eğer seçim olsaydı, İç
Tüzük’ün 150’nci maddesine göre 5 kişilik bir tasnif komisyonu seçecektik,
onlar bunları sayacaktı, Divana verecekti, Divan okuyacaktı. Divan üyeleri
yaptı bu sayımı ve yine Divan Başkanlığına tevdi ettiler.
Şimdi,
burada, eğer oyun sonucunu belirleme noktasında yapılan sayımda bir hata
olsaydı Divan üyesi arkadaşım şunu söyleyebilir: “Başkan, zarflar eksik
sayıldı, oy pusulaları fazla sayıldı. Bunu yeniden, tekrar sayalım.” diye bir
itirazı olabilir. Bu, seçim hukukunun doğasında var. 
MUSTAFA
ELİTAŞ (Kayseri) – Onun hakkı yok yine; 5 milletvekilinin hakkı var ayağa aynı
anda kalkarsa.
MEHMET
DOĞAN KUBAT (Devamla) – Şimdi, bu konuda eğer böyle bir itiraz olsa ikinci
sayım yapılır, sonucu tutanağa bağlanır ve Başkanlık Divanı bunu açıklar.
Burada, Divan üyesinin bu Genel Kurulda cereyan eden ve usulüne uygun olduğu,
sizlerin içinden arkadaşlarımızın da belirttiği, biraz önce yaptığımız seçimin
sonucuna ait tamamen indi bir düşüncesini tutup resmî Başkanlık Divanı
tutanağına “Burada yapılan sayım, döküm gizlidir.” diyerek, bir şerh yazarak
bundan bir şeyler çıkarmaya çalışması tamamen görevini ihmal, suistimaldir ve
hukuka aykırıdır, asla kabul edilemez. Dolayısıyla, Başkanlık tutanağındaki bu
imzanın hukuken geçerliliği yoktur.
Bakın,
değerli arkadaşlar, biz burada oylamanın gizliliğine azami dikkat ediyoruz.
Sayın Başkanımız burada çok güzel açıklamalarla milletvekillerimizi uyararak…
Biraz önce sizlerin gözü önünde, Türkiye’nin gözü önünde bir oylama yaptık.
1995
yılında rahmetli Sayın Kamer Genç’in yönettiği iki birleşimde oy pusulalarını
göstere göstere birçok, sayısız milletvekili oy kullanıyor, şu kupalara geliyor
ve Başkana itirazlar oluyor. O zaman Başkanın dediği konu şu: “Bu,
milletvekilinin bileceği iş. Sayın milletvekilleri, ben ne yapacağım?” diyor.
Başkan bunu demiyor, biz de böyle demiyoruz, asla. Burada bütün arkadaşlarımız
milletvekilliğinin vakar ve haysiyetine uygun biçimde, gizliliğe uygun biçimde
oyunu kullanıyor. Durum böyleyken birtakım indi yorumlarla kendince şerhler
yazmak İç Tüzük’e aykırıdır. 
(Mikrofon
otomatik cihaz tarafından kapatıldı)
MUSTAFA
ELİTAŞ (Kayseri) – Yetkisini aşmıştır kâtip üye.
OSMAN
AŞKIN BAK (Rize) – Yetkisini aşmıştır ya.
ANAYASA
KOMİSYONU BAŞKANI MUSTAFA ŞENTOP (İstanbul) – Korsan şerh ya, korsan.
MEHMET
DOĞAN KUBAT (Devamla) – Dolayısıyla, burada yetkisini aşmıştır. İmzadan imtina
ettiğine dair, Başkanlık makamının bu konuda bir tutanak tutarak işlemi
düzeltmesini talep ediyoruz. 
Yüce
heyetinizi saygılarımla selamlıyorum. (AK PARTİ sıralarından alkışlar) 
MAHMUT
TANAL (İstanbul) – Şerhler kanunda yazmaz değerli arkadaşlar. 
BAŞKAN
– Tutumum aleyhinde ikinci söz Sayın Sırrı Süreyya Önder’e aittir. 
Buyurun
Sayın Önder. (HDP sıralarından alkışlar) 
SIRRI
SÜREYYA ÖNDER (Ankara) – Sayın Başkan, değerli arkadaşlar; Sayın Engin Altay
bir cümle sarf etti, “Bütün dünya izliyor.” dedi, buradan başlamak istiyorum.
Bütün dünya izliyor ama Türkiye izleyemiyor, Türkiye izlemiyor. 
MUSTAFA
ELİTAŞ (Kayseri) – Sen farkında değilsin, internette yayınlanıyor. 
SIRRI
SÜREYYA ÖNDER (Devamla) – İdrak meselesinde senden geri kalmam Elitaş. 
MUSTAFA
ELİTAŞ (Kayseri) – O zaman doğruyu söyleyeceksin. 
SIRRI
SÜREYYA ÖNDER (Devamla) – Türkiye izleyemiyor çünkü bir paniğin eseri. 
Şimdi,
“siyasi ve demokratik olgunluk” denilen bir şey var. Bütün bu tartışmalar niye
çıkıyor? Eğer burada ergen refleksleriyle… Yani, ancak bir ergene yakışır
“Bakın, ben bu oyu verdim.” demek, bunu göstere göstere yapmak. Değilse bir
paniğin işaretidir, bir korkunun, itham altında kalmanın, “Acaba başka türlü
bir tercihte mi bulundu…” Şimdi, bütün grubu bu havaya sokmuşsunuz. O zaman,
kem misal misal olamaz, “Rahmetli Kamer Genç öyle yapmış, bu böyle yapmış…”
Tüzük sizi de, bizi de bağlar; yeri geldiğinde bir sopa gibi kullanmayı
biliyorsunuz. 
Fakat,
bundan daha önemli, daha yapısal bir şey var. Aslında, biz Başkanlık Divanının
HDP’li iki üyesi olarak bir acil toplantı çağrısı yaptık, resmî müracaatımızı
yaptık. Başkanlık Divanının bundan daha önemli ve tarihî bir sorumluluğu ve
görevi var: Vekillerin yasama faaliyetine katılımını sağlamak. 
Şimdi,
tutuklu vekillerin… Tutukluluk, bir ceza müeyyidesi uygulaması, anayasal
olarak… 
ORHAN
DELİGÖZ (Erzurum) – Yargıya müdahale mi edeceksiniz? Nasıl çıkaracaksınız? 
SIRRI
SÜREYYA ÖNDER (Devamla) – Senin telaşın hâlen devam ediyor, sen oradan girme. 
ORHAN
DELİGÖZ (Erzurum) – Yargıya müdahale mi edeceksiniz, hapisten mi
çıkaracaksınız? 
SIRRI
SÜREYYA ÖNDER (Devamla) – Sen telaşınla baş başa kal. 
Bu
anayasal güvencesi olan yasamaya katılma hakkı, Anayasa’dan daha alt bir
düzenleme olan kanunla engelleniyor ve bu hiç yapısal bir engel olarak
görülmüyor burada; esas mâni hâl budur. Bu Parlamentonun 11 vekili yasama
faaliyetine… Nasıl SEGBİS’le ifadesini almayı biliyorsunuz, Hakkâri’deki dava
için Edirne’den bir şekilde bir yol bulup bağlayabiliyorsunuz; o vekillerin,
anayasal güvence altına alınmış olan ve hâlen dokunulmazlığı devam eden o
vekillerin gelip bu yasama faaliyetine katılması lazım; bu, yok. Bu olmayınca
böyle eften püften, sizin de panik eseri yaptığınız ve tamamen artık saçmalığın
dik âlâsı boyutuna varan, burada ancak liseli gençlerde hoş görülebilecek
birbirine gösterme, beraber kabine girmeyle falan iş buraya getiriliyor.
İMRAN
KILIÇ (Kahramanmaraş) – Liseli gençler sizden daha olgun, liseli gençleri
küçümseme. 
SIRRI
SÜREYYA ÖNDER (Devamla) - Olgunluk bahsinde küçümseme değil.
İMRAN
KILIÇ (Kahramanmaraş) – Küçümsüyorsun.
SIRRI
SÜREYYA ÖNDER (Devamla) - Liseliler ancak bununla izah edilebilir. 
İMRAN
KILIÇ (Kahramanmaraş) – Liseliler senden olgun.
SIRRI
SÜREYYA ÖNDER (Devamla) – Bak, bu izafiyet böyle bir şeydir. 
İMRAN
KILIÇ (Kahramanmaraş) – Gençlerimiz geleceğimiz, küçümseme onları.
SIRRI
SÜREYYA ÖNDER (Devamla) – Birine “Kafam kazan gibi oldu.” dediğin zaman, bunu
ancak bir çocuk kazan olarak imge eder. Metafor ve mecaz meselesinde biraz ders
alın. (HDP sıralarından alkışlar)
MUSTAFA
ELİTAŞ (Kayseri) – Sayın Başkan, sayın konuşmacı biraz önce ismimi de
zikrederek idrak konusunda yetersiz olduğum anlamına gelen bir ifade kullandı.
SIRRI
SÜREYYA ÖNDER (Ankara) – Dedim. 
MUSTAFA
ELİTAŞ (Kayseri) – İzin verirseniz sataşmadan iki dakika söz istiyorum.
BAŞKAN
– Buyurun efendim. 
İki
dakika süre veriyorum.
Lütfen
yeni bir sataşmaya meydan vermeyelim. 
IX.- SATAŞMALARA İLİŞKAN KONUŞMALAR (Devam)
13.- Kayseri Milletvekili Mustafa Elitaş’ın, Ankara
Milletvekili Sırrı Süreyya Önder’in usul görüşmesi nedeniyle yaptığı konuşması
sırasında şahsına sataşması nedeniyle konuşması
MUSTAFA
ELİTAŞ (Kayseri) – Sayın Başkan, değerli milletvekilleri; tekrar altını çizerek
söylüyorum, burada yapılan bir oylama işlemidir. Kâtip üyenin görevi İç
Tüzük’te yazılmıştır; oylamanın sonuçlarıyla ilgili imza atmaktan başka hiçbir
yetkisi yoktur, tutanak tutamaz.
ENGİN
ALTAY (İstanbul) – O senin yorumun.
MUSTAFA
ELİTAŞ (Devamla) - Tutanakta sadece oyun kaç tane olduğu, “484 oy
kullanılmıştır, 347 evet, 132 hayır, 5 tane de çekimser, boş ve kabul edilmeyen
oy.” diye yazılmıştır. 
Kâtip
üyenin ve Başkanlık Divanının oy sonuçlarına itiraz etme hakkı da yoktur,
yetkisi de yoktur. Ancak İç Tüzük’ün 141’inci maddesine göre, 5 milletvekilli
yapılan oylamanın yanlışlığıyla ilgili birlikte, aynı anda ayağa kalktıkları
takdirde oylamanın tekrarı istenebilir. Başkanlık Divanının bu konuda yetkisi
de yoktur, hakkı da yoktur.
Öte
yandan, İç Tüzük’ün 13’üncü maddesinin ikinci fıkrasına göre, oylama esnasında
herhangi bir yanlışlık tespit edildiği takdirde bir grup veya milletvekilleri
itiraz ettiği anda eğer birleşim içerisindeyse, toplantı içerisindeyse
Başkanlık Divanı usul tartışması açar, ona göre karar verir. Ama, eğer
birleşimden sonra yapıldıysa bu yapılan itirazlar Meclis Başkanlık Divanı
tarafından yapılan görüşmeler çerçevesinde ortaya çıkar.
Bakın,
değerli milletvekilleri, buraya çıkıyorlar, bizim hangi tür oy kullanacağımızla
ilgili eleştiride bulunuyorlar. 
MEHMET
METİNER (İstanbul) – Saygısızca, saygısızca…
MUSTAFA
ELİTAŞ (Devamla) - 316 milletvekili bu Anayasa değişikliğine açık bir şekilde
imza vermiştir. 
Sayın
Kılıçdaroğlu, her toplantısında, her görüşmesinde, her grup toplantısında
“Cumhuriyet Halk Partisi Grubu ‘hayır’ oyu verecek.” diye ihsasıreyde
bulunuyor. Asıl varsa gizliliği ihlal eden Sayın Kılıçdaroğlu, Sayın Cumhuriyet
Halk Partisi Genel Başkanıdır. (AK PARTİ sıralarından alkışlar) İhsasırey
yapacaksınız, arkasından diyeceksiniz ki: “Burada AK PART’li milletvekilleri
gizliliği bozuyor.”
(Mikrofon
otomatik cihaz tarafından kapatıldı) 
METİN
KÜLÜNK (İstanbul) - Sayın Başkanım, merak etmeyin, gerektiğinde daha açık,
göstere göstere kullanırız!
MUSTAFA
ELİTAŞ (Devamla) - Hele HDP, ya arkadaş, sen daha oy kullanmaktan korkuyorsun,
gelip benim nasıl oy kullanacağıma fikir beyan ediyorsun.
Hepinizi
saygıyla selamlıyorum. (AK PARTİ sıralarından alkışlar) 
SIRRI
SÜREYYA ÖNDER (Ankara) – Sayın Başkan…
BAŞKAN
– Sayın Önder, iki dakika süreyle sataşmadan söz veriyorum size.
Buyurun…
YUSUF
BAŞER (Yozgat) – Terörist onlar, terörist!
SIRRI
SÜREYYA ÖNDER (Ankara) – Terörist babandır, terörist sensin!
FİLİZ
KERESTECİOĞLU DEMİR (İstanbul) - Utanmıyorsunuz değil mi?
14.- Ankara Milletvekili Sırrı Süreyya Önder’in,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında şahsına sataşması nedeniyle konuşması
SIRRI
SÜREYYA ÖNDER (Ankara) – Biraz hukuk dersi alın. 
MEHMET
METİNER (İstanbul) – Sayın Başkan, kimsenin milletvekillerine saygısızlık yapma
hakkı yok.
SIRRI
SÜREYYA ÖNDER (Devamla) – “Terörist” diyor.
İBRAHİM
AYDEMİR (Erzurum) – “Babandır.” ne demek ya? Ne kadar ayıp bir şey!
SIRRI
SÜREYYA ÖNDER (Devamla) – “Terörist” diyor.
BAŞKAN
– Sayın milletvekilleri, lütfen, hatibi davet ettim kürsüye.
SIRRI
SÜREYYA ÖNDER (Devamla) – “Terörist” diyor.
YUSUF
BAŞER (Yozgat) – Terörist faaliyet yapmış…
SIRRI
SÜREYYA ÖNDER (Devamla) – O zaman oradan dedi ki: “Kimseye böyle bir ithamda
bulunamazsın.”
İBRAHİM
AYDEMİR (Erzurum) - İyi de babasını niye katıyorsun, ayıp değil mi?
MEHMET
METİNER (İstanbul) – Kimse oyumuzun bekçisi değil.
SIRRI
SÜREYYA ÖNDER (Devamla) – Bu üsluba böyle. 
BAŞKAN
– Sayın Önder, buyurun.
SIRRI
SÜREYYA ÖNDER (Devamla) – Mütekebbire kibir sadakadandır. 
NAZIM
MAVİŞ (Sinop) – Ergen çocuklar gibi teröristin tanımını oku da…
SIRRI
SÜREYYA ÖNDER (Devamla) – Bizim cesaretimizin zekâtı hepinizi cesur yapar. (AK
PARTİ sıralarından gürültüler) 
YUSUF
BAŞER (Yozgat) – Geç onu sen.
SIRRI
SÜREYYA ÖNDER (Devamla) – Evet, öyle, öyle. 
YUSUF
BAŞER (Yozgat) – Önce adam ol, adam!
SIRRI
SÜREYYA ÖNDER (Devamla) – Kırk yıldır, söyleyin, o ayağınız taşa değmemiş
sizin.
NAZIM
MAVİŞ (Sinop) – Cesaretini toplayıp da oy kullanamıyorsun sen.
SIRRI
SÜREYYA ÖNDER (Devamla) – Şurada, bakın, bizi öyle hapisle, zindanla da
korkutamazsınız.
YUSUF
BAŞER (Yozgat) – Biz mücadeleyle geldik buraya.
İBRAHİM
AYDEMİR (Erzurum) – Oy kullanamıyorsun oy. Oy kullan.
SIRRI
SÜREYYA ÖNDER (Devamla) – Yüzlerce yıl hapis yatmışız biz, biz zindanlardan
gelmişiz. 
YUSUF
BAŞER (Yozgat) –Suç işleyenler gidecek cezaevine, kusura bakma.
SIRRI
SÜREYYA ÖNDER (Devamla) – Bu memlekette siyaseten mahkûm olmak ile siyasi
iktidarın sahibi olmak arasındaki fark kıl payıdır, kıl payı. Sizinki de
cezaevinden geldi, dört ay yattınız, kırk sene anlatacaksınız siz. Bize bu
konuda akıl veremezsiniz. 
NAZIM
MAVİŞ (Sinop) – Sen de cesaret olsaydı gerçek teröriste “terörist”
diyebilirdin. 
SIRRI
SÜREYYA ÖNDER (Devamla) – Sayın Başkan, süremi başlatın. (AK PARTİ sıralarından
gürültüler)
YUSUF
BAŞER (Yozgat) – Kusura bakma, burası tiyatro alanı değil. 
SIRRI
SÜREYYA ÖNDER (Devamla) – Şimdi, gelelim Sayın Elitaş’ın meselesine. Oy
vermekten korkuyoruz öyle mi? Bugün, şimdi, “evet” oylarında bir düşüş oldu
değil mi? 
MUSTAFA
ELİTAŞ (Kayseri) – Artış oldu farkında değilsin. 
SIRRI
SÜREYYA ÖNDER (Devamla) – “Hayır” oylarında bir düşüş oldu. Herkes gözünü açmış
HDP’yi bu iftirayla boğmak için alesta bekliyordu, “Fire verdiler, şöyle
oldular, böyle oldular.” Bakın, bu tartışmalardan eser kalmadı şimdi; bir.
HİLMİ
BİLGİN (Sivas) - Kendinize güvenemiyor musunuz? 
SIRRI
SÜREYYA ÖNDER (Devamla) – İkincisi: “Hayır” tutumumuzu en net bir şekilde
belirtmişiz. 
Üçüncüsü...
MUSTAFA
ELİTAŞ (Kayseri) – İrade beyan ediyor, gizli oylamayı bozuyor. 
YUSUF
BAŞER (Yozgat) – Hani gizliydi?
SIRRI
SÜREYYA ÖNDER (Devamla) – Bu tutumdur. 
MUSTAFA
ELİTAŞ (Kayseri) – Hem de parti adına irade beyan ediyor. 
SIRRI
SÜREYYA ÖNDER (Devamla) – Üçüncüsü: Bu konuda, ihsasırey konusunda size
söylenecek bir tek şey vardır: El haya vel iman, haya imandandır.
MUSTAFA
ELİTAŞ (Kayseri) – Onu size söylemek lazım. 
MEHMET
METİNER (İstanbul) – Sana lazım o.
SIRRI
SÜREYYA ÖNDER (Devamla) – Utanma duygunuz olsa... Her gün siz, her konuda
ihsasırey ediyorsunuz, artık Himalaya’sına çıktınız bunun, Himalaya’sına
çıktınız. 
MUSTAFA
ELİTAŞ (Kayseri) – Ben imza atmışım kardeşim, ona imza atmışım ben. Ben o
Anayasa değişikliğine imza atmışım. 316 milletvekili imza atmış. 
SIRRI
SÜREYYA ÖNDER (Devamla) – Şuna gelelim: Cesaret meselesine gelelim. 81
vilayetli bir ülkeyi 80 vilayete düşürdünüz.
(Mikrofon
otomatik cihaz tarafından kapatıldı) 
SIRRI
SÜREYYA ÖNDER (Devamla) – Bunun ceremesini bu referandum eğer yapılırsa önünüzde
göreceksiniz, vakit çok erken olacak(!) (HDP sıralarından alkışlar)
İBRAHİM
AYDEMİR (Erzurum) - Göreceğiz, göreceğiz. 
ENGİN
ALTAY (İstanbul) – Sayın Başkan...
BAŞKAN
– Sayın Altay...
ENGİN
ALTAY (İstanbul) – Sayın Elitaş, Sayın Genel Başkanımızın isminden de
bahsederek bu görüştüğümüz kanun teklifiyle ilgili yaptığı bir açıklamayı İç
Tüzük ihlali gibi değerlendirmek suretiyle açık bir sataşmada bulundu efendim.
BAŞKAN
– Buyurun Sayın Altay. 
İki
dakika süre veriyorum. 
Lütfen
yeni bir sataşmaya mahal vermeyelim. 
MUSTAFA
ELİTAŞ (Kayseri) – Mesela, sen ne renk oy kullanacaksın Engin Bey; beyaz mı,
kırmızı mı? 
15.- İstanbul Milletvekili Engin Altay’ın, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
Cumhuriyet Halk Partisi Genel Başkanına sataşması nedeniyle konuşması
ENGİN
ALTAY (İstanbul) – Sizi kanunlara, Anayasa’ya, Türkiye Büyük Millet Meclisi
İçtüzüğü’ne uymaya davet ediyorum.
Sayın
Başkan, sayın milletvekilleri; şimdi, 316…
MUSTAFA
ELİTAŞ (Kayseri) – Oyunun rengini Sayın Kılıçdaroğlu gibi açıkla, cesaretin
varsa açıkla.
ENGİN
ALTAY (Devamla) – Benim oyumun rengini herkes biliyor da siz kendi grubunuzun
rengini bilemediğiniz için emrivaki açık oylama yaptırıyorsunuz herkese. Ayıp!
Ayıp! (CHP sıralarından alkışlar, AK PARTİ sıralarından gürültüler) Bir parti
muhalefete düşsün ama sizin düştüğünüz duruma düşmesin. Allah’ım bizim
partimizi sizin düştüğünüz duruma düşürmesin. (CHP sıralarından alkışlar, AK
PARTİ sıralarından gürültüler)
OSMAN
AŞKIN BAK (Rize) – Altmış yıldır muhalefetsiniz, altmış yıldır.
ENGİN
ALTAY (Devamla) - Şimdi, asıl mesele şu Sayın Elitaş: Bu konuşmanızdan sonra,
bu Parlamentoda on dört yıldır bulunan biri olarak sizin demokrasi anlayışınızı
bu şekilde ortaya koymanız sizin adınıza beni üzdü, hakikaten üzdü. 
ORHAN
KARASAYAR (Hatay) – Sen üzülme, sen rahat ol.
SIRRI
SÜREYYA ÖNDER (Ankara) – Üzülme, üzülme.
ENGİN
ALTAY (Devamla) – Niye üzdü biliyor musunuz? Bir Anayasa değişikliği konusunda
ana muhalefet partisinin yorumuna tahammül edemeyerek, bunu kabul edemeyerek,
lafı evirip çevirip büküp İç Tüzük ihlaline dayandırmanız komik kaçtı,
hakikaten komik kaçtı. Yeni, bir yıllık bir milletvekili bunu yapsa anlarım;
anlarım, saygı gösteririm. Biz de genç milletvekiliyken sizinle aynı komisyonda
da çalıştık, Meclis soruşturma komisyonunda. Ana muhalefet partisinin her
konuda, hele hele demokrasiyi mezara koyacak, Meclisi ortadan kaldıracak,
Türkiye Büyük Millet Meclisini baypas edecek bir teklifte konuşması sizce garip
kaçıyorsa, Allah esirgesin, bu anayasa hakikaten geçerse Allah bu milleti sizin
şerrinizden korusun. 
Son
cümlem şu olsun: Kamer Genç’ten örnek verdiniz. Merhum, nur gölünde yatsın,
Allah’ım rahmet eylesin. Çok sevindim, hakikaten sevindim. Kamer Genç’in sekiz
yıl boyunca, dokuz yıl boyunca buradan size yönelttiği her türlü eleştiriyi de…
(Mikrofon
otomatik cihaz tarafından kapatıldı) 
ENGİN
ALTAY (Devamla) - …her türlü ithamı da bu vesileyle kabul etmiş olmanız, Kamer
Genç açısından, hakikaten öbür dünyada ruhu bizi izliyorsa şad olacağı bir durumdur.
(CHP sıralarından alkışlar, AK PARTİ sıralarından gürültüler)
MEHMET
NACİ BOSTANCI (Amasya) – Sayın Başkan…
OSMAN
AŞKIN BAK (Rize) – Kaç seçimdir muhalefettesiniz Başkanım, onu söyler misiniz?
Kaç seçimdir muhalefettesiniz?
ENGİN
ALTAY (İstanbul) – Onurlu oluruz, bin yıl oluruz
OSMAN
AŞKIN BAK (Rize) – Bravo! Altmış beş yıl, bin yıl oldu.
BAŞKAN
– Buyurun Sayın Bostancı, 60’a göre bir dakika süre veriyorum.
MUSTAFA
ELİTAŞ (Kayseri) – Yolunuz açık olsun o zaman, bin yıl daha muhalefet.
BAŞKAN
– Sayın milletvekilleri, bu polemiği bitirelim lütfen.
SIRRI
SÜREYYA ÖNDER (Ankara) – Polemik değil ki.
VI.- AÇIKLAMALAR (Devam)
42.- Amasya Milletvekili Mehmet Naci Bostancı’nın,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum. 
Sayın
Altay “Milleti sizin şerrinizden korusun Allah.” diye bir cümle kullandı.
Milletimiz on dört yıldır bu partide hayır gördüğü için bu partiyi iktidara
getiriyor. Kendi kafamıza göre hayır-şer taksiminde bulunmamakta fayda var. (AK
PARTİ sıralarından alkışlar)
İkincisi:
Burada gizli bir oylama yapılıyor. Arkadaşlar da sağ olsunlar, ellerinde
fotoğraf makineleriyle birer birer her bir vekilin nasıl oy kullandığını tespit
etmeye çalışıyorlar. Bakın, ben de Cumhuriyet Halk Partisi Genel Başkanı Sayın
Kılıçdaroğlu’nun beyanı üzerine topyekûn bütün CHP Grubunun buradan fotoğrafını
çekiyorum “hayır” oyu kullandığı için; kendi beyanı üzerine. Bu bir yorum değil,
“evet” dersek şöyle olur, “hayır” dersek böyle olur değil; doğrudan doğruya
“hayır” vereceklerini ifade ediyor Sayın Genel Başkan. Bilmiyorum, Sayın Genel
Başkanın iradesi burada CHP Grubu üzerinde bir etki yaratmıyor mu? “hayır”
dediği hâlde başka türlü oy kullanacaklar mı var, onu bilemiyorum ama…
KAZIM
ARSLAN (Denizli) – Sayın Başkan, bizim adımıza konuşma.
MEHMET
NACİ BOSTANCI (Amasya) – …benim gördüğüm CHP Grubunun bütün fotoğrafı burada
açık bir şekilde oy kullanma biçiminde milletin gözü önündedir. 
NURHAYAT
ALTACA KAYIŞOĞLU (Bursa) – Son sayının ne olduğunu da bilmiyorsunuz. Herhâlde
316 vekilin zaten “evet” vereceği başından belli değil mi? Böyle bir saçmalık
nasıl olur ya?
MEHMET
NACİ BOSTANCI (Amasya) – HDP’nin durumu da aynıdır, açık bir şekilde
“hayır”dır. 
O
bakımdan, gizli oy tartışmaları konusunda bizi İç Tüzük’e davet etmeleri şu
tavırları karşısında yersizdir, manasızdır, gereksizdir. (AK PARTİ sıralarından
alkışlar)
SIRRI
SÜREYYA ÖNDER (Ankara) – Sayın Başkan…
ENGİN
ALTAY (İstanbul) – Sayın Başkan…
ÖZCAN
PURÇU (İzmir) – Sayın Başkan…
BAŞKAN
– Buyurun Sayın Önder.
Sonra
Sayın Altay, sonra Sayın Purçu… 
Sabaha
kadar buradayız.
FİLİZ
KERESTECİOĞLU DEMİR (İstanbul) – Sayenizde.
SIRRI
SÜREYYA ÖNDER (Ankara) – Sabahlar olmasın!
BAŞKAN
– Sayın Önder, 60’a göre bir dakika da size söz veriyorum.
Buyurun
efendim, buyurun.
43.- Ankara Milletvekili Sırrı Süreyya Önder’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
SIRRI
SÜREYYA ÖNDER (Ankara) – Bizim grup başkan vekilimiz kendi tercihi olarak bir
şey açıkladı altını çizerek. Sayın Bostancı’ya önerim tutanaklardan ona bakıp
görsün. 
Öte
yandan, biz bir Anayasa ihlaline dikkat çekiyoruz; hükümsüzdür, bu oylamaya
katılmayı reddediyoruz. Niye? Anayasal hakkı olan vekillerin yasama faaliyetine
katılma hakkı gasbedilmiş durumda. Anayasa’yla düzenlenmiş bir şey kanunla
elimizden alınmaya çalışılıyor, alınmış durumda; böyle bir fiilî durum var.
Acaba biz bunu bundan başka nasıl izah edebiliriz, Sayın Bostancı bir
akademisyen olarak da bir hikmet buyursun, biz de öyle dile getirelim. 
ENGİN
ALTAY (İstanbul) – Sayın Başkan…
BAŞKAN
– Evet, Sayın Altay, size de 60’a göre…
Bitirelim
bu işi ama. 
44.- İstanbul Milletvekili Engin Altay’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
ENGİN
ALTAY (İstanbul) – Sayın Başkan, Sayın Bostancı’nın aslında tam olarak ne
söylediğini ben anlamadım. 
MUSTAFA
ELİTAŞ (Kayseri) – Sayın Kılıçdaroğlu anlamıştır.
ENGİN
ALTAY (İstanbul) – Evet, elbette anladı.
Yalnız,
Ana Muhalefet Partisinin Sayın Genel Başkanının, böyle bir teklif karşısında,
anlayışını kamuoyuyla paylaşmasından daha doğal bir şey olamaz.
İkinci
olarak: Cumhuriyet Halk Partisinin bütün yetkili kurullarında bu teklif,
şüphesiz, görüşülmüştür ve bu görüşmeler sonucunda, bu teklifin bu ülkenin ve
milletin hayrına, demokrasimizin hayrına olmadığı konusunda belli görüşmeler,
anlayışlar ortaya çıkmıştır. Ancak, Sayın Genel Başkanımızın, ben dâhil 132
sayın milletvekiline “Bu konuda şöyle bir oy kullanacaksınız.” telkini
olmamıştır, buna gerek de yoktur. 
MEHMET
METİNER (İstanbul) – Bize de, bize de olmadı.
ENGİN
ALTAY (İstanbul) – Çünkü, Cumhuriyet Halk Partisinin varlık sebebi, parlamenter
demokratik sistem ve cumhuriyetimizin demokrasiyle taçlanmasıyla sınırlıdır. Bu
bakımdan, bu tür eleştiriler… Eleştiri bile değil bu. “Cumhuriyet Halk
Partililerin ‘hayır’ oyu verdiğini fotoğrafladım.” Nerede fotoğrafladın? Kabine
girmeden oy kullanan bir Cumhuriyet Halk Partili yok ama al, istiyorsan, açık
oy burada; Sayın Bostancı, al burada. Bu yakışmaz. 
MEHMET
METİNER (İstanbul) – Şereftir, şereftir; alenen paylaşıyor işte.
ENGİN
ALTAY (İstanbul) – Ben bunu arkadaşımı rencide etmek için söylemiyorum. 
MUSTAFA
ELİTAŞ (Kayseri) – Ama sen zarfın içindekinin ne olduğunu bilmiyorsun. 
ENGİN
ALTAY (İstanbul) – Öte yandan, sizin bu denetiminizin, açık oyla ilgili
ısrarınızın sebebi şu: 316 sayın milletvekilinin iyi niyetine dayalı olarak boş
kâğıda imza attırdınız, sonra metni ortaya koydunuz, şimdi sayın
milletvekillerine yönelik bile kuşkunuz var. Diğer kuşkunuzu da, gruba yönelik
kuşkunuzu da ileriki oylamalarda bu açık oylama kepazeliği devam ederse
söyleyeceğiz.
Teşekkür
ederim. 
MUSTAFA
ELİTAŞ (Kayseri) – Sayın Başkan, bugüne kadar, şu ana kadar yapılan oylamalar
İç Tüzük’ün 148’inci maddesine uygun olarak yapılmıştır, hiç kimse bunun farklı
bir şekilde olduğunu iddia edemez. İç Tüzük ne diyorsa AK PARTİ Grubu ve diğer
milletvekilleri aynı usule uygun olarak yapmıştır.
ÖZCAN
PURÇU (İzmir) – Sayın Başkan…
BAŞKAN
– Sayın Purçu, buyurun, yerinizden size de söz verelim.
ÖZCAN
PURÇU (İzmir) – Sayın Başkanım, görevim esnasında şahsıma yönelik açık olarak
görevimi suistimal ettiğim ve suç işlediğimle alakalı sataşma vardır. 69’a göre
söz istiyorum.
BAŞKAN
– Buyurun Sayın Purçu. (CHP sıralarından alkışlar)
İki
dakika süre veriyorum. 
IX.- SATAŞMALARA İLİŞKAN KONUŞMALAR (Devam)
16.- İzmir Milletvekili Özcan Purçu’nun, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
ÖZCAN
PURÇU (İzmir) – Sayın Divan, değerli milletvekili kardeşlerim; ben milletvekili
olmak için dürüstlüğümle buraya kadar geldim. Kimse benim dürüstlüğüme laf
edemez, kimse benim dürüstlüğüme laf edemez. (CHP sıralarından alkışlar)
İç
Tüzük’ün 16’ncı maddesini lütfen okuyun, Allah aşkına! (6)’ncı maddede ne
diyor? 
MUSTAFA
ELİTAŞ (Kayseri) – Ne diyor?
ÖZCAN
PURÇU (Devamla) - Seçimlerin düzen ve dürüstlük içerisinde geçmesini sağlamak. 
MUSTAFA
ELİTAŞ (Kayseri) – Biz seçim mi yapıyoruz? Sen daha onu bilmiyorsun.
ÖZCAN
PURÇU (Devamla) - Kâtip üyenin görevi budur. Benim babam gelse, açık oy
kullansa o tutanağı yazacağım, yazacağım, yazacağım! Hiç kimse kusura bakmasın.
(CHP sıralarından alkışlar)
Allah
aşkına, bakın şuraya ya, bakın! “Gizli oylama” diyor siz hâlâ açıkta oy
kullanıyorsunuz. Allah aşkına okuyun şunu ya, rica ediyorum okuyun! 
LEVENT
GÖK (Ankara) – Ne yazdın tutanağa?
ÖZCAN
PURÇU (Devamla) - Bakın, bizim aleyhimize de olsa, sizin aleyhinize de olsa
dürüstlüğümden ödün vermem arkadaşlar.
Ben
ne yazdım burada, ne dedim? Anayasa teklifinin oylamasında açık oy
kullanılmıştır ve aynı şekilde, kabine girilmemiştir dedim. Burada bir şey yok.
Sayın Başkana da söylüyorum burada: Başkanım, kabine girilmedi, açık oy
kullanıldı diyorum. Bakın, gizli oylama İç Tüzük’ün 16’ncı maddesi… 
ORHAN
DELİGÖZ (Erzurum) – İçeri girenlere ne diyeceksin? İçeri girenler de vardı.
ÖZCAN
PURÇU (Devamla) - Lütfen arkadaşlar…
ORHAN
DELİGÖZ (Erzurum) – İçeri girenler yok muydu?
ÖZCAN
PURÇU (Devamla) - “Gizli oylama” diyor burada, “gizli oylama” diyor.
MUSTAFA
ELİTAŞ (Kayseri) – “Gizli oylama” yazmıyor orada.
ÖZCAN
PURÇU (Devamla) – Hayır, “Gizli oylama” diyor.
MUSTAFA
ELİTAŞ (Kayseri) – Orada yazmıyor “gizli oylama”, onun altında yazmıyor “gizli
oylama”; iyi oku.
ÖZCAN
PURÇU (Devamla) – “Gizli oylama” diyor.
Arkadaşlar,
keşke benim bu dürüstlüğüme sizler de alkış yapsaydınız. 
OSMAN
AŞKIN BAK (Rize) – Ben gizli kullandım.
ÖZCAN
PURÇU (Devamla) - Ben orada dürüstlükle hareket ediyorum, babam dahi olsa
dürüstlüğümden ödün vermem. Kimse kusura bakmasın.
Saygılarımı
arz ediyorum. (CHP sıralarından alkışlar)
OSMAN
AŞKIN BAK (Rize) – Ben gizli kullandım, beni gördün mü?
MUSTAFA
ELİTAŞ (Kayseri) – Nerede “gizli oylama” yazıyor? Bak (6)’ncı maddeye.
ÖZCAN
PURÇU (İzmir) – Ben görevimi doğru yapıyorum burada. Kimse kusura bakmasın.
OSMAN
AŞKIN BAK (Rize) – Ben gizli kullandım, gördün mü beni?
XII.- USUL HAKKINDA GÖRÜŞMELER (Devam)
1.- Oturum Başkanı TBMM Başkan Vekili Ahmet Aydın’ın,
447 sıra sayılı Anayasa Değişiklik Teklifi’nin 1’inci maddesi üzerinde yapılan
oylama tutanağını açıklama şeklinin İç Tüzük hükümlerine uygun olup olmadığı
hakkında (Devam)
BAŞKAN
– Sayın milletvekilleri, herhâlde tartışmalar, polemikler bitti, ben bir kanaat
koyacağım ortaya.
Öncelikle
şunu ifade edeyim ki Meclis Başkanlık Divanı başkan ve kâtiplerden, üyelerden
oluşuyor. Sadece başkan değil kâtip üyelerle birlikte, tamamen Anayasa ve İç
Tüzük’e göre tarafsız bir şekilde görev ifa etmek zorundalar. Başkan vekilinin
görevleri bellidir, kâtip üyelerin görevleri bellidir. 
ALİ
ŞEKER (İstanbul) – Başkan taraflı.
BAŞKAN
– Hiç kimse partizanca hareket ederek eline gelen bir metni oraya şerh etme
hakkına ve hukukuna sahip değildir, bunu açık bir şekilde ifade ediyorum. (AK
PARTİ sıralarından alkışlar) Bunu net bir şekilde ifade ediyorum ve bu
gözlerimizin önünde; bu, bir. 
İkincisi…
(CHP sıralarından gürültüler)
MUSTAFA
ELİTAŞ (Kayseri) – Başkan siz devam edin, biz dinliyoruz.
BAŞKAN
– Bir saniye, bitirelim.
Kâtip
üyeler tarafından tutulan tutanak gizli oylamanın sonucuna ilişkindir.
ATİLA
SERTEL (İzmir) – Sen direktifi nereden alıyorsun Başkan? Ayıp, ayıp!
BAŞKAN
– Bu tutanak yapılan oylama sonucunda Divana intikal ettirilen zarf ve pulların
sayım ve dökümüne ilişkin olup söz konusu tutanakta bu husus dışında bir konuya
yer verilmesi, bu konuda şerh düşülmesi veya bunun okunması mümkün
görülmemektedir. Oy sayım ve dökümünde bir anlaşmazlık olmadığı kâtip üyeler
tarafından imzalanan tutanaktan da anlaşılmaktadır. Kaldı ki sadece buradaki
kâtip üyeler değil, diğer tüm Meclis Başkanlık Divanı üyelerinin huzurunda net
bir şekilde sayım ve döküm işlemi yapılmıştır ve buna ilişkin bir itiraz da
yoktur. Dolayısıyla 1’inci madde üzerindeki oylama İç Tüzük’ün 148’inci
maddesinde belirtilen gizli oylama usulüne uygun yapılmıştır. 
GÜLAY
YEDEKCİ (İstanbul) – Gizli oylama yapmadınız Başkan.
BAŞKAN
– Oylama tutanaklarında oylamanın sayım ve dökümüne ilişkin bilgiler dışında
başka bir hususa yer verilemeyeceği, bu bilgiler dışında bir ifadeye yer
verilirse bunların hukuken yok hükmünde sayılacağı ve oylama tutanağından
çıkarılacağı yönündeki tutumumu Genel Kurulun oylarına sunuyorum: Kabul
edenler… Kabul etmeyenler… Kabul edilmiştir. 
Birleşime
on dakika ara veriyorum. 
Kapanma Saati: 00.53
ALTINCI OTURUM
Açılma Saati: 01.11
BAŞKAN: Başkan Vekili Ahmet AYDIN
KÂTİP ÜYELER:
Ali Haydar HAKVERDİ (Ankara), Ömer SERDAR (Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 54’üncü Birleşiminin
Altıncı Oturumunu açıyorum.
447
sıra sayılı Kanun Teklifi’nin görüşmelerine devam ediyoruz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (Devam)
BAŞKAN
- Komisyon ve Hükûmet yerinde.
LEVENT
GÖK (Ankara) – Sayın Başkan…
BAŞKAN
– Sayın Gök…
VI.- AÇIKLAMALAR (Devam)
45.- Ankara Milletvekili Levent Gök’ün, Kayseri
Milletvekili Mustafa Elitaş’ın yerinden sarf ettiği bazı ifadeleri ile Oturum
Başkanı TBMM Başkan Vekili Ahmet Aydın’ın Kâtip Üye hakkında sarf ettiği bazı
ifadelerine ilişkin açıklaması
LEVENT
GÖK (Ankara) – Sayın Başkan, az önce burada yapılan tartışmalarda Sayın Elitaş
Meclis İçtüzüğü’nün değişik maddelerine atıfta bulunarak gizli oylamanın İç
Tüzük’te olmadığına dair birtakım açıklamalarda bulundu. 
Bildiğiniz
gibi, İç Tüzük’te olan ya da olmayan maddelerde ya da uygulamada, geçmiş
teamüllerden hareket edilerek bir sonuca varmamız Meclis içtihadının bir
geleneğidir. 
Sayın
Başkan, eğer Sayın Elitaş’ın dedikleri doğru ise herkes bence oy pusulasını
alsın, zarfı dahi de vermeyin, hiçbir şey yapmasınlar, gelsinler burada
oylarını atsınlar, Elitaş’ın yorumundan onlar çıkıyor. Ama Elitaş bunları
söylerken karşısında duran 4 kabini görmüyor. Ya, bu 4 kabin, Meclisteki İç
Tüzük’te oylamalarda bir açık oylama var, bir; işaretle oylama var, iki;
onlarda mı kullanılıyor da karşıya kuruldu yoksa gizli oylamanın bir hüküm
ifade etmesi için mi kuruldu? Yani bunları kaldıralım isterseniz, hep birlikte
kaldıralım. Böyle bir şey mi öneriyor Sayın Elitaş, anlamak mümkün değil.
Akıldan ve gerçekten yorumdan uzak bir tablo. Yani karşısındaki kabinler
duracak, Elitaş “İç Tüzük’te bu yok, şu yok.” diyecek. Peki, bu yaptıklarınız
ne? Bu perde konulmuş, kabinler niçin konulmuş? Açık oylama için mi konuldu,
işaretle oylama için mi konuldu? Basbayağı gizli oylamanın koşullarını yaratmak
için konuldu; bu bir. Sayın Başkan, bu konudaki gizliliğe lütfen riayet ediniz.

Az
önce siz, Sayın Özcan Purçu’nun yazmış olduğu tutanakla ilgili “Hiçbir kâtip
üye, partizanca bir davranışta bulunamaz.” gibi bir söz söylediniz. Sayın Özcan
Purçu, Meclis Başkanlık Divanının kâtip üyesi olarak aldığı kararlarla hüküm
doğuracak bir konumda değildir. 
(Mikrofon
otomatik cihaz tarafından kapatıldı) 
LEVENT
GÖK (Ankara) – İzin verin, bitiriyorum. 
BAŞKAN
– Bitirin lütfen, buyurun. 
LEVENT
GÖK (Ankara) - Partizanlık, alınan kararlar sonucunda lehe ya da aleyhe bir
tasarrufun uygulanmasıyla ortaya çıkan bir durumdur. Bu nedenle, eğer
partizanlık konusunda bir örnek vermek gerekirse sanırım bu konuya en iyi örnek
sizsiniz Sayın Başkan. 
Teşekkür
ederim. (CHP sıralarından alkışlar) 
MUSTAFA
ELİTAŞ (Kayseri) – Sayın Başkan…
BAŞKAN
– Teşekkürler Sayın Gök. 
Öncelikle
şunu ifade edeyim: Burada, Meclis Başkanlık Divanında burayı yöneten benim.
Dolayısıyla, buradaki kâtip üyeler de benim buradaki talimatlarımı yerine
getirmek zorundalar, İç Tüzük’e göre.
LEVENT
GÖK (Ankara) – “Partizan” diyorsunuz.
BAŞKAN
- İç Tüzük’e göre benim söylediklerimi yapmak durumundalar, görevlerinin
gereğini yapmak durumundalar.
BÜLENT
TEZCAN (Aydın) – Hay maşallah!
BAŞKAN
- Burayı ben yönetiyorum, ben “Konuş.” demeden konuşamazlar dahi. 
BÜLENT
TEZCAN (Aydın) – Anayasa’ya nasıl bir düzen getirmek istediyseniz Divana da onu
getirmeye çalışıyorsunuz. 
BAŞKAN
- Açın, bakın, İç Tüzük açık. Dolayısıyla, bizim burada bütün arkadaşlarımızdan
istediğimiz, evet, ben, kâtip üyeler, hepimiz, Başkanlık Divanı olarak tamamen
Anayasa’ya ve İç Tüzük’e uygun olarak burayı yönetmek durumundayız. 
LEVENT
GÖK (Ankara) – Siz, partizanlıkla suçladınız ama arkadaşımızı yani böyle
yaptınız Sayın Başkan. 
BAŞKAN
– Bırakın Allah aşkına ya! 
MUSTAFA
ELİTAŞ (Kayseri) – Sayın Başkan, müsaade eder misiniz.
LEVENT
GÖK (Ankara) – Yani belki başka bir ifade kullanabilirsiniz ama yani partizanca
davranması için bir hükmün çıkması lazım ortaya. 
BAŞKAN
– Teşekkür ediyorum. 
LEVENT
GÖK (Ankara) – Özcan Purçu hangi kararıyla kimin lehine ya da aleyhine bir şeyi
etkiliyor, söyler misiniz bunu?
BAŞKAN
– Sizi dinledim Sayın Gök. Şimdi de Sayın Elitaş’ı dinleyeyim.
Buyurun
Sayın Elitaş.
46.- Kayseri Milletvekili Mustafa Elitaş’ın, AK
PARTİ’li milletvekilleri tarafından kullanılan oyların İç Tüzük’ün 148’inci
maddesine uygun yapıldığına ilişkin açıklaması
MUSTAFA
ELİTAŞ (Kayseri) – İzin verdiğiniz için teşekkür ediyorum, izin vermeden
konuşmayı edebime uygun bulmuyorum. Çok teşekkür ediyorum izin verdiğiniz için.
Sayın
Başkan, İç Tüzük’ün 148’inci maddesi gizli oylamanın usulünü ifade etmektedir.
Burada kullanılan oylar, AK PARTİ’li milletvekilleri tarafından kullanılan
oylar İç Tüzük’ün 148’inci maddesine uygun olarak yapılmıştır.
İBRAHİM
ÖZDİŞ (Adana) – Ne alaka ya? Açık açık, kabine girmeden oy verdiniz.
MUSTAFA
ELİTAŞ (Kayseri) – Değerli arkadaşlarımız bunu ihlal kapsamında bir şekilde
tutanaklara geçirmek için burada yanıltıcı ifadeler kullanmaktadır. Bugüne
kadar yapılan bütün oylamalar İç Tüzük 148’e uygun olarak yapılmıştır.
Arz
ediyorum.
BAŞKAN
– Teşekkür ediyorum.
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Bir cümle söyleyeceğim Sayın Başkan, bir cümle.
BAŞKAN
– Bir saniye… Bir cümleden sonra kapatıyoruz.
Buyurun.
LEVENT
GÖK (Ankara) – Sayın Elitaş bizlerin muhalefet partisi olarak yanıltıcı ifade
kullandığını ifade etti. Anayasa Mahkemesinin bütün kararlarında da burada
yapılan bütün oylamaların hukuki denetimi öngörülmüştür, gizli oylamanın nasıl
yapılacağı da Anayasa Mahkemesince belirlenmiştir. 
MUSTAFA
ELİTAŞ (Kayseri) – Ona Anayasa Mahkemesi karar versin, Anayasa Mahkemesinin
kapısına gideceksiniz.
LEVENT
GÖK (Ankara) – Ben Sayın Elitaş’ın Anayasa Mahkemesinin bu kararlarını okumasını
tavsiye edeceğim.
BAŞKAN
– Teşekkür ediyorum.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (Devam)
BAŞKAN
- 2’nci maddeyi okutuyorum:
MADDE 2- 2709
sayılı Kanunun 75 inci maddesinde yer alan “beşyüzelli” ibaresi “altıyüz”
şeklinde değiştirilmiştir.
BAŞKAN
– 2’nci madde üzerinde gruplar adına ilk söz, Halkların Demokratik Partisi
Grubu adına İstanbul Milletvekili Filiz Kerestecioğlu’na aittir.
Buyurun
Sayın Kerestecioğlu. (HDP sıralarından alkışlar) 
HDP
GRUBU ADINA FİLİZ KERESTECİOĞLU DEMİR (İstanbul) – Sayın Başkan, değerli
milletvekilleri; burada yapılan oylamaların sonucu belli olabilir tabii ancak
tüm kamuoyu -ancak tabii ki internetten izleyebildikleri kadarıyla-
görmüşlerdir ki burada gizli oylama falan yapılmamıştır; vicdanlarda da, tarih
önünde de hem bu oylamalar hem de Anayasa teklifi yok hükmünde olacaktır. 
Değerli
milletvekilleri, milletvekili sayısının 600’e çıkarılmasıyla ilgili değişiklik
teklifi üzerine söz almış bulunuyorum. 
Bu
değişikliğin, iktidarın seçim sistemini de değiştirmek istediği düşünüldüğünde,
tek bir parti egemenliğine kapı araladığı ortadadır. Milletvekili sayısının
600’e çıkarılması nasıl gündeme geldi, tekrar hatırlayalım. Önce “600 vekilin
50’si yedek vekil olacak.” dendi. “Vekiller siyasi rakiplerinin canına
kastedecekler.” diye korkulduğundan yedek vekillik rafa kalktı. Peki, neden
milletvekili sayısı 600’e çıkıyor? Gerekçe tek satır: “Ülkemizin nüfus artışına
bağlı olarak.” Arkadaşlar, öyleyse neden teklif ilk pazarlığa açıldığında
“550+50 yedek” formülü gündeme gelmişti? Nüfusumuz son bir ayda yüzde 10
artmadıysa burada başka bir pazarlık var demektir. 
İktidar
ve muhalefet sıralarında bu pazarlıktan rahatsızlık duyacak pek çok kişinin
olduğunu biliyorum. Bu sıralarda her partiden, inandığı değerler için bu
Parlamentoda olan milletvekillerine sormak isterim: 2019’da mevcut iktidar
milletvekillerine koltuk garantisi, MHP’ye de garanti 50 milletvekili mesajı
için vekil sayısının artırıldığı söyleniyor; bundan hiç rahatsız değil misiniz?
Yanınızdaki milletvekillerinin nedenini anlayamadığınız bir biçimde birden
varsıllaşmasından; alınan, verilen ihalelerden hiç canınız sıkılmıyor mu? “Bu
Parlamentoda yardım politikasıyla değil, bir vatandaşlık hakkı olarak
yurttaşların yaşamlarına değebildim.” diyor musunuz? 
Tek
adam rejimiyle işlevsiz kılınacak Parlamentonun vekil sayısının artırılması,
siyasi iradesi elinden alınan milletvekillerine bir tür siyasi rüşvettir.
Rousseau’nun bir sözü vardır, dikkatinizi çekmek isterim: “İnsan başkalarının
kalbini okuyabilseydi, bulunduğu yerden inmeyi isteyenlerin sayısı yukarı
çıkmayı isteyenlerden daha çok olurdu.” Bu pazarlıklar karşısında bizim ruh
hâlimiz budur. Bırakın milletvekili sayısını artırmayı, bazı milletvekillerinin
yasama faaliyetlerine ya da partilerinin Meclis dışı faaliyetlerine
ilgisizliğini görünce “Milletvekili sayısının azalması evladır.” demek
istiyorum. Böylelikle milletvekillerinin halka maliyeti biraz daha azalmış
olur.
Milletvekili
sayısının tek başına artırılması halkın demokrasiye daha etkin katılımını
sağlar mı sizce? En fazla, dağıtılacak koltuklar artmış, vaatler artmış olur.
Yüzde 10’luk seçim barajı dahi kaldırılmadığı müddetçe milletvekili sayısının
600’e çıkarılmış olması, en çok oy alan partinin sandalye sayısının katlanarak
artması anlamına gelir; böylece iktidar Parlamento kararları için başka
partilere ihtiyaç duymaksızın, hiçbir muhalefete yer bırakmadan, dilediği
kararı alabilecek çoğunluğa ulaşabilir. Yani kanun tasarısı kabul edilirse
yürütmeyi denetleme yetkisi elinden alınacak bu Mecliste dahi muhalefete alan
bırakmamaya çalışılıyor. Teklifin amacı bellidir. Önümüzdeki bu teklif bir
Anayasa değişikliği değil, tek amacı olan, mutlaki tek adam rejimi için
yapılmış bir hamledir. 
Sizlere
Zimbabveli bir başkanın hikâyesini anlatayım; hâlen 92 yaşındaki Robert Mugabe.
1980’den 1987’ye kadar Başbakan olarak yönettiği Zimbabve 1987 yılında yapılan
bir Anayasa değişikliğiyle başkanlık sistemine geçti, o yıla kadar sembolik
olan Cumhurbaşkanlığı makamı ise kaldırıldı. Zimbabve siyasetini yakından takip
eden İngiltere’deki Kent Üniversitesi Hukuk Fakültesi akademisyeni Alex
Magaisa, ülkede başkanlık sistemine geçişin nedeninden “gücün
merkezîleştirilmesi arzusu” diye bahsediyordu. Mugabe parlamenter sistemde
mutlu değildi, daha fazla güce ve kontrole sahip olacağı bir başkanlık rejimi
istiyordu. Bu sistemle Parlamento zayıflatıldı. Magaisa başkanlık sistemine
geçişin sonucunun diktatörlük olduğunu ve bu diktatörlüğün o günden beri
varlığını sürdürdüğünü söylüyor. “Parlamenter sistem daha iyiydi çünkü o zaman
Başbakan Parlamentonun bir üyesiydi, Parlamentoya gitmesi ve kendisine
yöneltilen soruları yanıtlaması gerekiyordu. Başkanlık sisteminde ise başkanın
Parlamentoya hesap vermesi gerekmiyor.” diyor. Tanıdık geliyor mu sizlere? 
Önümüzdeki
teklif de eğer kabul edilirse yürütme yetkisi Cumhurbaşkanına devredilecek.
Cumhurbaşkanı bütün kabineyi tek bir ağızdan belirleyecek. Üstelik Meclis artık
bu Bakanlar Kurulunu denetleyemeyecek, bugün muhalefetin gündeme getirmesinden
korkulan gensoruları Meclis veremeyecek yani bakanları soruşturamayacak.
Cumhurbaşkanı partili olduğuna göre Erdoğan artık AKP’nin başına geçecek, hem
partiyi hem devleti kendisi yönetecek. Partiyi yöneten Cumhurbaşkanı elbette
milletvekillerini de seçecek. Üstelik, bugün Erdoğan için oluşturulan bu tek
adam sistemindeki yetkileri, darbeyle başa gelen bir Cumhurbaşkanı da
kullanabilecek. Meclis Cumhurbaşkanının güdümüne girecek. HSYK’nın yarısını,
Anayasa Mahkemesinin 15 üyesinden 12’sini Cumhurbaşkanı atayacak. Yüksek yargı
Cumhurbaşkanına bağlanacak. Arkadaşlar, böylesi Zimbabveli Robert Mugabe’nin de
aklına gelmemiştir. O yüzden, belki Sayın Bekir Bozdağ başta olmak üzere bu
Anayasa teklifini hazırlayanlar, kendisini ziyaret ederek danışmanlık etmek
isteyebilirler. 
Dün
Sayın Başbakan da ülkede demokrasinin ne kadar gereksiz bir şey olduğunu ve tek
adamın ülkeyi yönetmesi gerektiğini çok güzel ifade etti yaptığı konuşmada.
Konuşmasının herkes tarafından tekrar tekrar izlenmesini tavsiye ederim. Yani
biz doksan üç yıl geriye, tek parti döneminin de öncesine, tek adam dönemine
dönüyoruz bu teklifle. Bu bir anayasa oyunudur. Tiyatro demek istemiyorum,
tiyatroculara saygısızlık etmek istemiyorum. Eş başkanlarımızın, vekillerimizin
yasama faaliyetinin engellendiği, oy kullanamadığı, muhalefet edemediği bir
anayasa teklifi gayrimeşrudur ve bunun tek oyuncusu vardır, sadece tek bir
oyuncusu vardır, başka oyuncusu yoktur. 
Bir
anayasa aslında nasıl olmalıdır biliyor musunuz: Sivil, çoğulcu, demokratik
olmalıdır. Devlet odaklı değil, insan odaklı olmalıdır. İnsan haklarına, kadın
haklarına, doğanın haklarına dayanmalıdır. Laiklik temelinde bir demokrasiye ve
hukukun üstünlüğüne dayanmalıdır. Dil, ırk, etnik köken, cinsiyet, cinsel
yönelim, siyasi düşünce, mezhep, felsefi inanç, din, medeni hâl, yaş ve
engellilik ayrımcılığını yasaklamalı, her vatandaşın yasalar önünde eşitliğini
savunmalıdır. Avrupa Sosyal Şartı, İstanbul Sözleşmesi, ILO Sözleşmeleri gibi
sözleşmeler temel alınarak hazırlanmalıdır. Sosyal adalet ilkesi temel
alınmalı, her yurttaşın eğitim, beslenme, barınma, insanca çalışma gibi temel
hakları güvence altına alınmalıdır. 
Anayasa
tartışmaları 2011 yılında devam ederken pek çok platform oluşturulmuştu. İşte
orada Anayasa Kadın Platformu da kadın taleplerini ifade ediyordu. Kadınlara
doğurganlık hakları, üreme sağlığı konularında ücretsiz hizmet verilmelidir
diyordu kadınlar. Temel hak ve özgürlüklerin genel ahlak, millî güvenlik, kamu
düzeni, genel sağlık gibi soyut ve keyfî gerekçelerle sınırlandırılmamasını
ifade ediyorlardı. Aile içi şiddet ve kadın cinayetleri önlenmeli, kadınlar ve
erkekler arası eşit iş bölümü desteklenmelidir diyorlardı ve devletin tüm bu
sorumlulukları Aanayasa’da açıkça ifade etmesi gerektiğini söylüyorlardı.
Arkadaşlar, bu taleplerin hangisi var bu teklifte? Bu halkın tek bir talebine
yer verilmezken nasıl Anayasa teklifi diyorsunuz siz buna? 
Tekrar
ediyorum: Bu tek adam anayasasıdır, bu bir oyundur. Her gün e-mailler,
mektuplar alıyoruz ve diyorlar ki: “Bu toplumsal kutuplaşmanın, korkunun
yaratacağı iklimden…”
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (Devamla) – “…ülkenin yaşadığı bunalımdan bu getirilen
teklif sorumludur.” Bizim alnımız ise her zaman ak olacaktır. Tarihe böyle
geçmenizi tavsiye ediyorum.
Saygılarımla.
(HDP sıralarından alkışlar) 
BAŞKAN
– Teşekkür ediyorum.
MUSTAFA
ELİTAŞ (Kayseri) – Sayın Başkan…
BAŞKAN
– Sayın Elitaş.
MUSTAFA
ELİTAŞ (Kayseri) – Konuşmacı biraz önce konuşmasında “Gün geçtikçe varsıllaşan
milletvekillerinin yanınızda oturmasından rahatsız olmuyor musunuz?” diye
Türkiye Büyük Millet Meclisi üyelerine hakaret etmiştir. İzin verirseniz o
konuda görüşlerimi beyan etmek istiyorum.
BAŞKAN
– Buyurun. (AK PARTİ sıralarından alkışlar)
Sataşmadan
dolayı iki dakika süre veriyorum. Lütfen yeni bir sataşmaya mahal vermeyelim.
IX.- SATAŞMALARA İLİŞKAN KONUŞMALAR (Devam)
17.- Kayseri Milletvekili Mustafa Elitaş’ın, İstanbul
Milletvekili Filiz Kerestecioğlu Demir’in 447 sıra sayılı Anayasa Değişiklik
Teklifi’nin 2’nci maddesi üzerinde HDP Grubu adına yaptığı konuşması sırasında
Türkiye Büyük Millet Meclisi üyelerine sataşması nedeniyle konuşması
MUSTAFA
ELİTAŞ (Kayseri) – Bu Parlamentoda görev yapan değerli milletvekillerinin
haksız kazanç elde ettiğini iddia etmek bu Parlamento üyelerine yakışan bir
davranış şekli değildir. 
FİLİZ
KERESTECİOĞLU DEMİR (İstanbul) – Varsıllaşmak dedim.
MUSTAFA
ELİTAŞ (Devamla) – “Yanınızda oturan milletvekillerinin gün geçtikçe
varsıllaşmasından rahatsız olmuyor musunuz?” ifadesi açıkça bir iftiradır,
hiçbir milletvekilini böyle bir şekilde itham altında tutamazsınız. Türkiye
Büyük Millet Meclisi üyelerinden –hiç kimseyi ayırmıyorum, siz hariç- bütün
milletvekillerinden özür dilemek mecburiyetindesiniz. (AK PARTİ sıralarından
alkışlar) Varsa belgeniz, ispatınız, gidersiniz, yargıya verirsiniz, iddianızı
ortaya koyarsınız. 
İki:
Bugüne kadar en önemli meselemiz nedir demokraside? Uzlaşma sanatıdır. Siyaset,
birlikte hareket etme, edebilme, uzlaşabilme sanatıdır. (CHP sıralarından
“Hani? Nerede?” sesleri, gürültüler) Bugün 2 siyasi parti uzlaşmayı
gerçekleştirmiş ama maalesef problem burada. Siz “Bizim dediğimiz olursa
uzlaşma olur yoksa uzlaşma olmaz.” zihniyetindesiniz, asıl problem burada. 2
siyasi parti aylarca görüşmüşler, belli bir noktaya getirmişler, her bir
virgülünü, harfini değerlendirmişler, uzlaşarak bir noktaya doğru getirmişler.
2 siyasi partinin tarihî bir uzlaşmayla bu Anayasa değişiklik teklifini buraya
getirmesini niye bir pazarlık unsuru olarak değerlendiriyorsunuz? Uzlaşma
olarak görmek niye zorunuza gidiyor? İlla sizin dediğinizi yapmak mı uzlaşma olacak?
(AK PARTİ sıralarından alkışlar) İşte, o, uzlaşma değil, baskı rejimidir, bunu
herkes bilmeli.
Biraz
önce burada konuşan, çeşitli yerlerden örnek veren sayın milletvekili Anayasa
değişiklik teklifini hiç okumamış, Anayasa Komisyonunda da çeşitli konuşmalar
yaptı. Allah aşkına, söylediklerinizin hiçbiri burada, Anayasa değişiklik
teklifinde yok. Siz burada masal anlatıyorsunuz, o masalı da bu millet yutmaz.
Hepinizi
saygıyla selamlıyorum. (AK PARTİ sıralarından alkışlar)
LEVENT
GÖK (Ankara) – Sayın Başkanım…
BAŞKAN
– Buyurun Sayın Gök.
LEVENT
GÖK (Ankara) – Sayın Elitaş konuşması sırasında grubumuzu da işaret etmek
suretiyle Anayasa çalışmalarında uzlaşmaz bir tavır izlediğimizi ve baskıcı bir
tavır izlediğimizi belirtmek suretiyle sataşmada bulunmuştur.
Söz
istiyoruz efendim. 
BAŞKAN
– Buyurun, iki dakika süre veriyorum. 
18.- Ankara Milletvekili Levent Gök’ün, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; Sayın Elitaş’tan inciler
bugün bol bol geliyor. Gizli oylamayla yaptığı değerlendirmeler ortada. 
Şimdi,
grubumuzu işaret ederek uzlaşmaz bir tutum içerisinde olduğumuzu, baskıcı bir
tutum içerisinde olduğumuzu ifade ediyor. On dört yıllık iktidarda olan sanki
Cumhuriyet Halk Partisi de baskı uygulayan biziz öyle mi Sayın Elitaş? Daha dün
Anayasa tartışmalarında Ankara Barosu Başkanının yapacağı mütevazı bir
açıklamayı dahi gazla, copla dağıtan kimin iktidarının sözcüleridir, kimin
valileridir, kimin emniyet müdürleridir? Böyle bir tablo olabilir mi?
Baskıcılığa en güzel örnek dünyada AKP iktidarıdır, sizlersiniz.
Şimdi,
uzlaşmaya gelince, 24’üncü Dönemde Genel Başkanımızın, Meclis Başkanına yazdığı
mektup ortadadır. Biz “Türkiye Büyük Millet Meclisinde bütün partilerin
uzlaşmasıyla bir anayasa çalışmasına katılmayı kabul ediyoruz. Parlamenter
rejimi esas alan ve 12 Eylül darbe hukukundan Türkiye’yi arındıran bir çalışma
yapma konusundaki tam bir mutabakatımızı ortaya koyuyoruz.” dedik. Ama o
çalışmaları, 24’üncü Dönemdeki yürüyen o çalışmaları dağıtan Meclis Başkanlığı
olmuştur. Başkanlık sistemi dayatmasını ortaya koyarak bir anda masanın
dağıtılmasını sağlayan AKP iktidarıdır, Meclis Başkanıdır. Bunları ne çabuk
unuttunuz? “Masada oturalım, bunları tartışalım.” diyen Cumhuriyet Halk
Partisi, “Dağıtalım.” diyen Meclis Başkanı, AKP. Niye? İlla başkanlık olacak. 
Başkanlık
olmayacak değerli arkadaşlar. Zaten söylediğiniz de başkanlık değil, doğru
düzgün bir başkanlık da değil. Cumhuriyet Halk Partisi bugün de yapıcı unsurunu
taşımak kaydıyla, parlamenter rejimi güçlendirmek ve Türkiye’yi darbe
hukukundan kurtarmak için yapılacak her türlü adıma destek vermeye hazırdır.
Hodri meydan! (CHP sıralarından alkışlar)
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (Devam)
BAŞKAN
– Şimdi, gruplar adına ikinci söz, Cumhuriyet Halk Partisi Grubu adına İstanbul
Milletvekili Engin Altay’a aittir. 
Buyurun
Sayın Altay. (CHP sıralarından alkışlar)
CHP
GRUBU ADINA ENGİN ALTAY (İstanbul) – Teşekkür ederim. 
Sayın
Başkan, sayın milletvekilleri; Genel Kurulu saygıyla selamlıyorum.
Millî
mücadelede, Gazi Mustafa Kemal’e yani kendisini kuran, Meclisi oluşturan lidere
hesap sormuş bir Parlamento önünde konuşmaktan, her şeye rağmen konuşmaktan
gururluyum, kıvançlıyım, mutluyum ve gelecekten umutluyum. 
Sayın
milletvekilleri, cumhuriyet kaygısı deyince abarttığımızı söylüyorsunuz. 
ŞAHAP
KAVCIOĞLU (Bayburt) – Evet, öyle.
ENGİN
ALTAY (Devamla) – Değerli milletvekilleri, cumhuriyet kaygısı değil, cumhuriyet
dediğiniz her yerde var. Bizim buradaki kaygımız, bizim için cumhuriyetimizi
anlamlı kılan, onun demokratik, laik, sosyal bir hukuk devleti olma
özelliğidir; bizim kaygımız buradadır. Bu getirdiğiniz teklif ne 1808 Sened-i
İttifakta ne 1839 Tanzimat ne 1856 Islahat Fermanı ne 1876 Kanun-i Esasiye,
Birinci Meşrutiyet ne 1908 İkinci Meşrutiyet, daha Türkiye dışına çıkalım, ne
Medine Vesikası ne Magna Carta ne İngiltere Haklar Sözleşmesi ne Birleşmiş
Milletler Medeni ve Siyasi Haklar Sözleşmesi ne 1921 ne 1924 ne 1961 ve
maalesef ne de 1982, beğenmediğimiz 12 Eylül darbe anayasasından bile bu
toplumu ve ülkeyi daha geri götürecek bir tekliftir. Anayasaları anlamlı kılan
da hak arama güvencesinin varlığıdır, temel hak ve özgürlüklerin teminat altına
alınması ve yargı bağımsızlığıdır. Getirdiğiniz teklif bütün bunları ortadan
kaldırmaya müsait bir tekliftir. 
Parlamenter
sistem bile altmış altı yılda demokrasi ve çoğulculuk ekseni üzerine
oturamamış, lider odaklı kalmış iken sizin getireceğiniz bu ucube sistem
Türkiye için tek başına bir felakettir. 
Değerli
milletvekilleri, katı güçler ayrılığı ve etkin denge denetim mekanizması var
ise, adı ne olursa olsun, başkanlık, cumhurbaşkanlığı, parlamenter sistem, hiç
fark etmez, katı güçler ayrılığı ve etkin denge denetim mekanizması varsa bir
ülkede, orada özgürlükten, orada adaletten, orada demokrasiden, orada
dayanışmadan, orada iç barıştan söz edebiliriz. Aksi bir durumda bu
söylediklerimin hiçbirinden, başkan, cumhurbaşkanı Sayın Kemal Kılıçdaroğlu da
olsa bahsedemeyiz; bunu iddia ediyoruz, derdimiz, muradımız budur. (CHP
sıralarından alkışlar) 
Her
sistemde tarafların güvencesi vardır. Kamudan bireye, devletten bireye,
bireyden devlete, bireyden bireye yönelik hak ihlalleri olur, olduğu iddia
edilebilir. Böyle bir noktada bir tek kuvvetler ayrılığına ihtiyaç vardır. Bu
hak ihlalleri ister devletten bireye ister bireyden devlete gelsin ister
bireyden bireye de gelsin, kuvvetler ayrılığı mekanizması yoksa orada
hukuksuzluk vardır. Benim geçenlerde söylediğim, bu ülkede parti devleti inşa
edilirse kaos olur, iç savaş olur tehlikesine işaret etme gerekçemin altında da
bu yatar. Bir sigortaya, bir hakeme, rejim ne olursa olsun, ihtiyaç vardır.
Cumhurbaşkanlığı, aslında, aksak, topal demokrasimizin ve toplumumuzun bir
ortak değeriydi. Siz bu yaklaşımınızla Türkiye’deki belki de tek ortak değeri
de yok etmek üzeresiniz; inşallah, yok olmayacak, ben yok olacağına
inanmıyorum. 
Adalet
ve Kalkınma Partisinin, Cumhuriyet Halk Partisinin, Halkların Demokratik
Partisinin ve Milliyetçi Hareket Partisinin tüm saygıdeğer yönetici ve
milletvekilleri için, 1923 de bizimdir, 1453 de bizimdir, 1071 de bizimdir,
1296 da bizimdir. Bunların hepsinin geçmişimizde, bizi geleceğe taşımada ayrı
değer ve önemi vardır. Hâl böyleyken bu toplumu değişik vesileler,
gerekçelerle, biraz hırs, biraz öfke, biraz inatla ötekileştirmek,
kamplaştırmak, kutuplaştırmak kime ne yarar sağlar, doğrusu çok merak ediyorum.

Sayın
milletvekilleri, hak ve özgürlük mücadelesi insanlık tarihi kadar eskidir.
Demokrasimize yönelik tüm müdahalelere rağmen yani altmış altı yılda 6
müdahaleye rağmen, demokrasi -tramvaya da benzetirler ama- trenimiz, demokrasi
vagonlarımız yoluna devam etmiştir, eksiğiyle gediğiyle. Aziz milletimiz
demokrasiyi içselleştirmiş, benimsemiş ve sevmiştir, bunda bir tereddüt
duymuyoruz. Milletimiz bu egemenlik hakkını, burada yazan, hepimizin de altına
imza atacağı egemenlik hakkını Türkiye Büyük Millet Meclisi eliyle kullanıyor.
81 vilayetimizin 950 ilçesinden, 36 bin köy, mahallesinden gelen temsilciler
eliyle aziz milletimiz egemenlik hakkını kullanıyor. 
Şimdi,
deniyor ki, isteniyor ki bu egemenlik hakkını gene millete sorarak bir kişiye
devredelim. Gazi Mustafa Kemal Atatürk bunu görmüş olmalı ki “Millî emeller,
millî irade yalnız bir şahsın düşünmesinden değil, bütün millet fertlerinin
arzularının, emellerinin bileşkesinden ibarettir.” diyerek ta 1923’te, sizin
bugün geldiğiniz bu aymaz noktaya o gün, doksan küsur yıl önce işaret etmiştir.

Kötüye
kullanılmaya, suistimale, kutuplaştırmaya ve ayrıştırmaya, zıtlaşmaya ve
inatlaşmaya açık bir rejim istiyorsunuz, budur bu. Belki -bence olamayacak ama-
hadi diyelim Sayın Erdoğan böyle yapmadı, sonra ne olacak? 2010’da düştüğünüz
hatayı anımsayın. O vakit de HSYK meselesi için, Anayasa Mahkemesi için neler
söylediğinizi hatırlayın. Şimdi bin pişmansınız “Kandırıldık.” diyorsunuz.
Yarın da mı “Kandırıldık.” diyeceksiniz, yarın da mı “Kandırıldık.”
diyeceksiniz? Bu olmaz, sürdürülebilir değildir sayın milletvekilleri. Ne olur,
el insaf, buradaki bu koltuklarda hepimizin oturmasının ayrı bir değeri vardır,
hiç kimse buraya tesadüfen gelmemiştir. Hepimizin geldiğimiz seçim
bölgelerinde, toplumda bir itibarımız, bir saygınlığımız vardır, bir
akreditasyonunuz vardır, bir temayüz etmişlik vardır. Hepimizin, buradaki bütün
sayın milletvekillerinin bu saygınlığına -samimi söylüyorum, üzülerek
söylüyorum- bu itibarına da halel geleceği muhakkaktır. Bakmayın siz -biraz
önce söyledim- toplum ve milletimiz demokrasiyi sevdi ve benimsedi, 15 Temmuzu
onun için atlattık.
Değerli
milletvekilleri, bu yapılmazsa ne olur? Bu yapılmazsa önce siz hayal
kırıklığına uğrarsınız, önce siz, yemin ediyorum, önce siz uğrarsınız; sonra
toplum hüsrana uğrar ve sonra ülke felakete sürüklenir. Bizden uyarması, biz bunun
yani bu rejimin değişeceğine Allah şahit, siz dahi şahit olun, ben inanmıyorum,
yemin ederim, inanmıyorum. 
MUSTAFA
ELİTAŞ (Kayseri) – Rejimi değiştirmiyoruz.
FUAT
KÖKTAŞ (Samsun) – Yemin etme, rejim değişmiyor zaten.
ENGİN
ALTAY (Devamla) – An itibarıyla, siyasetçilerde mesele şudur: Bizler bugünden
değil, yarından sorumluyuz; dünküler de bugün yaşadıklarımızdan sorumludur.
Bakın, siyasetin böyle bir ritüeli vardır. Bugün dünün sonucudur, yarın da
bugünün sonucu olacak. 
Değerli
milletvekilleri, terör kamplaşma ve kutuplaşmadan beslenen bir illettir. Huzur
içinde bir yaşam istiyor isek terörün kamplaşma ve kutuplaşmadan beslenmesinin
önündeki bütün kanalları kesmek herkesten önce bu Meclisin görevidir. 
Parlamenter
sistemi güçlendirmek 80 milyon insanımıza yapabileceğimiz en büyük hizmettir,
en büyük iyiliktir. Bu çatı altında milletin emanetine sahip kalmak bizim asli
görevimizdir; aksi, emaneti gölgelemektir. Bütçe hakkını ortadan kaldırmak,
denetim yetkisini daraltmak, kanun koyma yetkisine ortak koşmak Türkiye Büyük
Millet Meclisini sembolikleştirmektir. Dün söyledim, Hollanda’da, Belçika’da,
İngiltere’de de saraylar var, şatolar var. 
(Mikrofon
otomatik cihaz tarafından kapatıldı) 
ENGİN
ALTAY (Devamla) – Oralarda saraylar, şatolar… 
Başkanım,
bir pozitif… 
MUSTAFA
ELİTAŞ (Kayseri) – Yap, yap Başkanım, pozitif ayrımcılık yap. 
MEHMET
NACİ BOSTANCI (Amasya) – Yapalım, yapalım. 
BAŞKAN
– Sesiniz son derece davudi bir ses, aslında mikrofona gerek yok ama bir dakika
verelim, tamamlayın. 
ENGİN
ALTAY (Devamla) – O gelişmiş ülkelerde saraylar ve şatolar semboliktir,
Parlamento aslolandır. Millî irade Parlamento’dur, sarayda, şatoda millî irade
olmaz ama kimi Orta Doğu ülkelerinde, Orta Asya ülkelerinde, Uzak Doğu
ülkelerinde, kimi Afrika ülkelerinde de şatolar, saraylar var, parlamentolar da
var ama oralarda da parlamentolar semboliktir, saraylar ve şatolar kuvveti
temsil eder. Fark şudur: Bir tarafta, birinci örnekte refah ve huzur vardır,
ikinci örnekte zulüm ve azap vardır. 
Genel
Kurulu saygıyla selamlıyorum efendim. (CHP sıralarından alkışlar)
BAŞKAN
– Teşekkür ediyorum Sayın Altay. 
Şimdi
söz sırası Milliyetçi Hareket Partisi Grubu adına Denizli Milletvekili Emin
Haluk Ayhan’a aittir. 
Buyurun
Sayın Ayhan. (MHP sıralarından alkışlar)
MHP
GRUBU ADINA EMİN HALUK AYHAN (Denizli) – Teşekkür ediyorum Sayın Başkan. 
Sayın
Başkan, sayın milletvekilleri; Türkiye Cumhuriyeti Anayasası’nda Değişiklik
Yapılmasına Dair Kanun Teklifi’nin 2’nci maddesi üzerinde Milliyetçi Hareket
Partisinin görüşlerini arz etmek üzere söz aldım. Yüce heyeti saygıyla
selamlıyorum. 
Teklifin
2’nci maddesi, Anayasa’nın 75’inci maddesinde değişiklik yapılarak milletvekili
sayısının 550’den 600’e çıkartılmasına ilişkindir. Kanun teklifinin maddeyle
ilgili gerekçesinde, yapılan düzenlemenin nüfusta meydana gelen değişiklikler
açısından bir gereklilik olduğu ifade edilmektedir. Bu görüşü müspet
karşılamakla birlikte, burada sadece nüfus değil, aynı zamanda sosyoekonomik ve
kültürel yapıdaki gelişmeler, uluslararası siyasi sistem ve benzer ülkelerdeki
sistemlerin mukayesesi de bu değişikliğe ihtiyaç hasıl olduğunu göstermektedir.
Esasen, bu maddeyle getirilen değişikliğin, muhalefet şerhleri de münhasıran
dikkate alındığında, parti gruplarının bu maddeye karşı olmadığı bir düzenleme
olduğu söylenebilir.
Sayın
Başkan, sayın milletvekilleri; yasamanın güçlenmesi ve kapasitenin artırılması
için böyle bir düzenlemeye ihtiyaç olduğu değerlendirilmektir. Milliyetçi
Hareket Partisi olarak yasama gücünün ve kalitesinin artırılması
önceliklerimizden birisidir. Bir parlamento ne kadar kapsayıcı olursa temsil
kabiliyeti de o ölçüde yüksek olacaktır. Ankara’da toplanan Birinci Meclis yeni
üyeler ile eski Osmanlı Meclis-i Mebusan’dan katılan toplam 437 üyeden
oluşmuştu. O günkü nüfusumuz 13,6 milyondu. 1923 yılında mevcut olan İntihab-ı
Mebusan Kanun-i Muvakkati’nin her 50 bin erkek nüfusu 1 mebusun temsil edeceği
hükmü değiştirilerek her 20 bin erkek nüfusa 1 mebus seçileceği hükme bağlanmış
ve bu hüküm 1927 ve 1931 seçimlerinde de aynen uygulanmıştır. Cumhuriyetin
ilanının ardından kabul edilen 1924 Anayasası’na göre sadece erkekler seçme ve
seçilebilme hakkına sahip olduğundan 1923, 1927 ve 1931 seçimlerine sadece
erkekler katılmışlardır. Ancak, 5 Aralık 1934’te kabul edilen bir yasayla
kadınlara seçme ve seçilebilme hakkı verilmiştir. Aynı yasayla 40 bin kişiye 1
mebus seçilebilmesi esası da getirilmiştir. Çok partili parlamenter rejime
geçilen 1946 yılından 1961 yılına kadar 5545 sayılı Milletvekili Seçim
Kanunu’nda bazı değişiklikler yapılmıştır. Nüfus artışına paralel olarak
milletvekili sayıları 1950’de 487’yken 1954’te 542’ye, 1957’de 610’a
yükselmiştir. 1961 Anayasası’yla ilk kez Mecliste sandalye sayısı rakamsal
olarak sınırlanmıştır. Türkiye Büyük Millet Meclisinde 450, Senatoda 150 olmak
üzere toplam 600 parlamenter olarak belirlenmiştir. 1982 Anayasası Parlamentoyu
etkisizleştirmeyi amaçlamış, yürütmeyi yasama karşısında güçlendirmeyi
hedeflemiştir. Bu çerçevede, Cumhuriyet Senatosu kaldırılmış, milletvekili
sayısı 400’e düşürülmüştür. Daha sonra, 17 Mayıs 1987 tarihinde yapılan birinci
Anayasa değişiklikleriyle 400 olan milletvekili sayısı 450’ye, müteakiben, 8
Temmuz 1993 tarihli ikinci Anayasa değişikliği paketiyle de 550’ye
yükselmiştir.
Sayın
Başkan, sayın milletvekilleri; cumhuriyetin kurulduğu 1923 yılında nüfusumuz
13,6 milyon, il sayısı 63, ilçe sayısı 328’di. Bugün, TÜİK verilerine göre, 78
milyon nüfusumuz, 81 vilayetimiz ve 892 ilçemiz bulunmaktadır. Çok partili
parlamenter sisteme geçilen 1946 yılında da yani bundan yetmiş yıl önce nüfusu
19 milyon, millî geliriyse 7,2 milyar dolardı. O tarihten bu yana nüfus
yaklaşık 4 kat, millî gelir neredeyse 100 kat büyümüştür. Ancak bu
sosyoekonomik ve kültürel gelişimi karşılayacak şekilde yasamanın güçlenmesi,
parlamenter sisteme katılım ve temsili güçlendirecek adımlar atılmadığı gibi
Meclis de temsil bakımından çok daha geri noktaya gelmiştir. O günlerde 40 bin
vatandaşa 1 vekil düşerken bugün yaklaşık 140 bin vatandaşa 1 vekil
düşmektedir. Türkiye’de sosyoekonomik gelişim dikkate alındığında nüfusun
yasamada temsil ve katılımının yeterli olmadığı düşünülmektedir. Zira, tek ya
da çift Meclisli parlamenter rejimler incelendiğinde, Türkiye’de Parlamentoda
temsil rakamlarının dünya örneklerinin gerisinde olduğu görülmektedir. Avrupa
ülkeleri baz alındığında, Parlamentonun çok daha düşük seviyede, eksik temsil
edildiği düşünülebilir. Rakamlara bakacak olursak, mevcut durumda Türkiye’de,
ortalama 140 bin vatandaşa 1 milletvekili düşerken, Yunanistan’da 30 bin,
İsveç’te 26 bin, Macaristan’da 28 bin vatandaşa bir vekil düşmektedir. Ülkemize
benzer yüksek nüfusa sahip ülkelerden Almanya’da 131 bin, Fransa’da 113 bin,
İtalya’da 97 bin, İngiltere’de 96 bin kişiye 1 milletvekili düştüğü
görülmektedir. Üstelik bu ülkelerin halkın oyuyla seçilen ikinci meclisleri veya
senatoları bulunmaktadır. 
Parlamenter
sistemleri yalnızca aritmetiğe bakarak incelemenin sağlıklı olmayacağı
düşünülebilir ancak uluslararası mukayese yaptığınızda ortaya çıkan tablo
ülkemizde bu konuda değişiklik yapılmasının uygun olduğunu ortaya koymaktadır.
Uluslararası karşılaştırma yaptığınızda, Birleşik Krallık’ta Avam Kamarasında
646 üye, Lordlar Kamarasında 735 üye, nüfus 62 milyon; Fransa’da Ulusal Meclis
577 üye, Senatoda 343 üye, nüfus 65-66 milyon; Almanya’da Federal Meclis 622
üye, Eyaletler Meclisi 69 üye, nüfus 81 milyon. Tek kanatlı parlamenter
sistemin bulunduğu ülkelerden Macaristan’da 386 üye, nüfus 10 milyon; İsveç’te
349 üye, nüfus 9 milyon civarındadır. 
Bazı
ülkelerde, bazı yıllarda milletvekili sayısı belli sayıda otomatik olarak
mevzuata göre artıyor. Böyle bir düzenleme de yapılabilirdi. Bu olay, güncel
siyasi tartışmalardan uzak bir olaydır. Tablonun siyaset, sosyoloji ve tabii
gelişiminin bir sonucu olması bakımından teknik bir gerekliliktir. 
Sayın
Başkan, sayın milletvekilleri; sonuç olarak ifade etmek isterim ki, ister tek
kanatlı ister çift kanatlı parlamentolu sistemler olsun nüfusla
kıyasladığınızda dünya örneklerine yaklaşmak için esasen milletvekili sayısında
süreç içerisinde sosyoekonomik ve kültürel yapıda meydana gelen değişikliklere
paralel olarak yeni düzenlemelerin yapılması doğal ve kaçınılmazdır. Bu
çerçevede, esasen maddeyle öngörülen değişikliklere destek verdiğimizi ifade
ediyoruz. Türkiye Büyük Millet Meclisi ve milletin kararı ne olursa ona da
saygı duyuyoruz.
Ben
yüce heyeti tekrar saygıyla selamlamadan önce, Milliyetçi Hareket Partisinin
programında yer alan siyasi, sosyal ve ekonomik anlamda uzlaşmanın mutlaka
sağlanması gerektiğini, bu uzlaşmanın iki temel dinamiği olduğunu, bunlardan
birisinin milliyetçilik, diğerinin ise demokrasi olduğunu ifade etmek
istiyorum. Milliyetçilik, beka meselesiyle birlikte düşünüldüğünde bu asgari
müştereklerde uzlaşmanın gerekli olduğunu, diğer taraftan da bunun millete
götürülmesiyle demokrasi şartının da yerine geleceği düşüncesindeyiz.
Yüce
heyeti tekrar saygıyla selamlıyorum.
Teşekkür
ediyorum Sayın Başkan. (MHP ve AK PARTİ sıralarından alkışlar)
BAŞKAN
– Teşekkür ediyorum Sayın Ayhan.
Gruplar
adına son söz, Adalet ve Kalkınma Partisi Grubu adına, değerli hukukçu, Adalet
Komisyonu Başkanımız Ankara Milletvekili Sayın Ahmet İyimaya.
Buyurun
Sayın İyimaya. (AK PARTİ sıralarından alkışlar) 
AK
PARTİ GRUBU ADINA AHMET İYİMAYA (Ankara) – Kurucu iktidar yetkisini kullanmakta
olan yüce Parlamentoyu sözlerimin başında saygıyla selamlıyorum. (AK PARTİ
sıralarından alkışlar)
Değerli
arkadaşlar, görüşmekte olduğumuz teklif gerçekten sistemin ruhunu, iliğini
ortaya koyan bir tekliftir. Türkiye’nin tarih içinde bir anayasa sorunu hep
olmuştur ve maalesef, var olan, yürürlükte olan anayasaların mimarları
özellikle çok partili dönemde millet olamamıştır. Yüce Parlamentonun, hiçbir
siyasi partiyi hariç bırakmaksızın ifade edeyim ki en büyük kusuru, demokratik
dönemlerde, olağan dönemlerde sivil, rasyonel devlet ve anayasa alanını gerçekten
düzenlemiş bir anayasayı milletine sunamamış olmasıdır. Bu, siyaset kurumunun
ortak kusurudur ve ister istemez bu kusurun, bu ayıbın altında ezilen de
siyaset kurumudur. Bugün daha çok teklifin, modelin retoriği ortaya kondu
konjonktürel hararetlere atıf yapılarak, demokrasiye atıf yapılarak. Maalesef,
bir Fransız, bir Amerikan, bir gelişmiş ülke parlamentolarında kurucu iktidar
yetkisi kullanılır iken var olması gereken anayasa mühendisliği meselesi,
mekanizma kolaycı üsluplarla gerçekten konuşmaya boğulmuştur.
Değerli
arkadaşlar, Türk anayasalarımızın özellikle bir hükûmet sistemi vardır ve 1982
Anayasası’nın kuruluşundan bütün dönüşümlerine rağmen şu ana kadar bir hükûmet
sistemi meselesi var, Parlamentoyla yürütme arasındaki ilişkilerin
modellendirilmesinde sorun var. Evvela bugünkü cari hükûmet sistemi bir
parlamenter sistem midir? Büyük harflerle ve altını çizerek ifade edeyim, Türk
Anayasası, parlamenter sistem, saf bir parlamenter sistem modelinden mahrumdur.
Üç tane unsuru var: Cari, Anayasa’mızın hükûmet sistemleri var. Bir, çıkış
garantili vesayet sistemidir, Çankaya’nın modellemesi öyledir; Anayasa
Mahkemesi modellemesi öyledir ve Millî Güvenlik Kurulu modellemesi öyledir yani
darbe dönemi iradesinin demokratik dönemde de var olması için garantiler
öngörmüş, vâkıâ, 2010 ve 2007 reformları vesayet kapasitesini büyük ölçüde
geriletmişse de hâlen ortadan kaldırabilmiş değildir. 
İkinci
özellik, ikinci karakter: Mevcut Anayasa’mız başkanlık veya yarı başkanlık
sistemine modellenmiş bir yürütme tarifi yapmaktadır. Anayasa’mızın, yanlış
söylemeyeyim, 104’üncü madde olmalı, Cumhurbaşkanına verilen yetki ve hele son
fıkrasında kanunlarla da cumhurbaşkanına verilecek görev formatı içerisinde,
Anayasa’mızın bir parlamenter sistem tarif ettiği düşünülemez. Geride üçte
1’lik bölüm, etrafı kuşatılmış, soluğu kesik bir parlamenter sistem. Üzülüyorum
ben. Burada parlamento sorunuyla parlamenter sistemi birbirinden ayıralım. Ben
gerçekten acil bir parlamento reformuna ihtiyaç olduğunu düşünüyorum. O konuda
da “Siyaset Kurumunun Ortak Günahı Yasama Reformu” adıyla da makaleleştirdim o
konuyu.
İBRAHİM
ÖZDİŞ (Adana) – Hocam, bu değişikliklerle ilgili ne diyorsunuz?
AHMET
İYİMAYA (Devamla) – Değerli arkadaşlar, ne var, bu sistemin arızaları ne?
İBRAHİM
ÖZDİŞ (Adana) – Hocam, bu değişikliklere gelelim Hocam.
FUAT
KÖKTAŞ (Samsun) – Sakin ol, Hocam anlatıyor.
AHMET
İYİMAYA (Devamla) – Bir: Çift başlılık, gerçekten bu sistemin en büyük arızası
ve ben şahsen büyük Atatürk’ten başlamak üzere Başbakan-Cumhurbaşkanı arasında
kavganın…
İBRAHİM
ÖZDİŞ (Adana) – Yapma Hocam, yapma!
AHMET
İYİMAYA (Devamla) – Değil efendim… Efendim, bakın…
MUSTAFA
ELİTAŞ (Kayseri) – Siz Genel Kurula hitap edin, bir manifesto yazıyorsunuz. 
BAŞKAN
– Sayın milletvekilleri, istirham ediyorum, lütfen dinleyin, müdahale etmeyin.
AHMET
İYİMAYA (Devamla) – Tarihi çok iyi biliyorum. Kurucu liderler İnönü’ye,
Atatürk’e saygımız sonsuz ama gerçek bu. Herhangi bir cumhurbaşkanı veya
başbakan örnekleyelim ki aralarında kavga olmasın.
İki:
Koalisyon krizleri. Bakın, azınlık hükûmetinin kurulması görüşmelerini ben
yürüttüm. Bir kişi, Parlamentoda bir temsilcisi var ve hükûmet kurmakla
görevlendirildi. O görüşmeden sonra azınlık hükûmetine dönüldü ve arkadaşlar,
zor zamanların büyük sorunlarını bu yapıyla çözemeyiz.
Çare
var mı? Parlamenter sistem noktasında çare var mı? Var. Fransa denedi 1948’de,
rasyonelleştirme reformu yaptı, olmadı; geldi De Gaulle, yarı başkanlığa geçti.
Peki, şu anda parlamenter sistemi rasyonelleştirme… Olur, aşkın temsil, İtalya,
Yunanistan. Yüzde 35’e yüzde 60 gücü verirsiniz, çift başlılık hariç ama
koalisyonun problemlerini ortadan kaldırırsınız.
Şimdi,
cumhurbaşkanlığı sistemi bir zarurettir. Keşke vaktim olsa, genişçe tartışsam
ama burada, şu soru sorulabilir: Bu model, Adalet ve Kalkınma Partisinin kurucu
iktidar yetkisini harekete geçiren teklif modeli çok mükemmel mi? Söyleyemeyiz.
Bir defa, yeni bir deneme ve şöyle…
İBRAHİM
ÖZDİŞ (Adana) – Hocam, bu nasıl, bu; bu değişiklik nasıl? 
AHMET
İYİMAYA (Devamla) – Şu anda bu model, bizce, bize göre, emsallerine göre bu
sorunu çözebilecek bir modeldir. Geçiş süreci, bizim en büyük öğretmenimiz
olacaktır. Tercihimizdeki hatayı, tercihimizdeki dönüştürme zaruretlerini bu
geçiş süreci bize anlatacaktır. 
ÜNAL
DEMİRTAŞ (Zonguldak) – Ondan sonra ilk 4 madde mi var Hocam? Geçiş sürecinden
sonra ilk 4 maddeyi mi değiştireceksiniz? 
AHMET
İYİMAYA (Devamla) – Sadece Meclisi feshetmeyle ilgili unsuru sizlerle paylaşmak
istiyorum arkadaşlar. 1993’te, rahmetli Özal büyük anayasa mühendisi George
Wedel’i Türkiye’ye davet etti ve başkanlık sistemi, cumhurbaşkanlığı sistemi
konusunda geniş bir tartışma açıldı Demokrasi Vakfında. Orada, bakın, değerli
arkadaşlar, parlamentonun feshi değil, infisah etkili fesih yani
immobilizasyon, hareketsizlik durumunun meydana gelmesi hâlinde iki gücün,
yasama ve yürütme, bir mekanizmayla bir çözüm noktasına getirilmesi için “Ben
senin görevine son veriyorum ama benim de kellem kesilecek…” O aynen şöyle: Bu,
medeni terördür. Nedir o? Zorunlu uzlaşmadır. Öyle uzlaşalım ki mekanizma
yoluyla, uzlaşmazsak gidiyoruz. Zorunlu uzlaşmadır. 
İBRAHİM
ÖZDİŞ (Adana) – Hocam, süre bitti, bugüne gelmediniz; süre bitti, süre. 
AHMET
İYİMAYA (Devamla) – Uzlaşma olmadı, doğrudan halka gidilecek, halk hakem
olacak. 
Değerli
arkadaşlar, madde, milletvekili sayısını artırmaktadır. 1960 yılından evvel,
değerli arkadaşlar, Türkiye’de nüfusa… 
(Mikrofon
otomatik cihaz tarafından kapatıldı) 
İBRAHİM
ÖZDİŞ (Adana) – Hocam, süre bitti, süre. 
BAŞKAN
– Sayın İyimaya… 
AHMET
İYİMAYA (Devamla) – Bir dakikada bitiriyorum. 
BAŞKAN
– Tamam, bir dakikada bitirin. Keşke zaman olsa da şöyle dakikalarca, saatlerce
sizi dinleyebilsek ama… 
AHMET
İYİMAYA (Devamla) – Keşke, keşke… Faydalı olurdu. (AK PARTİ sıralarından
alkışlar) 
BAŞKAN
– Buyurun, bir dakikada bitirelim. 
AHMET
İYİMAYA (Devamla) – Değerli arkadaşlar, ben bu teklifin süreç içerisinde
önergelerle veya değil, hayırlı olacağını düşünüyorum ve tartışmalar tamam,
tarihe, demokrasiye atıf tamam ama bir de mekanizmaya, mekanik yapıya yönelelim
diyorum. 
Hayırlı
olsun.
Saygılar
sunuyorum. (AK PARTİ sıralarından alkışlar)
BAŞKAN
– Teşekkür ediyorum Sayın İyimaya.
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Tabii, her zaman yaptığınız gibi yine bir AKP milletvekiline
“Burada sizi dinlemek, daha fazla dinlemek faydalı olur.” dediniz. Şu sözü bir
gün bizim için söylemediniz. 
BAŞKAN
– Keşke zaman olsa da süreyi çok verebilsem -hepiniz için diyorum- ama İç Tüzük
sınırlı. Az önce Sayın Altay’a da toparlaması için bir dakika süre verdim, aynı
şekilde Sayın İyimaya’ya da verdim. Kusura bakmayın yani… 
LEVENT
GÖK (Ankara) – Hayır, özür dilerim, konu, süre değil. Siz “Keşke daha fazla
konuşsanız da yararlansak.” dediniz. Sayın Ahmet İyimaya da benim bir
büyüğümdür, üstadımdır, saygı duyarım.
BAŞKAN
– Sayın Gök, keşke zaman elverse siz de konuşsanız, sizden de faydalanabilsek.
Keşke siz de daha fazla konuşabilseniz, zaman elverse, İç Tüzük elverse.
LEVENT
GÖK (Ankara) – Ama az önce tartıştığımız partizanlığa tipik bir örnek de onun
için söyledim.
BAŞKAN
– Teşekkür ediyorum Sayın Gök.
Şahıslar
adına ilk söz, Hatay Milletvekili Adem Yeşildal’a aittir. 
Buyurun
Sayın Yeşildal. (AK PARTİ sıralarından alkışlar)
Süreniz
beş dakika. 
Lütfen
zamanında bitirin, ek süre vermeyeceğim.
ADEM
YEŞİLDAL (Hatay) – Canınız sağ olsun Başkanım.
Sayın
Başkanım, değerli milletvekillerimiz; ben de sizi en kalbî duygularla
selamlıyorum. Anayasa değişikliğinin 2’nci maddesi üzerine söz almış
bulunmaktayım. 
Kıymetli
dostlar, Anayasa Komisyonunda yaklaşık yüz saate yakın bir zaman diliminde
önemli ve verimli görüşmeler yaptık. Tabii, oradaki birtakım izlenimlerimi
sizlerle paylaşmak istiyorum.
Burada
tabii, bu Anayasa teklifi 21 madde olarak Komisyon gündemine geldiğinde bu
pakete muhalefet eden muhalefet partileri, bunun bir dayatma Anayasa
değişikliği olduğu hususunda ısrarcı oldular. Aslında oradaki görüşmelerde
ciddi değişiklikler de yapıldı, oralardaki eleştirilerden feyiz alınarak,
istifade edilerek ciddi değişiklikler yapıldı. Bu sefer de farklı türlü bir
eleştiriye maruz kaldık. Çok hazırlıksız, iyi çalışılmadan yapılan bir Anayasa
değişikliği teklifi olduğu dile getirildi. Yani, aynen devam ettiğinizde
“dayatma” deniliyor, değişiklikler yapıldığında makul çerçevede, bu sefer de
“Çorbaya döndü.” deniliyor. Dolayısıyla, bu konuda muhalefetin eleştirilerini
çok haklı bulduğumuzu ifade etmiyorum. 
Ayrıca,
tabii, “Fiilî durum meselesi, bu Anayasa değişikliğini zorunlu hâle getirdi.”
gibi bir söylem var. Bu söylemi zaman zaman partimizin yetkilileri de ifade
ediyor. Şahsen fiilî durum meselesine katılmadığımı buradan ifade etmek
istiyorum. Çünkü hep beraber 21 Ekim 2007’de 5 maddelik bir Anayasa
değişikliğine gittik. Cumhurbaşkanının halk tarafından seçilmesini içeren
önemli bir Anayasa değişikliğiydi. O Anayasa değişikliği ihtiyacının da neden
kaynaklandığını, maalesef, o tarihlerde Anayasa Mahkemesinin 367 garabetine
sebebiyet verdiğini de hepimiz, hep beraber biliyoruz. İşte o değişiklik, 10
Ağustos 2014’te yapılan seçimle aslında uygulamaya geçmiş oldu. 
Dolayısıyla,
fiilî durumu değiştirmek adına zorunluluktan bu Anayasa değişikliğinin
yapıldığı hususuna da kesinlikle katılmadığımı ifade ediyorum. Bir hukuki
zorunluluk vardı, mevcut sistemde, bir önceki sistemde Cumhurbaşkanının Meclis
tarafından seçilmesi vardı, biz onu doğrudan halk tarafından seçilen bir
Cumhurbaşkanı hâline getirmiştik. Üstelik, Sayın Cumhurbaşkanımız kampanyasında
nasıl bir Cumhurbaşkanlığı portresi ortaya koyacağını halkımıza taahhüt etti.
Oturan, temsil makamında duran bir Cumhurbaşkanı değil, koşan, hizmetleri takip
eden ve halkın yanında olduğunu, milletin tarafında olduğunu taahhüt eden bir
Cumhurbaşkanı adaylığı söz konusu idi ve bunu da Allah’a şükürler olsun
yapıyor. 
Bir
de muhalefet partilerimizin bu Anayasa değişikliğinin cumhuriyetle ve rejimle
alakalı olduğu hususu da son derece talihsiz bir beyandır, onu açık ve net
ifade edeyim. Bu düzenleme, sadece yürütme şekline ilişkin önemli bir
düzenlemedir. Buradan açık ve net ilan ediyorum: Hiç kimsenin, hiçbirimizin ne
cumhuriyetle ne de cumhuriyetin ortak değerleriyle en ufak bir meselesi yoktur.
Bu, milletimizin ortak değerlerini ifade eder. Dolayısıyla, buradaki
tartışmaların toplumumuzun belirli noktalarını tahrik etmekten öte bir
fonksiyonu da olmayacaktır. Bu konuda herkesi de hassas davranmaya davet
ediyorum. 
Değerli
milletvekilleri, tabii, Sayın Başbakanımızın bu konudaki ifadesi, aslında son
noktayı koyan bir ifadeydi. Cumhuriyet yani rejim meselesi 1923’te kapanan bir
meseledir, bu konu üzerinde kesinlikle tartışma yapılmamalıdır.
Tabii,
burada yapılan bu değişiklik –zamanım da bitiyor, Başkanım da ikaz etti “Süre
vermeyeceğim.” diye- esasen şunu ortaya koyacak: Her siyasi partiyi, her siyasi
eğilimi, toplumun farklı kesimlerini, toplumun en az yüzde 50 artı 1’ini
kapsayacak şekilde geniş bir kitlesini kucaklayacak politikalar üretmek zorunda
bırakacaktır. Türk siyasi tarihinde devrim niteliğinde bir düzenleme olacaktır.
Adalet Bakanımız zaman zaman bu hususu vurgulamaktadır, ben bir kez daha
vurguluyorum. Cumhuriyet Halk Partisi de, Milliyetçi Hareket Partisi de, bizler
de, Halkların Demokratik Partisi de bu toplumun genelini kucaklayacak
politikalar üretmek durumunda kalacağız eğer iktidar olmak gibi bir derdimiz,
niyetimiz varsa diyorum, sizleri sevgiyle saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ediyorum Sayın Yeşildal. 
Şahıslar
adına ikinci ve son konuşmacı, Adana Milletvekili Muharrem Varlı’ya aittir. 
Sayın
Varlı, buyurun. (MHP sıralarından alkışlar) 
Sizin
de süreniz beş dakikadır.
Lütfen
süresinde bitirmeye gayret edelim. 
MUHARREM
VARLI (Adana) – Sayın Başkan, değerli milletvekilleri; 2’nci maddede şahsım
adına söz aldım. Bu vesileyle hepinizi saygıyla selamlıyorum. 
Anayasa
değişikliği, bütün siyasi partilerin seçim beyannamelerinde halka anlattıkları
ve yapmak istedikleri bir şeydi. Bugün de inşallah -eğer sonuçlandırabilirsek-
bu değişikliği yapmak üzere burada bulunuyoruz. Tabii, Anayasa değişiklikleri
yapılırken her partinin de kendisine göre vermiş olduğu sözler vardı. Bu sözler
doğrultusunda, birkaç tane parti veya 2 tane partinin, özellikle şu anda Adalet
ve Kalkınma Partisi ile Milliyetçi Hareket Partisinin bir araya gelerek yapmış
olduğu bir düzenleme var. Bu düzenlemede üniter yapı tamamen korunarak ve
Anayasa’nın ilk 4 maddesine hiç dokunulmadan, tamamen bir yönetim şeklinin
düzenlendiği Anayasa değişikliği yapılıyor. Yani, işte rejim değişikliğinden
filan bahsediliyor, aslında rejim değişikliğiyle alakalı en ufak bir emare dahi
yok burada; tamamen hükûmet yönetimi, yönetimin düzenlenmesiyle alakalı yapılan
bir değişiklik var. Dolayısıyla, bundan dolayı da kimsenin kaygı duymasına,
endişe duymasına gerek yok. Netice itibarıyla, burada herkes konuya vâkıf,
hepimiz de neticenin nereye gideceğini, nasıl olacağını biliyoruz. 
Şimdi,
2’nci madde, 550 milletvekilinin 600 milletvekiline çıkarılmasıyla alakalı bir
madde. Burada, bununla ilgili değişik spekülasyonlar da yapıldı, suistimaller
de gündeme getirildi. Ancak, tabii ki Türkiye Cumhuriyeti devleti, nüfusu artan
bir devlet, ihtiyaçları artan bir devlet, dolayısıyla bu ihtiyaçları
karşılamak, bu nüfusa karşı siyasi iradeyi güçlendirmek adına 600 vekile
çıkarılması kararlaştırıldı, bununla alakalı yapılan bir düzenleme. Burada en
ufak bir suistimal olduğunu söylemek doğru değil. 
Yine,
parlamenter sistemin ortadan kalkacağı iddiaları var. 600 milletvekiliyle
ilgili böyle bir düzenleme yapılması, parlamenter sistemin devam edeceğinin de
aynı zamanda ispatıdır burada. Yani, demek ki parlamenter sistem devam edecek
ki 600 milletvekilliğine çıkarılıyor. Onun için, bununla alakalı da
“Parlamenter sistem ortadan kalkıyor, tamamen tek kişinin yönetimine geçiyor.”
gibi ifadeler de doğru değil. 
Yine,
rejimle alakalı söyleyebileceğimiz… Bütün arkadaşlarımız burada söylediler ama
ben de bir daha altını çizmek istiyorum: Türkiye Cumhuriyeti devleti, 29 Ekim
1923 tarihinde cumhuriyet olarak rejimini ilan etmiştir. O günden bugüne de
cumhuriyetin devamı sağlanmıştır, bugünden sonra da Allah izin verirse
cumhuriyetin devamı sağlanacaktır. Dolayısıyla, bu konuda da rejimle alakalı en
ufak bir sıkıntı olmadığı ortaya çıkıyor. Yine, biz 23 Nisan 1920’de
parlamenter sisteme geçtik. İşte, az önce söylediğim gibi, 600 milletvekiliyle
alakalı yapılan düzenleme de parlamenter sistemin devam edeceğini ortaya
koyuyor.
Değerli
arkadaşlarım, Türkiye Cumhuriyeti devleti, dört bir tarafta terörle mücadele
yapıyor. Bir tarafta PKK terör örgütü, diğer tarafta FETÖ terör örgütü, diğer
tarafta, hemen sınırımızda PYD yapılanması, IŞİD yapılanması. Dolayısıyla,
Türkiye Cumhuriyeti devleti, bunlarla mücadele ederken bizim de içeride birlik
göstermemiz lazım, bir duruş göstermemiz lazım ve düşmana korku salan bir duruş
göstermemiz lazım. Onun için, burada, elbette ki birbirimizi eleştirebiliriz,
elbette ki yanlış bulduğumuz şeyler olabilir ama netice itibarıyla,
devletimizin bekası için, ülkemizin bu terör belasını defedebilmesi ve bununla
en iyi şekilde mücadele edebilmesi için de bir dik duruş göstermemiz lazım.
Yani, hem terör örgütlerine karşı dik duruş göstermemiz lazım hem Türkiye üzerinde
oyun oynayan emperyal güçlere karşı dik duruş göstermemiz lazım. İşte, bugün
Milliyetçi Hareket Partisinin ortaya koymuş olduğu duruş da bu duruştan
ibarettir. 
Hepinize
saygılar sunuyorum. (MHP ve AK PARTİ sıralarından alkışlar)
BAŞKAN
– Teşekkür ediyorum Sayın Varlı.
Sayın
milletvekilleri, İç Tüzük 72’ye göre, görüşmelere devam önergesi vardır, okutup
oylarınıza sunacağım.
Türkiye Büyük Millet Meclisi Başkanlığına
Yapılmakta
olan değişiklik son derece önemlidir, sakıncalıdır. Konu, daha uzun müzakereye
muhtaçtır. İktidar partisi adına konuşan Sayın Ahmet İyimaya’nın “Süre olsaydı
faydalı olurdu.” ifadeleri ve AKP Grubunun alkışla bu talebe desteği de aynı
ihtiyaca işaret etmektedir. İç Tüzük’ün 72’nci maddesi gereğince görüşmelerin
devamını arz ve teklif ederiz.
 Özgür
Özel Levent Gök Engin
Altay
 Manisa Ankara İstanbul
 Ali
Şeker Kamil Okyay Sındır
 İstanbul İzmir
MUSTAFA
ELİTAŞ (Kayseri) – Sayın Başkan, biz Sayın İyimaya’yı gönderelim CHP Grubuna,
onlara anlatsınlar efendim. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
ÖZGÜR
ÖZEL (Manisa) – Ahmet İyimaya’ya tarihî saygısızlık.
LEVENT
GÖK (Ankara) – Ahmet Bey, bak, gördünüz, ne yaptılar. 
MUSTAFA
ELİTAŞ (Kayseri) – Sayın İyimaya’yı CHP Grubuna gönderiyoruz, kapalı oturumda
onlara izah etsin efendim.
OSMAN
AŞKIN BAK (Rize) – Ahmet Bey ders versin, ders.
BAŞKAN
– Evet, uygun bir zamanda Sayın İyimaya gerekli izahları yapar.
Sayın
milletvekilleri, konuşmalar tamamlanmıştır.
Şimdi,
on dakika süreyle soru-cevap işlemi gerçekleştireceğiz ve bu sürenin yarısını
soruya, yarısını cevaba ayıracağız.
Sisteme
giren sayın milletvekillerine sırayla söz vereceğim.
Sayın
Kayışoğlu, buyurun.
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Sayın
Bakan, iki gündür ben de, diğer arkadaşlarım da sorup duruyoruz ama bir türlü
cevabını alamadık, diyoruz ki: On beş yıldır iktidardasınız, bu on beş yıl
içerisinde çıkarmak isteyip de çıkarmadığınız, çıkaramadığınız bir kanun oldu
mu? Karar almak isteyip alamadığınız, uygulayamadığınız bir konu oldu mu? Ama
ısrarla cevap vermiyorsunuz. Gerçi, bugün benim aklıma geldi; bir tek,
tecavüzcülere af yasasını çıkaramadınız ama bu değişiklik, herhâlde onunla
ilgili de değildir.
İkincisi:
2010 referandumunda söylediğiniz sözlere baktım, diyorsunuz ki: “Hâkimlik
teminatı için evet; engelleri kaldırmak için, emeğimizi korumak için, onurlu
bir yaşam için, özgürlük ve demokrasi için, faili meçhullerden hesap sormak
için, seyahat özgürlüğü için evet, evet, evet.” Evet verdi bu millet ama
maalesef, hiçbiri yerine getirilmedi. Bu millet size nasıl güvensin bu…
(Mikrofon
otomatik cihaz tarafından kapatıldı)
BAŞKAN
– Sayın Özdemir…
SİBEL
ÖZDEMİR (İstanbul) – Teşekkür ederim Sayın Başkan.
Anayasa
tartışmalarının temel hak ve özgürlükler ve demokratik kurumsal yapıların
güçlendirilmesi bağlamında tartışılmadığını, hukukun üstünlüğü ve bağımsız
yargı ekseninde tartışılmadığını; aksine, 2014 yılında halk oylarıyla seçilen
bir Cumhurbaşkanının görev ve yetkilerinin sınırını belirleyen mevcut
Anayasa’yı tanımayarak ihlal etmesi ve parlamenter sistemin işleyişini ve
kuvvetler ayrılığı ilkesini yok saymasıyla devlet yönetim yapısında yaratılan
fiilî uygulamalara çözüm arayışı ekseninde bir Anayasa değişikliği tartışılmış
ve Genel Kurul gündemine gelmiştir. İki siyasi partinin bir araya gelerek tek
kişinin yarattığı bu mevcut, Anayasa dışı, otoriter fiilî duruma anayasal bir
zemin ve meşruluk kazandırma çabalarıyla karşı karşıyayız. 
Sayın
Bakan, ülkemizin huzura kavuşması için asıl tartışılması gereken, mevcut
Anayasa içinde Anayasa’yı tanımayan bir Cumhurbaşkanının anayasal sınırlarına
çekilmesi sorunudur. Bu konuda ne yapmayı düşünüyorsunuz?
(Mikrofon
otomatik cihaz tarafından kapatıldı)
BAŞKAN
– Sayın Karabıyık…
LALE
KARABIYIK (Bursa) – Sayın Bakan, başkanlık sisteminde başkan hem tarafsız hem
partili nasıl olacak, tarafsızlığı ifade eden o yemini nasıl edecek? Siz
anayasa yapmıyorsunuz, sizin yaptığınız anayasasız bir düzene doğru
evrilmektir, aynı zamanda bu anayasa yapma sürecini de suistimal etmektir. 
Öyle
bir başkan düşünün ki hiç kimseye hesap vermeyecek, hiç kimse onu
denetleyemeyecek ve kimseye karşı sorumlu olmayacak. Oysa tarihimizde Mustafa
Kemal Atatürk’e bile bu yetki verilmemiştir. Atatürk, bütün Millî Mücadele’yi
ve sonrasındaki devrimleri milletin Meclisiyle birlikte yapmıştır. İktidarın
başkanlık telaşına düşerek “Cumhurbaşkanı başkan olmak istiyor, yapalım o
zaman.” önceliği, esas, dışarıya da, içeriye de güven vermeyen en önemli
unsurdur. Ekonomik olarak da değerlendirildiğinde iktidarın bir mucize ilaç
olarak sunması ve bu konuda vatandaşı aldatmak…
(Mikrofon
otomatik cihaz tarafından kapatıldı)
BAŞKAN
– Sayın İlgezdi…
GAMZE
AKKUŞ İLGEZDİ (İstanbul) – Teşekkürler Sayın Başkan.
İktidar
sözcüleri, görüşmelerin başından beri “Cumhurbaşkanının kişi hak ve ödevleri
ile siyasi hak ve ödevlere ilişkin konularda kararname çıkarma yetkisi
olmayacak.” diyor. Buradan Sayın Bakana soruyorum: Olağanüstü hâl ilanı, siyasi
bir karar değil midir? Olağanüstü hâl kararnameleriyle yapılan düzenlemeler
siyasi değil midir? Cumhurbaşkanı, olağanüstü hâl kararnameleriyle yasama
yetkisine ortak olmuş olmuyor mu? Bu teklifle, şartları ortadan kalktığı hâlde
hâlen yürürlükte olan OHAL, kalıcı hâle mi getirilmek isteniyor?
BAŞKAN
– Sayın Tüm…
MEHMET
TÜM (Balıkesir) – Teşekkür ederim.
Sayın
Başkan, toplumsal uzlaşmanın en önemli belgesi anayasalardır. Anayasalar, âdeta
bir yurttaşlık belgesidir. Ortak yaşama iradesinin hep birlikte ortaya
konulmasıdır, bunun için ortak akılla ve özgür iradeyle yapılır. Tek başına,
oldubittiyle yapılan hiçbir anayasa, özgür yurttaşlığı, barışı, huzuru ve
istikrarı asla sağlayamaz, böyle bir anayasa olsa olsa darbe anayasası olur.
Bugün toplumun önemli kesimlerinin hiçbirinin görüşü dahi alınmadan sırf reis
mutlu olsun diye hazırlanan bu anayasanın sahibi halkımız değildir. Bunun
olmadığını dün buradan hep birlikte gördük ve yaşadık. Sivil toplumun
görüşlerini açıklamasına bile tahammül edemeyen AKP’nin bu baskıcı tutumunu
kınıyorum. Egemenlik kayıtsız ve koşulsuz ulusundur, hiçbir kişiye
devredilemez. Yaşasın laik, demokratik Türkiye Cumhuriyeti.
BAŞKAN
– Teşekkür ediyorum.
Şimdi,
soruları cevaplandırmak üzere sözü Sayın Bakana bırakıyorum.
Buyurun
Sayın Bozdağ.
ADALET
BAKANI BEKİR BOZDAĞ (Yozgat) – Sayın Başkan, değerli milletvekilleri; daha
önceki sorularda da ifade ettim. Bu teklifin gerekçeleri konuşmacılar
tarafından çok açık ortaya kondu. Genel gerekçe, madde gerekçeleri ortada, bir
kez daha ifade etmek isterim ki siyasi istikrar, güçlü yasama, güçlü iktidar,
etkin yasama denetimi ve Türkiye’nin çift başlı yürütmeden, çift meşruiyet
tartışmalarından ve yürütmeye dönük pek çok hukuk dışı operasyonlardan çektiği
bundan önceki pek çok soruna çözüm bulan bir tekliftir. 
Milletimizin
bize nasıl güveneceğine kararı milletimiz verecektir. Bugüne kadar yapılmış
olan bütün seçimlerde milletimiz, açık ara AK PARTİ’yi birinci yapmıştır, tek
başına iktidara taşımıştır. Belediyelerde, belediye meclislerinde, il genel
meclisi üyeliklerinde bunu çok net bir şekilde ortaya koymuştur. Bu, çok açık
bir husustur. 
Tabii,
hukukun üstünlüğü, yargı bağımsızlığı, hepimizin üzerinde hassasiyetle durduğu
bir konudur ve bu teklifin içerisindeki düzenlemelere baktığınız zaman
yargılama engeli olan pek çok konuda yargının yolu açılmaktadır, hukuk devleti
güçlendirilmektedir. 
Cumhurbaşkanımız,
Anayasa’daki yetkilerini kullanmaktadır. Bugüne kadar Sayın Cumhurbaşkanımızın
Anayasa’da olmayan bir yetkiyi kullandığını kimse ifade edemez. Bakanlar
Kurulunu Cumhurbaşkanının toplantıya çağırıp başkanlık yapması anayasal bir
yetkidir. Daha önceki Cumhurbaşkanlarının da bazıları zaman zaman yaptı ama
Cumhurbaşkanı isterse bunu, diyelim on beş günde, bir ayda, üç ayda yapabilir
mi; yapabilir. Anayasa bu yetkiyi vermiş mi; vermiş. Şimdi Cumhurbaşkanı bu yetkiyi
kullanınca “Niye kullanıyorsunuz?” diye bir eleştiri yapmak doğru değil.
Anayasa’nın verdiği yetkileri kullanmaktadır. Anayasa’ya uygun bir şekilde
vazifesini yerine getirmektedir ve Anayasa’nın uygulanmasını denetlemek de
ayrıca Sayın Cumhurbaşkanının görevleri arasında yer almaktadır. 
Cumhurbaşkanının
partili olmasına ilişkin dün de ifade ettik çok net bir şekilde. Milletvekili
partili, bakan partili, başbakan partili milletvekili, belediye meclisi, il
genel meclisi üyeleri partili, Meclis başkanı partili, bunlar bağımsız ve
tarafsız görev yapabiliyorlar. Bütün milletin başbakanı, bakanı olabiliyorlar,
belediye başkanı olabiliyorlar. Cumhurbaşkanına geldiği zaman “Bu olmaz.” demek,
bir açık çifte standarttır. 
Cumhurbaşkanının
sorumluluklarına gelince: Esasında bu teklifin en önemli yönlerinden biri, şu
anda siyaseten sorumsuz olan Cumhurbaşkanına siyasal sorumluluk getirmektir,
cezai açıdan sorumsuz olan Cumhurbaşkanına cezai sorumluluk getirmektir, vatana
ihanet dışında hiçbir şeyle suçlandırılmayan Cumhurbaşkanını işlediği iddia
edilen bütün suçlardan dolayı suçlandırma imkânı getirmektedir.
Cumhurbaşkanının yargı denetimine kapalı pek çok işlemine yargı yolu
açılmaktadır ve burada sorumsuz Cumhurbaşkanından sorumlu Cumhurbaşkanına bir
geçiş yapılmaktadır. Hem yasama denetimi, Anayasa Mahkemesi denetimi, diğer
idari yargı denetimi çok net bir şekilde ortadadır.
NURHAYAT
ALTACA KAYIŞOĞLU (Bursa) – Siyasal sorumluluğu kim üstleniyor Sayın Bakan?
Siyasal sorumluluğu yok mu?
ADALET
BAKANI BEKİR BOZDAĞ (Yozgat) – Kararname çıkarma yetkisi, olağanüstü hâl ilanı
şu andaki Anayasa’mıza göre yapılabiliyor mu? Yapılabiliyor. Nasıl yapılıyor?
Cumhurbaşkanının başkanlığında toplanan Bakanlar Kurulu bunun ilanını yapıyor.
Şu anda Anayasa’da var. Anayasa’da olan bir yetki, yeni teklifte de muhafaza
ediliyor; bu bir.
2)
Mevcut Anayasa’da olağanüstü hâl döneminde çıkarılan kanun hükmünde
kararnamenin kapsamında bir değişiklik bu teklifte de yapılmıyor, aynısı
muhafaza ediliyor. 
3)
Çıkarılan Cumhurbaşkanlığı kararnamesinin Meclise geldikten sonra üç ay
içerisinde yasalaşması zorunlu, yasalaşmadığı takdirde kendiliğinden
yürürlükten kalkacağı öngörülüyor. Dolayısıyla şu andakinden daha olumlu bir
düzenleme içeriyor. Şimdi Mecliste görüşülme zorunluluğu yok, süre şeyi yok.
Bu, İç Tüzük’le belirlenir diyor. Görüşülmediği takdirde o yürürlükten
kaldırılana kadar yürürlükte ama şimdikinde böyle bir durum söz konusu değil.
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum Sayın Bakan.
ÖMER
FETHİ GÜRER (Niğde) – Bu kadar iyiyse niye değiştirmek için uğraşıyorsunuz
Sayın Bakan?
BAŞKAN
– Sayın milletvekilleri, 2’nci madde üzerinde beşi aynı mahiyette olmak üzere
yedi önerge vardır. 
İlk
okutacağım beş önerge aynı mahiyettedir, okutuyorum:
Türkiye Büyük Millet Meclisi Başkanlığına
Görüşülmekte
olan (2/1504) esas numaralı Kanun Teklifi’nin 2’nci maddesinde yer alan
“şeklinde” ibaresinin “olarak” olarak değiştirilmesini arz ve teklif ederiz.
 Yılmaz
Tunç
 Bartın
Aynı
mahiyetteki diğer önergelerin imza sahipleri:
 Hakan
Çavuşoğlu 
 Bursa

 Orhan
Atalay 
 Ardahan

 Hasan
Basri Kurt
 Samsun
 Gökcen
Özdoğan Enç
 Antalya
MEHMET
NACİ BOSTANCI (Amasya) – Çekiyoruz.
BAŞKAN
– Aynı mahiyetteki önergeler geri çekilmiştir.
Diğer
önergeleri okutuyorum:
Türkiye Büyük Millet Meclisi Başkanlığına
Genel
Kurulda görüşülecek olan 447 sıra sayılı Kanun Teklifi’nin 2’nci maddesinin
teklif metninden çıkarılmasını arz ve teklif ederiz. 
 Garo
Paylan Meral Danış Beştaş
 İstanbul Adana
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 447 sıra sayılı Türkiye Cumhuriyeti Anayasasında Değişiklik Yapılmasına
Dair Kanun Teklifi’nin 2’nci maddesinin Anayasa’ya aykırı olduğu gerekçesiyle
metinden çıkarılmasını arz ederiz.
 Engin
Altay Levent Gök Özgür
Özel
 İstanbul Ankara Manisa
 Mehmet
Bekaroğlu Haluk Koç Tekin
Bingöl
 İstanbul Ankara Ankara
BAŞKAN
– Komisyon son okunan önergeye katılıyor mu? 
ANAYASA
KOMİSYONU SÖZCÜSÜ YUSUF BAŞER (Yozgat) – Katılmıyoruz Başkanım. 
BAŞKAN
– Hükûmet? 
ADALET
BAKANI BEKİR BOZDAĞ (Yozgat) – Katılmıyoruz Başkanım. 
BAŞKAN
– Önerge üzerinde söz isteyen İstanbul Milletvekili Mehmet Bekaroğlu. 
Buyurun
Sayın Bekaroğlu. (CHP sıralarından alkışlar) 
Süreniz
beş dakika. 
MEHMET
BEKAROĞLU (İstanbul) – Değerli arkadaşlarım, bu Anayasa değişikliği teklifinin
2’nci maddesinde şu anda 550 olan milletvekili sayısı 600’e çıkarılıyor. Niye
yapılıyor bu, belli değil. Ben maliyetinden söz edeyim: Yıllık 15 milyon TL
maliyeti var bunun bütçeye; 10.683 asgari ücretlinin parası bu, bir yılda bin
işçi çalıştırabilirsiniz. 
Değerli
arkadaşlarım, Cumhuriyet Halk Partisi mevcut Anayasa’yı, 1982 Anayasası’nı
savunmuyor. 1982 Anayasası gerçek anlamda bir parlamenter sistemi öngörmüyor.
Evet, vesayet kurumlarının bulunduğu, dolayısıyla seçilmiş iradeyi değişik
şekillerde sınırlandırmaya çalışan bir anayasa. Ayrıca, sadece Anayasa değil,
1982, yani darbe hukukuyla beraber parlamenter sistem ciddi bir şekilde
sakatlanmıştır. Biz bunu savunmuyoruz. Bizim savunduğumuz şey, gerçek anlamda
kuvvetler ayrımının olduğu, hukuk devletinin işlediği bir anayasadır. 
Dolayısıyla,
çoğulcu bir anayasayı savunuyoruz. Dolayısıyla, Hükûmet partisi sözcülerinin,
Cumhuriyet Halk Partisinin mevcut durumu savunduğuna dair söylemlerinin hiçbir
gerçeklik tarafı yoktur. Ama biz parlamenter sistemden yanayız. Değişik
sebeplerden dolayı parlamenter sistemden yanayız ama en önemli sebeplerinden
bir tanesi, bizim gibi, gerçekten, kimlik siyasetinin yapıldığı, toplumsal
bölünmüşlüğün, kutuplaşmanın had safhada olduğu toplumlarda parlamenter sistem
gereklidir değerli arkadaşlarım. Çünkü parlamenter sistem, yönetimi, yasa
çıkarmayı uzlaşmaya zorlar. Bizim de uzlaşmaya ihtiyacımız var değerli
arkadaşlarım.
Değerli
milletvekilleri, sürekli olarak bir millî irade şeyi tutturmuş geliyorsunuz,
sanki birileri millî iradeye karşı çıkıyormuş gibi. Bu millî irade nasıl buraya
yansıyacak ve nasıl işleyecek, esas soru budur değerli arkadaşlarım. İşte,
sizin getirmiş olduğunuz, işte daha evvel “Türk tipi” diye isimlendirmiş
olduğunuz bu sistemde, bu millî iradenin buraya yansımasında, işlemesinde çok
ciddi bir problem var. Evet, önerdiğiniz şey tam bir rejim değişikliğidir.
“Efendim, cumhuriyet yerinde duruyor.” filan… Öyle değil. Sizin önerdiğiniz
sistemde kuvvetler ayrılığı bütünüyle ortadan kalkıyor yani güç tek bir yere,
tek bir kişiye veriliyor.
Değerli
arkadaşlarım, kuvvetler ayrılığının olmadığı bir sistemde demokrasi olamaz.
Millî iradenin tek bir kişiye, güce emanet edildiği bir sistemin adı hiçbir
şekilde demokratik sistem değildir. Evet, rejim değişiyor. Bu sistem eğer
buradan geçer referanduma gider, oradan da geçerse ortaya çıkacak sistemin adı
demokrasi olmaz, bu bir rejim değişikliğidir.
Değerli
arkadaşlarım, kontrol edilemeyen kuvvet, güç, tehlikelidir, tehdittir. Bakın,
daha önce, demokrasilerden önce meşruiyet Tanrı’dan alınırdı ve bir insan
çıkıyordu “Ben meşruiyeti Tanrı’dan alıyorum.” diyordu ve kendinden menkul bir
şekilde yönetiyordu. Şimdi, diyoruz ki meşruiyeti halktan alıyoruz. Halktan
alınan bu meşruiyetin nasıl kullanılacağı son derece önemli çünkü bizler
insanlarız, insanlarız. Kim seçilirse seçilsin, bu yetkilerle donatılmış olan
bir insan otokrat olur, diktatör olur değerli arkadaşlarım. Bunu seçilecek
olanın kişiliğinden bağımsız bir şekilde söylüyorum.
Bakın,
insan eksiklikleriyle maluldür, insanın eksiklikleri vardır. En mükemmel insan
bile böyle bir güçle donatılırsa hata yapar değerli arkadaşlarım. Tarihe bakın,
Hazreti Ömer’e çıkmış arkadaşları demiş ki: “Seni kılıçlarımızla düzeltiriz ya
Ömer.” Yani sen insansın, hata yaparsın. Peki, size soruyorum: Sizin
seçileceğini umduğunuz, beklediğiniz lideriniz Hazreti Ömer’den daha mı farklı
bir insan? (CHP sıralarından alkışlar) İnsan değil mi? O hata yapmayacak mı? 
Geçen
sefer konuşmamda sorduğum bir soruyu sorup sözümü bitireceğim. Değerli
arkadaşlarım, Sayın Erdoğan, Sayın Cumhurbaşkanı mağduriyetler yaşamış bir
insan ve bu millet “Muhtar bile olamaz.” denilen bir insanı her şey yaptı;
milletvekili yaptı, Başbakan yaptı, Cumhurbaşkanı yaptı, her şey yaptı. Peki,
bir daha soruyorum: Bu insan ne istiyor ve bu istek, bu hırs Gayretullah’a zor
gelmez mi değerli arkadaşlarım? 
Saygılarımla.
(CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Genel
Kurulda görüşülecek olan 447 sıra sayılı Kanun Teklifi’nin 2’nci maddesinin
teklif metninden çıkarılmasını arz ve teklif ederiz. 
Garo
Paylan (İstanbul) ve arkadaşları
BAŞKAN
– Komisyon önergeye katılıyor mu?
ANAYASA
KOMİSYONU SÖZCÜSÜ YUSUF BAŞER (Yozgat) – Katılmıyoruz Başkanım.
BAŞKAN
– Hükûmet?
ADALET
BAKANI BEKİR BOZDAĞ (Yozgat) – Katılmıyoruz Başkanım.
BAŞKAN
– Önerge üzerinde söz isteyen, İstanbul Milletvekili Garo Paylan.
Buyurun
Sayın Paylan. (HDP sıralarından alkışlar) 
Süreniz
beş dakikadır.
GARO
PAYLAN (İstanbul) – Sayın Başkan, değerli milletvekilleri; hepinizi saygıyla
selamlıyorum.
İktisatçılar
bilir, bir iktisat kuralıdır, bir şeyin sayısı çoğaldığında değeri artmaz, tam
tersine düşer. Bir şeyin değerini belirleyecek şey, onun ne ihtiva ettiğidir.
Demokrasilerde güçler var; yasama, yürütme ve yargı. Ben on sekiz aylık bir
parlamenterim ve gerçekten, gördüğümüz saygıdan dolayı ciddi anlamda
şikâyetçiyim. Yalnızca benim değil, bütün parlamenterlerin gördüğü saygıdan ve
o güçler dengesinden aldığı güçten ciddi anlamda şikâyetçiyim ve bunu daha iyi
bir noktaya getirmek için milletvekili oldum. Eminim ki hepiniz de benzer
şeyleri hissediyorsunuz. 
Oysa,
bu gelen öneriyle arkadaşlar, biz çok daha kötü bir yere savrulacağız. Hani
“Türkiye Büyük Millet Meclisi” deniyor ya, bu öneri geçerse “Türkiye Büyük
Millet Meclisi” tabelasını indirip yerine “Türkiye büyük millet noteri” diye
bir tabela asabiliriz; böyle bir riskle karşı karşıyayız. Zaten durumumuz son
derece kötü, bundan çok daha kötü bir yere savrulma riskiyle karşı karşıyayız
çünkü millet, vatandaşlar ve seçmenlerimiz şuna bakar: “Güç nerede? Ben nereye
başvurursam işimi çözerim?” diye bakar.
Bakın,
Plan ve Bütçe Komisyonu üyesiyim. Plan ve Bütçe Komisyonuna önergelerle ilgili,
yasalarla ilgili baskı grupları gelip bize sarılmıyorlar “Şu yasayı
değiştirin.” diye, sivil toplum örgütleri bize gelmiyor, yasa değiştirmek
isteyenler bize gelmiyor; yürütmeye gidiyorlar, diyorlar ki: “Benim şu işim
var, hallet.” Şimdi gücü daha da fazla saraya bağlayacağız ve tamamen gücün
nerede olduğunu millet bilecek ve gidecek, sarayda işini çözmeye çalışacak.
Meclis ise maalesef ve maalesef bir noter hâline gelecek arkadaşlar.
“Başkanlık
sistemi” diyorsunuz. Bakın, iki ay önce Amerika Birleşik Devletleri’ne bir
ziyarette bulundum, Senatoyu gezdim, Kongreyi gezdim. Orada Kongre üyelerinin
gördüğü saygıya imrendim, senatörlerin gördüğü saygı zaten bambaşka. “Amerika
Birleşik Devletleri’nde bir senatör mü olmak istersin yoksa bir bakan mı olmak
istersin?” diye sorulduğunda senatörler “Bakan da kimmiş?” der çünkü
senatörler, Kongre üyeleri güçlüdür, saygı görürler.
ŞAHAP
KAVCIOĞLU (Bayburt) – Biz de oraya geleceğiz işte, biz de öyle yapacağız.
GARO
PAYLAN (Devamla) – Ama arkadaşlar, bakın, eğer ki bu Anayasa teklifi buradan
geçerse, eğer ki referandumdan da geçerse güç tek bir noktaya doğru savrulacak
ve o güç, gücü eline aldıktan sonra Siyasi Partiler Yasası’nı ve Seçim
Yasası’nı asla ve asla değiştirmeyecek, bunu biliyoruz,
bu yasalarla gidilecek seçime 2019’da ve 2019’da şöyle olacak listeler: AKP’nin
de Genel Başkanı olacağına göre Recep Tayyip Erdoğan öngörüldüğü gibi, en çok
“Padişahım çok yaşa!” diye bağıranlar listeye girecek; en çok yasama yapanlar değil,
en çok “Padişahım çok yaşa!” diye bağıranlar listeye girecek. 
ŞİRİN
ÜNAL (İstanbul) – Sen de bağır, sen de gir. 
GARO
PAYLAN (Devamla) – Şimdiden bence antrenmanlara başlayın, “Padişahım çok yaşa!”
antrenmanlarına başlayın derim. 
ŞAHAP
KAVCIOĞLU (Bayburt) – Sen de bağır, seni de alacağız. Sen niye bağırmıyorsun?
ŞAHİN
TİN (Denizli) – Sen nereye varacaksın ki buradan?
GARO
PAYLAN (Devamla) – Değerli arkadaşlar, bakın, gördüğümüz saygıdan eğer ki
memnun değilsek güçleri dengelemeliyiz, gücü bir yere vererek bu girdaptan
çıkamayız. Gelin, güçleri dengeleyecek bir öneriyi hep beraber geliştirelim.
Eğer ki biz güçleri dengelemezsek, Parlamentoyu boşa çıkarırsak bunun vebali
hepinizin boynuna olur, sizlerin de boynuna olur, öncelikle bu öneriyi getiren
ilk imzacıların boynuna olur. Bizler Meclisimizi bir noter hâline getirmek
istemiyorsak, mevcut durumda da noter gibi çalışıyor maalesef ama daha da,
yalnızca saraydan gelen bütün kanunları onaylayacak bir noter Meclisine
çevirmek istemiyorsak, bu yasayı, gelin, geri çekelim diyorum arkadaşlar. 
Saygı
görmek isteyenler saygıyı hak eder. Hep beraber bu saygıyı hak edelim diyorum. 
Saygılar
sunarım. (HDP sıralarından alkışlar)
OSMAN
AŞKIN BAK (Rize) – Biz görüyoruz, sen kendine bak. 
GARO
PAYLAN (İstanbul) – Çok görüyorsun! 
OSMAN
AŞKIN BAK (Rize) – Kendine bak! Adam değilsen görmezsin!
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Böylece
2’nci madde üzerindeki görüşmeler tamamlanmıştır. 
Sayın
milletvekilleri, az önceki oylamadan dolayı teşekkür ediyorum. Tekrar ve bundan
sonraki oylamalarda da özel istirhamımız, İç Tüzük’ün de emri bu yönde,
milletvekilleri yerinden kalkmadan, gerek kabinlerin olduğu alanı gerekse kürsü
önünü, oy kullanılan kupaların olduğu mekânı işgal etmeden, sadece görevli
arkadaşların, Başkanlık Divanı üyesi arkadaşların yardımıyla oy
kullanılacaktır. Oylar gizli olacaktır, kabinlere girilerek yapılacaktır.
Hassasiyetinizden dolayı teşekkür ediyorum. 
Gizli
oylamanın ne şekilde yapılacağını tekrar arz ediyorum: 
Komisyon
ve Hükûmet sıralarında yer alan kâtip üyelerden Komisyon sırasındaki kâtip
üyeler Adana’dan başlayarak Denizli’ye kadar -Denizli dâhil- ve Diyarbakır’dan
başlayarak İstanbul’a kadar -İstanbul dâhil- Hükûmet sırasındaki kâtip üyeler
ise İzmir’den başlayarak Mardin’e kadar -Mardin dâhil- ve Mersin’den başlayarak
Zonguldak’a kadar -Zonguldak dâhil- adı okunan milletvekilini ad defterinde
işaretleyerek kendisine biri beyaz, biri yeşil, biri de kırmızı olmak üzere üç
yuvarlak pul ile bu oylamaya özel, mühürlü zarf verecektir. Milletvekilleri,
Başkanlık kürsüsünün sağında ve solunda yer alan kabinlerden başka yerde
oylarını kullanamayacaklardır. Vekâleten oy kullanacak bakanlar da yerine oy
kullanacakları bakanın ilinin bulunduğu bölümde oylarını kullanacaklardır. 
Bildiğiniz
üzere, bu pullardan beyaz kabulü, kırmızı reddi, yeşil olan da çekimser oyu
ifade etmektedir. 
Oyunu
kullanacak sayın üye, adını ad defterine işaretlettikten ve kâtip üyeden üç
yuvarlak pul ile oylamaya özel bastırılan mühürlü zarfı aldıktan sonra kapalı
oy verme yerine girecek, oy olarak kullanacağı pulu burada zarfın içerisine
koyacak ve zarfı yapıştıracak, diğer iki pulu ise ıskarta kutusuna atacaktır.
Bilahare oy verme yerinden çıkacak olan üye oy pulunun bulunduğu zarfı
Başkanlık Divanı kürsüsünün önüne konulan oy kutusuna atacaktır.
Sayın
milletvekilleri, oylamada kabinlere girerek gizli bir şekilde oy kullanılması
gerekiyor. 
Yığılmaları
da önleyelim sayın milletvekilleri. Lütfen biraz sabredin, hep birlikte bu işi
yapıyoruz. Yerimizde oturalım, ayakta bekleme yapmayalım.
Şimdi
gizli oylamaya Adana ilinden başlıyoruz. 
(Oyların
toplanmasına başlandı)
MUSTAFA
ELİTAŞ (Kayseri) – Arkadaşlar, biraz hızlı hareket edelim.
BAŞKAN
– Arkadaşlar, bekleme yapmayalım. Lütfen, oyunu kullanan sayın milletvekili
kürsü önünü boşaltsın.
(Oyların
toplanmasına devam edildi)
MUSTAFA
ELİTAŞ (Kayseri) – Oy kullanan arkadaşlar Divanın önünü tamamen boşaltsın.
AHMET
GÜNDOĞDU (Ankara) – Boşaltalım arkadaş, oy kullananlar yerine otursun.
BAŞKAN
– Sayın milletvekilleri, burada bekleme yapmayalım. Oyunu kullanan
milletvekilleri bu alanı boşaltsın lütfen.
(Oyların
toplanmasına devam edildi)
İBRAHİM
ÖZDİŞ (Adana) – Bu şekilde oy kullanamazsınız. Hani kabine girip de oy
kullanacaktınız?
AHMET
GÜNDOĞDU (Ankara) – Arkadaşlar, lütfen…
ENGİN
ALTAY (İstanbul) – Orayı boşaltın orayı.
BAŞKAN
– Sayın milletvekilleri, lütfen. Meclis Başkanlık Divanı üyeleri haricindeki
bütün arkadaşları aşağıya… Şu alanı boşaltalım lütfen sayın milletvekilleri. 
(Oyların
toplanmasına devam edildi)
BAŞKAN
– Sayın milletvekilleri, istirham ediyorum, oyumuzu kullanalım ve bu alanı
boşaltalım.
MUSTAFA
ELİTAŞ (Kayseri) – Arkadaşlar, fotoğraf çekmeyi bırakın.
(Oyların
toplanmasına devam edildi)
BAŞKAN
– Sayın milletvekilleri, istirham ediyorum, ayakta yorulmayın, lütfen, şöyle
gidin oturun, bekleyin. Bu alanı da boşaltalım.
(Oyların
toplanmasına devam edildi)
BAŞKAN
– Sayın milletvekilleri, lütfen…
AYŞE
NUR BAHÇEKAPILI (İstanbul) – Oyunu kullananlar aşağı. 
MUSTAFA
ELİTAŞ (Kayseri) – Arkadaşlar, ne olur, şu fotoğraf çekmeyi bırakın, daha
oylama çok. 
(Oyların
toplanmasına devam edildi)
BAŞKAN
– Sayın milletvekilleri, lütfen, fotoğraf olayını bırakalım. Bu alanı
boşaltalım, oyumuzu kullanalım. Sayın milletvekilleri, istirham ediyorum,
burada yığılma yapmayalım lütfen. Oyunu kullanan sayın milletvekilini…
(Oyların
toplanmasına devam edildi)
AYŞE
NUR BAHÇEKAPILI (İstanbul) – Arkadaşlar, oyunu kullanamayanlar var, lütfen.
BAŞKAN
– Evet, arkadaşlar, lütfen, alanı boşaltalım, oy kullanacak sayın
milletvekillerine de açalım meydanı. 
(Oyların
toplanmasına devam edildi)
BAŞKAN
– Oyunu kullanmayan sayın üyemiz var mı?
Dolayısıyla,
oy verme işlemi tamamlanmıştır.
Oy
kupalarını kaldıralım arkadaşlar.
Başkanlık
Divanı üyelerimizi, idari amirlerimizi ve kâtip üyelerimizi buraya alalım,
diğer arkadaşlarımız da lütfen, kürsünün önündeki alanı boşaltsınlar.
(Oyların
ayrımı yapıldı)
BAŞKAN
- Sayın milletvekilleri, Türkiye Cumhuriyeti Anayasasında Değişiklik
Yapılmasına Dair Kanun Teklifi’nin 2’nci maddesinin gizli oylama sonucu:
“Kullanılan
oy sayısı : 480
Kabul : 343
Ret : 133
Çekimser : 1
Boş : 2
Geçersiz
 : 1
 Kâtip Üye Kâtip
Üye
 Ömer
Serdar Zihni Açba
 Elâzığ Sakarya”
(AK
PARTİ sıralarından alkışlar) 
Birleşime
beş dakika ara veriyorum. 
Kapanma Saati: 03.31
YEDİNCİ OTURUM
Açılma Saati: 03.37
BAŞKAN: Başkan Vekili Ahmet AYDIN
KÂTİP ÜYELER:
Ali Haydar HAKVERDİ (Ankara), Ömer SERDAR (Elâzığ)
-----0-----
BAŞKAN – Sayın
milletvekilleri, Türkiye Büyük Millet Meclisinin 54’üncü Birleşiminin Yedinci
Oturumunu açıyorum.
ENGİN ALTAY
(İstanbul) – Sayın Başkan…
BAŞKAN –
Açmadım, bir saniye.
447 sıra sayılı
Kanun Teklifi’nin görüşmelerine devam ediyoruz. 
Komisyon? Yok.
Ertelenmiştir.
3’üncü sırada
bulunan 443 sıra sayılı Kanun Tasarısı ile Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu’nun görüşmelerine başlayacağız.
3.- Serbest Bölgeler Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/666) ile
Sanayi, Ticaret, Enerji, Tabii Kaynaklar, Bilgi ve Teknoloji Komisyonu Raporu
(S. Sayısı: 443)
BAŞKAN –
Komisyon? Yok.
Ertelenmiştir.
4’üncü sırada
yer alan 439 sıra sayılı Kanun Tasarısı ile Dışişleri Komisyonu Raporu’nun
görüşmelerine başlayacağız.
4.- Türkiye Cumhuriyeti ile Rusya Federasyonu Arasında
Cezai Konularda Karşılıklı Adli Yardımlaşma ve Suçluların İadesi Anlaşmasının
Onaylanmasının Uygun Bulunduğuna Dair Kanun Tasarısı (1/650) ve Dışişleri
Komisyonu Raporu (S. Sayısı: 439)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından…
ENGİN
ALTAY (İstanbul) – Sayın Başkan…
ÖZGÜR
ÖZEL (Manisa) – Sayın Başkan, söz talebi var.
ENGİN
ALTAY (İstanbul) – Sorun değil, yarın…
BAŞKAN
– …kanun tasarı ve teklifleri ile komisyonlardan gelen diğer işleri sırasıyla
görüşmek için 11 Ocak 2017 Çarşamba günü, alınan karar gereğince saat 14.00’te
toplanmak üzere birleşimi kapatıyorum. 
Hayırlı
geceler diliyorum. 
Kapanma Saati: 03.38




(x) Bu düzeltmeye ilişkin ifadeler Genel
Kurulun geçmiş birleşiminde yer almaktadır. 


(x) Bu bölümde hatip tarafından Türkçe
olmayan kelimeler ifade edildi.



(x) 447 S. Sayılı Basmayazı 9/1/2017
tarihli 53’üncü Birleşim Tutanağı’na eklidir.




