



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 28’inci
Birleşim
 9
Aralık 2019 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130)

IV.- AÇIKLAMALAR
1.- Ankara Milletvekili Mehmet Naci Bostancı’nın, İstanbul Milletvekili
Pervin Buldan’ın 129 sıra sayılı 2020 Yılı Bütçe Kanun Teklifi ile 130 sıra
sayılı 2018 Yılı Kesin Hesap Kanunu Teklifi’nin tümü üzerinde HDP Grubu adına
yaptığı konuşmasındaki bazı ifadelerine ilişkin açıklaması
2.- Ankara Milletvekili Mehmet Naci Bostancı’nın, İzmir Milletvekili
Kemal Kılıçdaroğlu’nun 129 sıra sayılı 2020 Yılı Bütçe Kanun Teklifi ile 130
sıra sayılı 2018 Yılı Kesin Hesap Kanunu Teklifi’nin tümü üzerinde CHP Grubu adına
yaptığı konuşmasındaki bazı ifadelerine ilişkin açıklaması
3.- Sakarya Milletvekili Engin Özkoç’un, Ankara Milletvekili Mehmet Naci
Bostancı’nın yaptığı açıklamasındaki bazı ifadelerine ilişkin açıklaması
4.- Sakarya Milletvekili Engin Özkoç’un, İstanbul Milletvekili Nurettin
Canikli’nin 129 sıra sayılı 2020 Yılı Bütçe Kanun Teklifi ile 130 sıra sayılı
2018 Yılı Kesin Hesap Kanunu Teklifi’nin tümü üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
5.- Sakarya Milletvekili Engin Özkoç’un, İstanbul Milletvekili Nurettin
Canikli’nin sataşma nedeniyle yaptığı konuşmasındaki bazı ifadelerine ilişkin
açıklaması
6.- Sakarya Milletvekili Engin Özkoç’un, İstanbul Milletvekili Nurettin
Canikli’nin sataşma nedeniyle yaptığı konuşmasındaki bazı ifadelerine ilişkin
tekraren açıklaması
7.- Sakarya Milletvekili Engin Özkoç’un, İstanbul Milletvekili Nurettin
Canikli’nin sataşma nedeniyle yaptığı konuşması sırasında “Kriterlerini
kaybetmişler.” ifadesine istinaden söz talebinde bulunduğuna ve talebinin
haksız olmadığına ilişkin açıklaması
8.- İstanbul Milletvekili Hakkı Saruhan Oluç’un, Cumhurbaşkanı
Yardımcısı Fuat Oktay’ın 129 sıra sayılı 2020 Yılı Bütçe Kanun Teklifi ile 130
sıra sayılı 2018 Yılı Kesin Hesap Kanunu Teklifi’nin tümü üzerinde yürütme
adına yaptığı konuşmasındaki bazı ifadelerine ve kayyum atamalarıyla ilgili
sözlerinin mesnetsiz, hayal ürünü, hukuksuz ve asılsız olduğuna ilişkin
açıklaması
9.- Sakarya Milletvekili Engin Özkoç’un, Cumhurbaşkanı Yardımcısı Fuat
Oktay’ın 129 sıra sayılı 2020 Yılı Bütçe Kanun Teklifi ile 130 sıra sayılı 2018
Yılı Kesin Hesap Kanunu Teklifi’nin tümü üzerinde yürütme adına yaptığı
konuşmasındaki bazı ifadelerine ilişkin açıklaması
10.- Ankara Milletvekili Mehmet Naci Bostancı’nın, “saray” denilen yerin
milletin evi olduğuna, Cumhurbaşkanı Recep Tayyip Erdoğan’ın da
milletvekillerinin de millete hesap vereceğine ve AK PARTİ iktidarlarının on
yedi yıldır bu hesabı alnının akıyla verdiğine ilişkin açıklaması
11.- Cumhurbaşkanı Yardımcısı Fuat Oktay’ın, İstanbul Milletvekili Hakkı
Saruhan Oluç ile Sakarya Milletvekili Engin Özkoç’un yaptığı açıklamasındaki
bazı ifadelerine ilişkin açıklaması
12.- İstanbul Milletvekili Hakkı Saruhan Oluç’un, Cumhurbaşkanı
Yardımcısı Fuat Oktay’ın yaptığı açıklamasındaki bazı ifadelerine, yürütmenin
yargı üzerinde tahakküm kurduğuna ve yapılan konuşmaların tarihe birer belge
olarak geçtiğine ilişkin açıklaması
13.- Ankara Milletvekili Mehmet Naci Bostancı’nın, “Kürt düşmanısınız.”
sözünü reddettiklerine ve asıl meselenin terör olduğuna ilişkin açıklaması
14.- İstanbul Milletvekili Hakkı Saruhan Oluç’un, Türkiye’de yaşayan
farklı kimliklerin, kültürlerin, ana dillerin geleceği ortak hâle getirilmek
isteniyorsa mevcut politikalardan vazgeçilmesi ve çözüm yollarının birlikte
bulunması gerektiğine ilişkin açıklaması

V.- SATAŞMALARA İLİŞKİN KONUŞMALAR
1.- İstanbul Milletvekili Nurettin Canikli’nin, Sakarya Milletvekili
Engin Özkoç’un yaptığı açıklaması sırasında şahsına sataşması nedeniyle
konuşması
2.- İstanbul Milletvekili Nurettin Canikli’nin, Sakarya Milletvekili
Engin Özkoç’un yaptığı açıklaması sırasında şahsına sataşması nedeniyle
tekraren konuşması
9 Aralık 2019 Pazartesi
BİRİNCİ OTURUM
Açılma Saati: 12.03
BAŞKAN: Mustafa ŞENTOP
KÂTİP ÜYELER: Burcu KÖKSAL(Afyonkarahisar), Rümeysa
KADAK (İstanbul)
-----0-----
BAŞKAN
– Türkiye Büyük Millet Meclisinin 28’inci Birleşimini açıyorum. 
Toplantı
yeter sayısı vardır, görüşmelere başlıyoruz. 
Gündemimize
göre, 2020 Yılı Merkezi Yönetim Bütçe Kanunu Teklifi ile 2018 Yılı Merkezi
Yönetim Kesin Hesap Kanunu Teklifi’nin görüşmelerine başlayacağız. 
III.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (x) 
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (x)
BAŞKAN
– Komisyon? Yerinde.
Sayın
milletvekilleri, Komisyon Raporları 129 ve 130 sıra sayılarıyla bastırılıp
dağıtılmıştır. 
Görüşmelerimizin
hayırlı olmasını Cenab-ı Hak’tan diliyorum. 
Şimdi,
yürütme adına bütçe sunuş konuşmasını yapmak üzere Cumhurbaşkanı Yardımcısı
Sayın Fuat Oktay’a söz vereceğim.
Buyurun
Sayın Oktay. (AK PARTİ sıralarından alkışlar)
CUMHURBAŞKANI
YARDIMCISI FUAT OKTAY – Sayın Başkan, çok değerli milletvekilleri; sizleri
Sayın Cumhurbaşkanımız ve şahsım adına sevgi ve saygıyla selamlıyorum. (AK
PARTİ sıralarından alkışlar)
24
Ekimdeki sunuşumuzun akabinde, 6-29 Kasım 2019 tarihleri arasında gerçekleşen yoğun
çalışmalar sonucunda, 2020 Yılı Merkezi Yönetim Bütçe Kanunu Teklifi ile 2018 Yılı
Kesin Hesap Kanunu Teklifi’ne yönelik Plan ve Bütçe Komisyonunda
gerçekleştirilen görüşmeler tamamlanmıştır. Otuz yedi gün boyunca harcadıkları
emek ve verdikleri yoğun mesai nedeniyle Plan ve Bütçe Komisyonumuzun Değerli
Başkan ve üyelerine, çalışanlarına, sürecin verimli şekilde geçirilmesine katkı
sağlayan Bakan arkadaşlarıma ve kamu kurumlarımızın kıymetli temsilcilerine
teşekkür ediyorum. 
Bugün,
2020 Yılı Merkezi Yönetim Bütçe Kanunu Teklifi ve 2018 Yılı Merkezi Yönetim
Kesin Hesap Kanunu Teklifi’nin Meclis Genel Kurulunda görüşülmesine başlıyoruz.
Millî iradenin tecelligâhı olan Türkiye Büyük Millet Meclisindeki bütçe
görüşmelerinin, Sayın Cumhurbaşkanımız ve Kabinesinin vizyonunu ortaya koyması
ve milletimiz önünde hesap verme mecrası olarak bir büyük fırsat olduğuna
inanıyoruz. Cumhurbaşkanlığı hükûmet sisteminin 2’nci ve AK PARTİ
hükûmetlerinin 18’inci bütçesi olan 2020 yılı merkezî yönetim bütçesinin
devletimize ve milletimize hayırlı olmasını diliyorum. 
Ekonomide
yaşanan dalgalanmalar, yaptırım tehditleri ya da bölgesel belirsizlikler
Türkiye’yi hedeflerinden uzaklaştırmamış, aksine bizleri hedeflerimize daha
sıkı sarılmaya yöneltmiştir. 2020 yılı bütçesi, bu doğrultuda, On Birinci
Kalkınma Planı ve Yeni Ekonomi Programı hedeflerini merkeze alan, her alanda
gelişmeyi öngören, sanayicimizin, esnafımızın çiftçimizin, çalışanlarımızın,
öğrencilerimizin, gençlerimizin, kadınlarımızın, çocuklarımızın, kısacası 82
milyon, hepimizin bütçesidir. 2020 yılı bütçesini, toplumumuzun tüm kesimlerini
kapsayan, sürdürülebilir ekonomik kalkınma ve toplumsal refah artışı için bir
fırsat olarak görüyoruz. Bu kapsamda, bugün küresel ekonomideki son gelişmeler,
Türkiye ekonomisinde genel görünüm, merkezî yönetim bütçemize dair gelişmeler,
öngörüler ve yine, bu çerçevede 2018 yılı merkezî yönetim kesin hesabı, 2019
yılı merkezî yönetim bütçe gerçekleşmeleri, 2020 yılı merkezî yönetim bütçesi,
gelir politikaları ve uygulamalarından bahsedeceğim.
Sayın
Başkan, değerli milletvekilleri; bütçe sunuşumuza ilk olarak içinde
bulunduğumuz küresel ekonomik görünüme değinerek başlamak istiyorum. 2020
yılında küresel büyüme açısından ılımlı bir toparlanma beklenmektedir.
2018
yılında başlayan iktisadi faaliyetteki yavaşlama eğilimi, Amerika Birleşik
Devletleri ve Çin’in istikrarsız ilişkisi, Brexit’e dair belirsizliklerin her
geçen gün farklı bir boyutuyla öne çıkmasına bağlı olarak küresel ticaret hacmi
zayıflamış ve küresel büyümeye dair endişeler 2019 yılında da devam etmiştir.
Küresel ekonomi, ticari ve jeopolitik gerginliklerin yanı sıra, uluslararası
ekonomik ve ticari iş birliğinin geleceğine yönelik belirsizliklerdeki artış
yatırımcı güvenini ve küresel ticari gelişmeleri olumsuz etkilemiştir.
Bu
çerçevede, 2018 yılında küresel büyüme yüzde 3,8’den yüzde 3,6’ya gerileyerek
ivme kaybetmiştir. 2018 yılında gelişmekte olan ekonomilerde, gelişmiş ülke
ekonomilerine göre daha zayıf bir iktisadi faaliyet gözlenmiştir. Bununla birlikte,
2019 yılının ikinci çeyreğinden itibaren gelişmiş ekonomilerde uygulanmaya
başlayan nispeten daha gevşek para politikaları küresel ekonomiyi desteklemeye
başlamıştır. 
Diğer
taraftan, 2019 yılı ikinci çeyreğinde küresel ticarete ilişkin kaygıların
yeniden tırmanması ve ayrıca, Orta Doğu kaynaklı jeopolitik risklerin
belirginleşmesi, yıl genelinde büyümeye yönelik risklerin artmasına neden
olmuştur. Bu çerçevede, küresel ekonomik büyümenin küresel kriz sonrasındaki en
düşük seviyeye gerileyerek yıl sonunda yüzde 3 olarak gerçekleşmesi
öngörülmektedir. 
Ülkemizin
de aralarında bulunduğu gelişmekte olan ekonomilerde küresel ticaret savaşları
nedeniyle korumacılık eğilimlerinin artması, güven ve yatırım ortamının
zayıflaması ve Çin’de görülen belirgin ekonomik
yavaşlama 2018 yılında olduğu gibi 2019 yılında da sürmüştür. Gelişmiş
ülkelerde göreli gevşek olarak uygulanmaya başlanan para politikasının da
etkisiyle 2020 yılında gelişmekte olan ekonomilere yönelik sermaye akımlarının
artması ve bunun da büyümeyi olumlu yönde desteklemesi öngörülmektedir. Bu
çerçevede, 2018 yılında yüzde 4,5 oranında büyüyen gelişmekte olan ekonomilerin
büyüme oranlarının 2019 yılında yüzde 3,9 oranına gerilese de 2020 yılında
tekrar yüzde 4,5 seviyelerine çıkması ve ortalama olarak yüzde 4,6 oranında
büyümesi beklenmektedir. Gelişmiş ekonomilerde bu yıl ve önümüzdeki yıl büyüme
oranının yüzde 1,7 olması beklenmektedir. Geçtiğimiz dönem ortalamalarına göre
söz konusu düşük büyüme beklentisi, başta ticari gerilimler kaynaklı olmak
üzere dış talebin zayıflamasına bağlı olarak öne çıkmaktadır. Güçlü seyreden
istihdam gelişmelerine rağmen, Amerika Birleşik Devletleri’nin ticaret
anlaşmazlıkları büyüme üzerinde baskı oluşturmakta, ticaret savaşının etkileri
birçok sektöre yayılmaktadır. Bu doğrultuda, Amerika büyümesinin 2018 yılındaki
yüzde 2,9 seviyesinden kademeli olarak aşağıya inmesi ve 2019 ve 2020
yıllarında sırasıyla yüzde 2,4 ve yüzde 2,1 olması beklenmektedir. 
Avro
bölgesinde ekonomik büyüme 2018 yılı ortasından itibaren yavaşlamış ve 2019
yılının ilk yarısında da zayıf bir performans göstermiştir. İhracat kanalındaki
yavaşlama otomotiv sektörü başta olmak üzere sanayi üretimine yansımıştır.
Brexit sürecindeki dalgalı seyrin getirdiği belirsizlikle birlikte, avro
bölgesinin büyümesinin 2019 yılında yüzde 1,2 seviyesinde kalması
beklenmektedir. Buna rağmen, 2020 yılında beklenen göreli olumlu küresel
atmosfere bağlı olarak, avro bölgesinde ekonominin hafifçe toparlanacağı ve
yüzde 1,4 oranında büyüme kaydedeceği öngörülmektedir. Sonuç olarak küresel
ekonomik büyümenin, destekleyici politikalar ve iktisadi faaliyette beklenen
canlanmayla birlikte 2020 yılında 2019’a kıyasla bir miktar daha yüksek olması
ve yüzde 3,4’e yükselmesi tahmin edilmektedir. 
Sayın
Başkan, değerli milletvekilleri; küresel büyümeyi etkileyen en önemli faktör
ticaret hacmine yönelik gelişmelerdir. Amerika Birleşik Devletleri ve Çin
arasında artan ticaret tansiyonunun olumsuz etkileri, küresel ticaret
hacmindeki artışı sınırlandırmakta ve buna bağlı olarak tüm dünyada korumacı
politikaların artış göstermesi küresel büyüme oranlarını baskılamaktadır. Bunun
önemli bir sonucu olarak, 2018 yılında yüzde 3,6 oranında artan dış ticaret
hacminin 2019 yılında yüzde 1,1; 2020 yılında ise iyileşme göstererek yüzde 3,2
oranında artması beklenmektedir.
Finansal
kırgınlıkların yükseldiği mevcut küresel ortamda büyümeyi desteklemek amacıyla,
gelişmiş ülke merkez bankaları genişletici para politikaları uygulamaktadır. Bu
para politikası duruşunun 2020 yılında da devam etmesi beklenmektedir. Nitekim,
Amerika Merkez Bankası FED 2008 yılı sonrasında, ilk kez 2019 yılı Temmuz
ayında faiz indirimine gitmiş, eylül ve ekim aylarında da faiz indirimlerine
devam ederek genişletici para politikasını sürdürmüştür. FED’in 2020 yılında da
faiz indirimine gidebileceği, Avrupa Merkez Bankasının politika faizlerinin de
sıfır seviyelerine yakın kalmaya devam edeceği değerlendirilmektedir.
Sayın
Başkan, değerli milletvekilleri; 2018 yılında işsizlik oranı, küresel düzeyde
yüzde 5 olarak gerçekleşmiştir. Genç işsizliğin yanı sıra, eğitim ve gelir
düzeylerindeki eşitsizliklere de bağlı olarak iş gücü piyasasının gerektirdiği
becerilere uygun, yeterli iş gücünün olmaması küresel iş gücü piyasasının
kronik problemleri arasında öne çıkmaktadır.
Küresel
büyümede öngörülen zayıflama, aynı zamanda talebi de olumsuz etkileyerek
enflasyon oranlarının düşük seviyelerde kalmasına neden olmaktadır. Buna bağlı
olarak petrol fiyatları düşük bir seyir izlemektedir. 
MAHMUT
TANAL (İstanbul) – Bizde niye yükseliyor Başkanım?
CUMHURBAŞKANI
YARDIMCISI FUAT OKTAY (Devamla) – Önümüzdeki dönemde de küresel enflasyon
oranının yatay bir seyir izlemesi beklenmektedir. 2018 yılında gelişmiş
ekonomilerde yüzde 2 olarak gerçekleşen ortalama enflasyonun, 2019 yılında
yüzde 1,5 oranında gerçekleşmesi tahmin edilmektedir. 2018 yılında yüzde 4,8
olan yükselen ve gelişmekte olan ekonomilerin enflasyon oranının ise 2019
yılında yüzde 4,7 olarak gerçekleşmesi öngörülmektedir. 
2019
yılı başlarında petrol piyasaları arz yönlü olarak baskılanmış ve fiyatlar
yukarı yönlü hareket etmiştir. İran ve Venezuela yaptırımlarının yanı sıra,
Libya’da artan çatışmalar ile OPEC ve Rusya başta olmak üzere OPEC dışı bazı
ülkelerin üretim kısıntısı kararını yürürlüğe koyması neticesinde “brent” petrolün
varil fiyatı 70 dolar seviyesini aşmıştır. Ancak mayıs ayıyla birlikte ticaret
savaşı geriliminin yeniden tırmanması, talep yönlü endişeleri tetikleyerek
petrol fiyatlarını aşağı yönlü baskılamıştır. Ticaret belirsizliklerinin
sürmesi ve ekonomik aktivitede küresel düzeyde devam etmesi beklenen
yavaşlamaya bağlı olarak talebin ve üretimin düşmesi petrol fiyatlarının
önümüzdeki dönemde de aşağı yönlü hareket etmesini sağlayabilecek faktörler
olarak öne çıkmaktadır. 
MAHMUT
TANAL (İstanbul) – Bize yansıması olacak mı Başkan?
CUMHURBAŞKANI
YARDIMCISI FUAT OKTAY (Devamla) – Orta Doğu’daki petrol üreticilerine yönelik
jeopolitik risklerin artması ve Amerika’nın kaya petrolü üretiminde
yavaşlamanın devam etmesi petrol fiyatları üzerinde arz tarafından yukarı yönlü
riskler olarak değerlendirilmektedir. Bütün bu değerlendirmelerin sonucunda,
ortalama petrol fiyatlarının 2019 yılında 61,8 Amerikan doları, 2020 yılında
ise 60 Amerikan dolarının altında olması beklenmektedir. Bununla birlikte,
petrol üretici ülkelerce yeni arz kısıtlamalarının gündeme getirilmesi 2019
yılı tahminleri üzerinde yukarı yönlü risk oluşturmaktadır. 
Sayın
Başkan, değerli milletvekilleri; ekonomimizin küresel büyüme ve ticarete bağlı
dış talepteki toparlanma beklentisiyle genişletici para politikalarından olumlu
etkilenmesi beklenmektedir. Diğer taraftan, küresel finans piyasalarında ortaya
çıkabilecek dalgalanmalar ve petrol fiyatlarında meydana gelebilecek yukarı
yönlü hareketler Türkiye ekonomisinde cari işlemler dengesi ve enflasyon üzerinde
risk oluşturabilecektir. 
Sayın
Başkan, değerli milletvekilleri; Türkiye ekonomisindeki gelişmelere geçmeden
önce, son on yedi yılda gerçekleştirdiğimiz temel icraatlardan ve hizmetlerden
bazılarına çok kısaca değinmek istiyorum.
Değerli
milletvekilleri, bildiğiniz gibi, ekonomideki başarılarımızın arkasında bütçe
disiplinindeki istikrarlı duruşumuz bulunmaktadır. 2002 yılında yüzde 11,2 olan
bütçe açığını 2018 yılı sonunda yüzde 2’ye indirmiş durumdayız. Böylece, vergi
gelirlerimizi daha etkin harcayabileceğimiz bir mali yapıya kavuşmuş
durumdayız. Bu sayede oluşturduğumuz mali alanla büyüme ve istihdamın
desteklenmesinin yanı sıra, başta ulaştırma, AR-GE, eğitim ve sağlık gibi
ekonomik ve sosyal alanlarda büyük altyapı yatırımlarına imza atarak önemli
gelişmeleri gerçekleştirdik. 2003–2018 döneminde yıllık ortalama yüzde 5,6
oranında büyüme sağlayarak ekonomi genelinde toplamda 9,8 milyon, yıllık
ortalama olarak ise yaklaşık 610 bin yeni istihdam oluşturduk. 
AR-GE
harcamalarının millî gelir içerisindeki payını 2002 yılındaki yüzde 0,51’den
2018 yılında yüzde 1,03’yükselttik. Söz konusu harcama tutarı, 2002 yılında
toplamda 1,8 milyar lira iken 2018 yılında toplam 38,5 milyar liraya çıkmıştır.

Başta
ulaştırma olmak üzere pek çok alanda önemli altyapı yatırımları oluşturduk. Bu
çerçevede, havalimanı sayımızı 56’ya, bölünmüş yol uzunluğumuzu 2019 yılı Kasım
ayı itibarıyla 27.123 kilometreye yükseltirken yine, daha önce kullanımda
olmayan hızlı trenlerin kullanımı için 1.213 kilometrelik hat oluşturmuş durumdayız.

Derslik
sayısını toplamda 343 binden 721 bine çıkararak ilköğretimde derslik başına
düşen öğrenci sayısını 36’dan 24’e indirdik.
10
bin kişiye düşen hastane yatağı sayısını 24,8’den 27,9’a çıkarırken nitelikli
yatak sayısını da 19 binden 145 bine yükselttik. Sağlık yatırımlarımızın
sonucunda, bin canlı doğumda bebek ölüm hızını 31,5’ten 6,8’e; 100 bin canlı
doğumda anne ölüm oranını ise 64’ten 13,6’ya geriletmiş olduk. 
Söz
konusu kazanımlarımıza imkân tanıyan bütçe disiplinine yönelik istikrarlı tutumumuzu,
büyümeye ve refaha daha fazla destek olmasını sağlayacak şekilde ortaya
koymaktayız. 
Sayın
Başkan, değerli milletvekilleri; konuşmamın bu bölümünde Türkiye ekonomisine
ilişkin gelişmeleri sizlere aktarmak istiyorum. Ülkemiz, son on yedi yılda sadece
ekonomik değil siyasi anlamda da dünyada ağırlığını hissettirmeye başlamış ve
dünyanın bölgesel güç merkezlerinden biri hâline gelmiştir. Bu durum, aynı
zamanda ülkemizin siyasi ve iktisadi rakiplerinin dikkatinden kaçmamış ve
yapılan bilinçli hamlelerle, ülkemiz çok sayıda iç ve dış siyasi ve iktisadi
şoklarla karşı karşıya kalmıştır. Bunların son örneği, geçtiğimiz yıl ağustos
ayında başlayan spekülatif kur saldırılarıdır. Ancak her türlü açık tehdit ve
baskıya rağmen, Sayın Cumhurbaşkanımızın liderliğinde Hükûmetimizin kararlı
tutumuyla saldırılara boyun eğilmemiş ve alınan tedbirlerle bu şoklar etkisiz
hâle getirilmiştir. Şokların neticesinde yükselen enflasyonla oldukça kararlı
bir mücadele ortaya konulmuş, halkımızın desteği alınarak beklentiler iyi
yönetilmiş ve enflasyonda belirli bir düşüş gerçekleştirilerek fiyat artışında
katılaşmanın önüne geçilmiştir. Mali disiplinden taviz vermeden, vergi
indirimleri, istihdam teşvikleri ve kredi programlarıyla ekonomik büyüme
desteklenmiştir. Uygulanan dış ticaret politikaları ve alınan tedbirlerle
ithalatın kompozisyonu ihracatı destekleyecek şekilde değişmeye başlamış,
turizm gelirlerinin desteğiyle cari işlemler fazlası veren bir ekonomiye doğru
önemli adımlar atılmıştır. Hane halkı tüketiminin ve özel sektör sabit yatırım
harcamalarının zayıf kaldığı 2018 yılında bile yüzde 2,8 oranında büyüme
kaydedilmiştir. 2019 yılının ilk yarısında toparlanmaya başlayan ekonomik
aktivitede büyümenin kaynağı, net ihracat ve kamu harcamaları olmuştur.
Özellikle 2019 yılının üçüncü çeyreğinde belirginleşen finansal şartlardaki
iyileşme ve enflasyondaki düşüşle birlikte, risk primi ve belirsizlikler
azalmıştır. Böylece, ekonominin, genel olarak tüketim harcamaları kaynaklı
yüzde 0,9 oranında büyüyerek üç çeyrek sonra yeniden büyüme patikasına girmesi
sağlanmıştır. İktisadi faaliyetin toparlanmaya başladığı 2019 yılının üçüncü
çeyreğinde, mevsimsel etkilerden arındırılmış gayrisafi yurt içi hasıla yüzde
0,4 oranında artarak iki çeyrektir devam eden pozitif görünümü korumuştur. Son
çeyrekte de önemli bir sıçramayla büyümenin artmasını ve 2019 yılını yüzde 0,5
oranında pozitif bir büyümeyle kapatmayı öngörüyoruz. 
Yeni
Ekonomi Programı’nda öngörülen para ve maliye politikaları koordineli bir
biçimde uygulanmaya devam edecektir. Bunun yanı sıra, yargı reformu stratejisi
ve vergi reformu gibi temel alanlarda öngörülebilirliği güçlendirecek adımlarla
ekonomide yapısal dönüşüm, enflasyonu daha da aşağıya çekerken ekonominin
sürdürülebilir bir büyüme patikasına oturmasına da yardımcı olacaktır. Bu
çerçevede, 2020 yılı büyüme hedefimiz yüzde 5 olarak belirlenmiştir.
Sayın
Başkan, değerli milletvekilleri; döviz kurlarındaki yükselme sonucu oluşan
maliyet baskısı ve fiyatlama davranışlarında ortaya çıkan bozulma neticesinde
on iki aylık tüketici enflasyonu Ekim 2018’de yüzde 25,2 seviyesine ulaşmıştır.
Para ve maliye politikaları arasındaki güçlü koordinasyon, petrol ve diğer
emtia fiyatlarındaki aşağı yönlü hareket, kamu fiyatlama mekanizmaları ile kur
kaynaklı fiyat dalgalanmalarının tüketici enflasyonu üzerindeki etkisinin
yumuşatılması ve enflasyonla mücadele çerçevesinde gösterilen toplumsal destek
neticesinde enflasyon düşüş eğilimine girmiştir. Bu çerçevede, tüketici
enflasyonu 2018 yılı sonunda Yeni Ekonomi Programı tahminleriyle uyumlu olarak
yüzde 20,3 seviyesine ve 2019 Kasım ayı itibarıyla da yüzde 10,56 seviyesine
gerilemiştir. 2019 yılı sonunda TÜFE’nin, Yeni Ekonomi Programı hedefi olan
yüzde 12 seviyesinin altında gerçekleşmesini öngörmekteyiz. 
(İzmir
Milletvekili Kemal Kılıçdaroğlu’nun Genel Kurul Salonu’nu teşrifi sırasında CHP
sıralarından ayakta alkışlar)
CUMHURBAŞKANI
YARDIMCISI FUAT OKTAY (Devamla) - Yeni Ekonomi Programı’nda öngörülen
politikaların hayata geçirilmesiyle enflasyonun kalıcı olarak düşük, tek haneli
seviyelere indirilmesi temel hedeflerimizdendir. Bu çerçevede, enflasyonun 2020
yılında yüzde 8,5’a 2022 yılında ise yüzde 4,9’a düşmesini beklemekteyiz. 
Sayın
Başkan, değerli milletvekilleri; küresel gelişmeler bölümünde değindiğim üzere,
en büyük ihracat pazarımız olan Avrupa Birliği ekonomisindeki yavaşlama
ihracatımızı olumsuz etkilese de 2018 yılı sonunda genel ticaret sistemine göre
176,9 milyar dolar seviyesine yükselmiştir. Yıllık ihracatımızın 2019 yılı
sonunda 180 milyar doları aşmasını bekliyoruz. 2020 yılı ihracat hedefimiz ise
190 milyar dolardır. 
Seyahat
gelirlerinin ise 2019 yılı sonunda 29 milyar dolara ulaşacağını tahmin
ediyoruz. Bu çerçevede, turizmdeki canlanmanın sürmesini beklediğimiz 2020
yılında da seyahat gelirleri hedefimizi 34,3 milyar dolar olarak öngörmekteyiz.
Cari
işlemler dengesinin, Yeni Ekonomi Programı’nda öngörüldüğü şekliyle 2020
yılında makul düzeylerde bir açık vermesi beklenmektedir. Enflasyondaki
gerilemeyle birlikte, risk primlerindeki düşüş ve kaliteli sermaye girişleri
için ortamın elverişli hâle gelmesi dış finansmanın temel belirleyicisi
olacaktır. Bu kapsamda, cari işlemler açığının gayrisafi yurt içi hasılaya
oranının 2020 yılında yüzde eksi 1,2 olarak gerçekleşmesi beklenmektedir.
Üretimdeki
dönüşüme bağlı olarak önümüzdeki dönemde yüksek katma değerli ürün ihracatının
artırılmasını da bekliyoruz. Bu durum, aynı zamanda yerlileştirme yoluyla
ithalata olan bağımlılığın azaltılmasıyla da desteklenecektir. Seyahat
gelirlerinin de önemli derecede artacağı öngörüsü neticesinde cari işlemler
dengesinde kalıcı iyileşme sağlanacak, dış finansman ihtiyacı azalacak, dengeli
ve sürdürülebilir büyüme eğilimi korunacaktır. Türkiye, önümüzdeki dönemde de
yeni nesil uygulamalarla hızlı ve kolay ticaretin adresi ve bölgesinde güvenli
bir liman olmaya devam edecektir. 
Sayın
Başkan, değerli milletvekilleri; 2018 yılında yaklaşık 550 bin kişilik ilave
istihdam sağlanmış ve işsizlik oranı yüzde 11 seviyesinde gerçekleşmiştir.
Büyümedeki gelişmeler istihdama da yansımakta, iş gücü piyasamız ekonomideki
büyümenin yönünden etkilenmektedir. Nitekim, 2018 yılının ikinci yarısında
başlayan ekonomik yavaşlama neticesinde, işsizlik oranının 2019 yılı sonunda
yüzde 12,9 olarak gerçekleşmesi beklenmektedir. Diğer taraftan, 2020 yılında
hedeflenen yüzde 5’lik büyümeyle birlikte, iktisadi faaliyette toparlanma ve
bunun sonucunda iş gücüne katılım ve istihdam oranında iyileşme kaydedilmesi
öngörülmektedir. İstihdama yönelik olarak iktisadi güven ortamının güçlenmesi
sonucunda ertelenmiş yatırımların hayata geçirilmesi ve üretimdeki artışla
birlikte istihdam teşviklerinin etkili bir biçimde uygulanmaya devam
edileceğini ifade etmek isterim. Ayrıca, iş gücü piyasasına yönelik yapısal
adımlar atılacaktır. Bu çerçevede, iş gücü piyasası deneme ve denkleştirme
süresi ve kısmi süreli çalışma konularının taraflar arasında mutabakatla
esnekleştirilmesi öngörülmektedir. 
Kadın
istihdamı için 2020 yılında da güçlü bir destek paketini uygulamaya koyacağız.
Kadınların, çalışma hayatına girişini kolaylaştıracak ve kadın istihdamını
yükseltecek esnek çalışma imkânlarının artırılması; kadın kooperatiflerinin
güçlendirilmesi; çocuk bakım hizmetleri ve ihtiyaca göre belirlenmiş mesleki
eğitim programlarının yaygınlaştırılması için teşvik uygulamalarımızı artırarak
sürdüreceğiz. 
İstihdam
teşviklerinin ihtiyaçlara göre yeniden tasarlanarak hayata geçirilmesi ve
gençlerin, iş dünyasının ihtiyaçlarına uygun mesleki eğitim programlarına dâhil
edilmesi suretiyle genç işsizliğin azaltılmasını sağlayacağız. Bu çerçevede,
istihdamın 2020 yılında 2019 yılına göre 1 milyon 52 bin kişi artması, işsizlik
oranının ise yüzde 11,8’e gerilemesi beklenmektedir. Yeni Ekonomi Programı’na
göre, önümüzdeki üç yılda istihdamı 3,2 milyon kişi artırarak 2022 yılında
işsizliği yüzde 9,8’e indirmeyi hedefliyoruz. 
Sayın
Başkan, değerli milletvekilleri; merkezî yönetim bütçemize yönelik gelişmelere
ve temel büyüklüklere geçmeden önce, kamu maliyesine yönelik bugüne kadar elde
ettiğimiz kazanımları yine kısaca paylaşmak istiyorum. 
Kamu
maliyesinde en önemli kazanımlarımızdan biri, faiz ödemelerinin bütçe içindeki
payını azaltmış olmamızdır. 2002 yılında faiz harcamalarının bütçe giderleri
içerisindeki payı yüzde 43,2 iken 2020 yılı bütçesinde bu oranın yüzde 12,7
seviyesinde kalmasını öngörmekteyiz. Bu çerçevede oluşturduğumuz mali alanla
vatandaşlarımıza hizmet olarak ayrılan kaynakların miktarını da önemli ölçüde
artırmaktayız. Vergi gelirleri ile faiz giderlerini karşılaştırdığımızda da
yine benzer bir görünüm ortaya çıkmaktadır. 2002 yılında toplanan her 100
liralık verginin 85,7 lirası faiz harcamalarına giderken 2020 yılı bütçesinde
sadece 17,7 lirasının faiz harcamalarına ayrılacağı tahmin edilmektedir. 
Kamu
maliyesinin bir diğer önemli kazanımı ise borç stokunda ciddi oranda bir
düşüşün sağlanmasıdır. 2000’li yılların başında gayrisafi yurt içi hasıla
içindeki payı yüzde 76,1 seviyesinde bulunan Avrupa Birliği tanımlı borç stoku
seviyesi 2019 yılı ikinci çeyreği itibarıyla yüzde 32,2 seviyesine inmiştir.
Avrupa İstatistik Ofisi verilerine göre aynı dönemde 28 AB üyesi ülkenin borç
stokunun gayrisafi yurt içi hasılaya oranı yüzde 80,5 düzeyindedir. 2019 Ekim
ayı IMF Küresel Ekonomik Görünüm Raporu’na göre, söz konusu oran gelişmiş
ülkeler için yüzde 103,1; gelişmekte olan ülkeler için ise yüzde 53,3
seviyesinde bulunmaktadır. Yüzde 32,2’yle borç stokumuzun düşük seviyelerde
bulunması maliye politikamızın işlevselliğini önemli ölçüde artırmıştır. 2019
yılında yüzde 32,8 olması beklenen AB tanımlı genel yönetim borç stokunun
gayrisafi yurt içi hasılaya oranının 2020 yılı itibarıyla yüzde 33,2 ve Yeni
Ekonomi Programı dönemi sonunda ise yüzde 32,3 seviyesine gelmesini
hedefliyoruz.
Sayın
Başkan, değerli milletvekilleri; konuşmamın bu bölümünde bütçede
kazanımlarımızın sürmesine yönelik öngördüğümüz ana perspektif ve maliye
politikalarını aktarmak istiyorum. 
Planda
verimlilik odağında sanayi sektörünün itici güç rolünü üstlendiği ihracata
dayalı istikrarlı bir büyüme modeli çerçevesinde hedeflerimizi belirlemiş
durumdayız. Belirlediğimiz büyüme modelinde, bir taraftan yatırımların üretken
alanlara yönlendirilmesi, diğer taraftan yurt içi tasarrufların artırılması
amaçlanmaktadır. Bu kapsamda, plan dönemi sonunda yurt içi tasarrufların millî
gelire oranının yüzde 30’un üzerine çıkarılmasını hedefliyoruz. Kalkınma
planında yurt içi tasarrufların arttırılması için hane halkı ve firmaların
tasarrufa özendirilmesinin yanında, kamu tasarruflarının arttırılması ve bu
tasarrufların ekonominin verimli alanlarındaki yatırımlara yönlendirilmesini
öngörmekteyiz. Planda öngörülen büyümeyi destekleyici maliye politikalarının
hayata geçirilebilmesi için program bütçe sistemine geçilmesinin yanı sıra,
maliye politikasının etkinliğini artırmak için harcamalar gözden
geçirilmektedir. Buna ek olarak vergi adaletini güçlendirecek ve vergi tabanını
genişletecek revizyonların yanı sıra, yerel yönetimlerin öz gelirlerinin
artırılması da öngörüler arasındadır. Ayrıca, sosyal güvenlik sisteminin
güçlendirilmesi için kayıtlı istihdamın arttırılması, sistemin kapsadığı
nüfusun genişletilmesi ve prim tahsilatlarının arttırılması sağlanarak
emeklilik ve sağlık harcamalarının kamu maliyesi üzerindeki baskısının kontrol
altında tutulması hedeflenmektedir. 
Sayın
Başkan, değerli milletvekilleri; 2020 yılı merkezî yönetim bütçe büyüklüklerine
geçmeden önce, 2020-2022 dönemi Yeni Ekonomi Programı’ndaki kamu maliyesine
ilişkin politika ve öngörüleri ortaya koymak istiyorum. 2018 Ağustosunda
yaşanan kur şokundan sonra uygulanan maliye politikaları, iktisadi faaliyetin
yanı sıra cari açık ve enflasyonla mücadeleyi desteklemiştir. Uygulanan etkin
bütçe politikaları sayesinde 2018 yılında merkezî yönetim bütçe açığının
gayrisafi yurt içi hasılaya oranı yüzde 2 gibi makul bir seviyede
gerçekleşmiştir. 2020-2022 döneminde de mali disiplini kararlılıkla
sürdüreceğiz. Bu kapsamda, bütçenin gelir performansının yükseltilmesine
yönelik sürekli gelir kaynaklarıyla vergi tahsilatında etkinliğin artırılması
ve ekonomide kayıt dışılığın azaltılmasını hedefliyoruz, kaynakların verimli
kullanılmasını ve belirlenen alanlarda tasarrufların artırılmasını sağlayacak
yapısal değişiklikleri hayata geçireceğiz; böylece kamu borçluluğu düşük
düzeylerde tutulmaya devam edilecektir. 
Yeni
Ekonomi Programı’nın kapsadığı önümüzdeki üç yıllık dönemde de bütçe açığının
gayrisafi yurt içi hasılaya oranının yüzde 3’ün altında kalmasını hedefliyoruz.

Sayın
Başkan, değerli milletvekilleri; konuşmamın bu bölümünde bütçe gerçekleşmeleri
çerçevesinde 2018 Yılı Merkezi Yönetim Kesin Hesap Kanun Teklifi’ne ilişkin
bazı büyüklükleri sizlerle paylaşmak istiyorum: 2018 yılında bütçe giderleri
830,8 milyar, bütçe gelirleri 758 milyar, bütçe açığı 72,8 milyar, faiz dışı
fazla 1,1 milyar TL olarak gerçekleşmiştir. 
2018
yılı merkezî yönetim bütçe tahmini ve yıl sonu gerçekleşmelerine bakılacak
olursa 2018 yılı bütçe giderleri bütçe başlangıç tahminine göre yüzde 10,8
oranında, yıl sonu gerçekleşme tahminine göre yüzde 1 oranında artmıştır; buna
karşın bütçe gelirlerimiz bütçe başlangıç tahminine göre yüzde 8,1 oranında,
yıl sonu gerçekleşme tahminine göre yüzde 1,1 oranında artış göstermiştir. 2018
yılında 72,8 milyar lira olarak gerçekleşen bütçe açığı başlangıçta öngörülen
açığın 6,9 milyar lira üzerinde, yıl sonu gerçekleşme tahmini ise 0,7 milyar
lira üzerinde gerçekleşmiştir. 
Sayın
Başkan, değerli milletvekilleri; 2019 yılı merkezî yönetim bütçe
gerçekleşmelerine ilişkin yıl sonu beklentilerimiz ise şu şekildedir: 2019
yılında merkezî yönetim bütçe giderlerinin 992,4 milyar, merkezî yönetim bütçe
gelirlerinin 867,4 milyar, bütçe açığının 125 milyar, faiz dışı açığın 21,9
milyar TL olarak gerçekleşeceğini tahmin etmekteyiz. 2019 yıl sonu bütçe
açığının 125 milyar lirayla bütçe başlangıç hedefinin 44,4 milyar lira üzerinde
gerçekleşeceğini beklemekteyiz. Bu açığın, millî gelire oranının ise yüzde 2,9
olacağını öngörmekteyiz. 
Bütçe
giderlerinin detaylarına bakacak olursak; 2019 yılında -rakamları yaklaşık
olarak veriyorum- personel giderlerinin 250 milyar, sosyal güvenlik kurumlarına
devlet primi giderlerinin 44 milyar, mal ve hizmet alım giderlerinin 78 milyar,
cari transferlerin 397 milyar, sermaye giderlerinin 75 milyar, sermaye
transferlerinin 15 milyar, borç verme giderlerinin 29 milyar ve faiz
giderlerinin 103 milyar TL olarak gerçekleşmesini beklemekteyiz. 2019 yılında,
vergi gelirlerinin ise yaklaşık 668 milyar lira, vergi dışı gelirlerin ise
yaklaşık 200 milyar lira olacağını öngörmekteyiz.
Sayın
Başkan, değerli milletvekilleri; konuşmamın bu bölümünde, sizlere 2020 Yılı
Merkezi Yönetim Bütçe Kanunu Teklifi hakkında bazı bilgiler vermek istiyorum.
2020 yılı bütçemizde; bütçe giderleri 1 trilyon 95,5 milyar, faiz hariç
giderler 956,5 milyar, bütçe gelirleri 956,6 milyar vergi gelirleri 784,6
milyar ve bütçe açığı 138,9 milyar olarak öngörülmektedir. 2020 yılı bütçe
giderlerinin ekonomik sınıflandırmaya göre dağılımı ise; personel giderleri
282,5 milyar, sosyal güvenlik kurumlarına devlet primi giderleri 48,1 milyar,
mal ve hizmet alımı giderleri 75,6 milyar, cari transferler 451,1 milyar,
sermaye giderleri 56,6 milyar, sermaye transferleri 6,8 milyar, borç verme
giderleri 27,1 milyar, yedek ödenekler 8,8 milyar ve faiz giderleri 138,9
milyar olarak öngörülmektedir. 2020 yılında merkezî yönetim bütçe gelirlerinin
2019 yılı gelir hedefine göre, yüzde 10,3 artışla 956,6 milyar lira, vergi
gelirlerinin yüzde 17,5 oranında artarak 784,6 milyar lira, vergi dışı
gelirlerin ise 172 milyar liraya ulaşacağını tahmin etmekteyiz. 
Sayın
Başkan, değerli milletvekilleri; bütçelerimiz ekonomimizdeki gelişmelere göre
şekillendirdiğimiz maliye politikalarımızın bir yansımasıdır. Bu çerçevede 2020
yılı bütçemiz ekonomide öngördüğümüz dengelenme, disiplin ve değişim
yaklaşımımıza uygun olarak hazırlanmıştır. Ekonomide dengelenme çerçevesinde
elde ettiğimiz kazanımların geliştirilmesi, üretim ve verimlilik odaklı
sürdürülebilir büyümeyle adaletli paylaşımın tesisi 2020 yılı bütçemizin temel
amacıdır. 2020 yılı bütçesi de önceki 17 bütçemizde olduğu gibi bir hizmet
bütçesi olacaktır. Faiz ödemelerinin bütçe içindeki payı azalırken vatandaşa
hizmet olarak gidecek ödemelerin payının artması sağlanacaktır. Bütçedeki
kaynaklarımız vatandaşlarımızın ihtiyaç duyduğu hizmetlerin karşılanmasında
kullanılacaktır. Yeni Ekonomi Programı’nda öngördüğümüz şekilde bütçenin sağlam
ve sürdürülebilir gelirlere dayanması, toplanan gelirlerin ise vatandaşlarımıza
hizmeti esas alan bir anlayışla kullanılması en temel önceliğimiz olacaktır.
Sayın
Başkan, değerli milletvekilleri; ülkemizin beşerî kapasitesinin güçlenmesine
yönelik tüm kademelerde kapsayıcı ve kaliteli eğitim hamlesiyle bilgiyi
ekonomik ve sosyal faydaya dönüştüren, teknoloji kullanımına ve üretime yatkın,
nitelikli ve mutlu bireylerin yetiştirilmesi her zaman temel önceliğimiz
olmuştur. 
Hükûmetlerimiz
döneminde temel kamu hizmeti olarak gördüğümüz eğitim hizmetlerine yaygın ve erişilebilir olması doğrultusunda önemli
ilerlemeler sağlanmıştır. Öğretmen sayıları arttırılmış, başta kız çocukları ve
dezavantajlı öğrenciler olmak üzere eğitimin tüm kademelerinde okullaşma
oranlarında artış sağlanmış ve derslik başına düşen öğrenci sayısı önemli
ölçüde azalmıştır.
Eğitime
ilişkin hareket noktamız, güçlü öğretmen güçlü gelecektir. Eğitim bizim için
her zaman bir ülke ve millet ödevi olmuştur. 2020 yılı bütçemizde de eğitime
her zamanki gibi büyük önem vermekteyiz. Eğitime ayırdığımız bütçe kaynaklarını
2020 yılında 176,1 milyar liraya çıkarıyoruz. Böylelikle bütçe giderlerinin
yaklaşık yüzde 16,1’ini tek başına eğitime ayırıyoruz. (AK PARTİ sıralarından
alkışlar)
Bütçemizde
eğitimin her kademesinde niteliğin arttırılmasına yönelik tekli eğitime
geçilmesi, okul öncesi eğitimin yaygınlaştırılması, mesleki ve teknik eğitim
atölye ve laboratuvarlarının modernizasyonu, tasarım ve beceri atölyelerinin
kurulması, öğretmenlerin mesleki gelişimlerinin desteklenmesine yönelik
yapacağımız yatırımlar 2020 yılında ön plana çıkacaktır. Buna ilaveten, 2020
yılı bütçemizden öğrencilerimize doğrudan nakdî ve ayni olarak önemli destekler
sağlamaya devam ediyoruz. Bu kapsamda tahsis edilen ödenek tutarı 26,4 milyar
liradır. 2 milyon öğrencimizin faydalandığı burs ve eğitim kredisi için 12,5
milyar lira, 1milyon 315 bin öğrencimizin faydalandığı taşımalı eğitim ve yemek
yardımı programı için 4,5 milyar lira, 403 bin engelli evladımızın
faydalanacağı eğitim programları için yaklaşık 3,7 milyar lira, öğrencilerimize
destekleme ve yetiştirme kursu çerçevesinde 1,8 milyar lira, özel okullara
giden yaklaşık 260 bin öğrencimize eğitim desteği kapsamında 804 milyon lira,
pansiyonlarda barınan 353 bin öğrencimize barınma desteği olarak 1,2 milyar
lira, üniversitelerde harcı kaldırmamız sonucunda 2 milyon 186 bin üniversite
öğrencisi için üniversitelerimize 602
milyon lira, ücretsiz kitap desteği kapsamında 1,3 milyar lira destek
verilecektir. 
Sayın
Başkan, değerli milletvekilleri; gerçekleştirmiş olduğumuz reformlarla
vatandaşlarımıza sunduğumuz sağlık hizmetlerinin kalitesini artırıyor ve her
bir vatandaşımız için ulaşılabilir hâle getiriyoruz. Toplumumuzda sağlıklı
nesillerin yetişmesi için sağlık alanındaki harcamalarımızı da yıllara sâri
olarak yükselttik. Sağlığa, 2020 yılı bütçesinde 188,6 milyar lira kaynak
ayırıyor olacağız. Böylece, 2002 yılında yüzde 11,3 olan sağlık harcamalarının
bütçe içerisindeki payını 2020 yılında yüzde 17,2’ye çıkarıyoruz. Bu kapsamda,
2020 yılında tedavi harcamaları için 98,4 milyar, ilaç harcamaları için 47,3
milyar, aile hekimliği için 10,5 milyar lira kaynak ayırmış durumdayız. 
Sayın
Başkan, değerli milletvekilleri; 2020 yılında özel sektörün yenilikçi ve
üretken yatırımlarını teşvik edecek altyapı yatırımlarını desteklemeye devam
edeceğiz. Bu çerçevede, 2020 yılında merkezî yönetim bütçesinden yatırımlara
64,1 milyar lira kaynak ayırdık. 
Yerel
yönetimlere verdiğimiz önem doğrultusunda, iktidarımız döneminde, yerel
yönetimlere bütçeden ayrılan kaynakları da arttırmış durumdayız. Bu kapsamda,
büyükşehir ve diğer belediyelerimiz ile özel idarelerimize ayırdığımız kaynağı
2019 yılı bütçesine göre yüzde 18,2 artırarak 97,3 milyar lira seviyesine
ulaştırıyoruz. 
Ekonomi
politikalarımızın önemli eksenlerinden birisini de bölgesel ve kırsal kalkınma
oluşturmaktadır. Hükûmetlerimiz döneminde özel amaçlı bölgesel ve kırsal
kalkınma projelerine önceki dönemlere göre çok daha fazla kaynak ayırdık,
ayırmaya da devam ediyoruz. Köylerin altyapısını güçlendirmek amacıyla
oluşturduğumuz KÖYDES Projesi için 1,5 milyar lira, belediyelerin su ve
kanalizasyon altyapılarını güçlendirmek amacıyla oluşturduğumuz SUKAP projesi
için 837 milyon, sokak aydınlatmaları için 2,4 milyar lira kaynak ayırıyoruz.
Sayın
Başkan, değerli milletvekilleri; sosyal yardımlar alanında reform olarak
nitelendirebileceğimiz birçok yeni uygulamayı hayata geçirdik ve sosyal yardım
programlarını çeşitlendirdik. Bu kapsamda, 2020 yılı bütçemizde sosyal
harcamalar için ayırdığımız kaynak miktarını 69,5 milyar liraya çıkardık. Bu
tutar 2020 yılı bütçesinin yüzde 6,3’üne denk gelmektedir. 2002 yılında bu oran
yüzde 1,3 ve ayrılan kaynak ise sadece 1,6 milyar liraydı. 2020 yılında, ödeme
gücü olmayan vatandaşlarımızın sağlık giderlerini karşılamak amacıyla 13,4
milyar lira, 65 yaş üstü yaşlılarımız, bakıma ihtiyacı olan engelli
vatandaşlarımız ve engelli vatandaşlarımızın yakınlarına bağlanan aylıklar
kapsamında 11,6 milyar lira, engelli vatandaşlarımızın evde bakımına destek
amacıyla 9,4 milyar lira, yoksul ailelere elektrik tüketimi desteği kapsamında
1,8 milyar lira, ekonomik yoksunluk içinde olan çocuk ve gençlerimizin aileleri
yanında yetişmelerine imkân sağlayan sosyal ve ekonomik destek ödemeleri için
1,6 milyar lira kaynak ayırdık.
Sayın
Başkan, değerli milletvekilleri; kadının konumunun güçlendirilmesi temel
politikalarımızdan birisidir. Bu kapsamda eğitim, sağlık, ekonomi, karar alma
mekanizmalarına katılım temel eksenleri üzerine inşa edilen Kadının Güçlenmesi
Strateji Belgesi ve Eylem Planı’nı uygulamaya devam ediyoruz. Kadın
girişimciliğini geliştirmeye yönelik olarak kadın kooperatifçiliğini destekleme
konusunda yeni adımlar atıyoruz, 81 ilimizde kadın kooperatifçiliği çalışma
gruplarını oluşturmuş durumdayız. Teşvik ve desteklerimizin de etkisiyle 2023
yılında kadın istihdam oranını yüzde 34’e, kadın iş gücüne katılım oranını ise
yüzde 38,5 seviyesine yükseltmeyi hedefliyoruz. 
Kadına
yönelik şiddete karşı mücadelemizi “sıfır tolerans” anlayışıyla sürdürüyoruz.
Bu çerçevede “Mercan Seferberliği”ni başlatarak Aile, Çalışma ve Sosyal
Hizmetler, Adalet, İçişleri, Millî Eğitim, Sağlık Bakanlıklarımız ve Diyanet
İşleri Başkanlığımızla bir araya gelerek 2020-2021 Koordinasyon Planı’mızı da
hazırlamış durumdayız. 81 ilde hizmete açtığımız şiddeti önleme ve izleme
merkezlerinden bugüne kadar toplamda 514 bin kişi yararlanmıştır. 
Sayın
Başkan, değerli milletvekilleri; istikbalimizin teminatı gençlerimizin serbest
zamanlarının değerlendirilmesi, kişisel ve sosyal gelişimin desteklenmesi,
zararlı alışkanlıklardan korunması ve karar alma süreçlerine aktif
katılımlarına imkân sağlanmasına yönelik çalışmalarımız da yine aralıksız
olarak devam etmektedir. 
Gençlerimize
bağımlılığın her türüyle mücadele hakkında seminer ve eğitimler verilmekte,
bağımlılıkla mücadele konusunda projeler desteklenmektedir. 
Üniversite
öğrencilerimizin ekonomik olarak desteklenmesi ve modern ortamlarda
barındırılması ile sağlıklı ve dengeli beslenmelerinin sağlanması için
çalışmalarımız sürdürülmektedir. 
Spor
alanında ise stadyumlar, yüzme havuzları, gençlik merkezleri, spor salonları,
atletizm pistleri ve benzeri gençlik ve spor tesislerinin yapımı ve mevcut
tesislerin modernizasyonları gerçekleştirilmektedir. Yatırım programında
bulunan 37 adet stadyum, 294 adet spor salonu ve 79 adet yüzme havuzu olmak üzere
1.220 adet gençlik ve spor tesisi projesinden 962 tanesi tamamlanarak hizmete
sunulmuştur. 
Sayın
Başkan, değerli milletvekilleri; tarım ve orman alanı her zaman önem verdiğimiz
alanların başında gelmektedir. Üreticimizin en önemli sorunu olan mazot kullanımını
azaltarak yüzde 90’a varan tasarruf sağlayan yüzde 100 yerli ve çevreci
elektrikli traktör prototipini geliştirdik, buna benzer çalışmalarımızı da
artırmaya devam ediyoruz. 
2020
yılında bütçemizden tarım ve ormana ayırdığımız kaynağı 40,3 milyar liraya
çıkartıyoruz. Bu kapsamda, tarımsal destek programları için 22 milyar, tarım
sektörü yatırım ödenekleri için 5,1 milyar, tarımsal kredi sübvansiyonu,
müdahale alımları, tarımsal KİT’lerin finansmanı ve ihracat destekleri için 6,3
milyar lira kaynak ayırıyoruz. Tarımsal destek programları için ayırdığımız
kaynağı 2019 yılı ödeneklerine göre yüzde 36,7 oranında artırarak 22 milyar
liraya çıkarmaktayız. 
Sayın
Başkan, değerli milletvekilleri; ülkemizde artan enerji talebinin sorunsuz
karşılanması amacıyla millî kaynaklarımızın öncelikli kullanılması hususuna
dikkat ederek tüm enerji kaynaklarımızı milletimizin hizmetine sunmak için
çalışmalar aralıksız devam etmektedir. Bu kapsamda enerjinin yüksek verimle
kullanılması, arz güvenliğinin tahkim edilmesi ve cari açığın azaltılmasına
katkı sağlanması amacıyla yerli ve yenilenebilir kaynaklarımızı azami ölçüde
değerlendirmekteyiz. Hazar’dan İtalya’ya uzanan TANAP ile Asya’yı Avrupa’ya
bağlayarak bölgede enerji üssü olma yönündeki iddiamızı gerçekleştirmeye devam
etmekteyiz. Ülkemize ve Avrupa’ya doğal gaz arz edecek TürkAkım Projesi’nin de
inşaat ve imalatı tamamlanmıştır. Fatih ve Yavuz gemilerimiz Doğu Akdeniz’deki
sondaj faaliyetlerine devam etmektedir. Millî gemilerimizle 2020 yılı
içerisinde 5 kuyu daha açarak petrol ve doğal gaz arama faaliyetlerine, aktif
bir strateji izlemeye bu alanda devam edeceğiz.
Sayın
Başkan, değerli milletvekilleri; reel kesim destekleri için bütçemizden 44,5
milyar lira kaynak aktarmaktayız. Böylece son iki yıl içinde önemli ölçüde
artırdığımız reel sektör desteklerine 2020 yılında da devam ederek özel sektör
aracılığıyla büyüme stratejimizi sürdürmekteyiz. Büyüme ve istihdam alanlarında
olumlu sonuçlarını hep beraber gördüğümüz sosyal güvenlik işveren prim
desteklerine reel sektör destekleri içerisindeki en büyük payı vermeye devam
ediyoruz. Bu çerçevede, 2020 yılında işletmelerimiz tarafından Sosyal Güvenlik
Kurumuna ödenmesi gereken 25,3 milyar lira tutarındaki işveren primini
bütçemizden karşılamaktayız. Ekonomiyi canlandırmak için aldığımız tedbirler
kapsamında, hazine destekli kefaletle sağlamış olduğumuz krediler çerçevesinde
2020 yılı bütçesinde 5 milyar lira kaynak ayırdık. İhracatçımızın rekabet
gücünü artırmak amacıyla bütçeden ihracat destekleri kapsamında 3,8 milyar lira
harcamayı hedefliyoruz. 
Tarım
ve hayvancılık sektöründe faaliyet gösteren işletmelerimizin ihtiyaç duyduğu
finansmanı düşük maliyetle karşılaması için Ziraat Bankası aracılığıyla
tarımsal kredilere verdiğimiz faiz destek tutarını yaklaşık yüzde 23 oranında
artırarak 4,2 milyar liraya çıkarmaktayız. 
Esnafımızın
finansmana erişimini sağlamak ve finansman maliyetlerini düşürmek en önemli
önceliklerimizden birisi olmuştur. 2020 yılında bu amaçla Halk Bankası
aracılığıyla kullandıracağımız esnaf kredileri için faiz desteği olarak 2,2
milyar lira kaynak ayırdık. 
Genç
girişimcilerimizin desteklenmesi ve KOBİ’lerimizin markalaşması,
kurumsallaşması, dijitalleşmesi, AR-GE faaliyetlerinin geliştirilmesi, üretim
kapasitelerinin artırılması, katma değerli yüksek teknolojinin KOBİ’ler
vasıtasıyla tabana yayılması, yenilikçi ve rekabetçi bir yapıya ulaşmalarını
sağlamak amacıyla KOSGEB bütçesine 1,4 milyar lira ayırmaktayız.
Ülkemizde
sanayinin gelişmesi ve üretim kapasitesinin artırılması amacıyla 2020 yılı
bütçesinden Sanayi ve Teknoloji Bakanlığımız aracılığıyla kullandırılmak üzere
teşvik ödemeleri kapsamında 1 milyar liralık kaynak ayırdık. 
Bütçemizden,
başta TÜBİTAK olmak üzere, kamu ve özel sektör AR-GE harcamalarına destek
sağlarken, diğer taraftan vergi ve diğer mevzuat düzenlemeleri vasıtasıyla özel
sektör AR-GE yatırımları için önemli katkı veriyoruz. Bu amaçlarla 2020 yılı
bütçemizde yaklaşık 5,5 milyar lira kaynak ayırmaktayız. 
Sayın
Başkan, değerli milletvekilleri, Dijital Türkiye çalışmaları kapsamında
kaynaklarımızı yine verimli kullanarak, teknolojiyi sadece tüketen değil üreten
bir Türkiye olmak için var gücümüzle üretmeye, kullanmaya ve çalışmaya devam
ediyoruz. Bu çerçevede, 9 Aralık 2019 tarihi itibarıyla Dijital Türkiye
Platformu üzerinde 44 milyondan fazla kullanıcı sayısına erişilmiş olup 638
kurum ve kuruluşa ait toplam 5.115 hizmet sunulmaktadır. Sıfır Belge Politikası
çalışmalarımız kapsamında toplam 111 adet süreç sadeleştirilmiş olup hizmet
başına, vatandaşa verilen kamu hizmeti başına düşen ortalama belge sayısı 3,8
iken, yaptığımız çalışmalar neticesinde, talep edilen ortalama belge sayısı
0,34’e düşürülmüştür. Buradaki hedefimiz bunu sıfıra indirmektir. 
Sayın
Başkan, değerli milletvekilleri; yatırımların güvenli ve sürdürülebilir kaynaklarla
finansmanı çerçevesinde yurt içi tasarruf oranının arttırılması, Hükûmetimizin
ekonomi politikasının önemli bileşenlerinden biridir. Yurt içi tasarrufların
arttırılması yoluyla sürdürülebilir yüksek büyümeyi sağlamayı hedeflemekteyiz.
Bu amaçla attığımız adımlardan biri de 2013 yılı itibarıyla geçiş yaptığımız
bireysel emeklilik sisteminde doğrudan devlet katkısı sistemidir. 2020 yılında bireysel
emeklilik sistemi kapsamında bütçeden aktarılacak devlet katkı tutarının 5,1
milyar liraya ulaşmasını öngörüyoruz. Böylece, 2020 yılı sonunda bütçeden
karşılanan toplam devlet katkısı tutarı 25,6 milyar liraya ulaşmış olacaktır.
Sayın
Başkan, değerli milletvekilleri; 2002 yılı sonundan bu yana kamu
görevlilerimizin mali ve sosyal haklarında ciddi iyileşmeler sağladık, onların
yaşam standartlarını yükselttik ve yükseltmeye de devam edeceğiz. 2002-2019
Ekim döneminde kamu görevlilerimizin aylık ve ücretlerinde enflasyonun oldukça
üzerinde artışlar sağladık. Bu kapsamda aile yardımı ödeneği dâhil en düşük
memur maaşı 2002 Aralık ayında 392 lira iken 2019 Ekim ayında 3.707 liraya
çıkarıldı; artış oranı yüzde 846’ya ulaştı. Aile yardımı ödeneği dâhil ortalama
memur maaşı 2002 Aralık ayında 578 lirayken 2019 Ekim ayında 4.483 liraya
çıkarıldı; artış oranı yüzde 676’ya ulaştı. Muhtar aylığı 2002 Aralık ayında 97
lira iken 2019 Ekim ayında 2.027 liraya çıkarıldı; artış oranı yüzde 1.982’ye
ulaştı. Güvenlik korucularının ücretleri 2002 Aralık ayında 236 lira iken 2019
Ekim ayında 2.162 liraya çıkarıldı; artış oranı yüzde 815’e ulaştı. 
Sayın
Başkan, değerli milletvekilleri; demokrasilerde iyi işleyen bir yargı
sisteminin varlığı tartışılmaz bir ihtiyaçtır. Bu, aynı zamanda sosyal ve
ekonomik kalkınmanın da vazgeçilmez gereğidir. Malumunuz olduğu üzere Yargı
Reformu Strateji Belgesi 30 Mayıs 2019 tarihinde Sayın Cumhurbaşkanımız
tarafından kamuoyuna açıklanmıştır. Strateji belgesi toplumsal taleplerin
karşılanmasını, vatandaşlarımızın etkili ve daha kaliteli adalet hizmetini
makul sürede alabilmelerini sağlamak amacıyla katılımcı bir anlayışla
hazırlanmıştır. Açıklanmasından itibaren belgeye yönelik yoğun toplumsal ilgi
doğru istikamette olduğumuzu göstermiştir. 
Yüce
Meclisimizin siz değerli üyelerinin destekleriyle belgede öngörülen hedeflerin
gerçekleştirilmesi amacıyla hazırlanan birinci yargı paketi yasalaşmıştır. Bu
paket kapsamında birçok yenilik getirilmiştir. İfade özgürlüğünün güvencesinin
artırılması, soruşturma aşamasındaki tutukluluk sürelerine azami sınır
getirilmesi, hukuk mesleklerine giriş sınavının getirilmesi, yeni muhakeme ve
yargılama usullerinin getirilmesi ve avukatlara hususi damgalı pasaport
verilmesi bu yeniliklerden sadece bazılarıdır. 2020 yılında da yeni reform
paketleriyle sistemimizi daha güçlü hâle getirmeyi hedeflemekteyiz, bu konudaki
kararlılığımız tamdır. 
Sayın
Başkan, değerli milletvekilleri; sahada ve masada güçlü olmaya dayanan
girişimci ve insani dış politikamızı millî menfaatlerimize, bölgemizin ve
dünyanın barış ve istikrarına, insanımızın refah ve huzuruna odaklanan bir
yaklaşımla uygulamaya devam edeceğiz. Dünya küresel düzeyde istikrarsızlık,
belirsizlik ve ciddi sınamalarla mücadele halindedir. Böylesi bir ortamda
hayata geçirdiğimiz insani dış politika ve Cumhurbaşkanımızın “Dünya 5’ten
büyüktür.” söylemiyle küresel sistemin çarpıklıklarına Birleşmiş Milletler
Güvenlik Konseyi üzerinden yönelttiğimiz eleştiriler dünya çapında yankı
bulmuştur. 
Suriye’de
yaşanan insani krize karşı yürüttüğümüz açık kapı politikası ve dünya
mazlumlarına her şartta kol kanat geriyor olmamız var olan ezberleri bozmuştur.
Suriye meselesi en hayati dış politika başlıklarından birisi olarak
gündemimizdeki yerini korumaktadır. Ülkemizde bulunan sığınmacıların ülkelerine
gönüllü ve güvenli geri dönüşleri ancak Suriye’nin yeniden huzura, güvene ve
istikrara kavuşmasıyla mümkündür. Barış Pınarı Harekâtı’yla ülkemizin güvenlik
endişelerinin giderilmesi, bölge halkının PKK, YPG/PYD ve DEAŞ baskısından
kurtarılması ve Suriyeli sığınmacıların ülkelerine güven içerisinde dönmeleri
için uygun ortamın oluşturulması, Suriye’nin toprak bütünlüğünün muhafazasına
katkı verilmesi hedeflenmiştir. Bu doğrultuda 4 bin kilometrekareyi aşkın alanı
bilfiil terörden arındırdık ve sahadaki kararlı duruşumuzu diplomatik
hamlelerle perçinledik. Aynı zamanda Amerika Birleşik Devletleri ve Rusya’yla
sağlanan mutabakatlarla harekâtın meşruiyetinin tescil edilmesini ve güvenli
bölgenin tanınmasını sağladık. Barış Pınarı Harekâtı bölgesinde terörle
mücadelemiz bu alanda terör tamamıyla temizlenene kadar sürecektir. Bu
vesileyle tüm şehitlerimize bir kez daha Allah’tan rahmet, gazilerimize hayırlı
ve uzun ömürler diliyorum. 
Sayın
Başkan, değerli milletvekilleri; dış politikada kararlı duruşumuzun bir diğer
örneği Doğu Akdeniz’de son dönemde tırmanan hidrokarbon kaynaklarının paylaşım
sorununa karşı ülkemizin izlediği tavizsiz politikadır. Bu konudaki
kararlılığımızı, etkin diplomatik girişimlerimiz yanında sahada arama
faaliyetlerimiz dâhil uygulamalarımızla da gösteriyoruz. Libya’yla
imzaladığımız Deniz Yetki Alanlarının Sınırlandırılmasına İlişkin Mutabakat
Muhtırası’yla karşılıklı iki kıyıyı dostluk köprüsüyle birbirine bağlamış
durumdayız. Türkiye Büyük Millet Meclisinde kabul edilip Sayın
Cumhurbaşkanımızın onayının ardından Resmî Gazete’de yayımlanan bu anlaşma dün
itibarıyla Libya Ulusal Mutabakat Hükümeti Başkanlık Konseyi tarafından da
onaylanmıştır. Türkiye ne Kıbrıs’ta ne Ege’de ne de Doğu Akdeniz’deki hak ve
çıkarlarından en küçük bir taviz vermeyecektir. (AK PARTİ sıralarından
alkışlar) Ülkemiz bölgede yaşanan belirsizliklerden yakından etkilenirken
Birleşmiş Milletler, Avrupa Birliği ve NATO gibi kuruluşlar bu süreçte
Türkiye’ye karşı üzerlerine düşen sorumluluklarını ne yazık ki yerine
getirmemişlerdir. Tüm bunlara rağmen Cumhurbaşkanımızın liderliğinde devletimiz
kendi göbeğini kendisi kesmeyi bilmiş, uluslararası alanda söz sahibi, güçlü
bir aktör hâline gelmiştir. 
Milletimizin
topyekûn desteğiyle yurt içinde ve yurt dışında terörle kararlılıkla mücadele
etmeye devam ediyoruz. Güvenlik güçlerimiz ve Silahlı Kuvvetlerimizin etkin,
caydırıcı ve saygın nitelikleriyle yurt içinde “Kıran” ve yurt dışında “Pençe”
gibi operasyonları başarıyla sürdürerek terör tehdidini kaynağında yok
etmekteyiz. 
Türk
milletine ihanet eden FETÖ üyeleri gibi yurt dışına kaçarak kurtulacağını
zanneden hainler de Türk adaletine hesap vermekten kaçamamaktadır. Nerede
olurlarsa olsunlar, bulup adalete teslim etmeye devam edeceğiz. (AK PARTİ
sıralarından alkışlar) 
Artık,
başka ülkelerin belirlediği çerçevede değil, kendi menfaatleri çerçevesinde
hareket eden, hem masada hem sahada kazanan bir Türkiye vardır. (AK PARTİ
sıralarından alkışlar) Bundan sonra da bölgemizde ve dünyada ecdadımızın,
medeniyetimizin bize işaret ettiği insan odaklı politikalarımızı uygulamayı
sürdüreceğiz. Yurt içinde ve yurt dışında terörle kararlılıkla mücadele etmeye
devam edeceğiz.
Sayın
Başkan, değerli milletvekilleri; millî güvenliğimizin temini maksadıyla millî
savunma sanayimizin gelişiminin ne denli önemli bir mesele olduğu son yıllarda
yaptığımız yurt içi ve yurt dışı operasyonlarda kendini bir kez daha
göstermiştir. Son yıllarda Savunma Sanayii Başkanlığımızca yürütülen projeler
ordumuzun ve güvenlik güçlerimizin her geçen gün gelişimine katma değer
sağlamaktadır, sağlamaya da devam edecektir. 
Savunma
sanayisi ciromuz 2002 yılında 1 milyar dolar düzeyindeyken günümüzde 8 milyar
760 milyon dolara ulaşmıştır. Dünyanın en büyük 100 savunma sanayisi şirketi
arasında bu yıl itibarıyla 5 Türk şirketi yer almaktadır. Savunma ve havacılık
ihracatımız 2018 yılı sonunda 2 milyar 188 milyon dolara ulaşmıştır. 2019 yılı
üçüncü çeyreğinde bir önceki yıla kıyasla da yüzde 37,7’lik bir artış sağlanan
ihracatımızın yıl sonunda rekor bir düzeyde gerçekleşmesini beklemekteyiz. (AK
PARTİ sıralarından alkışlar) 
Yurt
içinde ve yurt dışında ordumuz ve güvenlik güçlerimize teslimatı gerçekleşen yerli
taarruz helikopterimiz ATAK’ın sayısı 50’yi aşmış, özgün genel maksat
helikopterimiz GÖKBEY de ilk uçuşunu gerçekleştirmiştir. ANKA insansız hava
aracı hizmete devam ederken AKINCI taarruzi insansız hava aracı ise test
uçuşlarına başlamıştır. Yüksek faydalı yük kapasiteli insansız hava aracımız
AKSUNGUR ise bu yıl sonu itibarıyla kullanıma hazır hâle gelecektir. Bunların
yanında millî gemimiz MİLGEM’in 4’üncüsü TCG Kınalıada yerli gemisavar füzemiz
ATMACA Silah Sistemi entegre edilmiş hâlde bu yıl içerisinde Deniz
Kuvvetlerimize teslim edilerek göreve başlamıştır. TCG Anadolu çıkarma gemimiz
ise suya indirilmiştir. Savunma sistemleri üzerinde çalışmalarımız da yoğun
şekilde devam etmektedir. Savunma sanayisinde yerlileşme ve millîleşme hamlemiz
2020 bütçe döneminde de güçlenerek sürecektir. 
Sayın
Başkan, değerli milletvekilleri; konuşmamın bu bölümünde gelir politikaları ve
uygulamalarımız hakkında yine kısaca bilgi sunmak istiyorum. 2020-2022
döneminde kamu gelir politikalarımızı; büyümenin desteklenmesi, kamu
harcamaları için finansman sağlanması, kalkınma ve gelir adaletinin
desteklenmesi, ekonomimizin rekabet gücünün artırılması ve yurt içi
tasarruflara katkı sağlanması hedefleri doğrultusunda yürüteceğiz. Ağustos
2018’de başlayan spekülatif kur saldırılarına karşılık Hükûmetimizin proaktif
bir yaklaşımla gelir politikalarıyla ilgili aldığı tedbirler ekonominin
canlanması için hayati rol oynamıştır. Bu uygulamalarımızın başında akaryakıt
ürünlerine yönelik uygulanan tavan fiyat sistemi olan eşel mobil sistemi
gelmektedir. Petrol fiyatları veya döviz kurları kaynaklı akaryakıt
fiyatlarının artması durumunda, ÖTV tutarının bu artış kadar azaltılması
yoluyla pompa satış fiyatlarını belirli seviyelerde tuttuk. Bu politikayla
vatandaşlarımız ve üreticiler için fiyat yükünü azaltmanın yanı sıra, belli
oranda kamu gelirinden vazgeçerek enflasyonun aşağıya inme sürecine önemli
oranda katkı sağladık. Buna ilaveten, 2019 yılında ekonomik aktivitenin daha da
canlanması için bir yıl süreyle uygulanmak üzere tapu harcında yüzde 25 indirim
sağladık. Konut ve bazı iş yerleri alımında KDV’yi yüzde 18’den yüzde 8’e
düşürdük. Beyaz eşya alımında ÖTV’yi sıfırladık, mobilyada KDV’yi yüzde 18’den
yüzde 8’e düşürdük. Ocak-haziran dönemi için altı aylık uygulanmak üzere
otomobil alımlarında yaklaşık yüzde 30 indirim sağladık. Ticari araç
alımlarında KDV’yi yüzde 18’den yüzde 1’e düşürdük.
Sayın
Başkan, değerli milletvekilleri; bütçe disiplininden taviz vermeden belirli
vergi indirimleriyle büyümeyi ve dezenflasyon sürecini desteklediğimiz gibi,
bütçenin gelir performansını yükseltmek amacıyla kalıcı gelir kaynakları ile
vergi tahsilatında etkinliğin artırılması için çalışmalarımızı devam
ettiriyoruz. Bu çerçevede, kalkınma hedeflerimizle uyumlu şekilde ihracat
odaklı teknoloji tabanlı bir üretim modeline geçmeyi öngörmekteyiz. Bu
doğrultuda, yüksek katma değerli üretime, nitelikli istihdama ve ihracata
dayalı bir büyüme modeli için 2019 yılında imalat sektörüne yönelik ilave
destekler sağladık. Önümüzdeki dönemde de ekonomi genelindeki rekabet ve
verimliliği artırmak üzere yüksek katma değerli üretim ve ihracatı artırmak
için düzenlemeler yaparak ekonomide öngördüğümüz yapısal dönüşümün temellerini
sağlamlaştıracağız. Buna yönelik olarak imalat sanayisinde finansmana erişim
kanallarını artıracağız. KOBİ’lerden istenen teminat maliyetlerini
hafifleteceğiz, Kredi Garanti Fonu uygulamasını sanayi odaklı olarak
geliştireceğiz. Katılım bankacılığı enstrümanları ve Bireysel Emeklilik Fonlarının
sanayi projelerine yatırım yapmasına yönelik düzenlemeleri uygulamaya
koyacağız. 
Sayın
Başkan, değerli milletvekilleri; vergisel teşvikleri önümüzdeki dönemde de tüm
sosyoekonomik etkileriyle ele alarak vergi harcaması nitelikli tüm
düzenlemeleri gözden geçireceğiz. Mükerrer teşvik ve destekleri sadeleştirip
etkin olmayanları kademeli olarak kaldıracağız. Uygulamaya koyduğumuz yeni
düzenlemelerle vergi tabanını genişletecek, vergide adaleti pekiştirerek
tahsilatta etkinliği artırmaya devam edeceğiz. Vergi mevzuatının daha basit ve
anlaşılır hâle gelmesi, getirilmesi amacıyla mükellef uyumunu da gözetecek
şekilde sadeleştirilmesine yönelik çalışmalara da kararlılıkla devam edeceğiz. 
Sayın
Başkan, değerli milletvekilleri; kayıt dışı ekonominin azaltılması için planlı
bir mücadele yürüterek hükûmetlerimiz döneminde kayıt dışı istihdam oranını
2002 yılındaki yüzde 52,1 seviyesinden 2018 yılı sonu itibarıyla yüzde 33,4’e
indirdik. Son dönemde kayıtlı istihdamın desteklenmesi, iş gücü maliyetlerinin
ve işsizliğin azaltılması amacıyla çok önemli düzenlemeleri hayata geçirdik.
Kadın, genç ve engelli istihdamında teşvik süresini uzatarak on sekiz ay olarak
belirledik. İmalat ve bilişim sektörlerinde işe alınacaklar için desteğin daha
yüksek tutarda olacak şekilde 2019 yılı için kişi başına 2.712 liraya kadar
uygulanmasını mümkün kıldık. 2018-2020 yıllarında işe alınacak her bir işçi
için asgari ücret üzerinden ödenmesi gereken tüm SGK primleri ve vergilerin on
iki ay boyunca devlet tarafından karşılanmasına imkân sağladık. 2019 yılı Şubat
ve Nisan ayları arasında işe alınan sigortalılar için verilen 1.113 liralık
vergi ve prim desteğine ilave olarak üç ay boyunca kişi başına aylık 2.021 lira
ücret desteği sağladık. İşverenlerimizin yükünü hafifletmek için 2016 yılından
beri uyguladığımız asgari ücret desteğini 2019 yılında da devam ettirdik. Bu
kapsamda, 500’ün altında çalışanı olan iş yerlerinde aylık kişi başı 150 lira,
diğer iş yerlerinde 101 lira destek verdik. Kalkınmada öncelikli il ve
ilçelerde SGK işveren primlerine verilen 5 puanlık indirime ilave olarak 6 puan
daha indirim yapılması uygulamasını 2019 yılında da sürdürdük. Bu kapsamda,
kişi başına aylık 281 lira ile 1.113 lira arasında destek verdik. İşbaşı eğitim
programlarıyla katılımcılara üç ay süreyle aylık 2.021 lira ödemekteyiz.
Yararlanma süresini imalat ve bilişim sektörlerinde altı ay, siber güvenlik,
kodlama gibi alanlarda dokuz ay olarak uygulamaktayız. İmalat sanayisinde
işbaşı eğitim programlarına katılan, 2-5 yaş arası çocuğu olan kadınlara 400 lira
ile çocuk bakım desteği sağlıyoruz.
Sayın
Başkan, değerli milletvekilleri; 2020 yılı merkezî yönetim bütçemiz küresel
düzeyde finansal dalgalanmaların ve ticaret savaşlarının yaşandığı, ülkemizin
jeopolitik risk ve tehditlere maruz kaldığı bir ortamda hazırlanmıştır.
Önümüzdeki dönemde de On Birinci Kalkınma Planı ve Yeni Ekonomi Programı’nda
ortaya konulan hedeflere ulaşmak üzere, 2020 yılı bütçemizde olduğu gibi,
gerekli kaynakları kademeli bir biçimde ayıracak ve bütçede büyümeyi ve
kalkınma hedeflerimizi desteklemesine yönelik politikalarımızı sürdüreceğiz.
Yeni hükûmet sisteminin getirdiği avantajları da kullanarak kamu yönetiminin ve
kamu maliyesinin etkinliğinin daha da artırılmasını sağlayacağız. 
2020 yılı bütçemizin nihai amacı, vatandaşlarımızın
refahını artırmak ve onlara daha hızlı ve kaliteli hizmet sunumunu sağlamaktır.
Uluslararası alanda ise Hükûmetimizin tüm dönemlerinde olduğu gibi, bu dönemde
de ülkemiz, bölgesinde yükselen ekonomik ve siyasi bir güç olmaya devam
etmektedir. 
Bütçeyi, mali disiplinden taviz vermeyeceğimiz, kamu
gelirlerinin artırılacağı, kamu harcamalarında etkinliğin sürdürüleceği ve
tasarrufların üretken alanlara yönlendirileceği bir yapı üzerine inşa ettik. 
Sözlerime son verirken çalışmalarımız boyunca sağladığı
vizyon, liderlik ve güçlü destek nedeniyle Sayın Cumhurbaşkanımıza, Strateji ve
Bütçe Başkanlığı ile Hazine ve Maliye Bakanlığımız başta olmak üzere bütçe ve
kesin hesap kanun tekliflerinin oluşturulmasına katkıda bulunan tüm
bakanlıklarımıza; bağlı, ilgili, ilişkili kamu idarelerimizin yönetici ve
çalışanlarına teşekkür ediyorum. 
24 Ekimden bugüne kadar, bütçe ve kesin hesap kanun
tekliflerinin Plan ve Bütçe Komisyonundaki görüşmeleri sırasında katkı sağlayan
ve destek veren başta Komisyon Başkanı ve üyeleri olmak üzere, katılım sağlayan
tüm milletvekillerimize şükranlarımı sunuyorum. Genel Kuruldaki görüşmeler
esnasında sağlayacağınız katkılardan dolayı şimdiden Sayın Başkan ve Genel
Kurul üyelerine, sizlere yürekten teşekkür ediyorum. 
2020 Yılı Merkezi Yönetim Bütçe Kanun Teklifi’nin
ülkemize ve milletimize hayırlı olmasını diliyor, saygılar sunuyorum. (AK PARTİ
sıralarından alkışlar) 
BAŞKAN – Teşekkür ederim Sayın Oktay. 
Değerli arkadaşlar, birleşime beş dakika ara veriyorum.

Kapanma Saati: 13.24
İKİNCİ OTURUM
Açılma Saati: 13.31
BAŞKAN: Mustafa ŞENTOP
KÂTİP ÜYELER: Burcu KÖKSAL(Afyonkarahisar), Rümeysa
KADAK (İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşiminin
İkinci Oturumunu açıyorum. 
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim Kesin Hesap Kanunu
Teklifi’nin görüşmelerine kaldığımız yerden devam edeceğiz. 
Komisyon
yerinde. 
Sayın
milletvekilleri, bütçe görüşmeleri, Genel Kurulun 3/12/2019 tarihli 25’inci
Birleşiminde alınan karara uygun olarak bastırılıp dağıtılan programa göre
yapılacaktır. Başlangıçta, bütçenin tümü üzerindeki görüşmelerde siyasi parti
gruplarına ve İç Tüzük’ün 62’nci maddesi gereğince, istemi hâlinde, görüşlerini
bildirmek üzere yürütmeye seksener dakika söz verilecek ve bu süre birden fazla
konuşmacı tarafından kullanılabilecektir. Şahısları adına yapılacak
konuşmaların süresi ise onar dakika olacaktır. 
Şimdi
bütçenin tümü üzerinde siyasi parti grupları, yürütme ve şahısları adına söz
alanların adlarını sırasıyla okuyorum: İYİ PARTİ Grubu adına Grup Başkan Vekili
ve Kocaeli Milletvekili Sayın Lütfü Türkkan ile Bursa Milletvekili Sayın İsmail
Tatlıoğlu; Milliyetçi Hareket Partisi Grubu adına Grup Başkan Vekilleri Manisa
Milletvekili Sayın Erkan Akçay ile Sakarya Milletvekili Sayın Muhammed Levent
Bülbül; Halkların Demokratik Partisi Grubu adına Eş Genel Başkanlar İstanbul
Milletvekili Sayın Pervin Buldan ile Van Milletvekili Sayın Sezai Temelli;
Cumhuriyet Halk Partisi Grubu adına Genel Başkan ve İzmir Milletvekili Sayın
Kemal Kılıçdaroğlu; Adalet ve Kalkınma Partisi Grubu adına İstanbul
Milletvekili Sayın Nurettin Canikli ile Mersin Milletvekili Sayın Lütfi Elvan.
Tarafımca
uygun görülmesi ve gruplarca mutabakat bulunması nedeniyle, emsal teşkil etmemek
üzere, Türkiye Büyük Millet Meclisinde temsil edilen ancak grubu bulunmayan
siyasi parti temsilcilerine beşer dakika söz vereceğim. 
Bu
kapsamda, Türkiye İşçi Partisi Genel Başkanı ve İstanbul Milletvekili Sayın
Erkan Baş; Saadet Partisi adına İstanbul Milletvekili Sayın Nazır Cihangir
İslam; Demokrat Parti Genel Başkanı ve Afyonkarahisar Milletvekili Sayın
Gültekin Uysal ile Büyük Birlik Partisi Genel Başkanı ve Ankara Milletvekili
Sayın Mustafa Destici’ye söz vereceğim. 
Şahsı
adına, lehte, İstanbul Milletvekili Sayın Erol Kaya; yürütme adına
Cumhurbaşkanı Yardımcısı Sayın Fuat Oktay; şahsı adına, aleyhte, İstanbul
Milletvekili Sayın Erol Katırcıoğlu. 
Şimdi,
gruplar adına ilk söz, İYİ PARTİ Grubu adına Grup Başkan Vekili ve Kocaeli
Milletvekili Sayın Lütfü Türkkan’a aittir. 
Buyurun
Sayın Türkkan. (İYİ PARTİ sıralarından alkışlar)
Süreniz
kırk dakikadır.
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; tabii, gözlerimiz, Adalet ve Kalkınma Partisi Grubunda -biraz
evvel burada bulunan- şu ana kadar, on yedi yıllık hükûmetleri döneminde büyük
sorumluluk taşımış Sayın Binali Yıldırım’ı, Genel Başkan Vekilini arıyor ama
Parlamentonun ne kadar işlevsiz kaldığı, bütçenin, bütçe görüşmelerinin ilk
gününde dahi gösterilen ilgiden belli. Buna daha ileriki konuşmalarımızda biraz
daha değineceğiz.
BÜLENT
TURAN (Çanakkale) – Onlar da burada Sayın Başkan, gelecekler şimdi.
LÜTFÜ
TÜRKKAN (Devamla) – Sayın Başkan, değerli milletvekilleri; 2020 Yılı Merkezi
Yönetim Bütçe Kanun Teklifi ile 2018 Yılı Merkezi Yönetim Kesin Hesap Kanunu
Teklifi üzerine İYİ PARTİ Grubu adına söz aldım, hepinizi saygıyla
selamlıyorum.
On
iki gün boyunca bütçeyi konuşacağız burada. Geçim sıkıntısı çeken, evinde
tenceresi kaynamayan insanlarımızın, siftah yapamayan esnafımızın derdine çare
olup olmayacağını merakla beklediği ülkenin bütçesini konuşacağız.
Cumhuriyetimizin kurucusu Gazi Mustafa Kemal Atatürk diyor ki: “Ekonomisi zayıf
bir ulus yoksulluktan ve düşkünlükten kurtulamaz; güçlü bir uygarlığa, kalkınma
ve mutluluğa kavuşamaz; toplumsal ve siyasal yıkımlardan kaçamaz.” Amerikalı
yazar Leo Huberman da diyor ki: “Her uygarlıkta ekonomi, politika, yasalar,
eğitim birbirine bağlıdır; her biri ötekine dayanır ancak bütün bunlar içinde
ekonomi en önemlisidir, temel etmendir.” 
Bu
sene bütçede 63,5 milyar lira yatırımlara harcanırken 139 milyar lira borç
faizlerine ayrılmış. Geçen sene buna benzer rakamları da yine konuşmamın
başında söylemiştim. O zaman da 65 milyar lira yatırımlara harcanırken 117
milyar lira borç faizlerine ayrılmıştı; dikkatinizi çekiyorum, borca değil
sadece borç faizine; Galata tefecilerine düşmüş, iflas etmiş tüccar gibi.
Üstüne üstlük, geçen seneye göre hem yatırımlara harcadığınız para daha düşük,
hem de borç faizlerine ayrılan para geçen seneden 22 milyar lira daha fazla. 
Ülkemize
dair sadece birkaç rakam vereceğim size: 4 kişilik bir ailenin açlık sınırı
2.103 lira, yoksulluk sınırı 6.849 lira; asgari ücret 2.020 lira, ortalama
emekli maaşı 1.500 lira. Yıllardır dindar ve muhafazakâr toplumdan bahsedip
durdunuz. Asgari ücreti belirlerken neden Diyanetin açıkladığı fitre rakamına
göre hesaplamıyorsunuz? Ya işinize gelmiyor veyahut da matematiğiniz zayıf.
Çünkü vatandaşlarımızı martı gibi simitle beslenen canlılar yerine koyuyorsunuz.
Türk milletini Stalin’in tavuğuna benzettiniz. Stalin’in tavuğunun hikâyesini
burada çoğu arkadaşımız bilir. Oysaki Diyanetin açıkladığı rakama göre, 1
kişinin bir günlük öğünü 23 lira, 4 kişilik bir aile için düşündüğümüzde bu
rakam ayda 2.760 lira; o da aç kalmaması için sadece. Bu şartlarda, siz
insanları açlığa mahkûm ediyorsunuz çünkü on yedi yıllık iktidarınızın sırrı,
Türkiye’de açlığı ve yoksulluğu kullanarak iktidarda kalmak. Bu kadar parayı
insanların ihtiyaçlarına ayırmak, yatırım yapmak yerine siz sadece borç faizine
ödüyorsunuz. Türkiye’nin yatırıma ihtiyacı var, gelecek nesillerimiz için bu
yatırımı yapmak zorundasınız ancak siz bu yatırımları yapmamakta ısrar
ediyorsunuz. Bu şartlarda, gelecek nesillere yaşanabilir bir Türkiye nasıl
bırakacağız? Milletimiz bunu hak ediyor mu? Yazık değil mi bu millete?
Şimdi
cevap verin, bütçeyi mi konuşalım ekonomiyi mi konuşalım? İçinizden geçen ama
söylemekten korktuğunuz cevabı ben biliyorum aslında. Göreceğiz bakalım,
2020’de ekonomiyi düzeltebilecek misiniz. Burada ben de ekonomiyle ilgili
rakamlar veriyorum, daha da vereceğim; beni de terörist yerine koymazsınız
inşallah. Demokratik toplumların en yüce değerlerinden olan ifade özgürlüğüne
karşı gösterdiğiniz bu düşmanca tavır son derece anlamsız, çirkin ve devlet
adamı adabına uygun değil, kesinlikle yakışmıyor. Kaldı ki ekonomide terör
estiren de sizsiniz. Neden terör estirdiğinize gelince; bir kere, ilk düğmeyi
yanlış iliklediniz siz. İlk düğme yanlış iliklenince geri kalan düğmeler de
yanlış iliklenmiş oluyor. Ekonomide düğme yanlış iliklenince ne olur? Tıpkı,
enflasyonu uzun süre manipüle eden, kâğıt üzerinde rakamlarla oynayan Arjantin
ekonomisi gibi çakılırsınız sonunda. Belki umut olsun diye söyledi, belki
danışmanları gerçekleri kendisinden sakladı ama Sayın Cumhurbaşkanı 2020’de
yüzde 5 büyüyeceğimizi söyledi. Dedim ya, düğme yanlış iliklenince gerisi de
yanlış geliyor. Unutulmasın ki bir ülkenin iktisadi verilerinin doğruluğu o
ülkenin aynı zamanda namusudur. 
Siz,
şimdi, bütün hesabınızı yüzde 5 büyüme üzerine yapacaksınız, gerçeklerden uzak
bu rakam yüzünden hiçbir hedefinizi gerçekleştiremeyecek ve bütçede
tahmininizden daha fazla açık vereceksiniz. Sonuç ne olacak? Daha da
fakirleşeceğiz, daha da borçlanmak zorunda kalacağız. Dış politikadaki tutarsızlığınız
yüzünden, hukuku, adaleti, demokrasiyi askıya almanız yüzünden borç da
bulamayacaksınız, bulsanız da tefeci faiziyle bulacaksınız, şimdi yaptığınız
gibi. Faizler ekonomiyi daha da zorlayacak, vergi terörü estireceksiniz. Ekmek
aslanın ağzındayken aslanı bile ekmeğe muhtaç hâle getireceksiniz. Bir daha,
ekonomik gerçekleri söyleyenleri “terörist” diye suçlarken 2 kere düşünün.
Maalesef, hiçbir önleminiz, getirdiğiniz ilave vergiler ekonomik sıkıntılara
çözüm olmayacak. Ben istemez miyim yüzde 5 büyüyelim? Hepinizden daha fazla ben
isterim, bunu becerebilirseniz gurur da duyarım ama kazın ayağı hiç öyle değil
maalesef. 2020 yılında gayrisafi yurt içi hasılamız 4,8 trilyon lira, bütçemiz
de bu paranın yüzde 22’si kadar yani 1,1 trilyon lira olacak; tahmin ettiğiniz
gelir miktarı da 956 milyar lira. Geçen sene tahminî bütçe açığını
tutturamadınız; bütçe açığı için yaklaşık 80 milyar lira öngörmüştünüz ancak
açıkladığınız Yeni Ekonomi Programı’nda bütçe açığını 125 milyar lira olarak
ifade ettiniz. IMF’ye göre bu, 165 milyar lira, orada da yine bir saklama var.
Bu sene de 139 milyar lira öngörüyorsunuz. Bu tutarsızlığınızla 2020 bütçesindeki
rakamları nasıl tutturacaksınız merak ediyorum. Üstelik bu sene Merkez
Bankasında yedek akçe de yok yani Merkez Bankasında boşaltacağınız para da
kalmadı. Sizin tahminlerinizde bile Maastricht Kriterleri’nin de
sınırlarındayız. En ufak bir şaşmada bunun üstüne çıkılacağını tahmin etmek çok
zor değil. Bu açığı kapatmak için şapkadan tavşan çıkaracak hâliniz de yok; ya
borçlanacaksınız ya da vergi oranlarını, ürün ve hizmet fiyatlarını
artıracaksınız. Yani, milletimizi daha da yoksullaştıracak, daha da
fukaralaştıracaksınız; sosyal problemler 2020 yılı içerisinde kontrol edilemez
boyutta artacak. Neden kontrol edilemez diyorum? Çünkü 2020 yılı 2008 yılında
olduğu gibi teğet geçmeyecek, dünya ekonomilerinde beklenen büyük buhran ve
onun oluşturduğu tsunami maalesef bizi de vuracak. Maalesef diyorum çünkü ülke
ekonomimiz dışarıya, üretimimizin tamamı ithalata bağlı yani dünyadaki
yangından etkilenmememiz söz konusu değil. Peki, bütün bunlar ne anlama
geliyor? Önümüzdeki yıl 2019 yılındaki tablonun daha da ağırlaşacağı, ithalata
dayalı üretimimizde daralmaya gidileceği, sanayide çarkların durmasıyla
iflasların ve işsizliğin daha da artacağı, artan yokluk ve fukaralıkla beraber
alım gücünün ve tüketimin düşeceği, dolayısıyla vergi gelirlerindeki artışın
yakalanamayacağı gerçeği karşımıza çıkıyor. Hâlâ şu gerçeği kabullenemediniz:
Getirdiğiniz vergiler ekonomik sıkıntılara çözüm olmaz, olamaz çünkü
gelirinizden çok daha fazlasını harcıyorsunuz, devleti çok pahalı
yönetiyorsunuz. Belki bazen küçük harcamalar gibi geliyor size ama Amerikalı
devlet adamı Benjamin Franklin’in dediği gibi “Küçük harcamaları gözden
kaçırmayın, bazen küçük bir delik koca bir gemiyi batırır.” Siz ne
yapıyorsunuz? Harcamaları kısmak yerine vergi yükü altında ezilen vatandaşı
daha da boğuyorsunuz, yeni vergiler icat ediyorsunuz. Getirdiğiniz bazı
vergiler başka ülkelerde de var ancak o ülkelerin alım güçleri yüksek,
insanları rahatça harcayabiliyorlar. İnsanımız yazın artık köyüne bile
gidemiyor. 4 kişilik bir ailenin köyüne gidip gelmesi en az 3 bin lira. Ne
yapsın bu vatandaş? Kredi kartına mı yüklensin? Bankaların allı pullu yaz
kredilerini kullanıp daha da mı borca batsın? Var ise hanımının bileziklerini
mi bozdursun? Ben ülkem adına utanıyorum. Dünün Demirperde ülkesi dediğimiz
Bulgaristan’da sıradan bir işçi Antalya’da 5 yıldızlı otelde bir hafta tatil
yapıyor, benim vatandaşım ise AKBİL’i dolduracak para bulamıyor. Onların
geldiği nokta ile bizim geldiğimiz noktayı açıklayacak çok müşahhas bir örnek
bu. Türk milletine siz bunu reva görüyorsunuz. 
“Turizm
Kalkınma Ajansı” diye bir ajans kurdunuz, bu ajans ne yapar anlamadım, çok
ciddi de bir para toplayacak. Bu ajans kimlerden kurulu diye bakıyorum, Fettah
Tamince var mesela; bu ajansa bulabildiğiniz tek adam bu. İnsan kaynağınız da
tükendi sizin, Merkez Bankasındaki paraları tükettiğiniz gibi, insan
kaynaklarınız da tükendi. 
“Bizden
önce buzdolabı yoktu.” gibi bir yalanı siyaset dilinde kullanabiliyorsunuz.
Bununla ilgili de iki cümle lafınız olsun istiyorum ben. “Zengine vergi
getirdik.” dediniz, aslında böylece beyaz yakalıları vurdunuz. Vergi oranını
yüzde 35’ten yüzde 40’a çıkardınız. Kim bu insanlar? Yok ettiğiniz orta
direkten geri kalan, asıl harcamayı yapan, asıl KDV topladığınız insanlar. Üç
beş kuruş fazla vergi almak için bu insanların tüketimine balta vurdunuz;
aslında, dolaylı olarak esnafı da vurdunuz. Eğer zenginden vergi almak isteseydiniz,
şirketinden belli bir miktarın üzerinde kâr payı alanın stopaj oranını
artırırdınız. O zaman şöyle derdiniz: Zengine vergi getirdik. Eğer zenginden
daha çok, fakirden daha az almak istiyorsanız, asgari ücretliden kesilen
vergiyi kaldırın, asgari ücretli nefes alsın. Suriyelilere 40 milyar dolar
harcamakla övünen bir devletin, açlık sınırının altında yaşayanların maaşından
gelecek vergiye ihtiyacı olmaması gerekir; ikisinden birisi yanlış bunun. 40
milyar dolar harcayacak kadar hovardalık yapabiliyorsanız, asgari ücretliden
vergi almayacaksınız.
Ama
insanlardan sakladığınız gerçek şu: Siz bu vergileri, zenginden daha çok,
fakirden daha az almak için değil, bütçe açığını gidermek, taahhüdünü
verdiğiniz olmayan yolcunun, olmayan hastanın, geçmeyen aracın bütçedeki
deliklerini kapatmak için getirdiniz. Keşke sadece bütçe açığını gidermek olsa
yine iyi. Benim anlamadığım, ülkeyi neredeyse üzerinize geçirdiniz ya, ülke
sizin üzerinize geçti, siz ne zaman doyacaksınız? Şu masadan “Elhamdülillah.”
diyerek ne zaman kalkacaksınız, merak ediyorum. Bir “Elhamdülillah.” deyin ya
“Hamdolsun, bu kadar doyduk.” deyin ama hâlâ milletin sırtına çökmüşsünüz,
devlete çökmüşsünüz, fakir fukara açlıktan perişan durumda, siz hâlâ doymayı
bilmediniz. (İYİ PARTİ sıralarından alkışlar) Yani siz iktidara gelirken
yandaşlarınızla beraber masaya oturup Türkiye’yi kendinize pay mı ettiniz
arkadaşlar ya da iktidarda kalmak için kendi sermayenizi yaratırken nasıl olsa
kadı bizim, aynı kadı, bunu düşünerek ipin ucunu mu kaçırdınız? Tek derdiniz
yandaşlarınızı doyurmak oldu, tek çareniz de dışarıdan borç almak. 
Beyler,
vallahi kendinize gelin. Tıpkı Lale Devri’nde olduğu gibi, bu ülkenin, borç
bulsanız dahi, gereksiz projeler, gereksiz giderler için harcama yapma lüksü
yok. Bakın, bize benzeyen devletler için de en büyük tehlike dış borç faiz
sarmalına düşmek. Osmanlı İmparatorluğu’nun çökmesinin en önemli sebebi de
buydu. 1881 yılında Düyun-ı Umumiye idaresi de bu sebeple kuruldu. Devlet
yöneticilerinin en başta bilmesi gereken husus da budur. Bugün, hangi devlet
olursa olsun, başka bir devletten borç alıyorsa peşinen, buyruk almayı da kabul
etmiş olur. Bu borçlardan kurtulmak da öyle söylenildiği gibi, zannedildiği
gibi kolay değil. Hatırlayın, borçlanma arttıkça Osmanlı İmparatorluğu’nun
dağılma süreci de hızlanmıştı ve kala kala, bize sadece yedi de 1’i kaldı
Osmanlı’nın. 
Türkiye'nin
içinde bulunduğu ekonomik durumu çok ciddiye almak gerekiyor arkadaşlar. Ben,
sizlerin bu işi yeteri kadar ciddiye aldığınız kanaatinde değilim. Biraz da buradan
esinlenerek söylüyorum: Eğer bu kafayla gidilirse, iş ciddiye alınmazsa
Türkiye, Osmanlı İmparatorluğu’nun son zamanlarındaki Düyun-ı Umumiyeye benzer
bir hâlle karşı karşıya kalabilir. Allah göstermesin, bu da çok tehlikelidir.
“O dönemin şartları ile şimdiki şartlar aynı mı?” diye soracaksınız bana ama…
Türkiye’de insanları doyuramazsanız Türkiye’yi de yönetemezsiniz. Almanların
İkinci Dünya Savaşı’nda aç kalmamak için saksıda yetiştirdiği soğanı, patatesi
bile bu millete kilosu 10 liradan yedirdiniz siz, unutmayın. Özelleştirme adı
altında sata sata hiçbir şey bırakmadınız, ederi olanları da “Varlık Fonu”
dediğiniz bu kumbaranın içine attınız. Neden? Çünkü elde avuçta bir şey
kalmayacağını bildiğiniz için, tek teminatınız, tek ipotek göstereceğiniz
Varlık Fonu var, o kadar. Bu dönemin Düyun-ı Umumiyesi de Varlık Fonudur.
19’uncu yüzyılda devletin gelirine el koydular, şimdi ise elde kalan ne varsa
yabancılara sattığınız için, 80 milyon vatandaşımızı bir müşteri gibi görerek
emperyalistlerin önüne attınız. Siz değil miydiniz Türkiye’yi bir şirket gibi
yönetmek isteyen? Maalesef, işte, o şirketi batırdınız, müflis bir şirketin
yöneticileri olarak karşımızda duruyorsunuz. Öyle ki Türkiye’yi dünyanın en
pahalı yaşam koşullarına sahip ülkesi hâline getirdiniz. Örnek mi istiyorsunuz?
Bakın emeklilerimize, asgari ücretin dahi altında maaş almak zorunda bırakılan
emeklilerimiz var bu ülkede. Yaşlarının getirdiği yorgunluğu ülkemizin
güzelliklerini görerek üzerlerinden atmalarını bir kenara bırakın, aç kalmadan
geçirdikleri günlere şükreder hâle gelmiş durumdalar; kiralarını, doğal gaz
faturalarını ödeyemedikleri için kara kışı en sert şekilde hissetmek zorunda
kalacak emekliler. Bu zorlukları yaşayanlar, sadece seçim zamanında
hatırladığınız emekli vatandaşlarımız. 
Bir
de emekliliği hak ettikleri hâlde maaşa bağlanmayanlar, emeklilikte saraya
takılanlar var, aylardır hükûmete seslerini duyurmaya çalışanlar var ancak bir
türlü isteklerini kabul ettiremiyorlar. Suriyelilere 40 milyar dolar
harcadığını söyleyen millî ve yerli anlayış, kendi vatanında, kendi evlatlarını
sığınmacı yerine koyuyor. Mecliste, bu konuda getirdiğimiz önergelerin tamamını
reddettiniz. Bu konunun çözümü için hangi koşulların gerekli olduğunu ve
bütçeye ne kadar maliyet getireceğini dahi araştırmaktan imtina ettiniz. Merak
ediyorum, sahi siz gerçekten millî ve yerli misiniz? 
İYİ
PARTİ olarak her ortamda EYT’li vatandaşlarımızın sorunlarını dile getirmeye
devam edeceğiz ve haklı mücadelelerine sahip çıkacağız; iktidara geldiğimiz ilk
dönemde onların bu meselelerini mutlaka çözeceğiz. Emin olun, emeklilerimizin
yaşam koşullarını iyileştirmek ve emeklilikte yaşa takılanların sorunlarını
çözüme kavuşturmak çok zor değil. Türkiye'nin bu yapısal sorunlarını aşabilecek
yeterli gücü ve potansiyeli var, yeter ki kaynaklar iyi kullanılsın.
Kaynakların doğru kullanılmadığının zaten siz de farkındasınız. Sizin Türkiye
Cumhuriyeti’ni düşürdüğünüz duruma -dış politikadan güvenliğe, ekonomiye,
devlet mekanizmasının çökmesine- baktığımda, aklıma Selçukluların son dönemi
geliyor. Ne vardı son dönemlerinde? Ekonomik ve siyasi olumsuzluklarla,
karışıklıklarla birlikte halka ağır vergiler yüklenmişti, bu süreçle de
Selçuklu Devleti dağılma sürecine girmişti. Büyük Selçukluların ünlü Veziri,
büyük devlet adamı Nizamülmülk herhâlde bazı gerçekleri görmüş olacak ki sahip
olduğu ilim ve fikirle, devlet adamlarına her zaman ders niteliğinde olan
Siyasetname’yi kaleme almış. En çok da bunu dinlemesi gereken Sayın
Cumhurbaşkanı Yardımcımız olmalıdır. Nizamülmülk‘ün Siyasetname’de devletin
bekası için verdiği 7 öğütten birini size hatırlatmak istiyorum, hem de bekanın
ne olduğunu da bu şekilde öğrenmiş olurlar; siz de öyle. Nizamülmülk şöyle
söylüyor Siyasetname’de: “Devlet, kolay kolay herkese nasip olmayacak büyük bir
nimettir. Bu nimete sahip olan kimse, ahirette büyük bir külfetle de karşı
karşıya olduğunu bilmelidir. Fırsat eldeyken devletin malını devlet için
harcamalı, dünyalık yığmak yerine…” Bir daha tekrarlıyorum: “…dünyalık yığmak
yerine ahiret için hazırlık yapmalıdır. Kendisi son derece rahat yaşarken halkı
yoksulluk çeken devlet adamını çetin bir hesabın beklediği çok açıktır. Hazreti
Ömer dahi bu azaptan korkuyorsa, diğerlerinin vay haline!” Ne güzel bir
nasihat. (İYİ PARTİ sıralarından alkışlar) Madem kefenle yola çıkacaktınız
bence böyle çıkın. 
Kaynakları
kendinize ve yandaşlarınıza kullandırıyorsunuz. Kaynak olmasa şehir
hastanelerine yirmi beş yıl boyunca kira ödemez, milletin sırtına yaklaşık 40
milyar dolar yük bindirmezdiniz. Hani kaynak yoktu? EYT’liye yok, 3600 ek
gösterge bekleyen memura yok, atama bekleyen öğretmenlere yok ama tabelasında
“Sağlık Bakanlığı” yazan, aslında birer özel hastane olan şehir hastanelerine
kaynak var. Emekliye kaynak yok ama 4 milyon yolcu taşıyacağı taahhüt edilip
yaklaşık 200 bin yolcuyu geçemeyen Zafer Havalimanı’nı yapan müteahhide kaynak
var. Kanal İstanbul gibi, ekolojik anlamda İstanbul’u mahvedecek bir projeye,
Zafer Havalimanı gibi balon bir projeye kaynak buluyorsunuz ancak reel sektörü
harekete geçirecek, istihdamı artıracak üretim ekonomisine kaynak
bulamıyorsunuz. Çalışmayan insanlardan nefes alma vergisi alamayacağınıza göre,
bu insanlara iş alanları yaratmak zorundasınız çünkü ne kadar gizleseniz de
2020 yılında Türkiye'nin en büyük problemi -bugünü bile mumla aratacak olan-
işsizlik sorunu olacaktır. İşsizlik problemi, beraberinde sosyal problemleri de
getiriyor. 
Ben
Kocaeli Milletvekiliyim, sanayicilik yapıyorum yirmi beş yıldır. Üretimi, aşı,
işi, geçimin ne olduğunu, insanlarımızın bu konuda nasıl zorluk çektiğini
yakından biliyorum. Kocaeli’de oğluna pantolon alamadığı için kendini yakan
babayı, İsmail Devrim’i hatırlıyor musunuz? “Çocuğuma bir pantolon alamıyorsam
niye yaşıyorum ki!” dedi ve maalesef, 45 yaşında hayatına son verdi. İstihdamın
en kolay olduğu şehirlerden biriydi Kocaeli bir zamanlar. Biz, milletvekili
olarak, iş için müracaat edenlere en rahat bir şekilde çözüm bulabilen
insanlardık. Burada bulunan bütün Kocaeli milletvekilleri olarak şu anda
telefona çıkmak istemiyoruz insanların böyle bir meselesine çözüm bulamadığımız
için. Kocaeli’de durum buysa Kocaeli gibi imkânlara sahip olamayan şehirlerde
neler yaşandığını siz bir düşünün. Millet borç içinde, gırtlağına kadar borcu
var insanımızın artık. Bakın, bankalara ve finansman şirketlerine olan tüketici
kredisi ve kredi kartı borçları 1 Ocak-22 Kasım 2019 tarihleri arasında toplam
51 milyar lira artarak 569,5 milyar lirayla rekor kırdı. Bu artışın 4 milyar
liralık kısmı sadece bu son bir haftada yaşandı, son bir haftada milletin 4
milyar lira borcu arttı. Vatandaşın takibe alınan tüketici kredisi ve kredi
kartı borcu ise 2,9 milyar lira daha artarak 22 Kasım 2019 tarihi itibarıyla
21,6 milyar lira oldu. Bankacılık sistemine olan borçları son aylarda yeniden
hızla artmaya başlayan vatandaşların tüketici kredisi ve kredi kartı borçları
nedeniyle bankalara ilk on aylık dönemde ödediği faiz de 64 milyar liraya
ulaştı. Vatandaş, iktidara geldiğinizin hemen bir sene sonrası yani 2003 ile
2019 Ekim arasında bankalara ne kadar faiz ödedi biliyor musunuz? 511 milyar
lira. Zamanında ödenmediği için takibe alınan krediler 49 milyar lira artışla
26 Kasım itibarıyla 142 milyar liraya ulaşarak yeni bir rekor kırdı. Ekonomide
gerçekten rekorlar kırmaya devam ediyorsunuz. Kredi stokunun yüzde 8,2 oranında
arttığı bir dönemde batık kredilerdeki artış oranı yüzde 52’yi buldu. Batık
kredilerin toplam kredilere oranı ise yüzde 5,5. Milletimiz batmış vaziyette
ya, bu tablonun gösterdiği şekil o, bu millet batmış. Her gün, işsiz
insanlarımızın, borçlu insanlarımızın yaşadığı acı olaylara şahit oluyoruz.
İnsanlar hayatına son veriyor, toplu ölümler başladı, ailece ölümler başladı,
ocaklar sönüyor artık. Yani burada ismini anmak istemiyorum, bir zehirli
maddeyle beraber insanlar kendini zehirliyor. Onu yasaklamayı durdurun, konu o
değil çünkü, konu siyanür değil. İnsanlar geçinemiyor arkadaş ya, çalışsa bile
geçinemiyor, umutları kalmamış, yarından beklentileri yok. İzmir’de eşinin
“Pazara gidelim.” dediği adam, “Sen biraz oyalan, duş alayım.” diyerek banyoya
giriyor ve kendini öldürüyor. Ali Kabasakal’ı hatırlıyor musunuz? Ali
Kabasakal, eşinin “Pazara gidelim.” sözünden sonra banyoya gidip hayatına son
veriyor. Parası olmadığı için eşine yalan söylemek zorunda kalıyor; av
tüfeğiyle kendini vuruyor, intihar ediyor. Eşine “Param yok.” diyemiyor,
cebinden de sadece 1,5 lira çıktı Ali’nin. Lütfen, bir empati yapın; burada,
evli olan arkadaşlarımız var, çoluk çocuğu olan arkadaşlarımız var; bir adamın
eşine “Param yok.” demesi kadar zulüm bir şey yoktur, çocuklarına “Ben sana alamıyorum...”
demesi kadar o adama zulmedeceğiniz hiçbir şey yoktur. İnsanlar bu kadar
çaresiz. Siz burada istediğiniz kadar pembe tablolar çizin, gerçeklerden
kaçamıyorsunuz. Bu gerçekler, bunların hepsi, aslında sizlerin eseri. Son
zamanlarda insanlarımız, yaşadıkları ekonomik bunalımların bir neticesi olarak
savaşmaktan, kavga etmekten vazgeçip intihara sürüklenmeye başladılar. Bu tablo
hepimiz için aslında bir utanç vesilesidir. Kendi vatandaşımızın huzurunu ve
refahını sağlayamayan bir ülke hâline geldiğimiz için, bu gerçekle yüzleşmemiz,
buna çözüm aramamız gerekiyor. Bir şeyler yapmak için daha kaç insanımızın
hayatına son vermesini bekliyorsunuz siz? Eğer bir şeyler yapmak isteyip de
yapamıyorsanız bu ülkeyi iyi yönetemiyorsunuz demektir. O zaman görevi
devretmenizin zamanı da gelmiş, hatta geçmiş oluyor. Bir an önce,
yönetemediğiniz bu ülkeyi yönetmekten vazgeçip kenara çekilmenizi tavsiye
ediyorum. 
Fatih
Sultan Mehmet Han’ın bir sözü var: “İnsanlara ‘Dinin ile namazın var mı, oruç
tutuyor musun?’ gibi Allah’ın soracağı sorular sormayacaksınız. İnsanlara ‘Aç
mısın, ne ihtiyacın var, bir sorunun var mı?’ gibi kulun kula soracağı sorular
soracaksınız.” diyor. Siz insanımıza hiç “Aç mısınız?” diye soruyor musunuz?
Yok. “Namaz kıldın mı?” eyvallah “Hacca gittin mi?” eyvallah “zekat” zekat
konusu pek konuşulmuyor, o dikkatimi çekiyor, zekattan hiç bahseden yok. Zekat
paraya taalluk ettiği için para vermek isteyen pek yok. Zekat konusunun
geçtiğini hiç duymadım, hiç, konuşan da yok ama diğerleriyle ilgili sorular
çok. Siz, dalga geçer gibi, enflasyonun yüzde 9 olduğunu açıklarken
vatandaşımız markete, pazara gittiğinde neredeyse her şeyin yarı yarıya
arttığını, elektrik faturasının, doğal gaz faturasının arttığını, bırakın ay
sonunu, ay ortasını bile getiremediğini görüyor. Siz memura, emekliye yüzde 3,
yüzde 4 zammı reva görürken vatandaş, kira artışının maaş artışından fazla
olmasıyla yani masraflarının da daha da artmasıyla -geçen seneye göre- daha
fakir kaldığını görünce çaresizlikten ne yapacağını şaşırıyor. Vatandaşın umudu
var aslında. Vatandaşın umudu, sizin bir an önce iktidardan gitmenizde, bir tek
umudu o kaldı. (İYİ PARTİ ve CHP sıralarından alkışlar) Bugün seçim olsa
iktidar partisi olarak o sandıktan çıkamayacağınızı siz çok iyi biliyorsunuz,
bunu bildiğiniz için de milleti oyalıyorsunuz. Vatandaş sizin işsizliğe bir
çözüm bulamayacağınızın, yokluk ve fukaralıkla mücadele etmediğinizin, buradan
da beslendiğinizin farkında. Demokrasiyi askıya almışsınız, hukuk devleti
çökmüş, yargıya güven neredeyse hiç kalmamış, insanlar adaleti Twitter’dan
arıyor. Başına bir şey geldiğinde gideceği herhangi bir yargı sistemi olmadığı
için “Twitter’a yazayım, belki bir çözüm bulunur.” diyor. Türkiye’de adaletin
ve yargının geldiği sistem bu ama baktığımızda hep haklısınız; kim gerçeği dile
getirirse getirsin, mutlaka, hain, terörist, FETÖ’cü, dış güçlerin oyunu, beka
meselesi yalanlarına sarılıp duruyorsunuz ve bunu elinizdeki medya gücü
sayesinde, tüm gerçekleri eğip bükerek, algı operasyonlarıyla yapıyorsunuz. Binlerce
yıllık devlet geleneğine sahip Türkiye Cumhuriyeti’ni kabile devletine
çevirdiniz. Devlet teamüllerini yok sayarak ahbap çavuş ilişkileriyle yönetilen
saray bürokrasisiyle birlikte devleti halkından kopardınız. İşte bu yüzden,
sizin duymadığınız çığlıkları, feryatları duyun diye bu kürsüden dile
getiriyoruz, getirmeye de devam edeceğiz. 
Peki,
on yedi yılda nereden nereye gelen, dile getiremediğiniz rakamlara bakalım:
2002’de benzinin litre fiyatı 1,62 lirayken bugün neredeyse 7 lira. Asgari
ücretle 17 gram altın alınıyordu 2002’de, bugün ancak üstünü tamamlayarak 7
gram altın alabiliyorsunuz. 50 kiloluk bir çuval un 2002’de 18 lirayken bugün
ne kadar biliyor musunuz? 168 lira. Siz iktidara geldiğinizde, Türkiye’de en
pahalı ekmeğin kilosu 1 liraydı, şimdi yaklaşık 6 lira. Boş yere demiyorum
gerçek ekonomi vatandaşın evindeki tenceresinden, gelen faturasından, yediği
ekmekten geçiyor diye. Ama siz pişkince “On yedi yılda ihracatımız yaklaşık 165
milyar dolara geldi, millî gelirimiz 10 bin dolara çıktı ama yol yaptık, köprü
yaptık.” nidalarıyla bu çığlıklara kulaklarınızı tıkıyorsunuz. Dünyanın 17’nci
büyük ekonomisini neredeyse ilk 20’nin dışına çıkarmak üzeresiniz. Kişi başına
10 bin dolara gelince, ya bu 10 bin dolar nerede Allah aşkına çok merak ediyorum.
Bizim Karamürsel’de Orhan Kılınçsoy var “Ağabey, benim 3 çocuğum var,
köroğluyla biz 5 kişiyiz, Sayın Bakan da oradaysa selam söyleyin, benim 50 bin
dolarımı senenin başında versin, hem vallahi hem billahi ben hiç ses
etmeyeceğim.” diyor. (İYİ PARTİ sıralarından alkışlar) Orhan Kılınçsoy sizden
50 bin dolar bekliyor. “Bu 10 bin dolar varsa bize gönderin, Karamürsel’e, ben
hiç ses etmem, efendi gibi çoluğumla çocuğumla bu seneyi geçiririm.” diyor.
Gerçek ekonomi milletin evinde kaynattığı tencereden geçiyor ama “Yol yaptık.”
derken gıda harcamalarındaki düşüşten, milletin boğazından kısmasından da
bahsedin biraz, bahsedin ki ekranlarda yer alsın, en azından, devletin
kanalında milletin feryadına Osman Öcalan’a yer verdiğiniz kadar yer verin,
fazlasını istemiyoruz, Osman Öcalan’a ne kadar yer veriyorsanız milletin
feryadına da o kadar yer verin ekranlarda. (İYİ PARTİ sıralarından alkışlar) 
Görüyorum
ki ne bütçe programınızda ne Cumhurbaşkanlığı 2020 Strateji Belgesi’nde
işsizliğe gerçek bir öneriniz yok, daha doğrusu, çözmeye niyetiniz de yok.
Bakın, 2018 yılında ortalama işsizlik yüzde 10,4 iken 2019 yılında ortalama
işsizlik yüzde 13,8 olmuş yani işsizlik yüzde 33 oranında artmış. Sayı olarak
baktığımda, 2018 yılında ortalama işsiz sayısı 3 milyon 339 bin, 2019 yılında
ortalama işsiz sayısı ise 4 milyon 475 bin kişi; özetle, son bir yılda işsiz
sayısında 1 milyon 150 bin kişilik artış olmuş. 
Kahramanmaraş
mebusu var mı burada? Çok söz alırdı, o yokmuş.
ALİ
ÖZTUNÇ (Kahramanmaraş) – Olmaz mı!
LÜTFÜ
TÜRKKAN (Devamla) – Ali burada. 
Bu
sayı, Kahramanmaraş ilimizin toplam nüfusuna karşılık geliyor. Siz yoksulluğu
yönetmiyor, yoksullukla yönetiyorsunuz bu ülkeyi. Evet, altını çiziyorum, siz
yoksulluğu yönetmiyorsunuz, yoksullukla ülkeyi yönetiyorsunuz. (İYİ PARTİ
sıralarından alkışlar) Bu, sizin şiarınız olmuş, yönetim biçiminiz olmuş.
Yoksulluğu gerçekten çözmek isteseydiniz kısa vadede ülkeyi kalkındıracak,
aslında birer fabrika olan Anadolu’nun bereketli topraklarını görmezden
gelmezdiniz. Ülkenin kısa vadede kalkınmasının ilk yolu tarımdan geçiyor. Çünkü
ne kadar sübvansiyon, ne kadar teşvik, vergi ve yatırım kolaylığı getirseniz de
sanayinin ve sanayicinin kısa sürede ayağa kalkacak hâli maalesef yok, üzülerek
söylüyorum, yok. 
Dünyadaki
yeni ekonomik gelişmeleri de göz önüne alırsak, gelişen ekonomilerin nefesinin
tükendiğini de hesaba katarsak tüm bu gelişmelerin dışında tarımla ülkemizi
yeniden kalkındırabiliriz. Bu durum hem ülkemizin dışa bağımlılığını azaltır
hem kendi kendimize yeten bir ülke oluruz hem de yerinde istihdamı
sağlayabiliriz. 1970’te tarımsal istihdamın toplam istihdama oranı yüzde 65
iken bu oran bugün yüzde 7’ler seviyesine gelmiş. Tekelleşen büyük tarım
şirketlerini, ezilen çiftçiyi düşünürsek hem üretici az kazanıyor hem tüketici
gıdaya pahalı ulaşıyor. Yani, ülkemizi ancak dışarıya bağımlı bir hâlde
yönetiyoruz. 
Amerikan
Büyükelçiliğinin en önemli birimini herkes Siyasi Müsteşarlık zanneder, değil
mi? Hayır. Buradan söylüyorum: Amerikan Büyükelçiliğinin en önemli birimi Tarım
Müşavirliğidir. Türkiye’de son on yedi yılda -bundan önceki yıllarda da bu,
maalesef, mevcut ama son on yedi yılda tahakkümü daha fazla- tarımla ilgili
çıkan her kanuna mutlaka Amerika Tarım Müşaviri bir vesileyle müdahale eder,
bir vesileyle mutlaka olayın içerisine zerk eder kendi ülkesinin menfaatlerini.
Amerika’nın Türkiye’de en etkili olduğu lobi, en etkili olduğu bakanlık da
Tarım Bakanlığı; Tarım Bakanlığı, Amerika’nın rızası olmadan hiçbir şey ama
hiçbir şey yapamıyor. Tohumdan ilaca, tarım ürünleri ithalatına kadar
yaşadıklarımız asla rastlantı olamaz; aksini düşünmek de saflık olur. Aslında
ne kadar acı, değil mi? Binlerce yıl onlarca medeniyeti doyuran bu devasa
fabrikayı yani Anadolu’yu tekrar tarımla ayağa kaldırmalıyız ama maalesef,
iktidarın bu konuda gerçekçi ve yapıcı politikası yok. Aksini iddia etmeyin
çünkü üreticilerimizin daha 2018 buzağı destekleme primlerini dahi ödemediniz;
2019 bitiyor. Kendisini doyuramayan üretici neredeyse 2 kat artan yem
fiyatlarını nasıl ödeyecek, hayvanları nasıl doyuracak? Sizin bu tarım
politikalarınız yüzünden hayvancılıkta da dışa bağımlıyız. Millet eti çok
yediğinden değil ha, sakın yanlış anlamayın bu ithalatı “Millet çok et yiyor, o
yüzden ithal ediyoruz.” diye. Hayır. Hayvancılık bitti, Türkiye’de hayvan
popülasyonu azaldı; o yüzden Sırbistan’dan helal kesilmiş sığır getiriyoruz,
Sırbistan’dan helal kesilmiş sığırları getiriyoruz. (İYİ PARTİ sıralarından
alkışlar) Eğer üretemiyorsanız, kazanamıyorsanız parasını verip ithal bile
edemezsiniz bütçeniz bu şekilde giderse. İşte, yokluk ve fukaralık da burada
başlıyor. Tarımda ve hayvancılıkta dışa bağımlı hâle gelmemiz, bu yüzden,
tesadüf olamaz; bunu en iyi, zamanında dünyanın küresel gıda çetelerinden
birinin mümessilliğini yapan Sayın Bakan, Tarım Bakanımız bilir. 
Değerli
arkadaşlar, tarım alanında hep kendi kendimize yetebildiğimizle övündük; biz
ilkokulda öyle derdik: “Türkiye, dünyada kendi kendine yetebilen 7 ülkeden bir
tanesi.” Maalesef, beton ekonomisine geçişle birlikte büyümenin ve kalkınmanın
tarımsal ekonomiyle değil inşaat ve beton ekonomisiyle olacağına inandınız siz
ancak böyle olmadı. Sizin bu tutumunuz, tarımsal üretime yapılan destekleri
günün şartlarına uygun hâle getirmemeniz ve çiftçimizin her gün artan
maliyetlerine çözüm üretememenizin neticesinde ülkemiz ekonomisinin çatısını
oluşturan tarım çökme seviyesine geldi. Bakın, Konya şehrimiz kadar olan
Hollanda bizden daha fazla üretir hâle gelmiş. Bizse en verimli topraklarımızın
üzerine beton döküyoruz, dökmeye de devam ediyoruz. Mesela Tarsus’a yapılmak
istenen Çukurova Bölgesel Havalimanı; 7 bin dönümlük birinci sınıf tarım
arazisinin üzerine havalimanı inşa etmek hangi aklın ürünüdür? Onu sormak
istiyorum size. Bir taraftan “Tarım alanlarının muhafazası için projeler
geliştiriyoruz.” diyeceksiniz, diğer taraftan birinci sınıf tarım arazisi 7 bin
dönümün üzerine -Tarsus’a- havalimanı yapacaksınız; böyle bir çelişki olur mu,
böyle bir tenakuz olur mu? Toprağa kazmayı vurduğunuzda bereket fışkıran o
topraklara bu eziyeti yaparken hiç acımıyor musunuz? Üstelik defalarca
yüklenici firmanın değişmesi ve o toprakların atıl hâlde bırakılması,
yöneticilik basiretsizliğinizin de somut bir örneği bu proje.
Sayın
Başkan, değerli milletvekilleri; ülke ekonomisindeki en önemli problemlerden
bir tanesi de bir türlü ortadan kaldıramadığınız kayıt dışı ekonomidir.
OECD’nin ülkeler arasında yaptığı kıyaslamaya göre, Türkiye, kayıt dışı
ekonominin gayrisafi yurt içi hasılaya oranında yüzde 28,72’yle dünyanın ilk
sırasında yer alıyor. Biraz evvel Sayın Başkan anlattı ya kayıt dışı ekonomide
nerelere geldiğimizi, gerçek rakam burada; OECD raporunda yüzde 28,72’yle 1’nci
sırada yer alıyoruz. Bu oran kaçakçılık faaliyetlerinde dünyaca ünlü
Meksika’nın bile üzerinde. Meksika bizim yanımızda yine geride kalmış, yine
rekor kırmışız orada da. 
Geçtiğimiz
günlerde TÜSİAD’ın uyarısı da dikkat çekiciydi. TÜSİAD Başkanı “İşsizliğin ve
dış borç oranımızın daha önce hiç karşılaşmadığımız seviyelerde olduğunun
bilincinde olmamız gerekiyor.” dedi. Çözüm önerisi de verdi TÜSİAD, krizden çıkış
için demokrasiyi işaret etti; o hiçbir zaman beğenmediğiniz, sevmediğiniz, size
yabancı gelen demokrasiyi işaret etti. “Parlamenter sistemden Cumhurbaşkanlığı
sistemine geçildikten sonra yeni sistemin kurumsal yapısının henüz oturtulmamış
olması yapısal sorunların çözümünde bizi yavaşlatıyor.” dedi. 
Sayın
Başkan, değerli milletvekilleri; burada bir kez daha tekrar ediyorum:
İyileştirilmiş parlamenter sisteme bir an önce dönmezseniz yapısal reformların
çözümünde mesafe almak bir yana, bu sorunları artarak yaşayacağımız gün gibi
ortadadır. 
Konuşmamın
başından beri bahsettiğim konuların, içinde bulunduğumuz olumsuz tablonun
temelinin neye dayandığını söylememe gerek yok aslında ama yine de
söyleyeceğim. 16 Nisan 2017 tarihinde yapılan referandumla anayasal sistemimizi
kökten değiştirecek birtakım düzenlemelerin hayata geçmesi, “Cumhurbaşkanlığı
hükûmet sistemi” olarak adlandırılan bu yeni düzendir. “Tek adam sistemi”
dediğimiz bu sistemde cumhuriyetimizin en temel varlıklarından Merkez
Bankasının başına gelenleri hatırlayın. 2012 yılında iktisat eğitimi bile
almamış Murat Çetinkaya’yı Merkez Bankası Kanunu’nu değiştirerek Başkan
Yardımcısı yaptınız, 2016 yılında Başkan olarak atadınız. Bu zatın aldığı idari
kararlar, liyakatsiz atamaların kuruma verdiği zarar yetmezmiş gibi, yine aynı
Başkanı sözünüzü dinlemediği için bir kararnameyle görevden aldınız. Sizin
ekonomi yönetiminizin özeti Merkez Bankasıdır aslında, hiç gerisini bahsetmeye
gerek yok. İktisat eğitimi almayan bir adamı önce Başkan Yardımcısı yaptınız,
sonra Başkan yaptınız, sonra da “Bu bizim sözümüzü dinlemedi.” deyip bir
kararnameyle görevden aldınız. Hem Merkez Bankasının itibarını yerle bir
ettiniz hem de yabancı sermaye ve uluslararası yatırımcıların gözünde asla
güvenilmez bir ülke hâline getirdiniz ülkeyi. 
Bugün
sistemin yürürlüğe girmesinin üzerinden yaklaşık beş yüz gün geçti. Geçen beş
yüz günde bizzat Cumhurbaşkanı ve bakanlar tarafından birçok farklı başlıkta
kısa, orta vadeli program ve paketler kamuoyuna ilan edildi. Bu planlardan istenilen
sonuçların elde edilemediği anlaşıldı. Bu beş yüz günde Cumhurbaşkanlığı
hükûmet sistemi, plan, program yapmanın mümkün olmadığı, kurumların çözüldüğü,
yasama, yürütme, yargı erklerinin iç içe geçtiği bir hâl aldı. Beş yüz günde
uygulamaya konulan tüm programlar neticesinde gelinen nokta, ortaya çıkan tablo
şöyle özetlenebilir: Millî hasıla yüzde 15, fert başına millî gelir ise yüzde
13,4 azaldı bu beş yüz günde.
(Mikrofon
otomatik cihaz tarafından kapatıldı) 
BAŞKAN
– Sayın Türkkan, bir dakika veriyorum. 
LÜTFÜ
TÜRKKAN (Devamla) – Toparlıyorum Başkanım, müsaade ederseniz. 
Cumhurbaşkanlığı
hükûmet sisteminin ekonomi yönetimi göreve başladığında 17’nci sırada olan Türk
ekonomisi, yapılan tahminlere göre yıl sonunda 20’nci sıraya düşecek.
Enflasyon, geçtiğimiz yıl yaşanan yükselişin ardından bir miktar azalmış olsa
da Türkiye, OECD ülkeleri içinde en büyük çaplı ekonomik bir resesyon yaşayan
Arjantin’den sonra hâlen en yüksek enflasyona sahip ülke konumunda. Bu beş yüz
günde Türk lirası dolara karşı yüzde 23 değer kaybetti, döviz cinsi
mevduatların oranı yüzde 44’ten yüzde 52’ye yükseldi. Alınmaya çalışılan tüm
önlemlere, yapılan tüm düzenlemelere rağmen döviz cinsi mevduatlar cumhuriyet
tarihinin zirvesinde kalmaya devam ediyor. Ülkedeki kayıtlı işsiz sayısı yüzde
40,3 arttı, toplam işsiz sayısı ise 8 milyon ile 130 ülke nüfusundan fazla.
Genç işsiz sayısındaki artış daha da vahim; resmî kayıtlara göre her 4 kişiden
1’i işsiz, son bir yılda genç işsiz sayısı 515 bin artarak 2 milyon 800 bine
ulaştı. 
(Mikrofon
otomatik cihaz tarafından kapatıldı)
LÜTFÜ
TÜRKKAN (Devamla) – Bir sayfa kaldı Sayın Başkan.
BAŞKAN
– Bitirelim lütfen.
LÜTFÜ
TÜRKKAN (Devamla) – Teşekkür ederim. 
Cumhurbaşkanlığı
hükûmet sisteminden önceki son on iki aylık dönemde yani 2017 Temmuz ile 2018
Haziran arası bütçe açığı 68 milyar lira iken son on iki aylık yani Kasım 2018
ile Ekim 2019 arası bütçe açığı 111 milyar lira oldu. 
Tüm
bu rakamlar bir şeyi gösteriyor: Ne Cumhurbaşkanlığı hükûmet sisteminin ne de
ekonomi yönetiminin bir karşılığı kalmıştır. 
İYİ
PARTİ, Türk devletinin ülkesi ve milletiyle bölünmez bütünlüğüne ve Atatürk’ün
kurduğu Türkiye Cumhuriyeti devletinin kuruluş ilkelerine bağlı kalarak devlet
yönetmeye namzet bir siyasi partidir. Biz iyileştirilmiş parlamenter sistemi,
hukukun üstünlüğünü, erkler arası denge ve denetim mekanizmasını hâkim
kılacağız, Türkiye’nin ihtiyaç duyduğu çoğulcu demokrasi ve liyakat esasına
dayalı bürokrasiyle kişi hak ve hürriyetlerinin, ifade ve basın özgürlüğünün
hâkim olduğu bir toplum inşa edeceğiz. İYİ PARTİ iktidarıyla tüketim ve israf
ekonomisi bitecek, Türkiye reel sektöre ve tarımsal üretime öncelik vererek
üretim ekonomisine geçecek. 
(Mikrofon
otomatik cihaz tarafından kapatıldı)
LÜTFÜ
TÜRKKAN (Devamla) – Bizim hedeflerimizden uzak; köylüyü, çiftçiyi, sanayiciyi,
işçiyi, emekliyi, yaşlıyı, öğrenciyi mutlu edebilecek hiçbir planı içinde
barındırmayan, hakikatlerden tamamen uzak bu bütçeye “hayır” oyu vereceğimizi
ifade ediyor, yüce Meclisi saygıyla selamlıyorum. (İYİ PARTİ ve CHP sıralarından
alkışlar)
BAŞKAN
–Teşekkür ediyorum.
Değerli
arkadaşlar, birleşime kırk beş dakika ara veriyorum.
Kapanma Saati: 14.18
ÜÇÜNCÜ OTURUM
Açılma Saati: 15.05
BAŞKAN: Mustafa ŞENTOP
KÂTİP ÜYELER: Burcu KÖKSAL (Afyonkarahisar), Rümeysa
KADAK (İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşiminin
Üçüncü Oturumunu açıyorum. 
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim Kesin Hesap Kanunu
Teklifi’nin görüşmelerine kaldığımız yerden devam edeceğiz. 
Şimdi,
söz sırası, İYİ PARTİ Grubu adına ikinci konuşmacı Bursa Milletvekili Sayın
İsmail Tatlıoğlu’nda.
Buyurun
Sayın Tatlıoğlu. (İYİ PARTİ sıralarından alkışlar) 
Süreniz
kırk dakika. 
İYİ
PARTİ GRUBU ADINA İSMAİL TATLIOĞLU (Bursa) – Sayın Başkan, Parlamentomuzun
saygıdeğer üyeleri, değerli parlamenterler; 2020 yılı bütçesi ve 2018 yılı
kesin hesabıyla ilgili partimizin görüşlerini paylaşmak için yüce Meclisin ve
aziz milletimizin huzurundayız. Hepinizi saygıyla selamlarım. 
Öncelikle
bir şeyi vurgulamak istiyorum ki gerçekten Parlamentoda muhalefet ve iktidar
gibi değişik yapılar söz konusu. Muhalefetten tabii ki yapıcılık bekleniyor ama
esas yapıcılık iktidardan beklenir, iktidarın yapıcılığı önemlidir. Bütçe
görüşmesinin bu gününde bu özensizlik bizi bir yere götürmez. Bu gün
Cumhurbaşkanlığı bütçesinin, Cumhurbaşkanlığı hükûmet sisteminin de seviyesini
ve çizgisini göstermiştir. Bugün burada Sayın Cumhurbaşkanı olmadı, Sayın
Yardımcısı var ama Sayın Bakanlar ve de Cumhurbaşkanına doğrudan bağlı kurumlar
olmalıydı çünkü bütçe hakkını kullanıyoruz. Bütçe hakkı, Parlamentodan eski bir
haktır; bütçe hakkı, Magna Carta’da, Magna Carta’dan önce Kutadgu Bilig’de yer
almış sözleşmelere kadar dayanan ve belki ondan daha eski metinlerde yer bulan
bir haktır; bütçe hakkı, demokratik rejimlerin özüdür ve bu, cumhuriyetin
97’nci bütçesi, Cumhurbaşkanlığı hükûmet sisteminin ikinci bütçesi.
Görüştüğümüz bu bütçe, siyasal olduğu kadar sosyal, ekonomik ve içtimai bir
eylem planıdır. Bu planla ilgili bir
kanaat oluşturacağız. Bütçe görüşmeleri esasında genel görüşmelerdir ve biz
bugün 2020 bütçesini genel görüşmeler çerçevesinde ele alacağız.
Çok
değerli milletvekilleri, bugün önümüzde 2020 bütçesi var. Bu bütçeyle bugün
Cumhurbaşkanlığı bizden 1 trilyon 96 milyarlık bir harcama yetkisi istiyor.
Diyorlar ki: “Bize 2020 yılı için 1 trilyon 96 milyarlık bir harcama yetkisi
verin. Bunun için 957 milyar liralık bir gelirimiz var ve bununla bu bütçede de
139 milyar liralık bir açık öngörüyoruz.” Biz esasında bugün “evet” veya
“hayır” demekle bu bütçe sürecinde, kamunun kaynaklarından 1 trilyon 96 milyar
lirayı alıp toplumun hizmetine sunulacak unsurları belirliyoruz. Esasında,
Hükûmet etmek budur, bunun dışında Hükûmet diye bir şey yok. Hükûmet etmek,
bütçe yürütmektir ve bütçe yapmaktır. Onun için Hükûmet edenler ve yürütenler
bugün burada nezaketen olsun bulunmalıydılar. (İYİ PARTİ ve CHP sıralarından
alkışlar) Bakın, Sayın Cumhurbaşkanı Yardımcımız bile yok.
Evet,
şimdi, tabi ki biz bu Meclise yeminli gelmiyoruz. Uygulamalardan görülecektir
ki olumlu bulduğumuz hususlara “evet” diyoruz, olumlu bulmadıklarımıza “hayır”
diyoruz. Geçen sene de böyle yaptık ve bu bütçeyi belli kriterler çerçevesinde
ele aldık. Yani önce bütçenin oturduğu ekonomik zemine baktık, sonra bütçeyi
yürütenlerin referanslarına baktık, bu bütçeyi yapanların referanslarına baktık
ve ona göre bir karar verdik. Şimdi, bu çerçevede yine bu değerlendirmeyi
yapacağız ama öncelikle şunu söylemek istiyorum: Rakamlar gerçekleri söylemeyi
bırakınca umut da yüzü terk edermiş, tebessümden terk edermiş. Ben Almanya’da bir mühendisle karşılaşmıştım 9 Kasım
1989’da Berlin Duvarı’nın yıkıldığı gün oradan geçen, orada bulunan bir
mühendisle, dedim ki: “Neydi durum?” Dedi ki bana: “Bize hep şöyle diyorlardı:
‘Yirmi yıl ilerideyiz.’ Her zaman bunu anlatırlardı, ta ki 9 Kasım 1989’da bu
duvar yıkılıp da biz görünceye kadar hep bir yirmi yıl ileride olduğumuza
inandık. Meğerse bu duvar bizim kafalarımızdaymış.” Bu rakamlar bizim
kafalarımızdaymış. 
Şimdi
başlangıçta söyleyeyim: 5,7’lik büyüme eğer gerçekse o zaman bu 8.800-9.000
doları açıklamamız lazım. TÜİK, maşallah, sel basmış süthane gibi, ne kadarı
süt ne kadarı su bunu ayrıştırmak mümkün değil. Diyeceksiniz ki: “Ya resmî
rakamlarda bu olur mu?” Oluyor efendim. 
Bakın,
ben size bir tablo arz etmek istiyorum: Arjantin’in -aşağıda mavi- 2006’dan
sonra resmî enflasyon rakamı hep yüzde 10’larda gidiyor ama esas enflasyon
yüzde 25’lerde gidiyor. Bu nedenledir ki, böyle durumlar nedeniyledir ki
Arjantin ekonomisi bugün, maalesef, dünyadan çok uzak, savrulmuş durumda. Şimdi
bu anlamda bakalım, Türkiye, gerçekten bu coğrafyaya yeni taşınmadı, komşuları
da yeni komşular değil, yeni kiracılar değil. Türkiye, zamanın ruhunu sürdüre
gelmiş bir Türkiye; nüfusunu 28 milyondan 82 milyona çıkarmış, okuma yazma
oranını 1960’larda yüzde 30’lardan 2000’lerde 90’a, sonra 96’ya çıkarmış;
Türkiye 1960’tan 1980’e 28 bin okul inşa etmiş ve 1980’de 53 bin okula sahip
olmuş, üniversitesini arttırmış, 1.000 kişiye düşen araç sayısını arttırmış bir
ülke olarak geldi. 
Bu
süreçte ekonomiye bakalım: Türkiye, 1960 ile 2019 arası, çok değerli
milletvekilleri, ortalama 4,5 büyümüş ve bu 4,5’un geldiği nokta bugün
8.800-9.000 dolar. 
Türkiye
1960 ile 1975 arası -bunlar da TÜİK’in onayladığı rakamlardır, oranlardır-
yüzde 5,5 büyümüş. Eğer Türkiye bunu devam ettirseymiş bugün millî gelirimiz 18
bin dolar olurmuş. 1 puan arttırsaymışız Türkiye olarak, 6,5 olsaymışız Türkiye
bugün 30 bin dolarları bulmuş zengin bir ülke olurmuş. O kadar zenginliğe yelken
açmak zor bir şey değil, istikrarlı büyümeden ve kaliteli büyümeden geçiyor. 
Evet,
Türkiye 2003-2007 arasında da ciddi büyümüş, 6,8 büyümüş ama TÜİK yeni seride
7,3 büyümüş. Parlak bir dönem ve 10.500 dolara gelmiş millî gelir. Başarılı.
2001 krizinden sonraki reformlar ve Avrupa Birliği süreci ve çıpası Türkiye’yi
buralara taşımış. Yıldız bir Türkiye var.
2008-2019
arası: Türkiye, 2008’den sonra bu gelişmeyi kırmaya başlamış, bir negatif
ayrışmaya başlamış ve Türkiye, maalesef, 2008’den sonraki gelişmesiyle hem
kendi çizgisinden hem de gelişmekte olan ülkelerle -kendi çizgisindeki
ülkelerle- negatif ayrışmış ve bu ayrışma son beş yılda derinleşmiş. Bakın,
1960’tan 2020’ye kadar beşer yıllık aralarla bölelim, 12 tane beş yıl.
2016-2020 son beş yıl arasındaki büyüme rakamı, eğer 2020’deki bütçe büyümesini
yüzde 3 kabul edersek 3,3 kaçıncıdır? 12 tane beş yıllık dönemin kaçıncısıdır
son beş yıl? İlk 3’te değil arkadaşlar, 11’inci. Son beş yıllık büyüme
performansı, sadece 1976-1980 arasındaki yüzde 2,5’luktan iyi. Diyeceksiniz ki:
“Ya burada yüzde 5 yazıyor. Biz yüzde 5’lik büyümeyi sağlayacağız, kabul
ediyoruz ve 3,7’ye çıkartıyoruz.” Son beş yıllık büyümeyi 3,7’ye
çıkarttığımızda da son beş yıllık büyüme 1960’tan itibarenki on iki yıllık
dönemin 3’üne girmiyor, 10’uncu; 1991 ve 1995 yılları arasındaki büyümeden daha
iyi. E, bunu alkışlayalım mı? Bu performansın sahiplerinin getirdiği bu bütçeye
de tamam, böyle devam edin mi diyelim; demek mi doğru? Kesinlikle değil . Bu
toplumun bütçe hakkını bu şekilde mi kullanmak lazım? 
Gelişmekte
olan ülkelere bakalım. Hakikaten 2003-2007 arasında gelişmekte olan ülkelerde
büyük bir fırtına var, yükseliş var. Çok az da olsa altında ama o trendi
tutuyor Türkiye. Ama Türkiye 2008’den itibaren gelişmekte olan ülkelerle de
negatif ayrışıyor. Son beş yıl gelişmekte olan ülkelerin büyümesi 4,4; Türkiye
burada da altta. Hele son iki yıl bu Cumhurbaşkanlığı hükûmet sisteminin bütçe
rakamlarıyla -bu seneyle beraber- 1,5 ortalama; 1,6. Bu bizi çok bir yere
götürmüyor. Türkiye dünya ekonomisiyle ve kendi çizgisiyle ayrışıyor. Bu dönem,
2008 sonrası AK PARTİ 2008’den itibaren Türkiye’nin ekonomik olarak önünü
kesmiştir. Bunun adı, budur. 
İşsizlik,
ister on yıllık alalım ister beş yıllık alalım tarihin zirvesi, hiç tartışmaya
gerek yok. Nasıl olur da yüzde 5,7 büyürüz de istihdamı genişletemeyiz bu
çerçevede. Bu kedi-ciğer meselesi, değil mi? Nedir bu negatif ayrışma? Bu bir,
evet, kalitesiz büyümedir. Birçok teknik nedenleri vardır ama daha ziyade
nedir? Bu fotoğrafın sahiplerine biz yeni bir bütçe veremeyiz. Genel global
unsurlardan bahsettik. Bakın, Türkiye’nin 2002 dış borcunun toplam gayrisafi
millî hasılaya oranı yüzde 58. Bugün? Yüzde 62. Bu, bizim Türkiye’miz. Nasıl
2007’ye seviniyorsak buna da sevinmek isteriz ve önemli olan, bu bir fotoğraf,
bir sahne değil. Bu bir süreç, böyle gidiyor bu süreç. 
Rezervlerimizin
kısa vadeli borçlarımıza oranı yine aynı. 2008’den itibaren giderek savrulan
bir Türkiye var değerli arkadaşlar. Biz 2000 yılından 2010 yılına kadar hep
şöyle konuşuyorduk: Güney Kore ile Çin bizi geçti. Doğru ama 2000 yılında
beraber olduğumuz ülkeler var bizim: Polonya, Romanya, Malezya, Doğu Avrupa ve
Uzak Doğu ülkeleri. Bunlar da bizi geçti arkadaşlar. Bakın, Romanya 2000
yılında 1.662 dolardan 13.000 dolara geldi. Dünya Bankası rakamları bunlar.
Polonya 4.400 dolardan 15.900 dolara geldi. Malezya 4.300 dolardan 11.000
dolara geldi. Yani 2000’de beraber olduklarımız da bizi geçti. Çünkü biz
negatif ayrışmaya girdik. Dolayısıyla 2000’de 17’nciyiz, 2008’de 17’nciyiz yine
ama bugün 19’uncuyuz. Fert başına millî gelirde 2000’de 70’inciyiz, 2008’de
-iyileştik- 65’inciyiz, 2019’da 81’inciyiz. Bu da Dünya Bankası kaynağı. 
Çok
değerli arkadaşlar, bu şunu gösteriyor ki: Tarihin, zamanın gerisine düşülüyor.
Bu zaman, çeyrek yüzyıl önceki zaman değil. Daha önce, durduğunuzda geri
kalıyordunuz; şimdi, yavaşladığımızda geri kalırız. Bunun sebebi şu: Türkiye
2008’den sonra yapısal reformları bıraktı ve bugün geldiğimiz nokta sadece
ekonomik bir tıkanma değil, ekonomiyi de içine alan bir yapısal tıkanmadır.
Bunu yapısal reformla çözebiliriz. 
Peki,
diyeceksiniz ki: Türkiye neden 2008’den sonra yapısal reformları yapamadı,
nereye harcadı bu enerjisini? Ne oldu da Türkiye bu yola devam edemedi? 3 tane
kırılma var arkadaşlar, biz yapısal reform beklerken radikal kırılmaları
yaşadık. Birincisi, maalesef, FETÖ süreci ve 2010 referandumudur. 2010
referandumu milletimizin de tuzağa düşürülmesidir. İkincisi, PKK’yı muhatap
alan çözüm sürecidir. Üçüncüsü, tarihî kodlarımızı dikkate almayan dış
politikamızdır ve Orta Doğu sürecidir. Türkiye tekrar yolsuzluk, yoksulluk ve
yasaklar girdabına girmiştir. 
Rahmetli
Dündar Taşer “Azizi vakt idik, adâ zelil kıldı bizi.” diye aktarır ve
Osmanlı’yla ilgili şöyle bir not düşer: “Ne Kadızadeliler İslam’ı anladı ne de
Avrupacılar Batı’yı. Bu nedenle de 25 milyon kilometrekareden geldik geldik
Sakarya sahillerine.” Evet, 2008’den itibaren bu coğrafyayı, yaşadığı
coğrafyayı ve çağı kavramadan uzak kadroların getirdiği yer burasıdır. Bu açık,
net. Enerjimizi buralarda harcadık. Yoksa biz, yükselen bir Türkiye ve güçlü
bir Türkiye olmaya her zaman çok yakınız. Neden? Çünkü bu ülkenin güçlü Türkiye
olmak için ihtiyaç duyduğu ne varsa hepsine sahibiz. Bu, bugün de böyle, yarın
da böyle olacak, dün de böyleydi. Mesele bu kodlara uygun…
Çok
değerli milletvekilleri, çok değerli arkadaşlar; bu bütçeye kadar oldukça çok
plan gördük; orta vadeli planlar, yeni ekonomik programlar, kalkınma planları.
Bu bütçeyi yapanların getirdiği planların tamamında yüzde 20’den fazla sapma
var. Dolayısıyla bu bütçeyi yapanların referansları ile bir bütçe yapma
noktasında, hedefleri olan bir bütçe yapma noktasında uygulamadan baktığımızda
büyük bir mesafe var. Nereye geldi Türkiye? Devleti yöneten planlamadan
planlama yapamayan devlete geldik. Evet, Türkiye’nin geldiği nokta bu.
2023
hedefleri vardı, geçen sene burada konuşuyorduk, Sayın Cumhurbaşkanı
Yardımcımız da konuştu. Düşünebiliyor musunuz, 2019’un Mart ayında, Sayın
Erdoğan’ın bulunduğu büroda seçim çalışmaları yapılıyor, 2023 hedefleri
yazılıyor; buradaki binada da On Birinci Kalkınma Planı yapılıyor, hedefleri
çöpe atıyoruz. Bu kadar ilintisizlik, iletişimsizlik var, bu kadar büyük
kopukluk var ve bizim sekiz yıldır peşinden koştuğumuz, geçen sene burada
onlarca defa Sayın Oktay’ın, Sayın Bakanların, 31 Martta Sayın Erdoğan’ın dile
getirdiği 2023 hedefleri birden çöp oldu. 2023 yılını inşallah cumhuriyetimizin
100’üncü şeref yılı olarak kutlayacağız ama bu yönetimin, ekonomik hedefler
açısından çöp yılı, maalesef böyle, çöp yılı. (İYİ PARTİ sıralarından alkışlar)
Yani 25 bin dolar fert başına millî gelir, 2 trilyon dolar millî gelir, 500
milyar dolar ihracat; bunlar yazılmış fakat politikaların merkezinde yok;
yazıda var, dilde yok. Neden? Dışişleri fetih için Suriye’de; İçişleri PKK’ya
mahkeme için Habur’da; Millî Savunma tenzil ve terfi işlerinde; Ekonomi kredi
tahsisinde, inşaat desteğinde; Ulaştırma müteahhit organizasyonunda; Çevre
Bakanlığı Bodrum’da bisiklet yolu yapıyor; Şehircilik butik arsa peşinde;
Sanayi ve Teknoloji de maalesef asansör test merkezinde. Her bir atın farklı
yöne koştuğu bir at arabası, bunun başka tarifi yok; o nedenle mesafe yok.
Enerji var, harcama var ama yol alınmıyor. 
Bu
iş şimdi 2053, 2071… Gençler “2071” diyor, yaşlılar da “2053” diyor; hedefler.
“Ya ben ölürüm ya padişah ölür ya at ölür.” hikâyesi var ya, buna döndü bu iş.
Artık kelimeleri de anlamsızlaştırdık. 
Şu
bütün bakanlıklar içerisinde, yaptığının ekonomiye tesirini ölçen bir tek
bakanlık var, Ulaştırma ve Altyapı Bakanlığı. Sırf bu heyecanları eksilmesin
diye eleştirmiyorum, eleştirecek çok şey var ama eleştirmiyorum. Harcamasının
ekonomiye etkisini yazan tek bakanlık Ulaştırma ve Altyapı Bakanlığı; başka hiç
kimsenin harcamayla, bütçeyle alakası yok. Böyle bir düşünce yok, olsaydı burada
devlet olurdu bugün. Çünkü bu bütçe devletin bütçesi. (İYİ PARTİ sıralarından
alkışlar) Millet de bu bütçeyi getirenlere bu muameleyi yapacak. 
Çok
değerli arkadaşlar, şimdi, size geçen sene 2019 bütçesini getirdik, “2,3
büyüyeceğiz.” dedik, büyüyemedik. “80,6 milyar açık” dedik, IMF tanımıyla 200
küsur milyar da biz 165 diyelim, yüzde 100,4 büyüdü. 
Geçen
sene burada “Bu 2019 yılı bütçesinin gelir bütçesini Avusturyalılar, harcama
bütçesini de Avustralyalılar yapsa bu kadar kopuk olmaz.” demiştim, işte meydanda;
giderler yüzde 22 artmış, gelirler yüzde 6 artmış. Kamu kesimi borçlanma gereği
Maastricht Kriterlerini zorlayarak tekrar Türkiye’ye “Merhaba” dedi, önemli bir
yapısal problemimiz daha ortaya çıktı. Gelinen noktada Türk ekonomisine büyük
bir yara açılmıştır. 
Şimdi,
2019 bütçesini burada görüyoruz. Peki, arkadaşlar, bu bütçenin, her bütçenin
siyasi bir sonucu olmaz mı? Şimdi, 2019 bütçesi ekonomiyi küçülttü mü? Küçülttü
değil mi? 2,3’tü; 0,25 küçülttü. İşsizliği arttırdı mı? Arttırdı. Kamu
dengesini bozdu mu? Bozdu. Fakirliği arttırdı mı? Arttırdı. Şimdi, bunu
alkışlayacak mıyız biz? Peki, bu bütçe sonucundan hiç kimse mahcubiyet
duymayacak mı ya? Hiç kimse rahatsız olmayacak mı? Biri çıkıp “Bu sorumluluk
benim ve ben bırakıyorum.” demeyecek mi? (İYİ PARTİ sıralarından alkışlar)
Samimi söylüyorum, ailenin parası olsaydı babası görevden alırdı. Bu bütçenin
sonucu olmaz mı? Başarısızlığın bir sonucu olmaz mı? 
Bakın,
piyasadan da kopmuşuz. Otomotiv sektörü ne diyor? Diyor ki: “Türk vergi sistemi
uyumlu olmaktan çıktı, çağın gerisinde kaldı ve otomobilde Avrupa’nın 11’inci
piyasasına düştük.” Otomobilciler kendileri söylüyorlar. Zaten harcama şöyle
arkadaşlar, harcama politikası şöyle: Biz “örtülü ödenek” biliriz ama giderek
devlet örtünüyor artık. Devletin bütün harcamaları örtünüyor yani Hazine-Merkez
Bankası ilişkileri, Hazine-Merkez Bankası-kamu bankası ilişkileri örtülü
gidiyor. Kara bulmaca bunlardan daha kolay. Varlık Fonu bir âlem,
Cumhurbaşkanının başında olduğu bir fonu gelin de denetleyin bakalım haydi,
gelin de hep beraber denetleyelim. 
Şimdi,
çok değerli milletvekili arkadaşlar, yeni bir bütçeyle beraberiz. Bu bütçe, 1
trilyon 96 milyar lira harcama yetkisi istiyor bizden. Biraz önce de söyledim,
957 milyar lira gelir toplama, 139 milyar lira da açıkla “Ben yüzde 5
büyüyeceğim. 11,8 işsizlik olacak ve Türkiye’de yeni bir dengeleme yapacağım.”
diyor. Şimdi, köylü yürüyor, bir köyün başında adam bekliyor, ona soruyor,
diyor ki: “Aşağı Belen köyüne ne kadar zamanda gidilir?” Köyün başında bekleyen
vatandaş susuyor, öbürü de kızıp gidiyor. Bir kaç dakika sonra bağırıyor, diyor
ki: “Aşağı Belen köyüne kırk beş dakikada gidilir.” Dönüyor diyor ki: “Ya biraz
önce neden söylemedin?” “Yürüyüşünü gördüm.” diyor. (İYİ PARTİ sıralarından
alkışlar) 
Şimdi,
arkadaşlar, bu yürüyüşe bu onay verilir mi? Yani bu kadar yürüyüşe bu onay
verilir mi? Bunun sorumluluğu yok mu millet nezdinde ve Allah nezdinde? Daha
ciddi bir şey söyleyeyim size, bu bütçenin vizyonu yok, bu bütçe Türkiye’yi
nereye taşıyacak? Nereye taşır bu bütçe? Misyonu da yok. Bu bütçe bir
sanayileşme bütçesi mi? İstihdamı arttırma bütçesi mi? Tarımı geliştirme
bütçesi mi? Gelir dağılımını düzeltme bütçesi mi bu bütçe? Hiçbirisi. Peki ne
bütçesi? Abdülhak Molla’nın -Abdülhak Hamit’in dedesi- meşhur bir berceste
mısrası var, bu bütçenin başına bunu yazacağız: “Ne ararsan bulunur derde
devadan gayrı.” (İYİ PARTİ sıralarından alkışlar) Bu bütçenin başına yazmamız
gereken başlık: Gerçekten her şey var, derde deva bir şey yok. 
Çok
kıymetli milletvekilleri, AK PARTİ grubumuz komisyonda gerçekten bundan daha
kalabalıktı zaman zaman, onun için Komisyona gelen arkadaşlara da teşekkür
ederiz. 
İçişleri,
Dışişleri ve Millî Savunma Bakanlığı bütçelerini beraber değerlendirdim ben.
Millî Savunma Bakanlığı 53 milyar, İçişleri Bakanlığı toplam 77 milyar,
Dışişleri de 6 milyar lira ödenek talep ediyor. Neden beraber değerlendirdim?
Üçünün de ortak konusu terör. Sayın Soylu’yu dinlerken de âdeta 90’lı yıllara
gittim. Orada, Komisyonda da söyledim. 
Şimdi,
değerli arkadaşlar “Türkiye bu coğrafyaya yeni taşınmadı.” falan diyoruz ya,
şimdi bir Türkiye’den bahsedeyim ben size: 9 Ekim 1988, devrin Kara Kuvvetleri
Komutanı Reyhanlı’ya gidiyor ve Suriye’ye elini uzatıyor “Sabrımızı
taşırmayın.” diyor -bu sözü 2000’lerden sonra her gün bir bakanımızdan duyduk-
ve yirmi gün sonra Abdullah Öcalan Suriye’de yok, Yunanistan’da. Orada akşam
kalamıyor, aynı gün Rusya’ya gidiyor, burada barınamıyor. 12 Kasımda İtalya’da,
orada da barınamıyor. 16 Ocakta Rusya’da tekrar, orada da olmuyor, on üç gün
sonra Yunanistan’da tekrar. Belarus ve Hollanda’dan oturum izni isteniyor,
olmuyor, 5 Ocakta Kenya’dan alınıp gelinip İmralı’ya konuluyor. Bakın Türkiye
Cumhuriyeti devletine, Türkiye Cumhuriyeti devleti Öcalan’ı bu dünyada hiçbir
ülkede barındırmayacak itibara sahipti.
RADİYE
SEZER KATIRCIOĞLU (Kocaeli) – Sanki o dönemde yaşamadınız. 
AYTUN
ÇIRAY (İzmir) – Süleyman Şah’ı kaçırdı bunlar, Süleyman Şah’ı. 
ABDULLAH
GÜLER (İstanbul) – Bunda ne var, söyle yani bilelim.
İSMAİL
TATLIOĞLU (Devamla) – Sizi İstanbul’da biliyorduk ama buraya kadar gelmişsiniz,
hoş geldiniz. 
ABDULLAH
GÜLER (İstanbul) – Evet, aynen öyle. 
İSMAİL
TATLIOĞLU (Devamla) – Hoş geldiniz. Biz orada heykeliniz de oldu zannediyorduk,
hoş geldiniz. (İYİ PARTİ sıralarından alkışlar)
Peki,
PKK eşittir PYD. Ben bu konulara girmek istemiyorum çünkü nazik konular ama hem
Putin hem Moskova görüşmesinde hem Beyaz Saray görüşmesinde hem de NATO
toplantısında ya itibarımızda bir aşınma ya da politikayı yürütenlerin farklı
dil kullanmasının yansımalarını gördük sanki. 
Çok
değerli arkadaşlar, yine devam edeyim. 15 Ağustos 1984’te Şırnak baskınıyla
başlamış bir PKK mücadelemiz var ve ne yazık ki bu mücadelede 2002’de terörü
bir yere getirmiş Türkiye var ama Plan Bütçe Komisyonunda aynı terörü konuşan
bir Türkiye bulduk tekrar. Bu tür konularda iktidarın yapıcılığı, muhalefetin
yapıcılığı, devletin toplayıcılığı beklenir. 7 Ekim 2019’da Trump’ın
hakaretamiz mektubuna şahit olduk. 8 Ekimde sabahleyin Sayın Meral Akşener grup
toplantısında Türk kamuoyuna bu mektubu reddettiğini, Mehmetçik’imizin yanında
olduğumuzu söyledi ve “Bugün partimizin adı ‘al bayrak partisi’dir.” dedi. (İYİ
PARTİ sıralarından alkışlar) Bir gün sonra, 9 Ekimde Barış Pınarı Harekâtı
başladı, 10 Ekimde Sayın Erdoğan hepimizi AK PARTİ’ye davet etti. Yani
esasında, biz 16 Nisan 2017’de neyi kaybettiğimizi o zaman anladık. Biz
devletimizin başını kaybettik galiba, zor zamanda herkesi kucaklayan bir makamı
kaybettik galiba diye düşünmemek zor doğrusu. Buna ne derseniz deyin ama burada
bir sıkıntı olduğu gerçekten açık. 
Zamandar,
Adalet Bakanlığına bakalım. Sayın Bakan Bursa’da açıklama yapıyor 6 Kasım
2014’te, Abdulhamit Gül o zaman Bakan değil: “Yargıya güven yüzde 60-70’lerden
20’lere düşmüştür.” diyor Abdulhamit Bey 6 Kasım 2014’te. Şimdi 19,7 milyar
liralık bir ödenek istiyor. Biz bu parayı mahkemelere verelim, Bakanlığı
kapatalım. Adaleti olmayan Bakanlığın da böyle bir paraya ihtiyacı olmaması
gerekir. Hâkimlerimize maaşlarını personel üzerinden verelim ve bu
Bakanlığımızın kapısına kilit vursak toplumumuz adaleti kendiliğinden çok daha
iyi bir yere getirir diye düşünüyoruz. 
Saygıdeğer
milletvekilleri, tarım en çok konuşulan bir konu ve gerçekten de bir problem
hâline geliyor. 40,3 milyar lira bir ödenek talebi var bizden. Orman Bakanlığının
35 biniyle beraber 150 bin mevcutlu bir Tarım Bakanlığını konuşuyoruz. 2002’de
tarım kesiminin 2,6 milyar lira borcu, 37 milyar lira üretimi var. Üretim 6
misli artmış, tarım kesiminin borcu tam 45 misli artmış. Bakın, bir Tarım
Bakanlığı düşünün ki envanteri yok. Bu, ne kadar patates üretileceğiyle ilgili
doğru bir rakam yok demek ortada, zaten onun için patatesi, soğanı yönetemiyor.
Yani Türkiye’de ne kadar meyve var, ne kadar turunçgil var, bunu hesap
edebilmesi teknik olarak mümkün değil çünkü bu Tarım Bakanının elinde böyle bir
envanter yok. Ve 2,5 milyon aileye düşmüş. Bugün tarım, tekstil kadar teknik
bir alan oldu, artık bildiğimiz tarım değil. Esasında, tarıma teknik kadrolar
lazım. 2,5 milyon ailenin 1,5 milyonunu alın; büyük firmaları, orta ölçekli
işletmeleri alın, bize esasında 2 milyon teknik tarım elemanı lazım, tarım
teknik lisesi mezunu lazım. Bu çerçevede, Türkiye, tarım meslek liselerini
açsa, yılda elli bin mezun verse elli yılda bu ihtiyacını anca karşılar, elli
yılda. Bu kadar açığı göremeyen bir Tarım Bakanına böyle bir bütçe vermenin
yeri var mı? 
Şimdi,
Adana’ya gittik biz. Ben Sayın Bakanın da, Bakanlığında gitmesini isterim,
ticaret borsası nasıl olurmuş, ticaret odası nasıl olurmuş, çiftçi birlikleri
nasıl olurmuş orada hiç olmazsa görmüş olurlar. Adana’ya gittik, Adanalı çiftçi
birlikleri toplanmışlar, bu problemi görmüşler ve Türkiye Odalar ve Borsalar
Birliğiyle bir tarım Anadolu meslek lisesi açmışlar Sarıçam ilçesinde. Diyor
ki: “Baktık, dönem sonu 35 öğrenci var. Yahu ne oldu buna, neden 35 öğrenci
oldu? Meğerse liselere diğer ilçelerden eleman alınmıyormuş, öğrenci
alınmıyormuş." Bakın, ne kadar hazır Millî Eğitim Bakanlığımız değil mi
Türkiye! Tarım Bakanlığımız olayın ne kadar farkında! Adana’ya tarım meslek
lisesi kuruyoruz ve biz onu Adana’nın öğrencilerine açamıyoruz; bunu
bilmiyoruz, bakmıyoruz, görmüyoruz, takip etmiyoruz, devletin bütünlüğünde
böyle bir şey kalmadı. Millî Eğitim Bakanlığına “Neden bu 35 öğrenci?” diye
sorduklarında “Efendim, Sarıçam ilçesi dışında bir yerden öğrenci alamıyoruz,
bizim kanunumuz böyle.” diyorlar. Ve biz maalesef çiftçimizin, sanayicimizin
çok gerisindeyiz, insanımızın çok gerisindeyiz, bütün bu anlamda çok
gerisindeyiz.
Bir
Muş düşünün değerli arkadaşlar -Muş milletvekili var mı bilmiyorum- 1 milyon
670 bin dönüm bir Muş; karpuz yetişiyor, kavun yetişiyor, üzüm yetişiyor,
Karasu ve Murat bu topraklardan geçiyor. Muş kaçıncı biliyor muyuz arkadaşlar
Türkiye’de millî gelirde? Sondan 3’üncü. Yahu, istiyoruz ki coğrafya kaderimiz
olsun, kaderimiz, coğrafya bizim kaderimiz olsun. Bu coğrafya bizim kaderimiz
olsa şu ülkeyi yönetenler, siyasi liderlik, biz şu bölgesel istikrarı sağlayıp
hukukun üstünlüğünü koyup dükkânlarımızı, siyaset dükkânını kapatsak on yıl
sonra bu ülkeyi zengin ülke buluruz. Hiç! Bu ülkenin potansiyeli böyle ama
hukukun üstünlüğü… Nedir hukukun üstünlüğü? Hukukun üstünlüğü, kalkınmanın
bismillahıdır. Bunu yapmadan hiçbir şey olmaz. Medeniyetin kapısıdır,
kalkınmanın bismillahıdır hukukun üstünlüğü. Biz zannediyoruz ki gözlerimizi
kapatınca dünya karanlık oluyor. 
İşte,
Sayın Oktay’ı dinledim “Dünya olumsuz.” dedi. Dünya olumsuz değil, dünya dünden
daha iyi bir dünya. Biz yürüyemiyorsak dünya da yürüyemiyor değil. Dünya 30
trilyondan 90-100 trilyona rampalamış bir dünya. Dünyada artık genç
milyarderler konuşuluyor. Bakın, bugün, dünyayla entegre olmak dünyaya açılmak,
mal satmak değil, bu bitti; global veri akışına entegre olmak dünyayla
irtibatlı olmak. Bu sizin kalkınmanıza çarpan etkisi yapıyor daha önce kamu
harcamaları yapan… Bunun için artık ülkelerin eskisi gibi o kadar kaynağa
ihtiyacı yok. Artık, yavaş yavaş madenler bile para etmiyor, başka bir dünyayı
yaşıyoruz zenginliğin Doğu’ya kaydığı. Bırakın Kore’nin falan, Tayvan’ın,
herkesin, bütün ülkelerin 2023 planları var. Bakın, İrlanda 2023 için “91 bin
dolar” diyor. Çin “13.700 dolar” diyor. Yani her Çinli; 1,4 milyar Çinlinin her
birisi 82 milyon Türk’ün her birisinden daha zengin. Çin’in elini nasıl
kaldırırsınız siz bir konuya koyduğu zaman. Ben utandım ve çok üzüldüm, bir
defa daha vurguluyorum, Sayın Erdoğan’ın Çin’de Uygur Türkleri için “Gayet
rahat.” demelerine. (İYİ PARTİ sıralarından alkışlar) Bu olmamalıydı, en
azından sessiz kalmalıydık ya. Çin’in gücü bizim bunu dememize yetmemeliydi. 
Çok
değerli arkadaşlar, bütün bu çerçevede, Türkiye, siyasal iklimini değiştirmek
mecburiyetindedir. Türkiye, yeni bir iklimle, demokratik, hukukun üstünlüğü
olan ve Avrupa’yı Avrupa yapan meritokrasiyi getirip, liyakati esas alan ve
bütün politikaların merkezine kalkınmayı koyan “ekonomik coğrafya” kavramını
bütün politikaların merkezine koyan bir siyasal iklimle çok kısa sürede güçlü
bir Türkiye’ye ulaşır.
(Mikrofon
otomatik cihaz tarafından kapatıldı) 
BAŞKAN
– Sayın Tatlıoğlu, ek bir dakika veriyorum.
İSMAİL
TATLIOĞLU (Devamla) – Bu Türkiye, güçlü bir ülke olmak için ihtiyaç duyduğu her
şeye sahiptir. Aziz milletimizin ve bu ülkenin buna azmi de vardır, buna
gayreti de olacaktır. Türkiye'nin, artık yeni bir iklime kucak açmadan bu
sorunları çözmesi mümkün değildir, bu bütçeyle gitmesi zaten mümkün değil ama
Türkiye'nin 21’inci yüzyılın yarışan ülkeleri arasına girmesi Türkiye'nin
imkânları çerçevesinde çok mümkündür. Türkiye’de bu kadrolar vardır ve siyasi
liderlik olarak hepimizin temel görevi bunun önünü açmaktır. 
Hepinize,
yüce Meclise saygılar sunarım. (İYİ PARTİ sıralarından alkışlar)
BAŞKAN
– Teşekkür ederim. 
Şimdi,
Milliyetçi Hareket Partisi Grubu adına ilk konuşmacı Grup Başkan Vekili ve
Manisa Milletvekili Sayın Erkan Akçay. (MHP ve AK PARTİ sıralarından alkışlar) 
Buyurun
Sayın Akçay. 
Süreniz
kırk dakikadır. 
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri; 2020
Yılı Bütçe Kanun Teklifi ile 2018 Yılı Kesin Hesap Kanunu Teklifi görüşmelerine
başlıyoruz. Bizleri izleyen aziz vatandaşlarımızı ve muhterem heyetinizi
Milliyetçi Hareket Partisi Grubu adına saygıyla selamlıyorum. 
Sözlerime
başlarken güzel ülkemiz Türkiye’mizi bizlere vatan yapan aziz atalarımızı,
cumhuriyetimizin kurucusu, Türk milletinin ortak değeri, büyük komutan ve devlet
adamı Mustafa Kemal Atatürk’ü, vatan uğruna toprağa düşen kahraman
şehitlerimizi, partimizin kurucusu Başbuğ’umuz Alpaslan Türkeş’i rahmet ve
şükranla anıyorum. Şu anda sınır ötesinde ve yurt içinde terörle mücadelede
destanlaşan başarılar elde eden güvenlik güçlerimizi tebrik ediyor, her birini
Cenab-ı Allah’a emanet ediyoruz. 
Bütçe
görüşmelerini gerçekleştirdiğimiz Türkiye şartları, yoğun ve zorlu bir gündemle
yüklüdür; amansız bir şekilde devam ettiğimiz terörle mücadele, ülkemizi diz
çöktürmeye yönelik ekonomik saldırılar, dış politikada bekamızı hedef alan
tehditler, sınırlarımızın güvenliği için yürüttüğümüz askerî harekâtlar
gündemin öne çıkan birkaç başlığıdır. Türkiye bu karmaşık ortamda haklı ve
doğru bir çizgide dimdik ilerlemektedir. 
Değerli
milletvekilleri, bütçe görüşmelerinde Milliyetçi Hareket Partisi olarak,
milletin parasının milletin hangi hizmetinde ne kadar kullanılacağını
tartışacağız “öteki” “beriki” değil “Türk milleti” ve “Türkiye” diyeceğiz.
Bütçe görüşmelerinde siyasetimizin öznesi insan, nesnesi devlet, yüklemi hukuk
ve demokrasi, cümlesi ise millettir. “Önce ülkem ve milletim” ilkesiyle hareket
edeceğiz. Esnafımızın, çiftçimizin, işçimizin, memurumuzun, sanayicimizin,
emeklimizin, gençlerimizin, velhasıl bütün sosyal kesimlerimizin sorunlarını
gündeme getireceğiz. Eğitim, aile, sağlık, tarım, sanayi, enerji politikalarına
değineceğiz. Tarihî çıkar ve egemenlik haklarımızı savunacağız. Bütçe
görüşmelerini, Komisyon aşamasında olduğu gibi Genel Kurulda da sabırla,
titizlikle, dikkatle takip edeceğiz. Demokratik olgunluk, kapsamlı hazırlık ve
polemiklerden uzak, objektif ve gerçekçi sunuşlarla düşüncelerimizi
paylaşacağız. Aklımızda ve gönlümüzde büyük Türkiye idealiyle yarınları inşa
için milletimizin verdiği sorumlulukla hareket edeceğiz çünkü bizim sevdamız
Türkiye’dir, sedamız Türk milletidir. 
Değerli
milletvekilleri, bize göre siyasetin anlamı, demokratik bir yarış ve rekabet
içinde hareket ederek ülke meselelerini çözmek, millî ve büyük hedeflere hep
birlikte yürümektir. Siyaset, hiçbir zaman idari maslahatçılığın, eyyamcılığın,
popülizmin, ucuz siyasetin esiri olmamalıdır. Gündelik siyasi çekişmelerin
girdabına kapılmak siyaseti demokratik bir yarış olmaktan çıkarır, siyaset bir
kavga alanı hâline gelir ve kör dövüşüne döner. Polemik üretmek, demagoji
yapmak, dedikoduyla uğraşmak, iftira atmak, kutuplaşmayı, ayrımcılığı teşvik ve
tahrik etmek, yabancı ülkelerin, illegal örgütlerin, FETÖ’nün, PKK’nın
emellerine, politikalarına yaslanıp bundan siyasi çıkar ummak siyaset değildir.
Bu tutumların hiç kimseye bir faydası olmayacağı gibi, en büyük zararı da
ülkemiz ve milletimiz görür. 
Bizim
anlayışımıza göre bir siyasetçi, siyasi rant uğruna Türkiye’yi risk ve
belirsizliğe çekmek için el ovuşturmamalıdır, dibi görünmeyen kuyulardan su
içmemelidir. Kriz çıkarmak, toplumsal kargaşa ve çatışma yaşayan ülkelerin iç
çalkantılarını Türkiye’ye taşımak için özel bir çaba içinde olmamalıdır. Hiçbir
siyasetçi, Türkiye’de can ve mal güvenliği olmadığı, yatırım yapılamayacağı
hezeyanıyla Türkiye’yi uçuruma itmek için pusuya yatamaz. Türkiye, hayati ve
beka ölçeğinde harekâtlar yaparken, Türkiye’yi nüfus mühendisliği yapmakla,
işgalci olmakla, korsan devlet benzetmesiyle itham ederek kendi devletini,
hükûmetini, ülkesini karalayan, yabancılara şikâyet eden, kundaklayan bir
anlayışta olamaz. Terör örgütleriyle al takke ver külah olamaz. Millî
meselelerde Türkiye'nin karşısında mihrak hâline gelemez. Yabancı başkentlerin
esaretine giremez. Böyle bir siyaset anlayışını reddediyor ve lanetliyoruz. Milliyetçi
Hareket Partisi olarak konjonktürel değil, ilkelerimizle hareket ediyoruz.
Millet yararına olmayan hiçbir işin içerisinde olmadık, olmayacağız. Hükûmetin
bu yöndeki çabalarına bundan önce olduğu gibi bundan sonra da katkı vermeye
devam edeceğiz. Milliyetçi Hareket Partisi ilkeli, sorumlu, sorun çözen ve
dürüst siyasi duruşundan taviz vermeden, Cumhur İttifakı’nın sorgulanmasına ve
yıpranmasına müsaade etmeden mücadelesine kararlılıkla devam edecektir. (AK
PARTİ sıralarından alkışlar) Hiçbir sözümüzü unutmayacağız, hiçbir vaadimizden
sapma göstermeyeceğiz. 
Değerli
milletvekilleri, bütçe hakkı parlamentoların varlık sebebidir. Devletin mali ve
ekonomik yönü bütçeyle belirginleşir. Bütçe, devlet ile vatandaşları ekonomik,
sosyal, mali ve siyasi düzlemde bir araya getirmektedir. Bütçe hakkı, bir
devletin demokratik niteliğinin ilk şartı olup parlamento yoluyla hükûmeti
denetleme araçlarından biridir. 
Bütçeyi
yürütme organı olan Cumhurbaşkanlığı hazırlıyor, Meclise sunuyor ve Mecliste
kabul edilerek kanunlaşıyor. Parlamenter sistemde, yasama ve yürütme
organlarının aynı siyasi partiden veya koalisyonlardan oluşması, yürütmenin
yasamaya tahakkümü âdeta bir mecburiyetti. Bunun sonucu olarak, sistemin
işleyebilmesi için her iki organ aynı mali politikaları savunmak durumundaydı.
Cumhurbaşkanlığı hükûmet sistemi bu mecburiyeti ortadan kaldırmıştır. Yasama
organı, bütçede kendi beklentilerini, kendi düşüncelerini öne çıkarabilecektir,
dolayısıyla yürütme, çok daha dikkatli, ayrıntılı ve uygulanabilir bir bütçe
hazırlamak mecburiyetinde hissedecektir. Meclis, bütçeyi tahlil etmek ve gerek
görmesi durumunda değişiklik yapmak hakkına da sahiptir. Meclisin bütçeyi
inceleyebilmesi, bütçeye dair bilgi ve belgelere zamanında ve yeterince
erişmesiyle mümkündür. 
Hükûmetin
5018 sayılı Kanun’a uygun bir şekilde bütçe sürecini yönetmesi, yasama ile
yürütme arasındaki bilgi asimetrisini de giderecektir. Bu nedenle Türkiye Büyük
Millet Meclisinin bütçe üzerindeki kapasitesinin artırılması, Parlamento’nun
bütçe hakkını pekiştirecek adımlardan biri olacaktır. Bu kapsamda, Plan ve
Bütçe Komisyonu bünyesinde bütçe ofisinin kurulması ve Sayıştayın görev ve
kapasitesinin mali danışmanlık sağlayacak şekilde genişletilmesi yerinde
olacaktır. 
Bütçe
sürecinde Meclisin yasama yetkinliğini artıracak adımlardan biri de ihtisas
komisyonlarının bütçe sürecine dâhil olmasından geçmektedir. Örneğin, Dışişleri
Bakanlığı bütçesi Dışişleri Komisyonunda, Adalet Bakanlığı bütçesi Adalet
Komisyonunda görüşülebilmelidir. 
Sayın
milletvekilleri, son yıllarda yaşadığımız hadiseler bize göstermektedir ki
devletli olmak Türk milleti için bir varlık meselesidir. 15 Temmuzdan PKK
terörüne, asimetrik ekonomik saldırılardan egemenliğimize yönelik tehlikelere
karşı tek güvenli kalemiz devlettir, Türkiye Cumhuriyeti’dir. Türkçede
“devlet” terimi bir hukuk ve siyaset terimi olmanın ötesinde derin
sosyokültürel anlamlar da ifade eder. Devlet üstün hayır, en yüksek kemal, en
büyük saadettir. Devlet birliktir, berekettir. Devlet olmazsa milletin siyasi,
askerî, ekonomik gücü, medeniyet tahayyülü de geçersizdir. İşte, bu nedenle
devletin işleyişinde bir saniye dahi acze düşülmesi, şu veya bu sebeple zafiyet
gösterilmesi, varlığının tehdit edilmesi düşünülemez. Milletin ve devletin
bekası hiçbir vakit ihmal edilemez. 
Günümüzde
Türk devlet ülküsü binlerce yıllık Türk tarihinden beslenir. Bu ülkü kahramanca
savunulmuş, nice evladını şehadet mertebesine ulaştırmış, bütün kültür
motiflerimize, bengi taşlara işlenmiş, destanlara konu olmuştur. Milletimiz her
zaman evine ve ocağına sahip çıktığı gibi, hatta daha fazla, devletine sahip
çıkmıştır. Kimi zaman ayağında çarığıyla, kimi zaman yalın ayak; vatanı,
milleti, devleti uğruna gözünü kırpmadan cepheden cepheye koşmuştur.
Bilmekteyiz ki devletsiz ve ordusuz milletler ayak altında ezilir. Türk devlet
felsefesinde Kızılelma ülküsü “bengi” “devleti ebet müddet” “hikmetihükûmet”
gibi adlandırmalara tabi olmuştur. Bütün bu kavramlar töre etrafında, hukuk
etrafında şekillenmiştir. Öyle ki bengi ilden devleti ebet müddete ve nihayet
cumhuriyete uzanan süreçte bağlayıcı olan en mühim unsur, kuşkusuz, töredir,
hukuktur. Türk devlet felsefesinin iki bin iki yüz yıllık tarihini sürekli, bir
bütün hâline getiren, törenin, hukukun üstünlüğü ve devamıdır. “İnsanı yaşat ki
devlet yaşasın, devleti yaşat ki millet yaşasın.” anlayışı bu şuurun
ifadesidir. “Ey Türk, titre ve kendine dön. Üstte mavi gök çökmedikçe, altta
yağız yer yarılmadıkça senin ilini ve töreni kim bozabilir!” seslenişi ve
nidası hafızalarımızda ve şuurumuzda daima yankılanmaktadır. 
Muhterem
milletvekilleri, yönetim sistemleri teorilerle değil, gerçekler ve olgularla
inşa edilir. Cumhurbaşkanlığı hükûmet sisteminin hiçbir anayasa kitabında
yazmadığı söylenmektedir. Bu görüş, yönetim sistemlerinin toplumla birlikte
yaşayan ve gelişen dinamik bir alan olduğunu göz ardı eden bir görüştür; bu,
Aristocu, sakat bir mantıktır. Cumhurbaşkanlığı hükûmet sisteminin teorisi
yokmuş. Milletin gerçekleri karşısında hangi teoriye ihtiyaç var? Bu yerli ve
millî modele hak ettiği değeri vermek için, bir teorisyenin, bir Batılının,
bilmem kimlerin referansını ve onayını bekliyorsanız, merak etmeyin, o günler
de yakındır. Ayrıca Cumhurbaşkanlığı hükûmet sistemini karalamak ve
itibarsızlaştırmak için tekerleme hâline getirilen “ucube sistem” “tek adam
rejimi” “rejime kasteden anayasa değişikliği” gibi ifadeler, gerçek dışı,
absürt ve bizatihi kendisi ucube söylemlerdir. Türkiye'nin demokrasi
birikiminin çağın gerekleri, ülkemizin gerçekleri ve ihtiyaçlarıyla birleştiği
aşamada Cumhurbaşkanlığı hükûmet sistemi gündeme gelmiştir. Bu model, devlet
erklerinin hem kendi içinde hem de birbirlerine karşı güçlendirilmesini ve
sınırlandırılmasını ifade eder. Sistem 3 sacayağı üzerine inşa edilmiştir;
millî devlet, güçlü iktidar, demokratik istikrar. Bu itibarla, Cumhurbaşkanlığı
hükûmet sistemi yönetimde istikrarı, temsilde adaleti hedeflemiştir, bu hedef
gerçekleşmiştir. Devletimizin dirliği, milletimizin birliği, vatanımızın
bütünlüğü istikbal ve istiklalimizin güvencesidir. Cumhuriyetin başarısı
cumhurun irade ve istikbalidir, Türk milletinin tarihin süzgecinden 21’inci
yüzyıla taşıdığı devlet idealidir; hedefi, güçlü devlet, güçlü millet, güçlü
Meclis, güçlü yargı ve güçlü Türkiye’dir.
Türkiye,
9 Temmuz 2018 tarihinden bu yana on yedi aydır Cumhurbaşkanlığı hükûmet
sistemiyle yönetilmektedir. Geçiş evresi son derece uyumlu geçmiştir. Eski
sistemdeki hükûmet kurulma sürecinde yaşanan gerginlik, çalkantı ve krizler
yaşanmamıştır. Seçimin akabinde, Cumhurbaşkanı, Kabinesini süratle teşkil
etmiş, ülke gündemine temel konulara odaklanmıştır. Sistem, demokratik kurum ve
kurallar çerçevesinde sağlıklı bir şekilde işlemektedir. Yeni hükûmet
sistemiyle kalıcı istikrar, siyasi istikrar sağlanmış, hızlı ve etkin icraat
sistematik hâle gelmiş, güvenli ve huzurlu Türkiye'nin yolu inşa edilmiştir.
Cumhurbaşkanlığı hükûmet sistemi, yeni ve sağlam esaslarıyla Türk milletini
emin ve metin bir istikbale taşıdığı kadar, asıl siyasi fikir ve anlayışlarda
yarattığı yenilik itibarıyla da büsbütün yeni bir siyasi hayatın vasatı olmuştur.
Bu sistem, millî güvenliğimizde, dış politikada ve ekonomiyle ilgili etkin,
hızlı, uyumlu ve isabetli kararların alınmasını kolaylaştırmıştır. Türkiye, 15
Temmuz hain darbe girişimiyle başlatılan ülkemizi işgal planının çok cepheli
devam ettirildiği süreçte tüm tehdit ve saldırılara daha güçlü şekilde karşılık
vermiştir, terörle mücadelede önemli ve büyük bir başarı sağlanmıştır. Kıran
operasyonlarıyla terörün kökü kazınmaktadır. Fırat Kalkanı, Zeytin Dalı, Barış
Pınarı ve Pençe Harekâtlarıyla yüz yıllık emperyalist terör devleti projesi
çöpe atılmıştır.
Sistemin
sağladığı hızlı ve etkin karar alma mekanizmasıyla ekonomik politikalar,
dönüşüm ve değişim süreci daha koordineli bir şekilde yönetilmektedir. Türkiye,
tarihinin en büyük ekonomik saldırılarına maruz kalmasına rağmen,
faiz-kur-enflasyon sarmalından çıkarılması konusunda önemli bir mesafe
almıştır. Yeni sistemle büyük bir atılımın gerçekleştirilmesi ve öngörülen
hedeflere ulaşılması için yapısal sorunlara yönelik tedbirlerin hızla alınması gerekmektedir.
Elbette
bugünlere gelmek kolay olmadı, Türk demokrasisi çeşitli zamanlarda darbelerle,
muhtıralarla ve vesayet girişimleriyle kesintiye uğradı. Yaşanan yönetim
krizleri, büyük ölçüde yönetim organları arasındaki ilişkilerin
belirsizliğinden, yetki ve sorumluluk kargaşasından kaynaklanmıştır ve bu
durumu hükûmet krizleri olarak çokça gördük. 
Değerli
milletvekilleri, Cumhurbaşkanlığı hükûmet sistemi, kuvvetler ayrılığı
prensibine dayanan fren-denge mekanizmasını işleten çoğunlukçu demokraside çoğulcu
bir model olarak ortaya çıkmıştır. Tabii, çoğulculuğun ilk adımı da kuvvetler
ayrılığının inşasıdır. 
Öte
yandan, Parlamentonun sahip olduğu denetim yetkisini, seçim sistemiyle beraber
getirilen ittifak imkânı gibi araçları, çoğunlukçu demokrasi modelinde
çoğulculuğu ve uzlaşmayı temin eden araçlar arasında saymamız gerekir. 
Parlamentonun
sandalye dağılımı da çoğulculuğun inşası bakımından önemli bir göstergedir.
Bugün, Türkiye Büyük Millet Meclisinde 9 siyasi parti, 5 parti grubu ve 4
bağımsız milletvekili bulunmaktadır. Parlamentodaki bu sandalye dağılımı,
100’üncü yılındaki Meclisimizde temsiliyetin en geniş toplumsal kesimlere
dayandığını göstermektedir. 24 Haziran 2018’de vatandaşlarımızın verdiği
oyların yüzde 95’i Mecliste temsil edilmektedir ki bu durum tarihimizin en
yüksek temsil nispetidir. Parlamentonun bu aritmetiği, denetim mekanizmalarını
da güçlendirmektedir. 
Sayın
milletvekilleri, millet ve devlet olmanın, toprak bütünlüğü içinde yaşamanın
ilk şartı güvenliktir. Devletimizin dirliği, ülkemizin bütünlüğü, milletimizin
birliği olmadan ne hürriyeti ne demokrasiyi ne refah ve kalkınmayı ne de insan
haklarını sağlayabilirsiniz, her işin başı önce güvenlik. Bu nedenle, terörle
mücadele en hassas konumuzdur, bu mücadele çok boyutlu bir mücadeledir. Devlet,
terörle sahada mücadele ederken sivil toplumda, kamu hayatında, siyasette,
kültürde, sanatta, medyada ve eğitimde de mücadele edilir ve edilmelidir. Eğer
bunlardan biri eksik olursa, terörün bu alandan güç, taban ve menfaat
devşirmesine, terörizmin fonlanmasına mâni olunmazsa nihai başarıya ulaşılamaz.
Bunun içindir ki terörü destekleyen ve onların sözcülüğünü yapan bütün
unsurlarla ve terörün maddi kaynaklarıyla mücadele ediliyor. Bunun içindir ki
milletimizin alın teriyle kurup işlettiği hiçbir kamu kurum ve kuruluşunda
hiçbir terör örgütü mensubu veya destekçisine yer verilemez. Terörle her
alandaki mücadelede demokrasi, özgürlük, insan hakları yaygarası koparanlara
diyorum ki devletimiz âciz değildir ve bu mücadeleyi, kim ne derse desin, kararlılıkla
sürdürecektir ve terörün de kökü mutlaka kazınacaktır. 
Bilindiği
üzere, 15 Temmuz 2016 akşamı, devşirilmiş FETÖ’cü ajanlar darbe hevesiyle
Türkiye’yi işgal girişimine kalkışmıştı. Türk milleti, 251 şehidi, 2.194
gazisiyle destanlaşan bir mücadele vermiştir. Emperyalizmin kiralık ajan katili
FETÖ darmadağın edilmiştir. Türk milleti, istiklal ve istikbaline kanıyla,
canıyla, imanıyla sahip çıkmıştır. Uzun yıllar sinsi ve sistematik şekilde
devlet ve toplum hayatına ahtapot gibi sızan FETÖ’yle mücadele 15 Temmuz akşamı
sona ermemiştir; Silahlı Kuvvetler, Emniyet, bürokrasi, iş dünyası, eğitim,
sivil toplum, yargı ve medya gibi alanlarda FETÖ’yle yoğun ve kararlı bir
mücadele sürdürülmektedir. Siyasi, hukuki, diplomatik ve güvenlik araçlarıyla
yürütülen bu mücadelede takdir edilecek sonuçlara da ulaşılmıştır. Türk
milletinin beka ve onur meselesi olan FETÖ’nün kökünün kazınması için atılan
adımları desteklemeye devam edeceğiz. 
FETÖ
ve FETÖ’cülük, yapısı itibarıyla maddenin üçüncü hâli olan gaz hâline
benzemektedir; rengi ve kokusu yok ama çok zehirli ve sinsidir, her tarakta
bezi vardır, her kalıba girmektedir. Bu gibi örgütlerin ortaya çıktıkları
ortam, tutundukları kök ve dallar da analiz edilmeli, devletimizi içten içe
kemiren hiçbir yapıya müsamaha edilmemelidir. Stratejik devlet konseptiyle
mücadele sürmelidir. 
Terörle
mücadelenin diğer bir ayağı PKK/PYD’yle mücadeledir. Bu mücadele tüm askerî,
idari ve adli araçlarla gerek yurt içinde gerekse de sınır ötesinde başarılı
bir şekilde devam etmektedir. Türkiye, bu örgütün hem kendisiyle hem de sivil
toplumdaki, siyasi yapı ve medyadaki diğer destekçileriyle mücadele etmektedir.

Güney
sınırlarımız boyunca terör mevzileri ve inleri yok edilmekte, teröristler
etkisiz hâle getirilmektedir. Bu istikamette Suriye’de Fırat Kalkanı, Zeytin
Dalı ve Barış Pınarı Harekâtları gerçekleşti; Irak’ta Pençe Operasyonlarına
imza atıldı; amaç Türkiye'nin güvenliğini tesis etmek. Sınır ötesi harekâtlarla
Türkiye, terör örgütleriyle mücadele ederken bir taraftan millî güvenliğini
tesis etmekte, diğer taraftan da komşu ülkelerin toprak bütünlüğüne yönelen
tehditleri bertaraf ederek uluslararası barış ve güvenliğe karşı
yükümlülüklerini yerine getirmektedir. Özellikle, Barış Pınarı Harekâtı’yla
vurguladığımız kararlılık, emperyalist projelere karşı bir set olmuştur.
Bölgede siyasi ve ekonomik çıkarından başka bir amacı olmayan yabancı güçler,
birbiri ardına tehditlerle karşımıza çıkmıştır. Oysa biz haklıyız ve güçlüyüz.
Tehditlere aldırış etmeden kararlılığımızı gösterdik. ABD’yle ve Rusya’yla
imzalanan mutabakatlarla da haklılığımızı yedi düvele kabul ettirdik. Şu an
herkes bu örgütün sadece Türkiye için değil, başta Suriye olmak üzere tüm bölge
ülkeleri için bir tehdit unsuru olduğunu kabul ediyor. Bu hâlde, Suriye’nin toprak
bütünlüğünü tehdit eden terör örgütleriyle mücadele etmek artık tüm
uluslararası camianın sorumluluğundadır. ABD, Rusya ve İran başta olmak üzere,
bugün Suriye hakkında söz söylemeyi kendisine hak gören ülkeler, Suriye’nin
toprak bütünlüğüne ve terör örgütlerini yok etmeye yönelik tutumlar almalıdır,
Türkiye'nin sınır ötesi harekâtlarını da bu çerçevede görmeleri ve mutlaka
desteklemeleri gerekir. 
Terörle
mücadelenin bir diğer boyutu da DEAŞ’la mücadeledir. Dünyada gerek sahada
gerekse sosyal ve mali kaynakları bağlamında DEAŞ’la en etkin ve başarılı bir
şekilde mücadele eden tek ülke Türkiye’dir. 
Sayın
Başkan, değerli milletvekilleri; dış politikada bağımsızlık ve millî egemenlik,
sosyal, ekonomik ve siyasi bakımdan yabancı güçlerden bağımsız, egemen politik
bir alanın kurulması ve bu alandaki egemenliğin uluslararasında tanınması ve
saygı görmesiyle mümkündür. Bağımsız dış politikanın somut göstergesi ise
sahada ve masada güçlü olmaktır. Bugün, Türkiye, dış politikada sahada da
masada da belirleyici konuma gelmiştir. Barış Pınarı Harekâtı’nda sahadaki
başarı masaya güçlü bir şekilde oturmamıza vesile olmuştur. Bu hamlelerle,
Türkiye millî çıkarlarını korumakta ve güçlendirmektedir; Türkiye, bölgesinde
ilteber devlet konumuna gelmektedir. İlteberlik derleyen ve toplayan olma
sorumluluğunun gücünü ve yetkisini ifade eder. Bu vazifede yapıcı siyaset ve
saygınlığın varlığı rızayı tesis etmekte -güçlendirmekle birlikte- yetersizdir.
Rıza, gücün bir yansımasıdır; güç ise sahadaki varlığınızdır. Türkiye, ilteber
devlet rolünü sahadaki ve masadaki gücüyle inşa ettiği bölgesel ve küresel
rızayla tesis etmektedir. 
Dış
politikada tarihin ve coğrafyanın mantığına uygun olarak hareket etmek
zorundayız; binlerce yıllık Türk devlet geleneğine, millî kültürümüze, hariciye
tecrübesine bağlı olarak bağımsız dış politikaya devam etmeliyiz. İkili
ilişkilerdeki tüm olumlu gelişmelere rağmen, kuşkulu ve uyanık ve aynı zamanda
akıllı ve iddialı olmak durumundayız. 
Türkiye,
emperyalist ülkelerin taşeronu terör örgütleriyle mücadelesini sınır içinde ve
sınır ötesinde başarıyla sürdürürken diğer taraftan, mülteci krizleriyle baş
ediyor; bir taraftan, üyesi bulunduğu uluslararası kuruluşlarda millî
çıkarlarımızı gerçekleştirmeye gayret ediyor.
Milliyetçi
Hareket Partisi olarak dış politika anlayışımız, Türkiye'nin uzun ve köklü bir
devlet geleneğine sahip güçlü bir ülke olduğu gerçeğinden hareketle, tarihî,
sosyal ve kültürel unsurları da dikkate alan, çok boyutlu bir temele
dayanmaktadır. Ülkemizi ve coğrafyamızı stratejik güce dönüştürerek bir
ayağımızla Doğu’ya, diğeriyle Batı’ya tutunmak Türkiye’yi uluslararası
politikada sıkıştırmak isteyenlere en büyük cevap olacaktır. 
21’inci
yüzyılın uluslararası politikası hızlı ve etkin diplomasiyi, millî iradeyi
arkasına almış güçlü bir yönetimi zorunlu kılmaktadır. Dış politika ile
devletlerin yönetim sistemleri arasında yakın bir bağ vardır. Dünya konjonktürü
içinde dış politikada ülkeler kendilerini ilgilendiren sorunlarda genellikle
iki tür ilişki içindedir: Meselelere ya mahkûmsundur ya da hâkimsindir.
Türkiye, mahkûm ilişkilerden hâkim ilişkilere geçmiştir, bunu da yönetim
sistemini iyileştirerek ve güçlendirerek başarmıştır. Cumhurbaşkanlığı hükûmet
sistemiyle Türkiye gücüne güç katmıştır. Türkiye Cumhuriyeti bu sistemle daha
derli toplu bir devlet hâline gelmiştir. Gururla söylemeliyim ki Türkiye bu
sistemle dış politikada daha etkin ve belirleyicidir. Son yıllarda dış
politikada önemli kazanımlar elde ettik. Bölgemizde ve uluslararası siyasette
proaktif yaklaşımla suyun yatağını belirleyen, suyu mecrasında akıtan ülke
konumuna geldiğimizi lütfen unutmayalım; bu durum, hiç şüphesiz ki bu yeni
sistemle gelen imkân ve fırsatları doğru ve zamanında değerlendiren, tehditlere
yerinde, zamanında ve güçlü bir şekilde cevap veren bir dış politika yönetimi
sayesinde olmuştur. Burada iki hususun altını çizmeliyiz. Birincisi: Dış
politikada artık etkin ve hızlı biçimde hareket kabiliyetine kavuştuk. İkincisi
ise eski hükûmet modelindeki siyasi sorumluluğun bölünmüşlüğü hâli ortadan
kalkmıştır. Dış politika söz konusu olduğunda siyasi sistem etkili
çalışmaktadır, iç politikadaki siyasi istikrar dış politikaya olumlu
yansımıştır. Dış politikamızın arkasında güçlü millî iradeye sahip yürütme ve
millî iradeyle birlikte güçlü temsiliyete sahip Türkiye Büyük Millet Meclisi
bulunmaktadır. 
Değerli
milletvekilleri, geçtiğimiz üç buçuk yılda ekonomide zor günler yaşadık, 15
Temmuzun devamı niteliğindeki ekonomik operasyonlara maruz kaldık. Özellikle
son iki yılda daha önce şahit olmadığımız ölçüde saldırıları göğüsledik. 2000
ve 2001 yıllarında nasıl ki Türkiye’ye karşı mali ve ekonomik bir savaş
açıldıysa bugün de benzeri günlerden, zamanlardan geçiyoruz. Kriz havarilerinin
oyunları o günlerden itibaren peşimizi bırakmadı. Kur silahıyla geldiler, dış
ticaretle tehdit ettiler, piyasalarla oynayıp milletimizin boğazındaki lokmaya
göz diktiler; yılmadık, yıkılmadık. Taşeron sözcüler, yerli iş birlikçiler
Türkiye’yi can ve mal güvenliği olmayan, yatırım yapılamaz ülke ilan etmekten
utanmadılar ancak milletimiz itibar etmedi. Artık herkes farkında ki,
karşılarındaki Türkiye birlik ve beraberlik içinde, maddi manevi tüm gücüyle
hak ve çıkarlarını koruyan bir ülkedir, tüm kriz tellallarına karşı psikolojik
üstünlüğü ele geçirmiştir. Krizden medet ummanın Türkiye’ye ihanet olduğu
bilinciyle hareket ediyoruz. Küresel simsar ve soyguncuların tehdit ve sinsi
operasyonlarına karşı milletçe bir ve bütün olarak aynı tepkiyi göstermekten
başka çaremiz yoktur. Elbette, Türkiye ekonomisindeki sorunlara gözümüzü
kapatamayız; yapısal sorunları, reformları konuşacağız ve konuşmamız lazımdır.
İşsizlikten borçluluğa, tarımdan sanayiye, faizden enflasyona makroekonomik
sorunları tartışacağız. Ancak unutmayınız ki ekonomiye çığ düştüğünde bu çığdan
muaf olacak hiç kimse yoktur. 
“Ekonomi”
kelimesinin kökeni kelime itibarıyla “ev içi işler” anlamına gelmektedir. Bu
nedenle diyoruz ki, millî ekonomi seferberliğine girişmeli ve üretime
odaklanmalıyız. Üretim ekonomisini inşa etmeye yönelik yapısal reformları
hayata geçirmek bir mecburiyettir. Milletimizin geleceği, sıcak para
mahfillerine, rant lobilerine, emek hırsızlarına teslim edilemez. Üreten,
geliştiren, yatırım ve tüketim ölçülerini rasyonel eşiklerde planlayan, kendi
dinamiklerinden güç alıp millî ve manevi özellikleriyle ayakta duran ekonomiye
sahip olmalıyız. Ekonomi, millî tasarruflara ve millî kaynaklara dayanmalıdır.
Ekonomi, borç ve rant sarmalından, savurganlıktan kurtarılmalıdır. Sanayimizi,
bilim ve teknolojimizi süratle ileri seviyelere getirmeliyiz. İstihdam sorunu
mutlaka çözülmelidir, tarım ve hayvancılık güçlendirilmelidir. İşçisi,
emeklisi, memuru huzurlu ve güvenli bir ekonomik ortama mutlaka
kavuşturulmalıdır. Gelir dağılımını iyileştirip eşitsizlikleri giderecek
adımlarla yoksullukla mücadele edilmelidir. Bu alan sadece insani bir temenni
değil, aynı zamanda sürdürülebilir ekonomik büyüme ve istikrarlı demokrasinin
de şartlarıdır. Büyüyen ekonomiden emeklinin, işçinin, çiftçinin, esnafın daha
çok pay alması sağlanmalıdır. Millet büyümedikçe rakamların büyümesinin de pek
bir anlamı yoktur. 
Sayın
milletvekilleri, millî kültür, gündemin yoğun maddeleri arasında kaybolma
eğilimi gösteren ancak dünden yarına millî kimlikle var olmanın göstergesi olan
bir alandır. Bir milletin kendi kimliğiyle varlığını sürdürebilmesi, bireylerde
millî kültür bilincinin oluşmasına ve yaşanmasına bağlıdır. Güçlü ve müreffeh
ülkeler içinde yer almamız, teknolojik ve toplumsal refahın yükselmesinin yanı
sıra, millî kültürümüze sahip çıkarak onu geliştirmek ve daha ileriye
götürmekle mümkün olacaktır. Bugün, ülkemizin içinde bulunduğu bunalımların
aşılmasının, büyük bir millet ve devlet olarak yaşamamızın yolu millî
birliğimizin ve bütünlüğümüzün millî kültür ekseninde kurulmasından
geçmektedir. Millî kültürü işlemenin en etkin yolu sanattır. Sanat, millîlik
niteliğiyle bir kimlik ve yaşama tarzı hâline gelir. Sanatla beslenmeyen bir
kültür yok olmaya mahkûmdur. Sanatın her alanında millîliği öne çıkaran özgün
eserler teşvik edilmelidir. Sanat anlayışımızda Dede Korkut tarzını
uygulamalıyız; eğlenmenin yanı sıra bilgiyi, katılımı, sorgulamayı esas alan,
kültürel köklere uygun, folklorun derinliğini temsil eden bir sanat; bu tarzı,
modern teknolojinin bütün imkânlarıyla, bütün sanat dallarıyla işlemeliyiz; pek
çok ülke bunu yapmaktadır. Kaynağını kültür pınarlarımızdan alan sanat
eserleriyle kültürümüz 21’inci yüzyılın ihtiyaçlarına göre donatılmalıdır. 
Sayın
milletvekilleri, Türkiye’nin savunmasında, dış politikasında ve terörle
mücadelesinde, sınır ötesi harekâtlarında ülkemize engel olma gayretine giren
devletlerin yıllardır sarıldığı ilk koz silah araç ve gereç satışlarının
engellenmesidir. Millî savunma sanayisinin önemini her gün bir kez daha
anlıyoruz. Savunma gücü, bir milletin bağımsız, güçlü ve müreffeh bir ülke
olarak yaşamasında en önemli etkenlerdendir. Türkiye, bu alanda önemli
ilerlemeler sağlamıştır. Savunma sanayimizdeki yerlilik oranı yüzde 70’lere
ulaşmıştır. Terörle mücadele ve sınır ötesi harekâtların başarısında yerli
silah araç ve gereçlerinin önemi açıktır. Türkiye’nin güvenliği,
Mehmetçik’imizin kahramanlığı ve fedakârlığının yanı sıra, yerli ve millî
savunma sanayimizle güçlenecektir. Hedefimiz yüzde 100 yerli üretimdir ve bu
hedefe mutlaka ulaşacağız. 
Muhterem
milletvekilleri, büyük ve güçlü Türkiye’yi inşa ediyoruz. Bu inşada temel
kazacağız, iskele çıkacağız, taş taşıyacağız çünkü bu vatan bizim, bu yuvada
hepimiz yaşıyoruz. Haksızlığın, hukuksuzluğun, adaletsizliğin, ekonomik
sıkıntıların, kültürel yozlaşmaların, beka tehditlerinin üzerine üzerine
süreceğiz atlarımızı. Türk milletinin güzel yarınları için bıkıp usanmadan,
ardımıza bakmadan temizleyeceğiz bütün engelleri. Ahlakı, erdemi, bilgiyi,
bilimi, üretimi, emeği, saygıyı ve sevgiyi hâkim kılacağız. 
Kurtuluş
Savaşı’mıza benzer bir mücadele yöntemini benimsemeliyiz. O güne kadar klasik
savaş doktrinlerinde hat savunması yani mevzi mücadelesi yürütülüyor, ordular
kaybettikleri mevziden geri çekilip bir başka hâkim tepeye yerleşiyordu. Vatan
toprakları istila edilirken Gazi Mustafa Kemal Atatürk “Hattı müdafaa yoktur, sathı
müdafaa vardır. O satıh bütün vatandır.” demiş ve millî mücadeleyi topyekûn bir
direniş ve kahramanlık destanına dönüştürmüştü. Bugün de topuyla tüfeğiyle,
taşeron örgütleriyle, iş birlikçileriyle, ekonomik silahlarıyla, kültür
emperyalizmiyle, yabancılaşma ve yozlaşma furyalarıyla gelen düşmana karşı
mevzi değil, topyekûn satıh savunması yapacağız. Tarih, Türk milletini yeniden
şahlanmaya davet etmektedir. Bu görev, mazlumun ahını zalimden sorup dünya
nizamında insanı insan kılma davasıdır. Çağrımız huzura, refaha, esenliğe,
dayanışmayadır; çağrımız Türklük gurur ve şuuruna, İslam ahlak ve faziletine,
yoksullukla savaşa, adaletle yarışa, birliğe, kardeşliğe, Hak yoluna, hakikat
yolunadır; çağrımız dilde, fikirde, işte birliğedir. Yaşasın Türkiye! Sonsuza
kadar var ol Türk milleti! (MHP ve AK PARTİ sıralarından alkışlar) 
Konuşmama
son verirken 2020 yılı bütçesinin Türkiye’miz için hayırlar getirmesini temenni
ediyor, yüce heyetinizi ve büyük Türk milletini saygıyla selamlıyorum. (MHP ve
AK PARTİ sıralarından alkışlar)
BAŞKAN
– Teşekkür ederim.
Şimdi,
Milliyetçi Hareket Partisi Grubu adına ikinci konuşmacı, Grup Başkan Vekili ve
Sakarya Milletvekili Sayın Muhammed Levent Bülbül. 
Buyurun
Sayın Bülbül. (MHP sıralarından alkışlar)
Süreniz
kırk dakikadır.
MHP
GRUBU ADINA MUHAMMED LEVENT BÜLBÜL (Sakarya) – Sayın Başkan, değerli
milletvekilleri; 2020 Yılı Merkezi Yönetim Bütçe Kanunu Teklifi ile 2018 Yılı
Merkezi Yönetim Kesin Hesap Kanunu Teklifi üzerine Milliyetçi Hareket
Partisinin görüşlerini arz etmek üzere söz almış bulunmaktayım. Yüce heyetinizi
ve aziz Türk milletini saygıyla selamlıyorum. 
Sayın
Başkan, değerli milletvekilleri; görüşmekte olduğumuz bütçe kanunu teklifi,
Türkiye Cumhuriyeti devletinin 97’nci, Cumhurbaşkanlığı hükûmet sisteminin ise
2’nci bütçesidir. Milliyetçi Hareket Partisi olarak, ortaya çıkmasında önemli
katkılar sunduğumuz Cumhurbaşkanlığı hükûmet sisteminin 2’nci bütçesini de
desteklediğimizi ifade etmek istiyoruz. 
9
Temmuz 2018 tarihinden bugüne kadar Cumhurbaşkanlığı hükûmet sistemiyle
yönetilen Türkiye Cumhuriyeti devleti, bu kısa sürede ülkemizi, bölgemizi,
hatta dünyayı etkileyecek mahiyette ciddi meselelere muhatap olmuş,
karşılaştığı sorunlara hızlı ve etkin çözümler üretmiştir. Millî politikalar
ekseninde hareket eden devletimizin atmış olduğu adımlar milletimizin nezdinde
de karşılık bulmuş, büyük bir teveccühle desteklenmiştir. Devletimiz yeni
sisteme geçişini bu zamana kadar sorunsuz bir şekilde gerçekleştirmiş ve
gerçekleştirmeye devam etmektedir. Kuşkusuz, hiçbir hükûmet sisteminin
uygulanmaya başlandığı anda kusursuz ve eksiksiz olması beklenemez ancak
hamdolsun ki Cumhurbaşkanlığı hükûmet sistemi uygulanmaya başlandığı andan
itibaren sonuç vermeye başlamıştır. 24 Haziran 2018 tarihindeki seçimlerden
sonra Cumhurbaşkanımızın yeminiyle birlikte kabine oluşmuş, hiçbir fasıla
olmadan çalışmalarına başlamıştır. Önceki sistemden alışık olduğumuz seçim
sonrası hükûmet kurma tartışmaları, siyasi krizler ve olası demokrasiyi tıkayan
girişimler tarihe karışmıştır. Ülkemizin güvenliğini ve bağımsızlığını
ilgilendiren millî meselelerle birlikte 24 Haziran Seçimlerinin hemen
sonrasında zuhur eden ve ülkemize yönelik küresel ölçekli ekonomik saldırılara
karşı, Hükûmet tarafından proaktif çözümler ve etkili tedbirler üretilmiştir.
Alınan bu tedbirlerin etkisi ve isabeti bugün çok daha iyi anlaşılabilmektedir.
Yürütmenin, karşılaşılan bu sorunlara ve saldırılara karşı pozisyon almasında,
hamleler üretebilmesinde, kuşkusuz, Cumhurbaşkanlığı hükûmet sistemiyle
kazanmış olduğu imkânlar ve kabiliyetler önemli rol oynamıştır. 
15
Temmuz hain darbe girişimi, Türkiye’nin bekasına yönelen, bugüne kadar benzeri
görülmemiş çapta ve mahiyette bir saldırı girişimidir. Türk devletinin, Türk
milletinin bir gün gelip kendi ordusunun uçaklarıyla, helikopterleriyle,
tanklarıyla ve silahlarıyla saldırıya uğrayabileceği, 251 şehit verip 2.196
vatandaşının yaralanacağı kimsenin aklının ucundan dahi geçmezdi; bu yönüyle,
karşılaşılan saldırı, tarihte eşi görülmemiş büyük bir ihanettir. 15 Temmuz
hain darbe girişimine kadar terörle mücadele eden devletimiz, bu tarihten sonra
da terörü kaynağında yok etmeye karar vermiş, bu çerçevede Fırat Kalkanı,
Zeytin Dalı, Barış Pınarı ve Pençe Harekâtlarıyla sınır ötesinde, iç güvenlik
harekâtlarıyla ülke topraklarında PKK/PYD, DEAŞ, FETÖ terör örgütlerine karşı
mücadelede büyük bir başarı elde etmiştir. 
Türkiye,
amansız bir mücadele verirken saldırılar bununla sınırlı kalmamış, Ağustos
2018’de finans sistemimize yönelik dış kaynaklı saldırılarla ülkemizin
ekonomisi çökertilmeye çalışılmıştır. Bu süreçte Türkiye mali yönden ciddi
zararlara uğramıştır. Neyse ki karşılaştığımız ekonomik saldırılar,
devletimizin atmış olduğu isabetli adımlar ve açıklanan ekonomik programlar
sayesinde önemli ölçüde bertaraf edilmiştir. Geçmişte bu kadar büyük ekonomik
saldırılar neticesinde ortaya çıkan ekonomik krizler, her defasında hükûmet
krizine dönüşmüş ve ülkemizde siyasi anlamda büyük değişiklikler meydana
getirmiştir. Saldırıyı gerçekleştiren odaklar, Türkiye’de yine aynı şekilde
siyasi ve sosyal kaos planı yapmışlardır ancak bu defa devletimiz, yeni hükûmet
sisteminin verdiği imkânlarla daha hızlı ve etkin tedbirler alarak başarılı
hamlelerle kaos tacirlerinin heveslerini kursaklarında bırakmıştır. 
Türkiye
Cumhuriyeti devleti, birçok olumsuzlukla karşılaşsa da vatandaşından almış
olduğu yüksek destekle uluslararası camiada meşruiyetinden şüphe edilemeyen,
kararlılığı sınanamayan, itibarı yüksek, bölgesinde belirleyici bir devlet olma
yolunda artan bir kararlılıkla yürümektedir. Türkiye'nin mevcut durumda
ekonomik yönden kırılganlıkları devam etmekle birlikte, olumlu gelişmelerin
yaşandığı bir sürecin içerisine girmiş olduğu anlaşılmaktadır. Ekonomik
saldırılarla bir anda ters düz olan ekonomik veriler kısa bir süre içerisinde
dengelenmeye başlamış; döviz, faiz ve enflasyon rakamlarında olumlu yönde
değişiklikler meydana gelmiştir. Enflasyon, 2018 yılı Ekim ayında TÜFE’de yüzde
25,2 düzeyine çıkmışken 2019 yılı Kasım ayında yüzde 10,6 düzeyine
gerilemiştir. Faizlerde dört ayda 10 puanlık indirim gerçekleşmiştir. 2018
yılında Türkiye’nin ekonomik yönden uçuruma gittiğini, IMF’yle anlaşmadan
krizden kurtulamayacağını, hatta Cumhurbaşkanlığı yönetim sistemini
değiştirmeyi de içine alan Anayasa değişikliği olmadan Türkiye’nin ekonomik
olarak kendine gelemeyeceğini ifade edenler, bugün bu gelişmelere karşı diyecek
söz bulamamaktadırlar. 
Türk
ekonomisinin 2019 yılında önemli oranda küçüleceğini söyleyen IMF, OECD, Dünya
Bankası, Avrupa Birliği Komisyonu ile uluslararası kredi derecelendirme kuruluşları
Türkiye’ye dair değerlendirmelerini pozitif yönde revize etmek zorunda
kalmışlar; 2020-2021 büyüme tahminlerini yüzde 3,1-yüzde 4 olarak
düzeltmişlerdir. Türkiye’nin 2019 yılı içinde hızlı bir toparlanma sürecine
girdiği, sıkıntılı ve zor günleri geride bıraktığı zikrettiğimiz uluslararası
kuruluşlar tarafından teyit edilmektedir. Ekonomi Güven Endeksi bu süreçte
artış göstermiş, Reel Kesim Güven Endeksi kasım ayında 105,9 düzeyine çıkarak
2018 Mayıs ayından bu yana en yüksek seviyeye ulaşmıştır. 
Bizler
Milliyetçi Hareket Partisi olarak, Türkiye’nin ekonomik alanda vermiş olduğu
mücadeleyi beka mücadelemizin bir parçası olarak değerlendirmekteyiz. Bu manada
Türkiye aleyhine gerçekleşecek her türlü operasyona, manipülasyona karşı
devletimizle ve Hükûmetimizle beraber olduğumuzu, halkımızın ekonomik
problemlerini giderecek, refah seviyesini yükseltecek her türlü adımı
desteklediğimizi ifade etmek isteriz.
Sayın
Başkan, değerli milletvekilleri; yapmış olduğumuz bu genel değerlendirmeden
sonra 2020 yılı bütçesi ile Yeni Ekonomi Programı çerçevesinde ortaya konulan
hedeflerle ilgili değerlendirme yapmak istiyoruz. 
2019
yılı bütçe görüşmelerinden önce, 20 Eylül 2018 tarihinde açıklanan 2019-2021
yıllarını kapsayan Orta Vadeli Program, diğer adıyla “Yeni Ekonomi Programı”
dengeleme, disiplin ve değişim anlayışıyla oluşturulmuştur. Programın
açıklanmasından sonra ekonomik hedefleri olumsuz yönde etkileyecek küresel,
bölgesel birçok gelişme yaşanmıştır; buna rağmen ortaya konulan hedeflerin
gerçekçi ve tutarlı olduğu görülmüştür. 2020-2022 yıllarını kapsayan Orta
Vadeli Program da “Yeni Ekonomi Programı” olarak adlandırılmış, 30 Eylül 2019
günü açıklanmıştır. Fiyat istikrarı, finansal istikrar, cari işlemler
dengesinde son bir yılda elde edilen kazanımların korunup geliştirilmesi,
üretim ve verimlilik odaklı sürdürülebilir büyüme ile adaletli paylaşıma
yönelik ekonomik dönüşüm ve değişimin gerçekleşmesini amaçlayan program, önemli
ve gerçekçi hedefler ortaya koymaktadır. Buna göre, 2019 yılı kişi başı millî
gelir bir önceki yıla göre 600 dolar gerileyerek 9.093 dolar olarak tahmin
edilmekte, programın son yılı olan 2022’de bu rakamın artarak 10.534 dolara
yükselmesi hedeflenmektedir.
Ekonomimizin,
son çeyrekte yaşadığı daralmadan sonra, 2019 yılının üçüncü çeyreğinde bir
önceki yılın aynı çeyreğine göre yüzde 0,9 büyüdüğü açıklanmıştır. Bu sayede
ülkemizin 2019 yılını yüzde 0,5 oranında ekonomik büyümeyle kapatması mümkün
olabilecektir. Piyasalar bu durumu olumlu bir gelişme olarak
değerlendirmektedir. 2020 yılının birinci çeyreğinden itibaren küresel bazda
beklenen faiz indirimleri ve ticaret savaşlarında tansiyonun düşmesiyle,
ihracat rakamlarının da desteğiyle Türkiye ekonomisinin büyüme rakamlarında
artış olması beklenmektedir. 
Program
değerlendirildiğinde 2020 yılından itibaren 2022 yılına kadar her yıl yüzde 5
oranında büyümenin hedeflendiği anlaşılmaktadır. İhracatın 2020 yılında yüzde
4,7 artışla 190 milyar dolar olması, ithalatın ise 2020 yılında 231,5 milyar
olması hedeflenmektedir. Ekonomideki toparlanmayla birlikte yurt içi talepte
artış beklentisi, ithalat artış oranının ihracat artış oranından daha yüksek
olmasına neden olmaktadır. 
Turizm
gelirlerinin 2019 yılında 29 milyar dolar olması beklenmektedir. Ekonomimiz
açısından son derece önemli olan turizm gelirleri, cari açığın üç sene sonunda
sıfırlanması hedefinin temel dayanaklarındandır. 
Bunun
dışında imalat sanayisinde yerli ara malın kullanımının artırılması, yüksek
katma değerli ürünlerin ihracatında artışın temin edilmesi her yıl yüzde 5
büyürken, cari açıkta düşüşü temin edecek ana unsurlar olarak görülmektedir.
Üretimde, sanayi sektöründe 2020 yılında gayrisafi yurt içi hasılanın büyüme
oranının üzerinde, yüzde 6 seviyesinde artması ve program döneminde bu artışın
devam etmesi beklenmektedir. 
İşsizlik
2019 Ağustos ayı itibarıyla yüzde 14 seviyelerine yükselmiştir, özellikle genç
işsizlik yüzde 27,4 düzeylerindedir, 15-24 yaş grubu gençlerde ne eğitimde ne
istihdamda olanların oranı yüzde 30,1’dir; bu rakamlar oldukça yüksektir.
Programda 2019 yılı için yüzde 12,9 olarak beklenen işsizlik oranının 2020
yılında yüzde 11,8’e ineceği, 2022 yılında ise yüzde 9,8’e gerileyeceği
beklenmektedir. 
2019
yılında TÜFE yüzde 12 olarak beklenmekte, 2020 yılında yüzde 8,5; 2021 yılında
yüzde 6; 2022 yılında ise TÜFE’nin yüzde 4,9’a gerilemesi hedeflenmektedir. 
2020
yılı merkezî yönetim bütçesi, sürdürülebilir büyüme ve adaletli paylaşıma
yönelik ekonomik dönüşümün gerçekleştirilmesi, mali disiplinin sürdürülmesi,
kamu dengelerinin iyileştirilmesi, maliye politikasının sürdürülebilirliğinin
gözetilmesi ve kamu maliye alanının elde edilen kazanımlarının gelecek dönemde
korunması başta olmak üzere, belirlenen hedeflerin gerçekleştirilmesi amacını
taşımaktadır. 2020 yılı merkezî yönetim bütçe ödenekleri içinde en büyük payı,
sırasıyla, cari transferler ile personel giderleri almaktadır. Bütçede 2020
yılında cari transferlerin 451,1 milyar TL olması, personel harcamalarının ise
282 milyar 488 milyon TL olması öngörülmektedir. Enflasyon oranları dikkate
alındığında toplu sözleşmelerle belirlenen ocak ayında yüzde 4, temmuz ayında
yüzde 5 maaş zammının yeterli olmayacağı, kamuda çalışan personelin maaş
artışının enflasyonun gerisinde kalacağı anlaşılmaktadır. 
Bütçede
2019 yılında 103 milyar TL olması beklenen faiz giderlerinin 2020 yılında 138,9
milyar TL’ye yükselmesi beklenmektedir. Burada faiz giderlerinde yüksek bir
artış söz konusu olmaktadır. Türkiye’nin gerek orta vadeli programda gerekse
2020 bütçesinde ortaya koymuş olduğu
beklenti ve hedeflerin planlandığı şekilde gerçekleşmesi büyük önem arz
etmektedir. Ülkemiz, önünde duran kritik meselelerle uğraşırken ekonomi ve
maliye politikalarında disiplini elden bırakmamalı; üretim, iş gücü piyasası,
eğitim ve tarım gibi alanlarda alacağı yapısal tedbirlerle üretime dayalı
ekonomik büyümeyi ve gelişmeyi temin edebilmelidir. 
Sayın
Başkan, değerli milletvekilleri; ülkemizde 9 Temmuz 2018 tarihinden itibaren
fiilen ve resmen uygulanmaya başlanan Cumhurbaşkanlığı yönetim sistemi,
yukarıda ifade ettiğimiz sıkıntıları aşma konusunda uygulandığı kısa dönem
içerisinde dahi rüştünü ispat etmiş iken hükûmet sistemimize yönelik haksız,
mesnetsiz ve hatta iftira boyutuna varan saldırıların olduğu gözlenmektedir.
Cumhurbaşkanlığı
yönetim sistemi, Türk milletinin devlet anlayışına, yönetim felsefesine uygun
bir sistemdir. Dünyada bugüne kadar örnek gösterilen, övülen ne kadar ülke
yönetimi sistemi varsa içinde bulunduğumuz dönemde bu ülkeler siyasi krizlerle,
sistemsel tıkanıklıklarla karşı karşıya kalmaktadırlar. Ülkemizde uygulanan Cumhurbaşkanlığı
hükûmet sistemi Türkiye’nin ihtiyaçlarına göre şekillenmiş olan 21’inci
yüzyılda Türkiye’yi güçlü kılacak ve demokratik yönden geliştirecek Türkiye’ye
özgü bir sistemdir. Bu sistemin dünyada uygulanmakta olan diğer başkanlık
sistemlerinin uygulamaları üzerinden değerlendirilmesi hiçbir zaman doğru
neticeler vermemekte, vatandaşımızın yanlış bilgilenmesine sebep olmaktadır.
16
Nisan 2017 referandum sürecinden bugüne kadar Cumhurbaşkanlığı yönetim
sistemiyle ilgili olarak birçok iftiranın, yalanın ve çarpıtmanın kamuoyunda
yer aldığını görmekteyiz. Fakat gerçekler ortadadır, on yedi aylık uygulama
dönemi dahi göz önüne alındığında, sisteme yönelik eleştirilerin haksızlığı
ortaya çıkmaktadır. Kabul edilen ve uygulamaya konulan sistemle yasama, yürütme
ve yargı arasında kuvvetler ayrılığının daha belirgin hâle gelmesi amaçlanmış,
bu amaç gerçekleşmiştir.
Bugün
yürütme, yetkiyi doğrudan milletten almaktadır. Yürütmenin başı olan
Cumhurbaşkanı, seçildiği anda Kabinesini oluşturabilmekte, yemin töreniyle
birlikte Hükûmet görevine başlamaktadır. Daha önceki sistemde olduğu gibi
hükûmet pazarlıkları, koalisyon görüşmeleri, yeniden erken seçim ihtimali söz
konusu olmamaktadır. Cumhurbaşkanı ile Bakanlar Kurulu ve Başbakan arasında yetki karmaşası ve iki başlılık söz konusu
olmamaktadır. Siyasi istikrar güçlü bir şekilde ortaya çıkmakta, vesayet ve ara
rejim ihtimali minimuma inmekte, ülkemiz dış müdahalelere karşı daha korunaklı
hâle gelmektedir. Cumhurbaşkanı, sorumsuz değil, siyasi ve cezai olarak sorumluluk
altında olmaktadır. Yüzde 50+1 halk desteğiyle meşruiyeti en yüksek seviyede
olan Cumhurbaşkanı, istikrarlı ve güçlü bir yönetim sergileyebilme imkânına
kavuşmuştur. Karar alma süreçleri hızlanmış, meselelerin üzerine etkili ve
güçlü bir şekilde gidilebilmiştir. Ülkemize yönelik terör saldırıları ve
finansal manipülasyonlara karşı Hükûmetin verdiği beka mücadelesinde
Cumhurbaşkanlığı hükûmet sisteminin önemli faydalar sağladığını görmekteyiz. 
Değerli
milletvekilleri, Cumhurbaşkanlığı hükûmet sisteminde en fazla haksızlığa
uğrayan kurumun Türkiye Büyük Millet Meclisi olduğu kanaatindeyiz. Uygulanmakta
olan yeni sisteme göre, temsilde adalet anlayışı çerçevesinde Meclis daha
güçlenmiştir. Türkiye Büyük Millet Meclisinde hâlihazırda 9 siyasi parti temsil
edilmekte, 5 siyasi parti grubu bulunmaktadır. Seçmenin siyasi tercihi en üst
seviyede Meclise yansımış bulunmaktadır. Bu çeşitlilik eski sistemde olsaydı
koalisyon mecburiyetlerinden bahsedilecek, yönetimin istikrarlı bir şekilde
tesis edilmesi imkânsız hâle gelebilecekti. Ancak, Cumhurbaşkanlığı hükûmet
sisteminde, Mecliste böyle bir çeşitlilik varken dahi yürütmede tek başlılık ve
istikrar temin edilebilmektedir. Yasama ve denetim fonksiyonları bağımsız hâle
gelmiş olmasına rağmen, Meclisimiz -kasıtlı ve haksız bir şekilde- hükmü
kalmamış, değersiz ve fonksiyonsuz olarak tarif edilmektedir. Cumhurbaşkanı
karşısında güçsüz ve fonksiyonsuz olduğu iddia edilen Meclis, ilk defa,
Cumhurbaşkanını işlediği iddia edilen bir suçtan dolayı soruşturma ve
nihayetinde Yüce Divana sevk etme hakkına sahip olmuştur. Yine, diğer başkanlık
sistemlerinde olmayan, Meclis seçimleriyle birlikte Cumhurbaşkanlığı seçimini
yenileme hakkına da sahip olan Meclis, güçlü bir Meclistir. 
Türkiye
Büyük Millet Meclisi, yeni sistemin uygulanmaya başladığı andan itibaren,
bugüne kadar yoğun bir yasama performansı ortaya koymuştur. Türkiye'nin
Cumhurbaşkanlığı kararnameleriyle yönetileceğini iddia edenler de şahit
olmuştur ki devletimiz Gazi Meclisin çıkardığı yasalarla yönetilmektedir. Artık
Bakanlar Kuruluna verilen yetki çerçevesinde çıkarılan kanun hükmünde
kararnamelerle Meclisi baypas etme ve Meclisin yasama yetkisinin yürütme
tarafından gasp edilmesi dönemi sona ermiştir. Yasalar, milletvekillerinin
teklifiyle Meclise sunulmakta, komisyonlarda ve Genel Kurulda görüşülüp
yasalaşmaktadır. Bakanlar Kurulunun kanun tasarısı sunma imkânı ortadan
kalkmıştır. Meclis kendi gündemini belirlemektedir. On yedi aylık uygulama
sürecinde Meclise gelen birçok yasa teklifi, gerek komisyonlarda gerek Genel
Kurulda yapılan görüşmeler neticesinde muhalefetin eleştirileri de göz önüne
alınarak önemli değişikliklere uğramıştır. Yani bu teklifler, Meclise sunulduğu
gibi harfine dokunulmadan motomot değil, esaslı görüşmeler ve tartışmalar
neticesinde önemli değişikliklere uğrayarak Mecliste yasalaşmışlardır. Bu durum
demokrasimiz açısından sıhhat alameti olarak değerlendirilmelidir. 
Milletimiz,
Türkiye Büyük Millet Meclisini yaşadığı her türlü sıkıntıda, mağduriyette ve
adaletsizlikte çare olarak görmekte, ümidini buraya bağlamaktadır. Meclis, her
gün, sıkıntılarını ve taleplerini dile getirmek üzere Meclise gelen
vatandaşlarımızla dolup taşmaktadır. Vatandaşlarımızın talep ve beklentileri
milletvekillerimizce değerlendirilmekte, sunulan kanun teklifleriyle meselelere
çözüm üretilmeye çalışılmaktadır. 
İfade
ettiğimiz hususlar çerçevesinde, Türkiye Büyük Millet Meclisinin
etkisizleştiğini, hükmünün kalmadığını söylemek mümkün olamayacaktır.
Meclisimizin
yasama faaliyetlerinin, Cumhurbaşkanlığı hükûmet sisteminin ruhuna uygun
şekilde gerçekleşmesi için elbette yapılması gereken bazı çalışmalar
bulunmaktadır. Bunların başında, İç Tüzük değişikliği gelmektedir. İki yıla
yaklaşan uygulama tecrübesi de göz önüne alınarak milletvekillerinin yasama
faaliyetlerini etkinleştirmesi için İç Tüzük düzenlemelerine ihtiyaç
bulunmaktadır. Yasama kalitesinin arttırılması, yasama ve denetim süreçlerinde
komisyonların etkili hâle getirilmesi, kanun tekliflerinin etki analizini
yapacak ve bunları raporlayacak sistemin veya altyapının oluşturulması,
denetimin etkinleştirilmesi kapsamında kesin hesap ve denetim raporlarının
görüşüleceği ayrı bir daimî ihtisas komisyonunun kurulması gerektiği
kanaatindeyiz. Bir önceki bütçe görüşmelerinde ifade ettiğimiz İç Tüzük
değişikliğinin bu yasama yılı içerisinde gerçekleşmesi samimi beklentimizdir.
Milliyetçi Hareket Partisi olarak İç Tüzük değişikliği çalışmalarına her türlü
olumlu katkıda bulunmaya hazır olduğumuzu ifade etmek istiyoruz. 
Sayın
Başkan, değerli milletvekilleri; yargıya olan güvenin yeniden tesis edilmesiyle
ilgili olarak yapılan çalışmalar neticesinde 30 Mayıs 2019 tarihinde
Cumhurbaşkanımız tarafından Yargı Reformu Strateji Belgesi açıklanmıştır. Güven
veren ve erişilebilir bir adalet vizyonu ortaya koyan bu belge, yargının toplumumuzda
hak ettiği itibar seviyesine yükselmesi açısından son derece mühimdir. Yargıya
güvenin artırılması, insan odaklı hizmet anlayışının geliştirilmesi, hak ve
özgürlüklerin daha etkin korunup geliştirilmesi, yargı bağımsızlığı ve
tarafsızlığının geliştirilmesi, hukuki güvenliğin güçlendirilmesi, adalete
erişimin kolaylaştırılması, makul sürede yargılanma hakkının gözetilmesi, yargı
reformunun ilke ve değerleri olarak sayılmıştır. Bu çerçevede, belli amaçlar ve
hedefler deklare edilmiştir. 
Yargı
Reformu Strateji Belgesi çerçevesinde yargıya ilişkin yasal düzenlemelerin ve
değişikliklerin paketler hâlinde Meclise gelebileceği ifade edilmiş, bu
kapsamda birinci yargı paketi Türkiye Büyük Millet Meclisi tarafından 24 Ekim
2019 tarihinde yasalaşmıştır. 
Birinci
yargı paketiyle hapis cezası beş yıla kadar olan ve bölge adliye mahkemesinde
kesinleşen belirli suçlara ilişkin davalarda Yargıtaya temyiz imkânının
verilmesi içtihat birliğinin temin edilmesi açısından önemlidir. 
Tutuklama
sürelerinin soruşturma sürecinde ciddi bir sınırlamaya tabi tutulması,
savcılarımızın soruşturmayı çok daha hızlı ve etkin bir şekilde yapmasına imkân
sağlayacaktır. Bu sayede, tutuklamanın, âdeta bir cezalandırma vasıtası
olmaktan çıkması, gerçek manada tedbir olarak uygulanması söz konusu olacaktır.

Yine,
uzlaşmanın, ön ödemenin, basit yargılama usulünün ve seri yargılama usulünün
getirilmesini önemli bir gelişme olarak değerlendiriyoruz. 
Adalet
Akademisinin yeniden teşekkül ettirilmesini olumlu bir gelişme olarak
görüyoruz. Hukuk mesleklerine giriş sınavının Türkiye kamuoyunda her zaman
tartışılan bir mesele olarak bu pakette neticeye ulaştırılmış olmasını isabetli
buluyoruz. 
Çocuk
veya mağdurların ifade ve beyanlarının özel ortamda, adli görüşme odalarında
alınmasının sağlanmış olması önemli bir eksikliği gidermiş olmaktadır. 
Milliyetçi
Hareket Partisi olarak desteklemiş olduğumuz birinci yargı paketi, kuşkusuz
strateji belgesinde ortaya konulan bütün hususları kapsamamaktadır. Bu durum
herkes tarafından biliniyor olmasına rağmen, yargı reformu birinci paketten
ibaretmiş gibi değerlendirilerek yapılan değişikliklere yöneltilen eleştirileri
doğru bulmadığımızı ayrıca ifade etmek istiyoruz. 
Sayın
Başkan, değerli milletvekilleri; Türkiye içeriden ve dışarıdan varlığına,
bekasına yönelen birçok tehdit ve saldırıyla kıran kırana mücadele
içerisindedir. Bu tehdit ve tehlikelere karşı ihmalkâr davranmak, gevşeklik
göstermek ölümcül neticeler doğurabilecektir. Bu kapsamda, Türkiye, yurt içinde
milletimizin huzur ve güvenliğini tehdit eden unsurlarla etkin ve kararlı bir
mücadele içerisindedir. İsabetle dile getirildiği üzere, terörün dini, dili,
ırkı, mezhebi, cinsiyeti bulunmamaktadır. Terör, terördür ve hedefi bütün
insanlıktır. Bulunduğumuz coğrafyada Türkiye, ne yazık ki her dönemde fitneyle,
terörle, kalkışmalarla mücadele etmek zorunda kalmıştır. Bu dönemde de FETÖ,
PKK/YPG-PYD, DEAŞ, DHKP-C gibi terör örgütleri, Türkiye’ye muhasım büyük
güçlerin taşeronluğunu üstlenmişlerdir. Devletimiz, bu terör örgütlerine karşı
en etkin yöntemlerle mücadele etmekte ve netice almaktadır; Allah’ın izniyle,
son terörist etkisiz hâle getirilene kadar, bu mücadele kararlılıkla devam
edecektir. Türkiye’de ve dünyada özgürlük, demokrasi, insan hakları gibi
evrensel değerleri kılıf olarak kullanıp işledikleri terör suçunu örtmeye
çalışanlar; bilinçli olarak terör örgütüne “terör örgütü”, teröriste “terörist”
demeyenler er ya da geç deşifre olacak ve Türk devletinin ve Türk milletinin
gazabına uğrayacaklardır. 
Dünyada
en önemli gündem maddelerinden biri olan ve insanlığın en büyük krizlerinden
biri olarak gösterilen düzensiz göç, mültecilik ve sığınmacılık Türkiye için de
önemli bir meseledir. Türkiye 4 milyona yakın mülteciye ve sığınmacıya ev
sahipliği yapmaktadır. Dünyada sığınmacılara ve mültecilere Türkiye gibi değer
veren ve insanca yaşamak için gereken asgari koşulları temin eden başka bir
ülke bulunmamaktadır. Dünya, ne yazık ki aynı hassasiyet içerisinde değildir.
Ancak Türkiye’nin bundan sonra herhangi bir toplu göçü veya mülteci akınını
kabul edebilmesi de mümkün değildir. Ülkemizde misafir ettiğimiz sığınmacıların
güvenli ve gönüllü bir şekilde ülkelerine dönmeleri için azami gayret sarf
edilmelidir. 
Bu
kapsamda, devletimizin ortaya koyduğu politika son derece önemlidir. Ülkemizde
bulunan Suriyeli sığınmacıların geri dönüşünü temin etmek maksadıyla
sınırlarımızda terörden arındırılmış güvenli bölgede meskûn mahaller
oluşturulması ve bu sığınmacıların buralara yerleştirilmesi son derece insani
bir çözüm şeklidir. Suriye’nin kuzeyinde Fırat Kalkanı Harekâtı, Zeytin Dalı
Harekâtı ve Barış Pınarı Harekâtı’yla oluşturulan güvenli bölgelere bugüne
kadar 400 bin Suriyelinin geri döndüğü ifade edilmektedir. Türkiye’nin
uluslararası camiada deklare ettiği güvenli bölgenin belirtilen şekilde
oluşması hâlinde ilk aşamada 1 milyon, sonrasında ikinci aşamayla birlikte
toplam 2 milyon Suriyeli sığınmacının bu topraklara yerleşmesi temin
edilecektir. Milliyetçi Hareket Partisi olarak Türkiye’nin açıklamış olduğu bu
projeyi değerli buluyor ve destekliyoruz. 
Sayın
Başkan, değerli milletvekilleri; Türkiye, dünyada tarih boyunca en çatışmalı ve
kargaşalı 3 bölge olan Balkanlar, Kafkaslar ve Orta Doğu’nun tam ortasında yer
almaktadır. Böyle önemli bir coğrafyada yaşamanın büyük fedakârlıklar
gerektirdiği tartışmasızdır. Bu topraklarda var olabilmek için tarih boyu nice
şehitler vermiş olan Türk milleti, bugün hâlâ bu toprakların kan bedelini, can
bedelini ödemektedir. Orta Doğu’da yaşanan gelişmeler, yüzyıl önce emperyalist
güçler tarafından çizilen sınırların değiştirilmesine, bizzat komşumuz olan
ülkelerin parçalara ayrılmasına yönelik gayretler sonunda bu ülkeleri yangın
yerine çevirmiş, yaşanan iç savaşlarda emperyalist devletlerin etkisiyle
milyonlarca masum insan hayatını kaybetmiş; Suriye, Irak gibi ülkeler yaşanılamaz
hâle gelmiştir. Bu devletlerde ortaya çıkan otorite boşluğu, terör örgütlerinin
bu topraklarda yuvalanmasına ve güçlerini arttırmasına neden olmuştur.
Özellikle, ülkemizin sınırlarına yerleşen ve yerleştirilen bu terör
örgütlerince bir terör koridoru oluşturulmaya çalışılmıştır. Bu örgütler,
vatandaşlarımıza saldırılar düzenleyerek insanlarımızın yaralanmasına,
hayatlarını kaybetmesine neden olmuşlardır. Bu terör örgütleriyle sınır
ötesinde mücadele etmek mecburiyeti doğmuş, 2016 yılında gerçekleştirdiğimiz
Fırat Kalkanı Harekâtı’yla yaklaşık 3 bin kadar DEAŞ’lı terörist etkisiz hâle
getirilmiş, 2018 yılında Zeytin Dalı Harekâtı’yla 4.500 civarında
PKK/PYD-YPG’li terörist etkisiz hâle getirilmiş, 9 Ekim 2019 tarihinde
başlatılan Barış Pınarı Harekâtı’yla bugüne kadar 1.200 kadar PKK/YPG-PYD’li
terörist etkisiz hâle getirilmiştir. Türkiye, bu harekâtlarda Birleşmiş
Milletler Şartı’nın 51’inci maddesi gereğince meşru müdafaa hakkını
kullanmıştır. Yine bu kapsamda, Irak’ın kuzeyinde gerçekleştirdiğimiz Pençe
Harekâtlarıyla PKK terör örgütüne büyük darbe vurulmuştur. Türkiye,
gerçekleştirdiği bu harekâtla terörü kaynağında yok etmeye yönelik önemli
başarılar elde etmiştir.
Milliyetçi
Hareket Partisi olarak, icra edilen ve edilmekte olan terör harekâtlarını ve
operasyonlarını en güçlü şekilde desteklediğimizi bir defa daha ifade etmek
istiyoruz. Türkiye’nin sahada Silahlı Kuvvetleri ve güvenlik güçleriyle elde
ettiği başarıların yanında diplomatik alandaki başarıları da takdire şayandır.
Böyle zorlu şartlarda, dünyadaki büyük bütün güçlerin devrede olduğu bir
coğrafyada kendi yaptığı planı uygulayabilmek, hak ve hukukunu kimseye muhtaç
olmadan temin edebilmek önemli bir meseledir; Türkiye bunu başarmaktadır. Bunun
yanında, komşu ve kardeş Suriye halkının geleceğinin ve ülkenin toprak
bütünlüğünün korunması bağlamında Astana, Soçi ve Cenevre süreçlerinde siyasi
bir çözüm sağlanması ve bütün tarafların katılımıyla anayasa çalışmalarının
devamı, Türkiye’nin üzerinde durduğu ve önem verdiği çalışmalardır. 
Sayın
Başkan, değerli milletvekilleri; Türkiye Cumhuriyeti devleti, güney
sınırlarında bir terör koridoru oluşturulmasına müsaade etmediği gibi, Doğu
Akdeniz’de Kıbrıs Türk halkının ve Türkiye’nin haklarının yok sayılmasına da
müsaade etmemektedir. Güney Kıbrıs Rum kesimi tarafından Doğu Akdeniz’de Mısır,
İsrail ve Yunanistan’ın birlikteliğiyle hukuka aykırı şekilde yürütülen sondaj
faaliyetlerine karşı Türkiye Cumhuriyeti devleti, Kuzey Kıbrıs Türk
Cumhuriyeti’nden almış olduğu sondaj ruhsatlarıyla Oruç Reis ve Barbaros
Hayrettin Paşa gemileriyle sismik araştırma yaparken Fatih ve Yavuz sondaj
gemileriyle sondaj faaliyetlerini yürütmektedir. Gemilerimize bu
faaliyetlerinde ordumuzun deniz ve hava unsurlarınca yedi gün yirmi dört saat
refakat edilmektedir. 
Türkiye’nin
Doğu Akdeniz konusunda şakası yoktur, yaptıkları blöf değildir. Bu alanda var
olduğu ifade edilen hidrokarbon yatakları hem Türkiye için hem Kuzey Kıbrıs
Türk Cumhuriyeti için hayati önem taşımaktadır. Akdeniz’de yaşanan hâkimiyet
mücadelesinde Libya’yla imzalanan Deniz Yetki Alanlarının Sınırlandırılmasına
İlişkin Mutabakat Muhtırası ülkemiz açısından son derece önemli diplomatik bir
başarı olarak görülmelidir. 
Ülkemiz
ne yazık ki enerji konusunda büyük oranda dışa bağımlıdır, enerji ihtiyacının
büyük bir kısmını ithalat yoluyla temin etmektedir. Enerjide dışa
bağımlılığının azaltılması için kömür ve yenilenebilir enerji kaynaklarının
azami seviyede değerlendirilmesi, enerji ithalatında kaynak ve kaynak ülke
çeşitliliğinin sağlanması, etkin bir talep yöntemi meydana getirilerek enerji
arzının kesintisiz ve yeterli bir şekilde gerçekleştirilmesi gerekmektedir. 
Türkiye,
doğal gazını Rusya, İran ve Azerbaycan’dan temin etmekte, Cezayir ve
Nijerya’dan da sıvılaştırılmış gaz satın almaktadır. Doğal gaz ithal ettiğimiz
ülke sayısının sınırlı olması nedeniyle yaşanabilecek sıkıntılara karşı
Türkiye’nin kaynak ülke çeşitlendirilmesinde alternatiflerini
değerlendirmesinin, depolama alanlarının sayısının, kapasitesinin ve günlük
enjeksiyon imkânlarının artırılmasının büyük önemi bulunmaktadır. Bu sayede
olağanüstü durumlara ve mevsimsel dalgalanmalara karşı önemli tedbir
geliştirilmiş olacaktır. 
Türkiye’nin
jeopolitik konumu enerji nakil hatlarında vazgeçilmez bir ülke hâline gelmesine
neden olmuştur. Mevcut petrol ve doğal gaz boru hatlarına ilave olarak
Azerbaycan doğal gazını Avrupa’ya taşıyacak olan TANAP Avrupa bağlantısı 30
Kasımda hizmete açılmıştır. Yine, Rusya’yla birlikte hayata geçirilen doğal gaz
boru hattı projesi olan TürkAkım Projesi’nde Karadeniz bölümü geçilmiş, boru
hattı Türkiye’ye ulaşmıştır. Bu boru hatları sayesinde Türkiye'nin stratejik ve
jeopolitik önemi daha da artmış olmaktadır. 
Türkiye'nin
yenilenebilir enerji alanında, özellikle güneş ve rüzgâr enerjisi konularında
yüksek bir potansiyele sahip olduğu ifade edilmektedir. Ülkemizin son yıllarda
bu alanda yatırımlara önem veriyor olması memnuniyet vericidir. Madencilik
sektöründe ise ülkemiz ham madde üretip satan bir ülke durumundan çıkıp
sanayiyle entegre olan, katma değeri yüksek ürünleri üreten ve bunu dünyaya
pazarlayan ülke durumuna gelebilmelidir. Bu kapsamda altın, toryum, bor ve
benzeri kıymetli madenlerin yüksek teknoloji kullanılarak katma değeri yüksek
ürünlere dönüştürülmesi ve bu ürünlerin pazarlanması gerekmektedir. Bu hususta
millî bir politika çerçevesinde gerekli adımların atılmasında büyük bir yarar
bulunmaktadır. 
Sayın
Başkan, değerli milletvekilleri; millî eğitim, istikbalin inşası, istiklalin
güvencesidir. Millîlik, binlerce yıllık devlet ve millet geleneğini ifade eder.
Eğitim ve savunma alanlarındaki millîlik, milleti millet yapan değerlerin
birleşimine işaret eder. Eğitim politikamız, Türk milletine mensubiyetin gurur
ve şuuruna sahip, manevi ve ahlaki değerlerimize bağlı, çağımızın bilimsel
gelişmelerine açık, analiz eden, üreten ve problem çözen, kültürlü, inançlı,
toplumsal duyarlılığı olan nesiller yetiştirmek şeklinde olmalıdır. Millî bir
eğitimin gerçekleştirilmesi için çağımızın gereklerine uygun planlamalar
yapılması ve bunların tatbik edilmesinin yanında, değerlerimizin yozlaşmasına
karşı bu topraklarda ortaya çıkan bilginin ve hikmetin rehber olarak
öğretilmesi, genç kuşaklara aktarılması sağlanmalıdır. Bu kapsamda, Millî
Eğitim Bakanlığımızca açıklanan 2023 Eğitim Vizyonu Belgesi’ni önemsediğimizi
ifade etmek istiyoruz. 2023 Eğitim Vizyonu Belgesi’nde Türkçe dil
yeterlilikleri konusuna ayrı bir başlık açılarak Türkçe’nin korunması ve
geliştirilmesi temel eğitimin omurgası olarak ele alınmış ve Türkçe’nin Söz
Varlığı Projesi hayata geçirilmiştir. Bu gelişmeyi Milliyetçi Hareket Partisi
olarak kıymetli bulduğumuzu ifade etmek istiyoruz. Ayrıca, yine 2023 Eğitim
Vizyonu Belgesi’nde belirtildiği üzere ilkokul ve ortaokullarda bazı
yeniliklere ve düzenlemelere gidilmiştir. Eylül ayı sonu itibarıyla 69 ayını
dolduran çocuklar ilkokula kayıt edilmiştir. 60 ayını dolduran çocuklarımızın
ilkokula başlayabildiği önceki düzenlemeden vazgeçilmiş olması isabetli bir
gelişmedir. İlkokul ve ortaokul öğrencilerinin el, algoritma, robotik ve
sanatsal tasarım becerilerinin geliştirilmesi için okullarımızda 3 bin
civarında tasarı beceri atölyesinin açılması ve bu atölyelerin sayısının 10
bine çıkarılmasının hedeflenmesi de yine olumlu bulduğumuz gelişmelerdendir. 
Öğrenciler
bugün hâlâ müfredat ve sınav sistemi konularında sık sık yaşanan
değişikliklerden oldukça olumsuz etkilenmişlerdir ve etkilenmektedirler. Bu
kapsamda, istikrarın temin edilmesi önem arz etmektedir. Özel eğitime ihtiyaç
duyan bireylerin tespiti ve bu kapsamda eğitim veren kurumların
yaygınlaştırılması ile eğitim kurumlarının programlarının günün ihtiyaçlarına
uygun şekilde düzenlenmesi gerekmektedir. Öğretim programları, düşünme ve
öğrenmeyi merkezine alan, bilgiye ulaşabilen, değerlendiren, ekip çalışmasında
uyumlu bireylerin yetiştirilmesi amacına yönelik olarak ele alınmalıdır. 
Öğrenciler
ilköğretim ve ortaöğretim kademelerinde bilgi, beceri ve kabiliyetleri ile
istekleri çerçevesinde uygun olan bölümlerde ve alanlarda kendilerini
geliştirmeli, yüksek öğrenimde bu alanlarda okuyabilmelerine imkân
tanınmalıdır. Öğretmenler yönünden ise öğretmenlik meslek kanununun ivedi
olarak çıkarılması, öğretmenlik mesleğinin itibarının yükseltilmesi
gerekmektedir. Ücretli, vekil, sözleşmeli öğretmenliklere son verilmeli, tek
bir statüde kadrolu olarak öğretmenler güvence altına alınmalıdır.
Sayın
Başkan, değerli milletvekilleri; tarım ve hayvancılık, 2023’e kadar üzerinde
büyük bir hassasiyetle durmamız gereken bir meseledir. Ülkemizin millî ve yerli
bir anlayışla güçlenmesi ve refahının yükselmesi açısından tarım ve hayvancılığa
dair hedeflenen seviyelere ulaşılması büyük önem arz etmektedir.
2018
ve 2019 yılında tarımsal büyümenin ortalama yüzde 2 oranında olduğu görülmekte,
gayrisafi yurt içi hasıla içindeki tarımsal büyümenin payının 2020 yılında
yüzde 6,1 seviyesinde olması beklenmektedir. 2019 yılında özellikle fındık, çay
gibi ürünlerde belirlenen fiyatlar çiftçiyi rahatlatsa da diğer ürünlerde
-özellikle mısır ve pamukta- çiftçimiz yılı zararla kapatmak zorunda kalmıştır.
2020
yılında tarımsal desteklemelerin 22 milyar düzeyine çıkmasını, tarımsal ve
hayvancılık kredilerinde sıfır faiz uygulamalarının devam edecek olmasını
olumlu bulsak da desteklemelerin daha yüksek miktarda ve daha etkin bir şekilde
gerçekleştirilmesinin gerekli olduğunu düşünmekteyiz. Çiftçilerimizin kredi
borçlarının yeniden yapılandırılması büyük bir ihtiyaçtır. Yine,
çiftçilerimizin en önemli girdileri olan mazot, ilaç ve gübre fiyatlarında
çiftçimize destek sağlanmalıdır.
Son
olarak, tarım ve hayvancılık hususunda Türkiye’de millî tarım politikasının
önemine vurgu yapıyorum.
(Mikrofon
otomatik cihaz tarafından kapatıldı)
BAŞKAN
- Sayın Bülbül, bir dakika ekliyorum, buyurun.
MUHAMMED
LEVENT BÜLBÜL (Devamla) – Son olarak, Türkiye’de millî tarım politikasına
Milliyetçi Hareket Partisi olarak son derece önem atfettiğimizi ifade etmek
istiyoruz. Bu politika çerçevesinde Türkiye, inşallah, tarımda tohum, ilaç,
gübre vesair bu manadaki girdilerde de millîleşmeyi, yerlileşmeyi temin edecek
ve dışa bağımlılıktan kurtulacaktır diye düşünüyorum.
Ben,
bu duygu ve düşüncelerle, görüşülmekte olan 2020 Yılı Bütçe Kanun Teklifi’nin ve
2018 Yılı Kesin Hesap Kanunu Teklifi’nin ülkemiz için hayırlar getirmesini
temenni ediyor, yüce heyetinizi saygıyla selamlıyorum. (MHP ve AK PARTİ
sıralarından alkışlar)
BAŞKAN
– Teşekkür ederim. 
Değerli
arkadaşlar, şimdi Halkların Demokratik Partisi Grubu adına ilk konuşmacı, Eş
Genel Başkan ve İstanbul Milletvekili Sayın Pervin Buldan. 
Buyurun
Sayın Buldan. (HDP sıralarından alkışlar)
Süreniz
40 dakika.
HDP
GRUBU ADINA PERVİN BULDAN (İstanbul) – Teşekkür ederim. 
Sayın
Başkan, değerli milletvekilleri; 2020 yılı bütçesi üzerine Halkların Demokratik
Partisi olarak görüşlerimizi ifade etmeden önce, sizleri ve ekranları başında
bizleri izleyen tüm halkımızı saygıyla selamlıyorum. Aktif demokratik siyasetin
içerisinde olması gerekirken cezaevlerinde rehin tutulan Sevgili Selahattin
Demirtaş’ı, Sevgili Figen Yüksekdağ’ı, Sevgili İdris Baluken’i, Selma Irmak’ı,
Sebahat Tuncel’i, Çağlar Demirel’i, Gülser Yıldırım’ı, Abdullah Zeydan’ı,
Gülten Kışanak’ı, Aysel Tuğluk’u, Selçuk Mızraklı’yı ve isimlerini sayamadığım
tüm milletvekili, belediye eş başkanı ve parti yöneticisi arkadaşlarımızı saygı
ve sevgiyle selamlıyorum. (HDP sıralarından alkışlar) Şu sıralarda olması
gereken siyasetçiler dört duvar arasındadır. Sanmayın ki cezaevinde olan sadece
HDP’dir; HDP’nin şahsında demokrasi ve özgürlükler tutukludur, adalet
tutukludur, barış arayışları tutukludur.
Egemenliğin
halkta değil, muktedirlerin elinde olduğu otoriter bir düzende yaşıyoruz.
Meclisin kurulmasının üzerinden neredeyse bir asır geçti ama yüz yıldır
cumhuriyet demokrasiyle buluşamadı. Bu yüzdendir ki bir asırdır bu ülkede
krizler hiç bitmiyor.
Hatırlayalım,
Meclis 1920’de kurulduğunda çoğulculuk esasına dayanıyordu. 1921 Anayasası,
temsilî demokraside Meclisi, yerelde ise doğrudan demokrasiyi yani halkın
doğrudan kendi kendisini yönetmesini işaret ediyordu. Mustafa Kemal, Erzurum
Kongre’sindeki konuşmasında “Biz Türk ve Kürt milleti, iki halkın, milletin
hakkı, hukuku” diyerek cumhuriyetin kurucu halklarına, hakkına ve hukukuna
vurgu yapıyordu. 1924 Anayasası’yla birlikte tarihî kırılma yaşandı ve etkileri
günümüzde de en ağır biçimde devam eden, kimliklerin, inançların ret ve
inkârına dayalı tekçi, milliyetçi ulus sistemine geçildi. Eğer 1920’nin kurucu
aklı ve çoğulculuk esası terk edilmeseydi, kurucu halkların hakları teslim
edilseydi bugün demokratik cumhuriyet çatısı altında ademimerkeziyetçi bir
idari düzende yaşıyor olacaktık; krizler yaşanmayacaktı, halklar birbirinden
kopmayacaktı; Kürtler, Aleviler, Sünniler, Ermeniler, Araplar, Süryaniler,
Ezidiler, Çerkezler, Lazlar olarak kendi kimlik, kültür, inanç ve dillerimizle
eşitçe ve özgürce bir arada yaşıyor olacaktık. Ne yazık ki böyle bir ortamda
değiliz, egemenliğin halkta olduğu, sadece bir duvar yazısından ibarettir. O
duvarların arkasında başka işler dönüyor. Halka güvenmeyen, inanmayan, halkın
taleplerini bastıran, hesap vermeyen, halkı sadece seçmen olarak gören, tekçi,
merkeziyetçi, milliyetçi, otoriter bir sistem bir asırdır ayakta tutulmaya
çalışılıyor. Bunun bedelini ise tüm toplum ödüyor. Toplumu bir arada tutacak
olan adalet duygusudur, barıştır, eşit yurttaşlıktır, özgürlüktür, gerçek
demokrasidir. Bu değerler asla ayrıştırmaz, birleştirir. Asıl bunların olmadığı
bir ortam ayrıştırmaya götürür. Kürt’ün Türk kadar, Alevi’nin Sünni kadar,
kadının erkek kadar, yoksulun zengin kadar, işçinin patron kadar hakkı hukuku
yoksa orada toplumsal vicdanlar ve duygu parçalanır, kırılır. 1920 Meclisinde
varlığı tanınan Kürtlerin bugünkü Mecliste konuştuğu Kürtçe “bilinmeyen dil”
olarak kayıtlara geçiriliyorsa işte kırılma burada yaşanır. Roboski’de
uçaklarla katledilen köylüler için adalet işlemiyorsa duyguda parçalanma burada
yaşanır. Cizre’de bir anne 10 yaşındaki kızı Cemile’nin cansız bedenini
buzdolabında bekletmek zorunda bırakılıyorsa en büyük kırılma buradadır. Tedavi
edilmediği için cezaevinde yaşamını yitiren 60 yaşındaki Emine anneye taziye
evi verilmez, taziye çadırının kurulması engellenirse, ölümde bile ayrımcılık
yapılırsa kırılma burada olur. Kürt’ün binbir emekle, bedel ödeyerek seçtiği
belediyeler kayyumla gasbedilirse en büyük kırılma burada olur. Soma’da yerin
yüzlerce metre altında can veren maden işçileri için adalet işlemiyorsa kırılma
işte burada yaşanır. Maraş’ta katledilen, Sivas’ta yakılan Aleviler dışlanırsa,
hakları teslim edilmezse ve hâlen evlerine çarpı işareti konuluyorsa işte
kırılma burada yaşanır. Ayşe Tubaları, Emine Bulutları, Özgecanları, Cerenleri,
Şuleleri koruyacak bir devlet ve adalet yoksa kırılma burada yaşanır. Uğurları,
Kemal Kurkutları, Berkinleri, Ceylanları, Ali İsmailleri katledenlerden hesap
soracak bir adalet yoksa asıl kırılma burada yaşanır. “Devletin itibarından
tasarruf olmaz.” denilerek halkın sofrasından, emekçinin alın terinden çalınırsa
kırılma burada olur. Muktedirler için işleyen hukuk sokaktaki bir insanımıza
uğramıyorsa, herkes “adalet” diye feryat ediyorsa işte burası Türkiye’nin büyük
kırılma yaşadığı bir noktadır. Bu kırılma derinleştikçe çöküş de hızlanacaktır.

Evet,
sayın milletvekilleri, bir ülkede adalet için mücadele yürüten yığınla insan
varsa, adaleti tesis etmek insanlar için bir mücadele yoluna, alanına
dönüşmüşse bu noktada devletin varlık amacını ve aslında neye hizmet ettiğini
iyi sorgulamak gerekir. Zira, adaleti sağlamak devletin varlık amacı, asli
görevidir. Adaleti sağlamak toplumun omuzlarındaki yük değildir, olmamalıdır.
Adında “adalet” olan bir partinin iktidarında adalet mumla aranır hâle geldiyse
bunun sorumlusu tabii ki Hükûmettir. Bürokratlara, mülki amirlere “Gerektiğinde
hukuku, mevzuatı bir kenara bırakın.” diyen bu iktidardır. “Anayasa
Mahkemesinin kararını tanımak, güvenmek zorunda değilim.” diyen bu Hükûmetin
Bakanıdır. “Anayasa Mahkemesi kararına saygı duymuyorum.” diyen bu ülkenin
Cumhurbaşkanıdır. Demirtaş’ın tahliyesi gündeme geldiğinde “Bırakamayız.”
diyerek yargının yerine karar veren yine AKP Genel Başkanıdır. Görevlerinden
alınan belediye eş başkanlarımız için “Yargılanıyorlar, ceza alacaklar.”
diyerek yargı adına hüküm veren Cumhurbaşkanının Sözcüsüdür. Kendisini
Parlamentonun iradesi üzerinde gören, seçilmişler üzerinde vesayet kurmaya
çalışan bu iktidarın savcısıdır, hâkimidir, polisidir. Şimdi hangi adaletten
hangi hukuk sisteminden söz edeceğiz? 
Demirel,
Susurluk için “Devlet, bazen rutin dışına çıkar.” demişti. AKP iktidarında,
rutinin dışına, hukukun dışına çıkmak artık rutin bir gelenek hâline geldi.
Ağzını açan, iktidarı eleştiren, tweet atan “Kriz var.” diyen kim varsa içeriye
atılıyor. Yolsuzluk, hırsızlık yapan, nefret suçu işleyen, farklılıklara
hakaret eden, işkence yapan, ihaleye fesat karıştıran tek bir kamu
görevlisinin, siyasetçinin cezaevinde olduğuna tanık olmadık. 28 Şubatta
sokaktaki kebapçılar dahi iç düşman olarak gösterilmişti. On yedi yıllık AKP
iktidarında, soğan, patates, elinde doları olan dahi “terörist” oldu. 28
Şubat’ta herkes fişlenmişti, şimdi de fişleniyor. O kadar çok terörist üretildi
ki kişi başına düşen millî geliri aştı. AKP, değiştirme iddiasıyla iktidara
geldiği düzene o kadar çok benzedi ki vesayetin ve statükonun bayrağını hiç
yere düşürmedi. 
İktidarın
kullandığı on kelimeden dokuzu otoriter devletin dilidir: “Beka” “düşman”
“hain” “ihanet” vesaire, sıralanıp gidiyor. İktidarın ağzından “demokrasi” lafı
çıkmıyor, “barış” lafı çıkmıyor, “adalet” lafı çıkmıyor. “Reform” dediniz tüm
değerleri deforme ettiniz, anormal olan ne varsa normal hâle getirdiniz. Hukuk
dışılığı kaldırmanın yolu, hukuku ortadan kaldırmaktır. Şu an yapılan tam da
budur. Bakınız, Demirtaş ve Yüksekdağ dâhil tutuklu HDP’lilerin fezleke ve iddianamelerini
hazırlayanlar cemaatin savcı ve hâkimleridir; üstelik bazıları da şu an
cezaevindedir. FETÖ’cülerin fezlekesiyle tutuklanan Demirtaş’ın, Yüksekdağ’ın
tahliyesini engelleyen kimdir? Bizzat AKP Genel Başkanıdır. Demirtaş, Yüksekdağ
ve tutuklu tüm seçilmişler derhâl serbest bırakılmalı ve bu hukuksuzluğa son
verilmelidir.
Cemaat,
paralel devlet kurmaktan, darbe girişiminden yargılanıyor ama o paralel yapı
döneminde yapılan hukuksuzluklar aynen devam ediyor. 2009-2012 arası cemaatin
paralel devletinde 10 bin Kürt siyasetçi tutuklandı, 2015’ten bu yana ise
gözaltına alınan HDP’li sayısı 15 bin dolayındadır, 5 bini tutukludur. Peki, ne
değişti? 15 Temmuz darbe girişiminin ardından ilan edilen OHAL rejimiyle
Kürtlere, toplumsal muhalefete, demokrasi mücadelesi verenlere karşı yöneltilen
hukuksuzluk düzeni, darbeyi aratmayan uygulamalar aynen devam ediyor. 
Sayın
milletvekilleri, Anayasa ve hukuku yok sayan bir sistemin varlığına her gün
yaşanan örnekleriyle tanık oluyoruz. Nerede görüyoruz bunu? Kayyum gasbında.
6’sı mazbatası verilmeyen toplam 34 belediyemize hukuksuzca el konulup kayyuma
teslim edildi. Seçilmiş 17 belediye eş başkanımız şu an tutukludur. Kayyum
belediyeleri, askerî kışlaya dönüştürülmüş durumdadır, halkın belediyeleri
halka kapatılmıştır.
Anayasa’nın
67’nci maddesi ne diyor? “Vatandaşlar, kanunda gösterilen şartlara uygun
olarak, seçme, seçilme ve bağımsız olarak veya bir siyasî parti içinde siyasî
faaliyette bulunma ve halkoylamasına katılma hakkına sahiptir.” diyor. Kayyum
düzeniyle, halka Anayasa’da tanınan seçme, seçilme hakkı resmen ortadan
kaldırılmıştır; seçmen iradesi ve Anayasa yok hükmünde sayılmıştır. 6 milyon
insanın oyunu hiçe sayıp halk iradesinin karşısına kayyumu dikmek “Siz seçseniz
de yönettirmeyiz.” demek darbe değil midir? Ve kayyum, sadece bizim
belediyelerimiz için değil, tüm ülke sathına yayılmak istenen bir rejim
biçimidir. Yereli, yerel demokrasiyi ortadan kaldıran, tekçi, merkeziyetçi
sistemi yerellerde de devreye koymak isteyen bir anlayışın varlığını herkes görmelidir.
İktidarın iddiası: “HDP’li belediye başkanları teröre bulaşmış, dağa para
göndermiş.” Tek bir belge, tek bir kanıt yok, hepsi laf, hepsi yalan. Görevden
alınıp tutuklanan eş başkanlarımızın görev süresinde geçirdiği tek bir
soruşturma dahi yok. Kayyum atamaları siyasi bir operasyondur. AKP, seçimle
elde edemediğini kayyum zoruyla ele geçirmektedir. Belediyeler, kayyumların
hırsızlığı, yolsuzluğu nedeniyle zaten borç ve haciz batağındadır. Personel
maaşı zar zor ödeniyor. Paralar nereye gitmiş biliyor musunuz? Ben size
söyleyeyim -Sayıştay da bunu zaten tespit etti- kayyumların şatafatına,
fıstıklı kadayıflarına, bakanlara yalakalık olsun diye alınan hediyelere
gitmiş. Kayyumların yolsuzluk suçu Sayıştay raporlarıyla sabittir. Yerellerde
âdeta yolsuzluk düzeni kurulmuştur. İlla teröre destek aranacaksa, cemaate “Ne
istediniz de vermedik.” diyenlerde aranmalıdır. (HDP sıralarından alkışlar)
Yolsuzluk, yasa dışı aranacaksa kayyumlarda aranmalıdır, kayyum hırsızlıklarını
ortaya çıkaran HDP’li belediyelerde değil.
Sayın
milletvekilleri, kayyumun asıl hedefi eş başkanlıktır. Eş başkanlık sistemi,
eril, tekçi sisteme karşı geliştirilen alternatif bir modeldir. Eş başkanlık
sistemi, tüm kadınlar için büyük bir kazanım olarak Türkiye demokrasi tarihine
geçmiştir. Eş başkanlık, demokratik, ahlaki ve politik toplumun siyaset
dilidir. Eş başkanlık, toplumu özgür, eşit, demokratik yönetmenin kurumudur.
Tek başkanlığın, tek adam yönetiminin panzehri eş başkanlıktır. 19 Ağustosta
başlayan kayyum darbesinde esas hedef eş başkanlık sistemimiz olmuştur. Kayyum
atanan belediyelerimizin kadın eş belediye başkanları şu an tutukludur. Eş
başkanlık kurumunun hedef alınmasının en büyük nedeni, erkeklik rejimindeki
ısrardır. Kayyum, kadınların iradesine yöneltilmiş siyasal bir şiddettir.
Önceki kayyumlar atanır atanmaz ilk olarak yerel yönetimlerimizdeki kadın
kurumlarını, şiddete karşı çalışma yürüten kadın merkezlerini kapatmıştır.
Kadın düşmanlığı kayyum rejimiyle sürdürülmektedir. Sokakta kadını hedef alan
şiddet ile siyasal alanda eş başkanlığı hedef alan siyasal şiddet, aynı erkek
iktidar zihniyetinin bir yansıması olarak karşımızdadır. 
Biz
HDP olarak buna “eyvallah” demeyeceğiz; eş başkanlıktan asla vazgeçmeyeceğiz;
bir milim dahi geri adım atmayacağız; “tek başkanlık” değil, “eş başkanlık”
demeye devam edeceğiz. (HDP sıralarından alkışlar) İktidarın gaspçı kayyum
zihniyetini, kayyum darbesini her yerde teşhir etmeye devam edeceğiz. Halkın
iradesine sahip çıkmak onurdur, bu onura bizler sahip çıkacağız. Kayyumları
gönderene kadar yılmayacağız, hukuki demokratik mücadelemizi daha da
büyüteceğiz. İktidar kayyumlarla asla başaramayacaktır. Başarsaydı umumi
müfettişler başarırdı. Onlar kaybetti, bugünkü kayyumcular da kaybedecektir.
Yarın halkın önüne sandık konulsa kayyumcular tarihin en büyük tokadını
yiyecektir. 
Demokrasiden,
halk iradesinden yana olan herkesi, demokratik siyaset yürüten tüm kesimleri
iktidarın kayyum darbesi karşısında sessiz kalmamaya çağırıyoruz. Halk
iradesini temsil eden bu Parlamentoyu da kayyum hukuksuzluğu karşısında tavır
almaya çağırıyoruz. Meclis, halk iradesinin, seçilmişlerin iradesinin yanında
mı, yasa dışı kayyumların yanında mı, durduğu yeri belirlemelidir. 
Sayın
Başkan, değerli milletvekilleri; ülke manzarası ne yazık ki hiç de iç açıcı değildir.
Hukuku, seçilmiş iradeyi, özgürlükleri bitiren AKP, ülkeyi en büyük krizlerle
karşı karşıya getirdi. On yedi yıl önce “İşsize iş, aşsıza aş.” vaadiyle
iktidara geldi. Şimdi iş isteyene “Her üniversite mezunu iş bulmak zorunda
değil.” yanıtını veriyor. Açlık sınırının altındaki asgari ücretle “Günde 3
öğün simit yerseniz maaşınız artar.” deniliyor. İşsizlik, yoksulluk, açlık,
sefalet, adaletsizlik diz boyu oldu. Tabii ki kriz sarayın penceresinden
bakınca görülmüyor. EYT’lilere “Para yok.” derken tek kullanımlık mutfak
takımına eski parayla 1,4 trilyon, çatal bıçak takımına 1,5 trilyon, mefruşata
3,8 trilyon, giyeceklere 6,1 trilyon, hediyelere 2 trilyon lira para harcayan
saraydan halkın yoksulluğu, sefaleti görülmez. 
Ekonomisi
çökmüş bir düzen, yolsuzlukların, yoksullukların, tükenmişliklerin düzenidir.
Toplum, bir yandan insanca yaşam standartlarını hızla kaybederken diğer
taraftan yandaş bir kesim, yoksullaşan halkın hakkı üzerinden palazlanmıştır.
Alımı yapılan bir top kağıttan bir iğneye kadar her alanda soyguncuların,
talancıların başat olduğu bir dolandırıcılık düzeni tam anlamıyla hayat
bulmuştur. Sonuç olarak yoksulluk, açlık, çaresizlik içine mahkûm edilen
milyonların içine sürüklendiği trajik tablo ortaya çıkmıştır. Çaresizlik
içindeki insanlar kendilerini bu acımasız çarktan kurtarmaya çalışmaktadır.
Nitekim, bugün ülkede ucuz ve kolay olan tek şey kalmıştır: Ölüm. Toplum,
Türkiye tarihinde hiçbir dönemde görülmemiş şekilde büyük bir yıkımla baş başa
bırakılmıştır. 
İktidar
her seçimde halktan yetki istedi, aldı ama hiçbir sorunu çözmedi. “Sistemde
sorun var, yetkiler tek kişide toplansın, tüm sorunları çözeceğiz.” denildi,
kurulan tek adam sistemi en büyük sorun hâline geldi. İktidar “Türkiye şaha
kalkacak, uçacak.” dedi, sarayın harcamaları, şatafat, israf, enflasyon, dolar
uçtu, şaha kalktı. Kitlesel işsizlikler, KHK zulmüyle aç ve yoksul bırakılan
emekçi milyonlar, atanamayan öğretmenler, kapanan iş yerleri, borç batağında
bir toplum, artan intiharlar, artan zamlar, vergiler; Cumhurbaşkanlığı hükûmet
sisteminin özeti işte budur, çökertilen bir ülke. Yarına umutla bakabilen,
gelecek hayali kurabilen tek bir kişi kalmadı, insanların gelecek hayalinden
bile çalındı. Güvenilecek ne bir adalet ne de bir hukuk sistemi bırakıldı. “Biz
ve onlar” diyerek toplum ayrıştırıldı, kutuplaştırıldı. İnsanlar birbirinin
yüzüne bakamaz hâle getirildi. On yedi yılda, ekonomiden demokrasiye, insan
haklarından inanç sorunlarına, bu iktidarın çözdüğü tek bir sorun yoktur.
“Reform” dediniz, insanların inancına varıncaya kadar tüm değerleri deforme
ettiniz. “İşkenceye sıfır tolerans” dediniz, işkence yapanlara tolerans
gösterdiniz. “Üstünlerin hukuku değil, hukukun üstünlüğü” dediniz, saray
hukukunun üstünlüğünü kurdunuz. “Bağımsız yargı” dediniz, yargının düğmesini
saraya iliklediniz. “Demokratik devlet” dediniz, polis devleti kurdunuz.
“Özgürlükler artacak.” dediniz “Ekonomik kriz var.” diyenlerin dahi ellerine
kelepçe vurdunuz. Aleviler yıllardır çözüm bekliyor, bulduğunuz çözüm Ali’siz
Alevilik. “Kürt sorununu çözeceğiz.” dediniz, neredeyse her bir Kürt’ün başına
birer kayyum atayacaksınız. Kadınlar eşitlik istiyor, özgürlük istiyor, yaşam
hakkının korunmasını istiyor; çözümünüz “Ben kadın-erkek eşitliğine
inanmıyorum.” oldu. Sağlığı beton yığınına dönüştürdüğünüz şehir hastaneleriyle
müteahhitlere; eğitimi cemaat, tarikat vakıflarına teslim ettiniz. Sosyal
güvenliği sosyal güvensizliğe dönüştürdünüz. “İşsizliği önleyeceğiz.” dediniz,
işsiz kitleler yarattınız. “Fabrikalar yapacağız.” dediniz, cezaevleri yaptınız.
“OHAL’i biz kaldırdık.” dediniz, OHAL’i geri getirdiniz. “Yeşil alanı
artıracağız.” dediniz, kasanızdaki yeşili artırdınız. Kaz Dağı’ndan
Hasankeyf’e, Munzur’dan kuzey ormanlarına varıncaya kadar her yeri şirketlere
talan ettirdiniz. “Komşularla sıfır sorun” dediniz, karada sorun yaşamadığınız
tek bir ülke kalmadı, şimdi sıra denizlere geldi, gerginliği denizlere
taşıdınız. Tek dostunuz Putin, bir de ÖSO ve diğer cihatçı gruplar kaldı ne
yazık ki. “Avrupa Birliğine üyelik stratejik hedefimizdir.” dediniz, köprüleri
attınız, şimdi Avrasya Birliğine girmeye çalışıyorsunuz. “Kimsenin toprağında
gözümüz yok.” dediniz, kuzey Suriye’ye yerleşmeye, halkı yerinden yurdundan
etmeye çalışıyorsunuz. Ne söz verdiyseniz tersini yaptınız, ne yaptıysanız
tersini söylediniz.
Evet,
sayın milletvekilleri, Türkiye uluslararası hukuka aykırı bir biçimde 9
Ekim’den bu yana kuzey ve doğu Suriye topraklarında hâkimiyet kurma peşinde,
oysa sınırın o tarafından bu tarafa tek bir çakıl taşı dahi atılmadı. Hükûmetin
söylemediği gerçek şudur: “Kürtler orada kuzey Suriye halklarıyla birlikte
demokratik bir gelecek inşa etmesin, söz sahibi olmasın.” Bütün mesele budur.
Türkiye’de kayyum atamalarıyla, kuzey Suriye’de operasyonlarla Kürtlerin
iradesini engellemeye çalışan bu iktidarı 5 yaşındaki çocuk dahi görüyor ve
biliyor. Moskova’ya gidiyorsunuz ”Aman Kürtler Suriye’de irade olmasın.”
diyorsunuz. Washington’a gidiyorsunuz, derdiniz Kürtler. NATO toplantısına
gidiyorsunuz, gündeminiz Kürtler. Çünkü içeride ve dışarıda tüm politikanızı Kürt
karşıtlığı üzerine kurdunuz. Yeter ki Kürtler dünyanın hiçbir yerinde söz
sahibi olmasın, tüm çabanız ve gayretiniz buna yöneliktir. Peki, soruyorum:
Kürtler kaybedince Türkiye kazanmış mı oluyor? Kuzey Suriye’de Kürtler
yerlerinden yurtlarından olunca Edirne’nin, Ardahan’ın, Trabzon’un sorunları mı
çözülmüş oluyor? Kürtler Suriye’de kaybedince Türkiye’de işsizlik, yoksulluk mu
azalıyor, asgari ücret mi artıyor, enflasyon mu düşüyor? Kürtlerin kaybetmesi
için yürütülen her siyaset, Kürt halkına, Türk halkına kaybettiriyor; Türk
halkının bunu görmesi gerekiyor. Evet, Kürtler kaybederse Kuzey Suriye’de IŞİD
yeniden canlanacaktır. IŞİD’in büyümesi bu kadar çok mu arzulanıyor? IŞİD,
karanlığı kaybedince Türkiye de mi kaybetmiş oluyor? Ne yazık ki Kürt sorunu çözülmediği
için, Kürt düşmanlığından vazgeçilmediği için Kürt de Türk de kaybediyor, tüm
coğrafya kaybediyor.
Evet,
2013-2015 arasında Sayın Öcalan çözüm için tarihsel önemde adımlar atmıştı. Hem
içeride hem Suriye’de demokratik bir süreç ilerleyecekti ve bu mesele içeride
çözülecekti. Hükûmet, iktidar hesapları nedeniyle Dolmabahçe Mutabakatı’nı
reddetti, masayı devirdi, 5 Nisan 2015’ten itibaren İmralı tecridini başlattı.
Bugün İmralı tecridiyle demokrasi, barış ve çözüm umutları tecrit altındadır,
halkların demokratik geleceği tecrit altındadır.
Hatırlayalım,
Sayın Erdoğan ne demişti 2010 tarihinde? “Güvenlik kaygılarının ön plana
çıkmasından kim kazanacak? Yirmi altı yıldır süren bu olayların bir kazananı
var mı? Eğer demokratik açılımlardan vazgeçersek Türkiye kaybeder, biz
vazgeçmeyeceğiz; savaş kolaydır, barış zordur, biz zor olana talibiz.” demişti.
Aslında zor olan barış değildir, sözün arkasında durmaktır. Kolay olan ise
sözden dönmektir, kolay olan seçildi ne yazık ki. (HDP sıralarından alkışlar) On
yıl önce “Güvenlik kaygılarının ön plana çıkmasının kazananı yok.” derken şimdi
nerede duruyor? Demek iktidarı kazanıyor ki güvenlikçi politikaya sımsıkı
sarılmış durumdadır.
Bir
kez daha vurguluyoruz: Çözümsüzlüğün, tecridin, savaş politikalarının bir kazanımı
olmayacaktır. Kürt sorununa güvenlikçi politikalarla yaklaşan tüm iktidarlar
dağıldı ve gitti, AKP de eninde sonunda o kervana katılacaktır. Kürt sorununu
çözmediniz ama Kürt sorunu sizi mutlaka çözecektir.
Ne
yazık ki çözümsüzlüğün bedelini her zaman toplum ödüyor, hem canıyla ödüyor hem
de ekonomik olarak ödüyor. 2020 yılı bütçesinde savunma harcamaları için 141,1
milyar TL ayrıldı. Halkın vergileri dağa taşa bomba olarak yağıyor. Türkiye
halkının vergisi kuzey Suriye halklarının yerinden yurdundan edilmesi için
harcanıyor, halkın vergisi ÖSO çetelerine maaş olarak gidiyor. 
Geçen
hafta Tel Rıfat ilçesindeki bombardımanda 8’i çocuk 10 sivil hayatını kaybetti.
Roboski ile Tel Rıfat aynı trajediyi yaşadı. 9 Ekimden bu yana 478 sivil
hayatını kaybetti. Elbette Kürt halkı bu yaşadıklarını da bunu yaşatanları da
unutmayacaktır, tarih de bunu unutmayacaktır. 
Kürt
halkında tarihin en büyük kırılmasını yarattınız. Bu kırılma size de
yansıyacaktır, sizin iktidarınızda da kırılma yaratacaktır, o kırılma çoktan
başlamıştır bile. Barış Pınarı’ndan size iktidar çıkmayacaktır. Ve şunu hiçbir
zaman unutmayın: Kürt halkının iradesini tanımadan, Kürtlerle içeride ve
dışarıda barışmadan hiçbir politika geliştiremezsiniz, geliştirseniz de başarma
şansınız yoktur. Bu yüzyıl, Kürt halkının kazanacağı, tüm dünya halkları gibi,
kimliğiyle, diliyle, kültürüyle özgürce ve onurluca yaşayacağı bir yüzyıl
olacaktır. Bunu kimse, hiçbir güç engelleyemeyecektir. 
Evet,
Sayın Başkan, değerli milletvekilleri; HDP olarak ısrarla ve inatla savaşa
karşı çıkmaya, barışı kararlılıkla savunmaya devam edeceğiz. Demokrasinin,
adalet duygusunun ortadan kaldırılmak istendiği bir süreçte Türkiye halklarının
tek umudu ve cesaret kaynağı HDP’dir. Halkları, renkleri ortak duyguda, değişim
iradesinde, mücadele dayanışmasında ve özgür gelecek hedefinde birleştiren
HDP’dir. 7 Hazirandan başlayıp 31 Mart ve 23 Hazirana varıncaya kadar tüm
seçimlerde partimiz demokratik bir seçenek yaratmıştır. Bu iktidarın
gidebileceğine, değişimin mümkün olduğuna olan inancı güçlendirmiştir. Bu
seçenekte ısrarlıyız, kararlıyız. İşte bu nedenle iktidarın hedefindeyiz. Şu an
binlerce seçilmişi, yöneticisi, üyesi tutuklu bir partinin Eş Genel Başkanı
olarak konuşuyorum. Partimize yönelik âdeta bir düşman hukuku işletilmektedir.
İktidarın emriyle polis ve yargı HDP’li avına çıkmıştır. Son bir ayda 350
partili gözaltına alınmış, çoğu tutuklanmıştır. Her gün bir il ve ilçe
örgütümüze baskın yapılmakta, yöneticilerimiz gözaltına alınmaktadır. İktidar
31 Mart ve 23 Haziran seçimlerinde kaybetmiş olmasının siyasi intikamını
emrindeki devlet, yargı ve polis gücünü kullanarak HDP’den almaktadır. Bu
siyasi mertliğe de, siyasi ahlaka da sığmaz. Bakın, en son Elbistan ilçe
yöneticimiz, 70 yaşındaki Ali Kısa ile eşi Elif Kısa tutuklandı. Üstelik
bakmakla yükümlü oldukları 2 engelli çocukları var, onlar şimdi annesiz,
babasız kaldı. 70 yaşındaki insanı “Parti yöneticiliği yaptı.” diye cezaevine
atmak düşman hukuku değil de nedir? 
Suruç
Belediye Eş Başkanımız Hatice Çevik tutuklandı. Kızını Ankara Garı katliamında
IŞİD katletti; kızını IŞİD katlediyor, annesini ise bu iktidar tutuklatıyor. Bu
düşmanlık hukuku değil de nedir? Bir aile hem IŞİD’in hem iktidarın ortak
hedefi nasıl olabiliyor? Bunun cevabını iktidarın vermesi gerekiyor. 
HDP’ye
karşı devreye konulan planın farkındayız. HDP şahsında demokratik siyaset alanı
topyekûn tasfiye edilmeye çalışılmaktadır. İktidarın HDP’siz parlamento,
HDP’siz yerel yönetimler, HDP’siz siyaset, HDP’siz yaşam planlarını görüyoruz.
Kürtsüz kuzey Suriye planının buradaki ayağı da HDP’siz Türkiye’dir ama iktidar
yanılıyor, Türkiye AKP’siz yapar ama HDP’siz yapamaz. (HDP sıralarından
alkışlar) Çünkü HDP, halklar arası bir köprüdür, halkları birleştiren tek
siyasi güçtür. HDP’siz değil ama AKP’siz bir Türkiye'nin çok da uzakta
olmadığını şimdiden size hatırlatmak isteriz. HDP, siyasi oyunları, siyasi
hesapları bozmaya devam edecektir. HDP bitmez, bitirilmeyecektir; HDP diz
çökmez, diz çökmeyecektir. (HDP sıralarından alkışlar) Tek bir HDP’li de kalsa
HDP’nin ilkeleri, demokratik mücadelesi yaşayacaktır. Gücümüzü halktan,
demokratik mücadeleden ve inandığımız ilkelerden alan bir siyasi hareketiz.
Bizi bir arada tutan makam, mevki, rant değildir; mücadele kararlılığıdır,
dayanışmadır, halka, özgürlüğe, barışa, demokrasiye olan adanmışlıktır. 1994’te
DEP milletvekilleri bu Parlamentodan yaka paça dışarıya atıldılar, atanlar
şimdi nerede? Hepsi bir kenara atıldı, siyaseten yok oldular gittiler ama biz
yine buradayız. Biz çoğala çoğala, büyüye büyüye geliriz, bizi tasfiye etmek
isteyenler ise azala azala gitmişlerdir ve azala azala gitmeye de devam
edecektir. Gidene yol vermek gerekir, yol verilmezse o yoldan olunur. 
Bu
iktidardan hiç kimsenin bir çözüm beklentisi yoktur çünkü bu iktidarın bir
inandırıcılığı kalmamıştır. AKP’nin siyasi hikâyesi bitmiştir; sürdüremiyor,
yürütemiyor, yönetemeyecek de. Zaten “AKP” diye bir yapı da kalmamıştır,
kayyumcu saray yönetimi vardır, o da gidicidir. Kurulan Cumhurbaşkanlığı kayyum
sistemi siyasi iflasın eşiğindedir. 
Halklarımız
rahat olsun; çözüm de, umut da biziz, halkın kendisidir, Türkiye'nin demokratik
vicdanıdır, toplumsal muhalefettir, ezilenlerdir, emekçilerdir, kadınlardır.
Ezilenlerin sorununu ezenler, sömürülenlerin sorununu sömürenler çözemez.
Adaleti, adaletsizliğe yol açanlar getiremez. Halkların elini, halk iradesini
yok sayanlar tutamaz. İyiliği kötülük, aydınlığı karanlık getiremez.
Yoksulluğu, yolsuzluk yapanlar bitiremez. Halkın derdini ancak halk gibi
düşünenler; saraylarda değil, halkın içinde yaşayanlar anlar. Mevlâna’nın
dediği gibi, aynı açıdan değil, aynı acıdan bakarsak dertlerimize çare
olabiliriz. Kibre batanlar, güce tapanlar, halka tepeden bakanlar bu halkı
anlayamaz, derdine çare olamaz. 
Türkiye
tam bir yol ayrımındadır, yönetilemiyor ya bu şekilde çökmeye, uçurumdan
yuvarlanmaya devam edecektir ya da başka bir çıkış yolu bulacaktır. Çıkış yolu
vardır, halkın kendisidir, demokrasidir, içeride ve dışarıda kalıcı bir
barıştır, herkesi kuşatan gerçek bir adalettir, özgürlüktür; demokratik,
çoğulcu yeni bir anayasadır, demokratik yerel yönetimler ve güçlendirilmiş
demokratik parlamenter sistemdir ve merkezî yönetimde, yerel yönetimlerde eş
başkanlıktır. Bunun için, bu iktidarın bir an önce gönderilmesi gerekiyor. En
geniş demokratik toplumsal ittifakla, halkların ittifakıyla, kadınların
ittifakıyla, emekçilerin, işçilerin ittifakıyla bunu başarabiliriz,
başaracağız. Bu nedenle, erken seçim çağrısı yapıyoruz. Sandık bir an önce
halkın önüne konulmalıdır. Erken genel seçim tüm siyaset kurumunun ve toplumun
acil gündemi olmalıdır. Yarın seçim olsa iktidarı kaybedecek bir yönetimin
gelecek on yıllarımızı ipotek altına almasına izin vermeyelim. Haziranlar
umuttur, haziranlar cesarettir, haziranlar başarı ve zaferdir değerli
arkadaşlar. 
Sayın
Başkan, değerli milletvekilleri; toplumun yarısını oluşturan kadın -her alanda
dışlandığı, yok sayıldığı gibi- bu bütçede de yoktur. Bütçelerin temel hedefi
kaynakların eşit dağılımı yoluyla toplumdaki eşitsizliklerin ortadan
kaldırılmasına katkıda bulunmaktır. 2020 yılı bütçesi de -öncekiler gibi-
eşitsizliği kaldırmıyor, artırıyor. Sokaktaki şiddet ile bütçe arasındaki bağ
ortadadır. Bütçede toplumsal cinsiyet eşitliğini sağlayamadığınız, kadınları
güçlendirmediğiniz zaman ekonomik şiddetin, oradan da fiziki şiddetin önünü açmış
olursunuz. Evet, bu bütçe, ekonomik şiddet içermektedir. Kadına yönelik erkek
ve devlet şiddetinin bu kadar artması ve her gün onlarca kadının katledilmesi,
şiddet ile iktidarını ayakta tutan ve meşrulaştıran AKP iktidarının cinsiyetçi,
milliyetçi, mezhepçi politikalarının sonucudur. 2019 yılının ilk on bir ayında
439 kadın, kasım ayında ise 39 kadın -büyük bir kısmı eşleri ve aile bireyleri
tarafından- katledildi. Sizler her gün yatağınıza girip uyuduğunuzda o gün en
az 5 kadın öldürülmüş oluyor; siz uyuyorsunuz, kadınlar ölüyor. En son, 20
yaşındaki üniversite öğrencisi sevgili Ceren Özdemir katledildi. Ceren,
Hükümetin ağır ihmali sonucu katliama giden yolları açılmış bir katilin
saldırısı sonucu katledilmiştir. Şimdi, çıkıp polisin başarısı ile övünenler
var. Sormak istiyorum: Bir katilin 2’nci cinayeti işledikten sonra, bir yaşamı
daha söndürdükten sonra tutuklanmasının neresi başarıdır? Cinsiyet eşitliğine
inanmadığını beyan eden bir Hükûmet, kadınların maruz kaldığı her türden
sorunu, engeli ve şiddeti aşma basiretini elbette ki gösteremez. Tepeden
tırnağa hiçbir devlet kademesinde kadının hakkı da hukuku da yoktur. Hükûmetin
bütün politik söylem ve icraatlarında hak da hukuk da erkeklerindir. Hükûmetin
sahasında kadınlar erkeklerin sözüne, gücüne, kararına tabidir. Kadınlar şunu
bilmelidir ki İstanbul Sözleşmesi’ni ve kadınların nafaka hakkını ortadan
kaldırmak isteyen, kadın cinayetlerini önlemek için Mecliste komisyon
kurulmasını engelleyen bir iktidar zihniyeti kadına şiddeti önlemez. Bu kaynaklar
güvenliğe ayrılıyor ve bütün harcamalar güvenliğe yapılıyor. Ama kimin
güvenliğine! Zira ülkede güvenliğin olmadığını da biliyoruz, bu ülkede bir tek
kişi bile güvende değildir. Her gün istismara uğrayan çocuk da her gün şiddet
gören kadın da güvencesiz, güvenliksiz ortamda çalışan işçi de seçimlerde
sandığa atılan oylar da çevre de doğa da insan sağlığı da güvende değildir.
Hükûmetin kendisinin bizzat devletin kendisini tehlikelerin kaynağı ve
başaktörü hâline getirdiği bir ülkede bu cop güvenliği, bu silah güvenliği, bu
cephane güvenliği olsa olsa sadece bu siyasi iktidarın bekasının güvenliğini
sağlamak içindir, başka da bir şey için değildir. 
(Mikrofon
otomatik cihaz tarafından kapatıldı)
BAŞKAN
– Sayın Buldan, bir dakika ilave ediyorum, tamamlayalım lütfen.
PERVİN
BULDAN (Devamla) – Bu anlayış, ülkeyi faşizmle teslim almaya çalışmakta; genç,
yaşlı, kadın, bebek herkes bu baskılar altında ezilmeye çalışılmaktadır. Bugün
itibarıyla yüzlerce bebek anneleriyle beraber kaldıkları hapishanelerde
büyümektedir. Maruz kaldıkları olumsuz şartlar ise içler acısıdır. Çocukları
hapishanelerde büyüyen bir ülke geleceksizdir. İktidarın yarattığı
geleceksizliğe karşı kadınlar olarak, toplum olarak mücadele edersek ortak
geleceği, aydınlık geleceği hep birlikte yaratabiliriz. Kadınları
eşitsizlikten, şiddetten, baskıdan kurtaracak olan, kadınların ortak
mücadelesidir. Bütün kadınları bu anlamda ortak mücadeleye çağırıyorum. Ben
inanıyorum ki kadınlar bunu başaracaktır çünkü kadınlar gelecektir, gelecek
kadınlarındır. (HDP sıralarından alkışlar) 
Sözlerime
Gandi’nin şu sözüyle son vermek istiyorum: “Adaletsizliği adaletle yıkmak
gerekir.” Adaletsizlik, mutlaka ama mutlaka adaletle son bulacaktır diyor,
hepinizi sevgiyle saygıyla selamlıyorum. (HDP sıralarından alkışlar) 
BAŞKAN
– Teşekkür ederim. 
MEHMET
NACİ BOSTANCI (Ankara) – Sayın Başkan...
BAŞKAN
– Sayın Bostancı...
IV.- AÇIKLAMALAR
1.- Ankara Milletvekili Mehmet Naci Bostancı’nın, İstanbul Milletvekili
Pervin Buldan’ın 129 sıra sayılı 2020 Yılı Bütçe Kanun Teklifi ile 130 sıra
sayılı 2018 Yılı Kesin Hesap Kanunu Teklifi’nin tümü üzerinde HDP Grubu adına
yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Ankara) – Sayın Başkanım, teşekkürler. 
Sayın
Buldan’ı dinledik. Konuşmasında, kayyum atanan belediyelere ilişkin Sayıştay
raporundan bahsetti. Doğrudur, bu raporlar var ama kayyumlara ilişkin değil,
önceki dönemlerdeki uygulamalara ilişkin, Sayıştay Başkanının da bu yönde
açıklaması var. O bakımdan buna dikkat etmek gerekir. 
İkincisi:
Sayın Buldan “Kürt karşıtlığı” “Kürt düşmanlığı” şeklinde teşhislerde bulundu;
haklıdır, yerindedir, böyle bir durum var ancak Kürt düşmanlığını kim yapıyor
ona bakmak lazım. Kürt düşmanlığını… Doğal olarak Kürtler Meclisteki bütün
siyasi partilerde var. Demek ki bu partilerin ve Türkiye’deki siyasetin
Kürtlere karşı olduğuna dair bir atmosfer, bir tavır, bir tutum olsa Kürtlerin
de aklı var ve onlar başka türlü davranırlar, farklı partilere gitmezler. Önce,
bütün partilerde Kürtlerin olduğunu hatırlayalım. 
İkinci
husus şu: Kürt düşmanlığı yapan kim? Kürt düşmanlığını yapan, 1984’ten bu yana
Kürtlerin ve Türklerin kanını döken bir terör örgütü var: PKK. PKK aynı zamanda
en çok Kürtlerin kanını döktü. Eğer Kürtlerin hakkına ve hukukuna ilişkin bir
hassasiyetimiz varsa öncelikle bu terör örgütüne karşı bir tutum, bir tavır
koymak, bunu kınamak, ayıplamak gerekirdi. PKK bunu niçin yaptı? PKK bunu etnik
kimlikçi bir siyaseti inşa etmek için, halkları birbiri aleyhine düşmanlığa
körüklemek için yaptı. Eğer halkların kardeşliğinden, barışından, özgürlüğünden
bahsediyorsak terör üzerinden yürütülen bu kirli stratejiye ve siyasete dökülen
kana itiraz etmek gerekirdi; edilmedi, buna göz yumuldu. Demek ki Kürt
düşmanlığına göz yumulmuş. 2’nci Kürt düşmanı kim? 
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
MEHMET
NACİ BOSTANCI (Ankara) – 2’nci Kürt düşmanı PYD’dir efendim. PYD Suriye’nin
kuzeyinde Kürtlerin kafasını vurdu. Kürtlerin hakkından ve hukukundan
bahsedenler ağızlarını açıp oradaki Kürtlerin hakkına ve hukukuna ilişkin bir
laf ettiler mi? Etmediler. PYD ne yapıyordu? PYD Suriye’nin kuzeyinde, bu Orta
Doğu coğrafyasında Türkleri, Kürtleri, Arapları ve Acemleri birbirine düşürecek
ve emperyal rüyalara alan açacak bir stratejinin, kirli stratejinin aracı
olarak iş gören bir çete, bir terör örgütüydü. Kürtlerin hakkından hukukundan,
barışından bahsedenlerin bu kirli siyasete itiraz etmeleri gerekirdi;
etmediler. Bir Kürt düşmanlığı var. Kürt düşmanı PKK’dır, PYD’dir. Buna itiraz
edenlerin bu kirli oyunlara da itiraz etmesi gerekir. 
Saygılarımla.
(AK PARTİ sıralarından alkışlar ) 
BAŞKAN
- Sayın Oluç…
HAKKI
SARUHAN OLUÇ (İstanbul) - Teşekkür ederim Sayın Başkan.
Sayın
vekiller, kayıtlara geçmesi için iki konuda çok kısa açıklama yapmak istiyorum.
Birincisi Sayıştay raporlarıyla ilgili. Sayıştay raporlarını bizler de okuduk,
sadece bu bütçe dönemindekileri değil, daha öncekileri de okuduk. Sayıştay
raporları, ilk kayyum döneminden, 2016’da atanan kayyumlar döneminden o
Sayıştay raporlarının hazırlandığı döneme kadar yapılan yolsuzlukları, usulsüz
harcamaları çok açık bir şekilde ortaya koymuştur, ortadadır Sayıştay
raporları. İkincisi: Bu dönemde Plan ve Bütçe Komisyonunda tartışma yapılırken
Sayıştay Başkanı özellikle kayyum dönemine ait 2017, 2018 ve 2019‘la ilgili
yaptıkları suç duyurularına işaret etmiştir ve 2017’de -yanlış hatırlamıyorsam
rakamı- 31 suç duyurusu yapıldığını ve bunların kayyum dönemine ait olduğunu
açıklamıştır sorulan soru üzerine. Birinci işaret etmek istediğim nokta buydu.
Raporlar ortada, tekrar hep birlikte bakabiliriz, zaten önümüzdeki günlerde de
bunları tartışacağız. 
İkincisi
Kürt düşmanlığıyla ilgili; bunu çok tartışıyoruz, çeşitli kavramlarla da ifade
ediyoruz. Bizim açımızdan mesele şudur efendim: Kayyum ataması devam ediyor
yani durmadı kayyum atamaları ve şu ana kadar 27 belediyemize kayyum atanmış
vaziyette. 
Şimdi,
Kürt halkının iradesini, seçimde ortaya koyduğu iradesini kim gasbediyorsa,
Kürt halkının seçme ve seçilme hakkını kim yok ediyorsa, sandık hukukunu ve
adaletini kim yok sayıyorsa, işte onlar aslında halka karşı bir saygısızlık,
halka karşı bir düşmanlık, halkın hukukunu tanımama adımını atıyorlardır. Biz
esas olarak buna işaret ediyoruz ve…
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
HAKKI
SARUHAN OLUÇ (İstanbul) – …bugün gidin sorun, Diyarbakır’da, Mardin’de, Van’da,
Hakkâri’de, Şırnak’ta, her yerde gidin sorun “Kim size düşman hukuku uyguluyor,
kim sizin haklarınızı gasbediyor?” diye sorun, emin olun, herhangi bir parti
seçmeni olup olmadığı fark etmeksizin iktidarı işaret edecektir halk; sokaktaki
ruh hâli budur. Biz, sokağın ruh hâlini, Kürt halkının sokakta hissettiğini,
duyduğunu ve bizlere söylediğini size taşıyoruz ki bu düşmanca politikalardan
ve uygulamalardan vazgeçilsin istiyoruz, esas olarak tartıştığımız mesele
budur. Bugün yapılan uygulamalardır ilgimiz. İktidarın yaptığı uygulamalara
karşı politikalar geliştirmekteyiz. İktidarın yaptıklarını tanımadığımızı,
kabul etmediğimizi anlatmaya çalışıyoruz çünkü halkın ruh hâli de budur.
Teşekkür
ediyorum. (HDP sıralarından alkışlar)
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel Değerlendirme
Raporu, 189 Adet Kamu İdaresine Ait Sayıştay Denetim Raporu, 2018 Yılı Faaliyet
Genel Değerlendirme Raporu ve 2018 Yılı Mali İstatistikleri Değerlendirme
Raporunun Sunulduğuna Dair Sayıştay Başkanlığı Tezkeresi (3/871), 6085 Sayılı
Sayıştay Kanunu Uyarınca Hazırlanan 2018 Yılı Kalkınma Ajansları Genel Denetim
Raporunun Sunulduğuna Dair Sayıştay Başkanlığı Tezkeresi (3/881) ile Plan ve
Bütçe Komisyonu Raporu (S.Sayısı: 130) (Devam)
BAŞKAN
– Şimdi, Halkların Demokratik Partisi Grubu adına ikinci konuşmacı, Eş Genel
Başkan ve Van Milletvekili Sayın Sezai Temelli.
Buyurun
Sayın Temelli. (HDP sıralarından alkışlar)
Süreniz
kırk dakika.
HDP
GRUBU ADINA SEZAİ TEMELLİ (Van) – Sayın Başkan, değerli milletvekilleri; 2020
Yılı Merkezi Yönetim Bütçe Kanunu Teklifi ve 2018 Yılı Merkezi Yönetim Kesin
Hesap Kanunu Teklifi hakkında konuşmama başlamadan, öncelikle, demokratik
siyasete vurulan darbe sonucu bugün aramızda olamayan başta Sevgili Figen
Yüksekdağ ve Selahattin Demirtaş olmak üzere tüm arkadaşlarımı saygıyla selamlıyorum.
(HDP sıralarından alkışlar) Kürt halkının, güçlü iradesiyle desteklediği Gültan
Kışanak ve Selçuk Mızraklı şahsında, haksız, hukuksuz şekilde rehin alınan
belediye eş başkanlarımızı, belediye meclis üyelerimizi ve il genel meclisi
üyelerimizi sevgiyle selamlıyorum. Yine, Sebahat Tuncel ve Aysel Tuğluk
şahsında, Kürt halkının iradesini hiçe saymak için rehin alınan tüm parti
yöneticilerimize, üyelerimize buradan partimiz ve halkımız adına selamlarımı
iletiyorum. Evet, Kürt düşmanlığı tartışmasının yanıtı, bugün cezaevinde olan
arkadaşlarımızdır. Tüm cezaevindeki arkadaşlarımı bir kez daha sevgiyle,
saygıyla selamlıyorum. (HDP sıralarından alkışlar)
Değerli
milletvekilleri, 2020 merkezî yönetim bütçesi bir yoksunluk bütçesidir, evet,
bir yoksunluk bütçesidir. Bütçe, yalnızca hesap planı değildir, esas itibarıyla
ekonomi politik bir metindir. 2020 bütçesine baktığınızda barışın, toplumsal
barışın yoksunluğunu görürsünüz. Bu bütçeye baktığınızda ortak zenginliğinizden
yoksun bırakılmışlığımızı görürsünüz, topyekûn yoksulluğu görürsünüz. Bütçe
olma vasfını yitirmiş bu metne baktığınızda demokrasi yoksunluğunu görürsünüz.
Toplumsal barışı inşa edebilmek, cumhuriyeti demokratikleştirebilmek,
yoksulluğu yenebilmek, ortak zenginliğinizi hakça, adaletli bir şekilde üretip
paylaşabilmek adına 2020 merkezî yönetim bütçesini ve arkasındaki zihniyeti
kabul etmiyoruz. 
Her
şeyden önce bütçe hakkını ve Meclisin iradesini yok sayarak Meclisin önüne
getirilen bu bütçe, bırakın mevcut yapısal ve tarihsel sorunların çözümüne
katkı sunmayı, sorunları büyüten, çözülemez kılan temel bir yaklaşımla
hazırlanmıştır. Halkların iradesini kayyumcu bir yaklaşımla gasbeden bugünkü
iktidar, Meclisin iradesini de ipotek altına alma peşindedir. Bütçe hakkının
devredilemez bir toplumsal ve anayasal hak olduğunu en fazla bu Meclis,
bilincine taşımak zorundadır. Kuşkusuz bu Meclis, halkların temsilcilerinden
oluşuyor. Temsilciler, işte, bu hak gasbına en fazla duyarlılık göstermesi
gereken insanlardır. Bugünkü sistem bu hakkı yok sayarak en temel haklara ve
demokratik siyasete saldırmaya devam ediyor. Seçme ve seçilme hakkı başta olmak
üzere, bütçe yapma hakkını da ortadan kaldırıp bütçe, Meclis dışında hazırlanıp
Meclise havale edilmiştir.
Sayın
Başkan, değerli milletvekilleri, öncelikle bir Meclisi var eden en temel işleve
sahip çıkmalıyız; bu, bütçe yapma hakkıdır. Bu olmaksızın topluma karşı
sorumluluğumuzun tanımı olan temsiliyetten bahsetmek mümkün değildir. Bugün
2020 bütçesinin arkasındaki irade ve akıl, bu temsiliyet ilişkisini koparma
peşindedir. Otoriter rejim özlemiyle demokratik tüm mekanizmaları yok sayan bu
zihniyet, Meclisin en temel işlevini yeni sistemle ortadan kaldırmıştır;
Meclis-bütçe-toplum bağını koparmıştır. Meclis, bu haktan ve sorumluluktan
vazgeçemez. Bugünkü iktidar, bütçe hukukunu da -diğer hukuki düzenlemelerde
olduğu gibi- askıya almış, hukuk devletinden, anayasal devletten ve demokratik
siyasetten kaçma peşindedir. 
Barış,
toplumsal barış, siyasi barış ve iktisadi barış öncelikle meclis hukukuna,
bütçe hukukuna özenle sahip çıkarak var edilebilir. Savaşa, yoksulluğa, şiddete
hep birlikte karşı çıkmalıyız. Bu çatı altında seçilmişlerin önünde duran en
büyük sorumluluk ve ödev budur. Unutmayın, savaşa, yoksulluğa şiddete karşı
toplumu savunmak gerekir. Barış ve toplumsal barış için “Yurtta sulh, cihanda
sulh.” ilkesine yeniden sahip çıkmalıyız. Yurtta, bölgede, cihanda barış için
tezkereci anlayıştan hep birlikte kurtulmalıyız. 
Bugün
Türkiye’nin bir dış politikası maalesef yoktur. Evet, bugün Türkiye’nin bir dış
politikaya ihtiyacı vardır. Türkiye’nin dış politikasının yoksunluğunu bugün
Suriye meselesinde olağanca çıplaklığıyla yaşıyoruz. Bugün dış politika ve iç
politika birbirini gören yerden üretilmek zorundadır. Bugün, maalesef,
Türkiye’nin dış politika yoksunluğu Türkiye’deki iç siyasetin en önemli
tıkanıklıklarını da yaratmaktadır. Türkiye, dış politikadan da yoksun
kalmıştır; jeostratejik ve jeopolitik gelişmelere duyarsızdır, tüm bu
gelişmelere karşı siyaset üretemez hâldedir. Yüz yıl öncenin kodlarıyla Suriye
meselesine yaklaşan, yüz yıl öncenin anlayışıyla çözüm üretmeye çalışan bugünkü
anlayış Türkiye’yi aslında ciddi bir çıkmaza sürüklemiştir. Bugün baktığımız
zaman “güvenlikçi politikalar” adı altında devlet tekelindeki şiddetin yasa
tanımazlıkla topluma yönelmesi hatta bir yönetim anlayışına dönüşmesi
Türkiye’nin en büyük sorunudur; buna engel olmalıyız. 
Hukuk
devletini, anayasal devleti, denge denetleme mekanizmalarını vakit
kaybetmeksizin birlikte var etmeliyiz. İç ve dış siyasetin tükenmişliğini,
iktidarın yönetememe hâlini, aczini aşmak zorundayız. Tekçi, kayyumcu
anlayıştan bu Meclisi ve toplumu kurtarma zamanıdır. Bunun yol ve yöntemini
bulmak bizim için başucu ödevidir. Çoğulcu toplumsallığı gözetip özgür bir
siyaset anlayışıyla hareket etmeliyiz. Unutmayalım, felakete giden bu yol kader
değildir, bugünkü iktidarın kötü politikalarının ve stratejilerinin sonucudur. 
Sayın
Başkan, değerli milletvekilleri; bir ülkede siyasetin ve toplumun gündemi
sürekli hukuksuzluk, adaletsizlik, otoriterlik ise o ülke artık yönetilemiyor
demektir. Bu yönetememe krizi Cumhurbaşkanlığı sistemiyle daha da derinleşmiş,
sadece bir buçuk yıl içinde Türkiye’yi demokratik olmayan rejimler kategorisine
itmiş ve ülkeyi âdeta açık bir cezaevine çevirmiştir. Bu siyasi krizin yanı
sıra ekonomik kriz derinleşmiş, bürokratik bir canavar yaratılmış ve kurumsal
kapasiteler çökmüştür. Bu çöküşün ardından yükselen saray rejimi ebedî
başkanlık için adım üzerine adım atmaktadır. Bu, İstiklal Mahkemeleriyle
başlayan, devlet güvenlik mahkemeleriyle devam eden ikili hukuku derinleştirmiş
ve OHAL’ci anlayışı kalıcı hâle getirmiştir. Bu ikili hukukun bir yanında
olağanüstü hâlin devam ettirilmesi vardır, diğer tarafta ülke bitmek bilmeyen
bir OHAL rejimi altında yaşamaktadır. Saray rejimi olağanüstü hukuku
muhalifleri susturmak, hak taleplerini bastırmak için kullanmaktadır. Bu
olağanüstü hâl hukuku sivil darbeleri sürekli hâle getirmiştir, bu olağanüstü
hukuk devam ettikçe Türkiye darbe mekaniğinden asla kurtulamayacaktır. 
Sayın
Başkan, değerli milletvekilleri; saray rejimine muhalif olan, düşüncesini ifade
eden, örgütlenmek isteyen, köşesinde yazı yazan ve ayrımcı politika ve
pratiklerden dolayı şiddetin hedefi hâline geldiği için itiraz eden herkesi
düşman ilan eden bu tedbir devleti mantığıyla halklara acı ve açlıktan başka
bir şey getiremezsiniz. Cumhurbaşkanlığı hükûmet sistemi ve ikili hukuk
nedeniyle Türkiye’de yargıya güven, tarihinin en düşük seviyelerindedir.
Hukukun üstünlüğünü güçlünün üstünlüğüne çeviren bu sistemin adalet ve yargılama
adına topluma vereceği bir şey kalmamıştır. Biz de açıkça diyoruz ki: Bir
ülkede adalet yoksa aslında devlet de yoktur. Bir ülkede adalet yoksa birlikte
yaşam hayali de yoktur. Fransız düşünür Pascal’ın da dediği gibi “Adalete
dayanmayan kuvvet zalimdir.” Bu rejimin doymak bilmeyen siyasi ihtirasları,
hukuk devletini çökerterek Türkiye’de demokratik yaşamın tüm alanlarını hedef
hâline getirmektedir. Türkiye, demokrasi endeksinde bugün 110’uncu sıraya
düşmüştür. Evet, Türkiye, 110’uncu sıradadır. 
Bugün
basın büyük bir istibdat altındadır. Gezi’den bu yana halka pelikan
belgeselleri seyrettirilmeye devam ediliyor. Türkiye’de gazetecilere yönelik
baskılar her geçen gün artmaktadır. Türkiye’deki gazeteciler, ödüllerini
cezaevinde alıyor, biliyorsunuz. Basın özgürlüğü endeksinde de 157’nci
sıradayız.
Sayın
Başkan, değerli milletvekilleri; saray rejiminin sermaye yanlısı politikaları
tarihte hiçbir iktidarda görülmediği kadar işçi karşıtıdır. İşçilerin temel
hakkı olan grev hakkını bile yasaklayan bu anlayış, Türkiye’yi işçi hakları
açısından dünyanın en kötü 10 ülkesinden biri hâline getirmiştir. Güvencesiz ve
esnek çalışma teşvik edilmiş, sokağa taşan her işçi direnişi büyük bir
saldırıyla karşılaşmış, yoksullar, ezilenler ve emekçiler için hayat cehenneme
çevrilmiştir. İşçi cinayetleri gündelik yaşamın istatistiği hâline gelmiştir.
Kasım ayında en az 126, 2019’un ilk on bir ayındaysa, 1.606 işçi yaşamını
yitirmiştir. AKP döneminde sadece madenlerde 1.754 işçi iş cinayetlerinde
yaşamını yitirmiştir. 
Bu
anlayışın kılcal damarlarında işçi düşmanlığı kadar kadın düşmanlığı da vardır.
Toplumsal cinsiyet eşitsizliği her geçen gün artmaktadır. Kadınlara dayatılan
“Ölüm mü, kölelik mi?” ikilemi Cumhurbaşkanlığı hükûmet sisteminin
alametifarikasıdır. Kadınlara karşı erkek şiddetini artıran bu erkek egemen,
cinsiyetçi ve kadın düşmanı politikaları tarihin çöp sepetine atmak bizlerin
öncelikli sorumluluğudur. (HDP sıralarından alkışlar) 
Bu
sistem doğaya da düşmandır. Doğa, kültür ve tarihi tanımazlık had safhaya çıkmış,
yağmaya dönüşmüştür. Kaz Dağları’ndan Hasankeyf’e, Afrin’den Munzur’a kadar
ormanlar, dağlar, akarsu yatakları, yer altı zenginlikleri, göller iktidarın
ekonomik ve siyasal çıkarları doğrultusunda talan edilmektedir, yağmalanacak
doğal kaynak bırakılmamıştır. Yüzyıllardır doğayla uyum içerisinde yaşayan
halklarımıza ait sosyal, ekonomik ve kültürel değerler iktidarın politikaları
sonucu ciddi bir yıkımla karşı karşıyadır. 
16
Nisan referandumundan bu yana iktidar, aklımızla âdeta dalga geçiyor. Bu ülkede
Erdoğan’ın Genel Başkan olduğu AKP, termik santrallerle ilgili kanun teklifini
kendi partisine mensup milletvekilleriyle yasalaştırdı. Evet, sonra AKP Genel
Başkanı Erdoğan veto etti. Oylamada kanun
teklifine “evet” verenlerin hepsi alkış kıyametle vetoyu destekledi. Kara mizah
desen, değil; komedi hiç değil; bu, olsa olsa trajedidir. Türkiye halklarının
ve kurumlarının yönetilemediği gerçeğinin son trajik öyküsü bu termik santral
vakasıdır. Bundan öte, bu termik santral vakalarına dönüp baktığımızda, aslında
Türkiye’nin bir enerji politikası olmadığını da görüyoruz. Tüm dünyada enerji
politikaları iklim krizine çare bulacak şekilde yeniden yapılandırılırken
Türkiye’nin enerji politikaları talancı bir akla sıkışmıştır; doğayı talan
etmeye, Türkiye’ye ve dünyaya iklim krizi yaratmaya devam etmektedir. 
Sayın
Başkan, değerli milletvekilleri; Cumhurbaşkanlığı hükûmet sistemi özgürlüklere
karşı inşa edilmiş bir sistemdir. Evet, bütün dünya devletleri için yapılan
özgürlük endeksine göre de maalesef 114’üncü sıradayız. Bu sistem, özgür
olmayan bir Türkiye yaratırken “Allah’ın lütfu!” diyerek kanun hükmündeki
kararnamelere sarıldı. Bu kararnameler, darbenin siyasi ayağını korumak ve
saray rejimine muhalif olan herkesi susturmak için kullanıldı.
Barış
isteyen akademisyenlere yönelik nefret dili yetmedi, bir de ihraç edilerek
hayatları mahvedilmek istendi. 12 Eylül ceberut uygulamalarına rahmet okutacak
şekilde işlerinden ihraç edilen bu insanların onuru zedelenmek istendi. Ancak
onlar, bu halkın onuru olarak hayatta kalmaya, mücadele etmeye devam ettiler.
Barış akademisyenleri, barış talebinin ve birlikte yaşama mücadelesinin
aydınlık yüzleridir.
Saray
rejimi bilmelidir ki zulüm büyüdükçe yenilgi yaklaşır, zulüm büyüdükçe direniş
de büyür. Bu kadar çok insanın baskı politikalarıyla mağdur edildiği bu siyasal
ortamın sürdürülmesinin imkânı yoktur. Bu zulüm ve rant devranı sürüp gitmez.
Türkiye halklarının bu sistemle kaybedeceği tek bir gün bile kalmamıştır. 
Sayın
Başkan, değerli milletvekilleri; tecrit uygulaması, savaş politikaları ve
kayyum atamaları iktidarın ömrünü uzatmak istediği gayrimeşru ve hukuksuz
politikalardır. Bu üç baskı politikasının aynı anda yürürlüğe konulması
rastlantısal değildir. Mevcut iktidarın sürdürülmesinde birer aygıt hâline
gelen bu üç baskı politikası, iktidarın politik hayatını sürdürmesi için
yaptığı nafile suni teneffüslerdir. Mevcut siyasi iktidar bugün bu üç uygulama
üzerinden hayatta kalmaya çalışıyor. 
Tecrit,
hukuk devletini yok sayan bir uygulamadır. Tecrit politikası, hukukun askıya
alınması yani olağanüstü hâlin süreklileşmiş olmasının bir göstergesidir. Bu
uygulama, Türkiye’de yasaların askıya alınmış olmasının fiilî pratiğidir. Bu
nedenle, tecrit, bu iktidarın bütün hukuksuz politika ve pratikleriyle doğrudan
ilişkilidir. Tecrit, hak ihlallerinin, adaletsizliklerin, savaş politikalarının
normalleştirilmesinde iktidarın önemli bir enstrümanı hâline gelmiştir. Bu
nedenle, tecridin kalkması demek, Türkiye’de hukukun yeniden tesis edilmesinin
yolunun açılması demektir. Tecride zemin olan hukuksuzluk sorgulanmadıkça bu
ülkede adalet tesis edilemez. Tecritle iptal edilen hukuk, iktidarın demokratik
meşruiyetini de ortadan kaldırmaktadır. 
Süreklileşmiş
savaş politikaları ve son olarak kuzey ve doğu Suriye’ye yönelik saldırı Kürt
sorununda çözümsüzlük konusundaki ısrardan başka bir şey değildir. Kuzey ve
doğu Suriye’ye yönelik son saldırı, iktidarın Orta Doğu’ya ihraç ettiği
çözümsüzlük politikalarının da son örneğidir. İktidarla beraber bu saldırıda
rolü olan uluslararası güçler, benzer şekilde, Orta Doğu’ya ilişkin savaş
dışında bir politika üretemeyen güçlerdir. Tecritte ısrar eden mevcut iktidar
bu devletin oyun kurucu olduğu bir savaştan medet ummaktadır. Ancak Türkiye’de
ve bölgede süregiden savaşın ve çatışmaların çözümü ne Kürtlerin yok sayıldığı
Soçi’de ne de Washington’dadır; çözüm bu topraklardadır, yeter ki koster
çalışsın. (HDP sıralarından alkışlar) 
İtidal
çökünce müzakere olanağı ortadan kalkarmış. Bu iktidar çökünce itidal yeniden
bu ülkede, bu coğrafyada hâkim olacaktır ve çözüm yolu demokratik bir müzakere
süreciyle mutlaka ortaya çıkacaktır.
İktidarın
son saldırısı, Rojava halklarını Afrin’de olduğu gibi yerinden eden, buralarda
sömürgeci emperyalist güçlerle birlikte demokratik yapıyı değiştirme
girişiminden başka bir şey değildir. Bu politikalar halklar arası çatışmalar
için zemin oluşturmaktadır. İktidarın güvenli bölgeyi inşa ederek buraya
mültecileri yerleştireceği söylemi, bütün dünya tarafından, kuzey ve doğu
Suriye özerk yönetimine yönelik işgali gerçekleştirme çabası olarak okunmuştur,
yorumlanmıştır. Kürtler başta olmak üzere bütün dünya, Suriye’deki iç savaşın
çözümsüz kalmasının temel nedeni olarak mevcut iktidarın Kürt düşmanlığını
görmektedir. 
Sayın
Başkan, değerli milletvekilleri; Suriye krizinin tek çözüm yolu, siyasi diyalog
ve müzakereden geçer. Suriye’de nasıl bir çözüm gelişeceğinin kararını oranın
halkları vermelidir. Emperyalistler ve tekçi, mezhepçi bölge devletleri bu
çözüme saygı duymak zorundadır. Kuzey ve doğu Suriye’de hayat bulan yönetim anlayışı
sadece Türkiye’de değil sekiz yıldır savaşın merkezi olan Suriye’de ve baskıcı
otoriter devletlerin hâkim olduğu Orta Doğu’da, bir arada, barışçıl bir yaşamın
inşa edilmesi açısından önemli bir modeldir. Bu irade ve burada ortaya çıkan
yeni yaşam modeli, Orta Doğu halklarının bir arada, eşit, demokratik ve barış
içerisinde yaşamasının da modelidir. 
Değerli
milletvekilleri, kayyum atamaları, kurmaya çalıştığı yeni rejimi yerelde
perçinlemek isteyen AKP iktidarının Türkiye’nin genelinde yürürlüğe koymak
istediği totaliter rejimin en belirgin göstergesidir. Kayyum atamaları, bir
idari ve hukuki işlem değil ideolojik bir yönelim, iktidar tekniği, yönetim
anlayışı ve totaliter bir rejim dayatmasıdır. Kayyumların atanmasıyla halkın
iradesine el konulmak istenmiş, demokrasinin temel ilkesi olan seçme ve seçilme
hakkı askıya alınmıştır. Dolayısıyla kayyum pratiği yalnızca irade gasbı değil,
aynı zamanda bir kent hakkı ihlalidir. Bu gasp ve hak ihlali Şark Islahat
Planı’ndan umumi müfettişliğe, oradan OHAL bölge valiliğine, son olarak da
kayyum atamalarına kadar uzayan bir süreçtir. Biz kayyumların yolsuzluklarıyla
ilgili defalarca açıklama yaptık. Diyarbakır’da kayyumun kendisine yaptırdığı
saray özentisi odadan, Mardin’de kayyumun aldığı hediyelere kadar her şeyi
belgeledik. Hediyelerle ilgili hâlâ bir açıklama gelmiş değil. Kaldı ki bunlar
işin sadece karikatürü. Yolsuzluğun boyutu tahminlerimizin çok ötesindedir ama
bunlara kulaklarınızı tıkadınız, halkı yanıltmaya devam ettiniz.
Sayın
Başkan, değerli milletvekilleri; mutlak tecrit, işgal ve kayyum politikalarıyla
gideceğiniz yer emperyal güçlerin masalarında haritacılık oynamaktan öteye
gidemez. Kürt halkının bir yüzyıl daha statüsüz kalmaya tahammülü yoktur. Kürt
sorunu artık küresel bir sorundur. Dolayısıyla da bu sorunun çözümü için şimdi
gerçekçi bir dış politikaya ve bu süreci çözebilecek bir iradeye ihtiyaç
vardır, o irade bugünkü iktidarda yoktur. 
Sayın
Başkan, değerli milletvekilleri; ekonomik kriz derinleşiyor. Azalan ekmeğimiz
ve ödediğimiz vergiler ve ödeyemediğimiz faturalar, borç kâğıtları, iflaslar,
icralar, her biri ayrı ayrı bu sistemin büyük felaketini anlatıyor.
Cumhurbaşkanlığı hükûmet sistemi bir veba salgınıdır. Kurumları yönetemeyen bu
anlayış, vebasını ekonomik kriz olarak her birimize sıçratmıştır. Krizin
derinleşmesiyle Türkiye’de büyük bir yolsuzluk ve usulsüzlük ekonomisi baş
göstermiştir. Bugün 9 Aralık Dünya Yolsuzlukla Mücadele Günü. 
Türkiye,
2018 Yılı Yolsuzluk Endeksi’nde 78’inci sıradadır. Türkiye, yolsuzlukla
mücadele etmiyor, yolsuzluğu âdeta bir kural hâline getiriyor. Bir yanda kriz,
diğer yanda yolsuzluklar yurttaşları daha fazla borç ve hayat pahalılığıyla
karşı karşıya bırakmıştır. Bugün Türkiye’de borçlu olmayan kimse kalmamıştır.
2019 yılı itibarıyla yurttaşların bankalara borcu 575 milyar liraya ulaşmıştır.
Bugün, son bir yılda 1 milyon 250 bin yurttaşımız icralık olmuştur. Toplam icra
dosya sayısı 22 milyona ulaşmıştır. 
Kamu-özel
ortaklığıyla bu ülke kaynakları talan ediliyor. “Şehir hastaneleri” adıyla
büyük bir vaatmiş gibi sunulan -kaldı ki bu hasta garantisi verme konusu
utanmamız gereken bir konudur- hasta garantisi verilerek… Bu ortaklıkların üç
yıllık bütçesiyle aslında hastanesi olmayan ilçe kalmayabilirdi. Vatandaş
borçlu, vatandaş bu borçla tabii ki hasta olacak; o yüzden, siz de bu garantiyi
çok rahat bir şekilde veriyorsunuz. 
Şehir
hastanelerine 2020 yılında 10 milyar 610 milyon lira ödenek ayrılıyor. Son üç
yılda 19 milyar 300 milyon liraya yükselmiş durumda bu rakam ve şehir
hastanelerinin yirmi beş yılda kamuya getireceği toplam yük 870 milyar lira.
Sağlık hakkını gasp eden bu anlayış, büyük bir soygundan, yolsuzluktan başka
bir şey değil. Yol ve köprüler farklı mı; hayır. Osmangazi Köprüsü’nden
geçenler de para ödüyor, geçmeyenler de. İzmir’e kadar gidecekseniz
ödeyeceğiniz rakam bir akıl tutulmasına işaret ediyor. Bu sistem öyle bir
sistem ki geçsen bir dert geçmesen bin dert. 
Ödediğiniz
100 liralık elektrik faturasının yarısı vergi. Vergide adaletsizlikte neredeyse
dünya şampiyonuyuz. Ülkede vergide adaletsizlik eşi benzeri görülmemiş bir
düzeye ulaşmış durumda. Dolaylı vergilerin payı yüzde 70. Bu rakamı
bulabileceğiniz bir OECD ülkesi yok. OECD ortalaması yüzde 40’lar düzeyinde -ki
dünyada dolaylı vergiler bu anlamıyla tartışılıyor- bizde yüzde 70’e ulaşmış
durumda. Vergide adalet yok, ne yatay adalet var ne dikey adalet var. “Yatay ve
dikey adalet ne?” diye şimdi birbirinize bakacaksınız. Evet, çünkü vergi salma
tekniğini de bilmiyorsunuz. Saray rejiminin eşitsizliği, âdeta rejimin amentüsü
durumuna gelmiş durumda. Türkiye’de korkunç bir gelir ve servet eşitsizliği
var. En zengin yüzde 1’lik dilim 2000 yılında ulusal servetin yüzde 38’ine
sahipken şimdi yüzde 54’üne sahip. Gelir dağılımına baktığınızda, Türkiye'nin
en yüksek gelire sahip yüzde 20’lik grubunun toplam gelirden aldığı pay yüzde
48. Peki, en düşük yüzde 20’lik dilim ne alıyor? Yüzde 6,1. Evet, çok ciddi bir
adaletsizlik görüyorsunuz. İşte, bu adaletsizliğin altında yatan vergide
adaletsizliktir, yatay ve dikey adaleti sağlayamayan bir vergi sistemidir.
Vergiler ve kamu kaynaklarının talan edilmesi bu ülke insanına enflasyon olarak
geri dönüyor, iktidar ise bu enflasyona karşı yoksulluk kuyrukları
oluşturmaktan başka bir şey yapmıyor. 
Sayın
Başkan, değerli milletvekilleri; ekonomik krizin bir tarafında borçlar,
vergiler, icralar varken diğer tarafında israf, faiz ekonomisi ve kayırmacılık
var. 
Şu
faizlerin düşme hikâyesi var ya, anlayan beri gelsin. Faiz oranları düşüyor,
faiz giderleri artıyor. Evet “Faiz oranlarını 10 puan düşürdük.” dedikten
sonra, hem bütçede hem de yurttaşların ödediği faiz yüklerine dönüp
baktığımızda dramatik bir artış olduğunu görüyoruz. Konversiyon yapıyorsunuz
ama yükleri arttırdığınız için, aslında tüm ülkenin geleceğini daha büyük bir
borç çukuruna sürüklüyorsunuz çünkü topluma yüklenen kaynak maliyetlerinden
bihabersiniz. Ekonomi idaresi âdeta bir yalan dünyaya, talan dünyaya dönüşmüş
durumda. Bakın “Enflasyon 15 puan düştü.” yalan dünyayı çok iyi açıklıyor. Her
şeyin fiyatının arttığı bir ülkede enflasyon nasıl 15 puan düşebilir? Bu soruyu
muhakkak bir kez daha kendi kendinize sormak zorundasınız. 
Bütçede
faizler artıyor. Bütçenin giderlerine bakıyoruz, bütçenin yapısına bakıyoruz;
hem faiz oranları düşüyor hem enflasyon düşüyor ama bütün bu düşmelere rağmen
kırılgan ekonomi olmaya devam ediyoruz. Kırılgan beşlinin içinden hiçbir zaman
dışarıya çıkamıyoruz. Kırılgan diğer dörtlü zaman zaman değişiyor ama Türkiye
bu konudaki en istikrarlı ülke, kırılgan beşliyi asla terk etmiyor.
Orta
gelir sıkışmasını neden aşamadınız? Çünkü yolsuzluk ve talan ekonomisine tüm
ekonomiyi tutsak ettiğiniz için orta gelir sıkışmasını aşmanız mümkün değil.
Unutmayın, iktisadi adalet yoksa toplumsal barış da yoktur, iktisadi barış da
yoktur. 
Sayın
Başkan, değerli milletvekilleri; 2020 Merkezi Yönetim Bütçe Kanun Teklifi’ne
baktığınızda büyük bir tutarsızlık görüyorsunuz. Evet, hesaplar tutarsız,
hesaplarda hatalar var, projeksiyon hataları var ama tüm bunlardan öte, aslında
politik anlamda, yaklaşımda çok ciddi hatalar ve tutarsızlıklar olduğunu
söyleyebiliriz. 
Cumhurbaşkanlığı
hükûmet sisteminin MR’ı çekilecekti. 31 Mart darbesinden sonra, 31 Marttaki bu
demokrasi darbesinden sonra sistem bir sarsıntı geçirdi. Bizzat iktidar partisi
MR çekileceğini söyledi ve bu MR’ın sonuçları hâlâ çıkmış değil ama 2020
bütçesine baktığınızda bu MR’ı görürsünüz. Evet, 2020 bütçesi Cumhurbaşkanlığı
hükûmet sisteminin MR’ıdır. Toplumsal rızadan yoksun olan bu bütçe, aslında
ekonomik ve siyasi krizlerin derinleşmesinin ne denli bir boyuta ulaştığını da
bize göstermektedir. 
Bakın,
kara deliklerden bahsediliyor. Kara deliklerden ne zaman bahsedilmişti biliyor
musunuz? 2005 yılında, Sosyal Güvenlik Kurumu Yasası çıkarken denildi ki: “Kara
delikleri kapatacağız.” Bugün geldiğimiz noktada sosyal güvenlik sistemine
baktığımızda, artık karşımızda bir kara delik yok, kara çukur var. Dolayısıyla
bugün, aslında 2020 bütçe teklifiyle karşı karşıya kaldığımız gerçeklik, bir
kara çukur gerçekliğidir. 
Savaş
bütçesini önceleyen, şiddeti her alana yayan bir iktidar anlayışıyla karşı
karşıyayız. Bu iktidar anlayışı işte bu bütçeye yansımıştır. İHA’lar, SİHA’lar,
bombalar, biber gazlarıyla varacağınız yer, Orta Doğu’daki ve Türkiye’deki
gerilimleri ve ayrışmayı derinleştirmekten başka bir şey olmayacaktır. 
2020
bütçe teklifi aynı zamanda bir talan bütçesidir. Nereye, nasıl harcanacağı
belli olmayan kalemlerle doludur. Evet, öyle kalemler vardır ki örneğin, bu 2
milyar 735 milyon liralık örtülü ödenek, kâr amacı gütmeyen kuruluşlar hesabına
ayrılan ödenek gibi birçok ödenek bu bütçede karşımıza çıkıyor. Örneğin,
Hâkimler ve Savcılar Kurulunun bütçesinde kâr amacı gütmeyen kuruluşlara,
transfer kaleminde 410 bin lira ayrılmış. Neden? Bunun açıklaması yok. Bunu
denetleyemezsiniz. Şeffaflık ilkesini ihlal eden bu ve benzeri harcamalar izaha
muhtaçtır. Yedek ödenekler, yüzde 2 sınırı vardır, 2018 yılında yüzde 7,2’ye
çıkmıştır. Ödenek üstü harcama dramatik şekilde artmıştır. Ödenek üstü
harcamayı ne zaman yapabilirsiniz biliyor musunuz? 5018 sayılı Yasa ne diyor?
Okumamışsınızdır. “Savaş zamanı yapabilirsiniz.” diyor. Savaş için ödenek üstü
harcama yapıyorsunuz, insanlar “Savaş var.” deyince insanları gözaltına alıp
tutukluyorsunuz. E, siz yapıyorsunuz. İşte belgesi; ödenek üstü harcamaya dönüp
bakarsanız savaşı da orada görürsünüz. Bu bütçe, vergi adaletsizliğini doruğa
taşımıştır. Bu bütçe, aslında ülkenin bütün kaynaklarına fütursuzca
saldırmıştır. 
Bir
şey hatırlatmak istiyorum değerli milletvekilleri: Anavatan Partisi zamanında
107 adet fon vardı ve fonlar, denetim dışı kaldığı için ülke ekonomisi üzerinde
çok büyük tahribatlar yaratmıştı; fonları ortadan kaldırmak, bu fonları
azaltmak size nasip olmuştu. Evet, bununla da çok övündünüz. Fon sayısını
azalttınız ama yine halkı aldattınız, fon büyüklüğünü devasa boyutlara
ulaştırdınız. O 107 fondan çok daha büyük fonlarınız var. İşsizlik Sigortası
Fonu var; işsizler için olması gereken bir fonken, bu fon sermaye için
kullanılıyor. Varlık Fonu var; Varlık Fonunun kapasitesi 200 milyar dolardır.
Değil 107 tane fon, 1.107 tane fon gelse Varlık Fonuyla baş edemez. Peki, hangi
hukuka dayanarak bunu yapıyorsunuz? Aslında, fonlar, bütçe denetiminden
kaçmaktır. Fonlar, halkın kaynağını halkın temsilcilerinin denetiminden
kaçırmaktır. İşte, bu, yolsuzluk ekonomisidir; bu, talan ekonomisidir. 
Bütün
bunlar bize devletin mali bunalımının büyüdüğünü gösteriyor. Bütçe açığına
baktığınızda, nakit açığına baktığınızda, hazinenin nakit açığına baktığınızda,
borçlanma rakamlarına baktığınızda aslında devletin mali krizinin büyüdüğünü
görürsünüz. Devletin mali krizini büyüten işte bu ekonomik anlayıştır, işte bu
savaş politikalarıdır, işte bu kayyum rejimidir. Dolayısıyla kayyum rejimine
karşı çıkmadan, savaş politikalarına karşı çıkmadan bu ekonomiyi düzeltmek
mümkün değildir. Bütçe açığının geldiği ciddi boyut, aslında önümüzdeki dönem
için ekonominin ve toplumun nereye sürükleneceğini bize gösteriyor. Faiz dışı
fazlayla övünüyordunuz, kaldı ki o da toplumu yoksullaştıran bir şeydi, şimdi
faiz dışı açık da vermeye başladınız.
Sayın
Başkan, değerli milletvekilleri; tüm haklarımıza sahip çıkmak için önce bütçe
hakkına sahip çıkacağız. O yüzden de bizler, bütçe hakkına sahip çıkmak adına,
bugün burada tüm halklarımızı bir arada mücadeleye davet ediyoruz. Emeği
sömürülen ve emeğinin karşılığını alamayan emekçilerle; işsiz ve umutsuz hâle
gelmiş gençlerle; gittikçe yoksullaşan ve borç batağına giren çiftçilerle;
sarayda daha fazla israfa ödenek verildiği için yıllarca emeklilik bekleyen
emeklilikte yaşa takılanlarla; bir ömür çalışarak emekli olduktan sonra bile
çalışmak zorunda olanlarla; en kötü koşullarda yaşayıp okumaya çalışan ve
devletin verdiği kredi, sırtlarında kambura dönüşen üniversiteli işsiz
gençlerle; ay sonunu getiremeyen, faturalarını ödeyemeyen asgari ücretlilerle;
toplumsal cinsiyet eşitsizliğinin gittikçe kurumsallaşmasıyla her gün farklı
biçimlerde şiddetin hedefinde kalan ve en güvencesiz çalışma şartlarına maruz
kalan kadınlarla; hukuksuz biçimde işlerinden edilen, hakları askıya alınan ve
itibarı zedelenen KHK’lilerle; dilinden, kültüründen ve varlığından dolayı
ırkçılığa, şiddete, ayrımcılığa maruz kalan Kürtlerle; her gün yeni bir sömürü
biçimine maruz kalan, bağı, bahçesi, suyu talan edilen köylülerle; inançları
dolayısıyla mezhepçi politikaların ve şiddetin hedefinde olan Alevilerle; savaş,
siyasi iklim veya ekonomik gerekçelerle yaşadıkları toprakları terk etmek
zorunda bırakılan sığınmacılarla, mültecilerle; insanca yaşama koşulları
sürekli ötelenen ve varlıkları görülmez kılınan engellilerle; aydınlık bir
yaşam umuduyla kadınlarla, emekçilerle birlikte mücadeleyi yükselteceğiz ve
bütçe yapma hakkımızı mutlaka yeniden kazanacağız. 
Sayın
Başkan, değerli milletvekilleri; tartışma ve çözüm üretme koşullarının oluşması
için demokratik siyaset çağrımızı bir kez daha yineliyoruz. Siyasetin düşmanlıklar
ve kısa vadeli oy avcılığı olmadığını, bu dar ve basit hesapların, Türkiye
halklarının geleceğini tehlikeye attığını bir kez daha vurgulamak istiyoruz. Bu
ülkede sorunları çözmenin yegâne yolu, demokratik siyasettir. Bu sebeple,
toplumsal barış, siyasi barış ve iktisadi barış için, HDP olarak, tüm sosyal ve
siyasi taraflara demokratik siyaset çağrımızı bir kez daha Parlamento huzurunda
yineliyoruz. 
Türkiye
halklarının geleceğini ipotek altına almak için kaleme alınmış 12 Eylül
Anayasası bugün hâlâ hayattadır. Bu anayasa “tek adam, tek erkek, tek mezhep”
diyen, halkların gerçekliğinden kopuk bir Anayasa’dır. Bugün, AKP iktidarı,
sürekli olarak bu Anayasa’ya yama yaparak ayakta durmaya çalışmaktadır. Bu
ülkede yaşayan farklı dil ve dine mensup insanların, bu ülkenin doğasının,
suyunun, hakkının ve hukukunun başka bir ortaklık sözleşmesine, toplumsal
mutabakata ihtiyacı vardır. Bu sözleşmenin adı “demokratik anayasa”dır. Türk’ün
Kürt’ten, Kürt’ün Arap’tan, Arap’ın Ermeni’den üstün olmadığı, halkların bütçe
hakkının kimse tarafından gasbedilmediği, yargının adalet, siyasetin
demokrasiyle var olduğu, iradenin sahibinin halk olduğu demokratik cumhuriyete
ulaşmak için, bugünden tezi yok, Anayasa’nın değişmesi için toplumsal mutabakat
zemini yaratılmalıdır. 
(Mikrofon
otomatik cihaz tarafından kapatıldı) 
BAŞKAN
– Sayın Temelli, bir dakika ekliyorum. 
Buyurun.
SEZAİ
TEMELLİ (Devamla) – Biz, demokratik anayasayı hayata geçirerek ortak vatan ve
demokratik cumhuriyette yaşamak için, demokratik siyaset kurumu üzerinde her
türlü baskıyı ve vesayeti uygulamak isteyen kayyumcu anlayışa karşı, bir kez
daha burada hodri meydan diyoruz, erken seçim çağrımızı yineliyoruz. (HDP
sıralarından alkışlar)
Bu
Parlamento, kendisini inkâr etmek istemiyorsa ve iradesine sahip çıkmak
istiyorsa, Türkiye halklarının önündeki en büyük engel olan bu iktidar
anlayışını bir an önce halkın huzuruna götürmelidir. HDP olarak, iktidarın tüm
baskılarına karşı, Türkiye halklarının hâkimliğine, adaletine ve demokrasi
talebine inanıyoruz. Bu ülkeye dair derdi olanlar, bu ülkenin demokratik
geleceğini düşünenler, demokratik anayasayı hayata geçirme ve demokratik
cumhuriyeti inşa etme zamanının geldiğinin farkındadır. 
(Mikrofon
otomatik cihaz tarafından kapatıldı) 
SEZAİ
TEMELLİ (Devamla) – Bir cümle…
BAŞKAN
– Tamamlayınız lütfen.
SEZAİ
TEMELLİ (Devamla) – Tüm bu gerekçelerle, tüm bu duygularla 2020 merkezi yönetim
bütçesine “hayır” oyu vereceğimizi buradan bir kez daha dile getiriyorum ve
herkesi bir kez daha saygı ve umutla selamlıyorum. (HDP sıralarından alkışlar)
BAŞKAN
– Teşekkür ederim. 
Değerli
arkadaşlar birleşime kırk beş dakika ara veriyorum. 
Kapanma Saati: 18.38
DÖRDÜNCÜ OTURUM
Açılma Saati: 19.30
BAŞKAN: Mustafa ŞENTOP
KÂTİP ÜYELER: Rümeysa KADAK (İstanbul), Burcu
KÖKSAL(Afyonkarahisar)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşiminin
Dördüncü Oturumunu açıyorum. 
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim Kesin Hesap Kanunu
Teklifi’nin görüşmelerine kaldığımız yerden devam edeceğiz. 
Komisyon
yerinde. 
Şimdi,
söz sırası Cumhuriyet Halk Partisi grubu adına Genel Başkan ve İzmir
Milletvekili Sayın Kemal Kılıçdaroğlu’nda.
Buyurun
Sayın Kılıçdaroğlu.( CHP sıralarından ayakta alkışlar)
CHP
GRUBU ADINA KEMAL KILIÇDAROĞLU (İzmir) – Teşekkür ederim Sayın Başkan, değerli
milletvekilleri. 
Değerli
arkadaşlarım, aslında, oturup Parlamento olarak bir hesaplaşmamız gerekiyor.
Neyi doğru, neyi yanlış yapıyoruz? Parlamento nedir, işlevi nedir, yetkisi
nedir ve biz bu yetkileri başkasına devredelim mi, devretmeyelim mi? Demokrasi
nedir, hukuk nedir, hukukun üstünlüğü nedir, adalet nedir? Bazen kısır
tartışmalar içinde doğruları yeteri kadar yansıtamıyoruz birbirimize. Oysa
hepimiz insanız ve hepimizde bir vicdan var, hiç kimse bir çocuğun açlıktan
ölmesini istemez, hiç kimse yoksulluğu istemez, hiç kimse fakirliği istemez;
herkes ister ki her evde mutluluk olsun. Aslında bu, Parlamentoyu oluşturan
bütün milletvekillerinin ortak hedefi olmak zorundadır, böyledir de. Ama bazen irademizi,
özgür irademizi kullanamaz noktaya geliyoruz. Kullanamadığımız için de baskılar
ve etkiler altında kalarak maalesef, Parlamentonun olması gereken yetkilerini
başka yerlere deklare ediyoruz. 
Değerli
arkadaşlarım, demokrasinin çıkışı aslında çok basit bir soruyla başlıyor:
Egemenlik yetkisini kim kullanacak? Kral mı kullanacak, padişah mı kullanacak,
bir aile mi kullanacak, herhangi bir kişi mi kullanacak yoksa egemenlik yetkisi
millete mi aittir? Demokrasi, uzun kavgalardan ve ağır bedeller ödendikten
sonra “Egemenlik, kayıtsız şartız milletindir.” diye ortaya çıkmış. Biz de öyle
yapmışız zaten, Parlamentoya yazmışız, buraya “Egemenlik, kayıtsız şartsız
milletindir.” 1921 Anayasası’nda, diğer anayasalarda, darbe anayasalarında ve
son Anayasa’da da “Egemenlik, kayıtsız şartsız Milletindir.” der. Peki, millet
adına bu egemenliği kim, nasıl kullanacak? Bir kişi mi kullanacak millet adına
yoksa birbirini dengeleyen güçler mi kullanacak bunu? Bunu da… Bütün çağdaş
demokrasilerde -rejim ne olursa olsun hepsinde- bilinen bir kural vardır:
Yetki, millet adına birbirini denetleyen üç organa verilmiştir; yasama, yargı,
yürütme. Yasamanın görevi kanun yapmaktır. Yürütme organının görevi bizim
yaptığımız kanunların amacına uygun olarak uygulamaya konulup konulmadığını
denetlemektir. Peki yargı organı? Yargı organı da yürütmeyi ve bizi denetler.
Dolayısıyla bir güçler dengesi oluşur, dolayısıyla yetki bir kişide temerküz
etmez. Yetkinin bir kişide temerküz etmesi otoriterleşmeyi getirir, ta
Montesquieu’den bu yana söylenen sözdür. Hangi anayasa hukuku kitabını
açarsanız açın bu gerçeği orada görürsünüz. Bizde de bu yetki, egemenlik
hakkının kullanılmasıyla ilgili 6’ncı madde Anayasa’da gayet açık “Egemenliğin
kullanılması, hiçbir surette hiçbir kişiye, zümreye veya sınıfa bırakılamaz.
Hiçbir kimse veya organ kaynağını Anayasadan almayan bir Devlet yetkisi
kullanamaz.” diyor. Doğru mu? Doğru. Olması mı gerekiyor? Evet, olması
gerekiyor. 
Değerli
arkadaşlarım, önce ufak bir konudan başlayayım. Denetim yetkisini, Parlamentonun
yetkilerinden birini yürütme organına veriyoruz ve yürütme organının bizim
çıkardığımız yasalara uygun olarak görev yapıp yapmadığını denetlemek
durumundayız ve denetleyeceğiz. Nasıl denetliyoruz? Anayasa’dan yine bir madde
okuyayım değerli arkadaşlarım. Anayasa’nın 98’inci maddesi yazılı soru,
bunların en basit olanı odur. Milletvekilleri, yürütme organından bilgi almak
için veya yürütme organının kendisine doğru bilgiyi aktarması için yazılı soru
önergesi verir. Sözlüler kalktı, artık bu kürsüye bakanlar gelmediği için sözlü
soru yok, bir yetkimizi daha verdik. Yazılı soru önergesi veriyoruz. Anayasa’ya
göre yazılı soru önergelerine yürütme organı en geç on beş gün içinde cevap
vermek zorundadır. Ben demiyorum, Anayasa diyor yani millet diyor, milletin
iradesi diyor. Milletvekili sana bir soruyu soruyorsa on beş gün içinde cevap
vereceksin. 
Değerli
arkadaşlarım, 26’ncı Dönemde süresi içinde cevap verilen önerge oranı yüzde
10,99 yani, yüzde 90’ınına süresi içinde cevap verilmemiş. 27’nci Dönemde ise
süresi içinde cevap verilen soru önergesinin oranı yüzde 8,19. Yani yürütme
organı diyor ki: “Ey Parlamento, ey milletvekilleri; kusura bakmayın, ben sizi
takmam, sizin sorularınıza cevap bile vermem.” Şimdi, ben sizin vicdanınıza
sesleniyorum: Bu Anayasa’yı sizler kabul etmediniz mi? Bu Anayasa’yı bizler
kabul etmedik mi? Bu Anayasa’ya göre on beş gün içinde yürütme organının cevap
vermesi gerekmiyor mu? Niye cevap verilmiyor? Niçin verilmiyor? O zaman
milletvekili olarak sizin ne kıymetiniz var? Yürütme organı tarafından bir
sorunuza bile cevap verilmiyorsa, bana söyler misiniz Türkiye Büyük Millet
Meclisinin itibarı ne oluyor? Buna ben de itiraz etmeliyim, her partiden
milletvekilleri de itiraz etmeli. “Böyle bir rezalet olmamalı.” diyebilmeli.
Doğrudur, ben şunu kabul ederim, on beş gün içinde cevap verilemeyebilir, bazı
sorular olur ki on beş gün içinde cevap verilemeyebilir ama o zaman ilgili
organ, yani ilgili bakanlık, Türkiye Büyük Millet Meclisine bir yazı yazıyor,
diyor ki: “Süresi içinde cevap veremiyoruz çünkü bu bilgileri toparlamamız
lazım, bize biraz süre verin.” Süre verilir, ondan sonra gelir, bunlar gelmiyor
arkadaşlar. 
Başka
bir önemli konu: Değerli arkadaşlarım “bütçe” dediğimiz olay ciddi bir olaydır.
Yani Parlamento, bütçe hakkını kullanarak yürütme organına diyor ki: “Sen şu
kadar vergi toplayacaksın, şu kadar da harcama yapacaksın, senin sınırlarını
bütçe kanunuyla çiziyorum.” Niçin? Anayasa o yetkiyi Parlamentoya vermiş. Vergi
koyma yetkisi Parlamentonundur çünkü vergi Anayasa’ya göre kanunla konulur,
kanunla kaldırılır. Madem öyle, para alacaklar, borçlanma da yapabilirler.
Borçlanmanın sınırını da Parlamento belirliyor, ne kadar borçlanma yapacaksın.
“Öyle ilanihaye, kafanın estiği gibi, bir yürütme organı borçlanamaz.” diyor, onu
da çiziyor. Paranın nerelere harcandığını gelip burada bize anlatıyorlar:
“Şuralara, şuralara, şuralara şu kadar para harcayacağız.” Bizler de elimizi
vicdanımıza koyup “Evet, parayı oraya harcıyorsa bu bütçeye ‘evet’ diyeyim.”
diyorsunuz veya diyoruz. Eğer buna uymuyorlarsa o zaman Parlamento, buraya
geldiği zaman tekrar denetim hakkını kullanır. Neyle? Bütçeyle değil, kesin
hesap kanunuyla. Çünkü bütçeyle yetkiyi verdik, paranın nerelere, ne kadar
harcandığını kesin hesap kanunu gösteriyor bize ama şanssızlığımız şu: Bu
Parlamento, bundan önceki parlamentolar da bütçeyi tartışırlar, kesin hesap
kanununu tartışmazlar. Oysa asıl tartışılması gereken kesin hesap kanunudur.
“Benim verdiğim yetkiyi yürütme organı ne kadar kullandı acaba; yerinde mi
kullandı, doğru mu kullandı, yanlış mı kullandı?” Kesin hesap kanununu bir
tarafa atıyoruz, bir yıl sonra, nelerin yapılacağını oturup uzun uzun
tartışıyoruz. 
Başka
bir önemli konu var: Parlamentoya bugüne kadar, son düzenlemelere kadar,
Türkiye Büyük Millet Meclisine gelip bütçeyi sunan kişi seçilmiş bir kişidir,
arkasında millî irade vardır. Millî irade ancak der ki: “Bu kürsüye çıkarsın,
sen konuşursun.” Neden? Seçilmişlere, millî iradenin en önemli unsuruna cevap
verecek. Buraya gelip bütçeyi sunan kişi bir devlet memuru, seçilmiş değil,
arkasında bir irade yok. Sizin vicdanınız bunu kabul ediyor mu değerli
arkadaşlarım? Bir devlet memurunun bu kürsüye gelip size 2020 bütçesini
anlatmasını, 2018 Kesin Hesap Kanunu Teklifi’ni anlatmasını, sizden oy
istemesini siz vicdanınıza sığdırıyor musunuz? (CHP sıralarından alkışlar) E,
hani biz demokrasi diyorduk? Hani millî irade diyorduk? Hani milletin iradesi
diyorduk? Normalde, buraya Sayın Cumhurbaşkanının gelmesi lazım, kendi bütçesi,
gelip bütçeyi sunması lazım. Bütçeyi bir devlet memuru sunuyor ama Sayın
Erdoğan dışarıda, başka bir toplantıda konuşmalar yapıyor. Ne demektir? “Benim
Parlamentoda kurşun askerlerim var. Ben ne dersem onlar ellerini kaldırırlar,
ellerini indirirler dolayısıyla benim Meclise gitmeye yetkim bile var ama ben
gitmek bile istemiyorum. Niye gideceğim, orada duracağım saatlerce.” Bunu
söylüyor. Kime? Bu Parlamentoya söylüyor. Sizler vicdan sahibiyseniz buna
“Dur!” demeniz lazım. Bu bütçe kimin bütçesi? 82 milyonun bütçesi. 82 milyona
hizmet götüreceksiniz, 82 milyondan vergi toplayacaksınız ama bu bütçeyi buraya
gelip bir devlet memuru sunacak; olmaz. Bu kürsüye, tarihinde, devlet memurları
gelip bütçe sunmamışlardır. 
Ne
diyoruz? Gazi Meclis diyoruz. Neden Gazi Meclis? Millî Kurtuluş Savaşı’nı yöneten
Meclistir. Gazi Mustafa Kemal Atatürk’e bile başkomutanlık yetkisini üç ay
süreyle vermiştir. Gazi Mustafa Kemal Atatürk gelip bu Meclis kürsüsünden
savaşı kazandıktan sonra bir konuşma yapar, değerli arkadaşlarım. Ne der
biliyor musunuz? 4 Ekim 1922’de “Arkadaşlar, kalbimde derin bir hasret doğuran
ayrılıktan sonra, tekrar size kavuştuğumdan dolayı pek mesudum. Cenab-ı Hakk’a
hamdeylerim ki ordularımızın silahlarına emanet ettiğimiz aziz ve mübarek
maksat, arzu ettiğiniz veçhile emniyet ve itimadınızın mahalline masruf
olduğunu gösteren mesut bir neticeye ulaştı. En karanlık ve en bedbaht
günlerimizde Meclisimizin sarp ve yalçın bir kaya gibi azim ve imanı bu parlak
gelişmeye erişmek için lazım gelen imkânı daima saklı tuttu. Milletin yazgısını
doğrudan doğruya üstlenerek ümitsizlik yerine ümit, perişanlık yerine düzen,
tereddüt yerine azim ve iman koyan ve yokluktan koskoca bir varlık çıkaran
Meclisimizin civanmert ve kahraman ordularının başında bir asker sadakat ve
itaatiyle emirlerinizi yerine getirmiş olduğumdan dolayı memnuniyet içindeyim.”
Parlamentoya dönüp “Büyük bir sadakatle bana yetkiyi verdiniz, sizin
emirlerinizi ben yerine getirdim” diyor. Meclisi nasıl yüceltiyor? 
Şimdi,
aradan o kadar süre geçti, bu Gazi Meclise gelip bütçeyi sunacak bir seçilmiş
kişi yok. Hani demokrasi vardı? Nerede bu demokrasi? Nerede bu milletin
iradesine saygı? 
Değerli
arkadaşlarım, başka bir şey daha var, atanmışların vesayeti olmaz diyoruz. Hep
şikâyet ettik atanmışların vesayetinden, en çok şikayeti de AK PARTİ Grubu
yaptı. Vesayet… Bu Parlamentonun üzerinde hiçbir vesayeti hiçbirimizin kabul
etmesi mümkün değildir. Aramızda görüş farklılıkları olabilir, tartışmalar
olabilir, farklı olayları, sorunları çözmede farklı çözümler üretebiliriz ama
bu Parlamento üzerinde vesayeti asla kabul edemeyiz. Bugün burada bir devlet
memurunun sunduğu bütçeyle yürütme organının vesayeti Parlamentonun üzerine
düşmüştür. Bu, doğru değildir arkadaşlar. Gelir buraya seçilmiş birisi
kahramanlar gibi oturur, kendi bütçesini savunur, nasıl getireceğini söyler.
Bir
başka konu, değerli arkadaşlarım, bu da çok önemli: Rejimi değiştirdik; ister
“sistem” deyin ister “rejim” deyin fark etmiyor yani, değişti. Eskiden ne
olurdu? Cumhurbaşkanı yurt dışına gittiğinde, onu yine seçilmiş bir kişi temsil
ederdi. Kim? Türkiye Büyük Millet Meclisi. Türkiye Büyük Millet Meclisi kimdir?
Milletin oyuyla seçilen, Parlamentonun da iradesiyle o makama oturan kişi
demektir. Ama şimdi, Cumhurbaşkanı bir yere gittiği zaman kim temsil ediyor?
Bir devlet memuru. Hani irade? Hani millî irade? Hani millete saygı? Nerede bu
peki? Bu da doğru değil. Bizim Başkanımız yani Parlamentonun Başkanı millî
iradeyle seçilmiş kişidir. Cumhurbaşkanı bir yere gittiğinde onu, o makamı -en
azından dönünceye kadar- temsil etmesi, onun işlerini yürütmesi kadar doğal bir
şey olamaz ama bunlar olmuyor; dolayısıyla, bizler bu konuda da duyarlılığımızı
korumak zorundayız. 
Değerli
arkadaşlarım, bütçe geldi ve bütçenin denetimi… Yani “bütçenin denetimi”
derken; 2018, kesin hesabın sonuçları; 2020, önümüzdeki yıl öngörülen hedefler,
bütçeyle öngörülen hedefler… Burada ne kadar vergi toplanacak, ne kadar harcama
yapılacak, bunların hepsi belli. Az önce ifade ettim: Parlamento, bu yetkiyi
yürütme organına verirken anayasal ve yasal sınırları dikkate alıyor. Kesin
hesap ve bütçe kanunuyla ilgili Anayasa’nın bir maddesi var, 161’inci madde;
şöyle diyor: “Merkezî yönetim bütçesiyle verilen ödenek, harcanabilecek tutarın
sınırını gösterir. Harcanabilecek tutarın Cumhurbaşkanlığı kararnamesiyle aşılabileceğine
dair bütçe kanununa hüküm konulamaz. Niçin? Cumhurbaşkanının yetkisini de
sınırlıyor Anayasa, diyor ki: “Evet, sana para veriyorum, bunu harcayacaksın
ama keyfekeder borçlanma, keyfekeder ödemeler yapamazsın.” Kim? Anayasa diyor. 
Bir
de 5018 sayılı Kanun var. Bu, mali sistemin anayasası olarak tanımlanır. Bütün
maliyeciler, devleti yönetenlerin tamamı, devleti yönetirken mali işlerle
ilgilenen her bürokrat, 5018 sayılı Kanun’u bilir. Orada ödeneklerin
kullanılmasıyla ilgili bir madde var, 20’nci madde: “Kamu idareleri,
bütçelerinde yer alan ödeneklerin üzerinde harcama yapamaz.” diyor. Yani
“Parlamento ne kadar yetki vermişse Maliye, Adalet, İçişleri, Sağlık
Bakanlığına o kadar ödenek kullanabilirsin, ödenek üzerinde harcama
yapamazsın.” diyor. 70’inci maddede ilgili bürokrata diyor ki: “Eğer ödenek
üzeri harcama yaparsan, şu cezaları sana veririm.” 
Değerli
arkadaşlarım, Anayasa, sınırı getiriyor, 5018 sayılı Kanun, Anayasa’ya uygun
olarak düzenleme yapıyor, bir bürokrat o düzenlemeye aykırı hareket ederse ona
da ceza öngörüyor. Kim yaptı bunları? Bizler yaptık yani yasama organı.
Peki
değerli arkadaşlarım, 2018 yılı Sayıştay… Sayıştay denen kurum nedir? Sayıştay
denen kurum, Türkiye Büyük Millet Meclisine bağlıdır, Türkiye Büyük Millet
Meclisi adına bütçe harcamalarını denetler; yani “Bizim verdiğimiz yetkiyi
acaba yürütme organı doğru kullanıyor mu kullanmıyor mu?” diye rapor yazar.
Nereye? Türkiye Büyük Millet Meclisi Başkanlığına yazar. O nedenle Sayıştay,
dünya Sayıştaylarıyla beraber ortak hareket etmek zorundadır, aynı yol ve
yöntemi izlemek zorundadır. 2018 bütçesiyle ilgili kesin hesap kanunu
dolayısıyla Sayıştayın saptadığı bir olay… Şöyle diyor: “2018 yılı merkezi
yönetim hükûmet bütçesiyle ilgili olarak 63 milyar 295 milyon 717 bin 486 lira
ödeneküstü harcama tespit edilmiş ve bu harcamaların onaylanması hususu yüce
Meclisin takdirine sunulmuştur. Ne demek? Değerli arkadaşlarım, az önce ne
dedik? Anayasa sınır getiriyor, “Ödeneküstü harcama yapamazsın.” diyor. 5018
sayılı Yasa yine aynı sınırı getiriyor, “Ödeneküstü harcama yapılırsa
cezalandırırım.” diyor. Ne kadar harcamışlar? Milletin iradesinin dışında,
Parlamentonun iradesinin dışında kaç lira harcamışlar? 63 milyar -eski parayla
63 katrilyon- 295 milyon 717 bin 486 lira. Ne demek bu? “Ne demek Millet
Meclisi? Kim oluyor bu Millet Meclisi? Ben istediğim gibi para harcarım, kimse
de bana hesap soramaz.” Bunu söylüyor. 
Şimdi,
ben sizlerin vicdanına sesleniyorum. Akşam eve gideceksiniz. “Bu para nereye
harcanıyor?” diye kendi vicdanınıza sormayacak mısınız? Toplanan para, fakir
fukaranın parasıdır, tüyü bitmemiş yetimin parasıdır. Bu para nereye harcandı?
Neden Parlamentonun iradesi çöp sepetine atıldı? Neden 63 milyar lira harcandı?
Sayıştay diyor ki: “Ben ceza veremiyorum yürütme organına. Takdir Meclisindir,
Türkiye Büyük Millet Meclisinindir. Ben saptadım ödeneküstü harcamayı, takdiri
size bırakıyorum.” Eğer yol verirseniz -ki ben inanıyorum, bundan en ufak bir
tereddüt duymuyorum, hepiniz yol vereceksiniz, elinizi kaldıracaksınız- ben
sizden sadece bir şey istiyorum: Evinize gidip başınızı yastığa koyduğunuzda bu
ülkede milyonlarca fakir fukara var, onları düşünün sadece, bir vicdan
muhasebesi yapın.(CHP sıralarından alkışlar.) Sadece bu değil, olur ya bir olay
olur, bütçenin dışında bir ek ihtiyaç olabilir, borçlanma olabilir, onu da
kanun öngörüyor. Yüzde 2’yi aşmayacak şekilde ödeneküstü harcama yapabilir,
yüzde 2’i aşmayacak şekilde. Kaç aşıldı? Yüzde 7,21. Şimdi, yürütme organına
soracağız ama hepsi devlet memuru ne soracağım ben onlara? Ne soracağız onlara?
(CHP sıralarından alkışlar) Seçilmiş de gelmemiş ki ben millet adına sorayım!
Ne soracağım ben? Size söylüyorum be, sizin vicdanınıza sesleniyorum. Yasaya
aykırı, Anayasa’ya aykırı yüzde 7,21 ödenek artışı var. Ee, siz bunlara ses
çıkarmayacak mısınız? Demeyecek misiniz: “Ya arkadaş, biz burada bu kanunu
yaparken oturup tartıştık, günlerce Plan ve Bütçe Komisyonunda tartıştık. Ne
oluyor bize? Nasıl oluyor da bizim irademizi yok sayıyor yürütme organı?” Sizin
buna itiraz etmeniz lazım.
Değerli
arkadaşlarım, bir başka garabete daha değinmek istiyorum. Madem samimi bir
konuşma yapacağız, evet, madem bu Parlamentonun, Gazi Meclisin saygınlığını
koruyacağız bir şey daha yapmamız lazım. Kanun için dediler ki: “Anayasa’yı
değiştirdik, yürütme organı artık kanun tasarısı getirmeyecek, kanunu
milletvekilleri hazırlayacak.” Hangi rejim olursa olsun dünyanın hiçbir
ülkesinde milletvekilleri kanun hazırlamaz arkadaşlar; liyakatli devlette,
liyakati esas alan devlette kanun taslağını bürokratlar hazırlar. Nasıl
hazırlar? Taslakla ilgili talimat siyasi otoriteden gider, der ki: “Bana şu
konuda bir kanun taslağı hazırlayın.” Bürokrat ne yapar? O hedefi alır; sadece
Maliye ise Maliye, Maliye değil Adalet Bakanlığı, onunla değil Sağlık
Bakanlığı, onunla değil başka bir planlama örgütü; bütün bunlar, bürokratlar
oturur konuşur bir taslak hazırlarlar. Taslağı ilgili bakana sunarlar, bakan
bakar, daha tepeye gider, kendisini atayan makama gider der ki: “Bu, bizim
partinin öngördüğü amaca uygun bir düzenleme midir?” Oturulur konuşulur, o
düzenleme ise bu Parlamentoya gelir. Neden böyle bir uygulama vardır? Nedeni şu
değerli arkadaşlarım: Yasama organı günlük, sıcak sorunlarla ilgilenmez, biz
kanun yapıcıyız. Nerede yürüyüş oldu, nerede çocuklar aç, nerede gelir dağılımı
bozuk vesaire biz bunun hesabını sorarız, tartışırız ama bunun önlemini yasama
organı almaz. Yasama organı kanun yapar, bizim yaptığımız kanuna uyup
uymadıklarını da denetlemek, yürütme organının görevidir. Dolayısıyla yürütme
organı kanunun taslağını hazırlar ve bize getirir ve bizler oturur, onu
tartışırız. 
Değerli
arkadaşlar, bakın, geçen hafta 98 maddelik kanun meclisten geçti. Kaç kanunu
ilgilendiriyor? 29 kanun, 1 kanun hükmünde kararnameyi ilgilendiriyor. Adım
gibi biliyorum, 29 kanunu Parlamentoda bilen bir tek milletvekili bile yoktur;
olmaması da gayet doğaldır arkadaşlar, ben de bilmem. Neden bilmem? 29 kanunun
birbiriyle bağlantısını kurmak için devlette bu işi bilen, ömrünü bu işe vermiş
insanlarla benim oturup konuşmam lâzım. Yoksa Parlamento bunu yapamaz değil.
Parlamentoya yasa taslağı gelir, oturur, bunu tartışır. 29 kanun… E, biz
Anayasa’yı nasıl yaptık? Buyurun, hep beraber ceza kanunu yazalım, bakalım
nasıl yazacağız? Değerli arkadaşlarım, ister Japonya’ya gidin, ister Papua Yeni
Gine’ye, ister Amerika’ya, Kanada’ya, ister Rusya’ya gidin; devlette liyakatin
varlık nedeni siyasi iktidarın verdiği hedef doğrultusunda bürokrasinin
yönlendirilmesidir. Bürokrasi, ona uygun kanun taslakları hazırlar, getirir ve
sunar. Ha, onu siyasi irade beğenir veya beğenmez, oranını beğenir veya
beğenmez; o, siyasi iradenin takdiridir. Ama kanun yazma tekniği diye bir
teknik vardır. Yıllarını bu işe veren eski bir bürokrat olarak ifade ediyorum
bunu. Biz de her şeyi bilmeyiz, ben Ceza Kanunu’nu bilmem, Vergi Kanunu’nu
bilirim ama Vergi Kanunu’nun vergi usulleriyle, Gelir Vergisi Kanunu’nun
kurumlar vergisiyle bağlantısını bürokratlar bilir arkadaşlar. Bir düzenleme
yaparsınız, o düzenlemenin başka yasalardaki yansımaları nedir, ilgili bürokrata
sormak zorundasınız. Peki, milletvekili yürütme organı mı bütün bunları yapsın?
Hayır, yasama organıdır. Dolayısıyla, Parlamentonun itibarını korumamız lâzım.
Bakınız, kanun geliyor buraya, arkadaşlarıma soruyorum. Milletvekili
arkadaşlarım kanunlarını savunacaklar, imza atmışlar, sözde bunu yapıyoruz ama
bir rol çalıyoruz yürütme organından, biz bunu yaptık diye. Biz bunu
yapmıyoruz. Gene orada hazırlanıyor, gene oradan size geliyor, biz bunu
bilmiyor muyuz, biliyoruz; siz altına imza atıyorsunuz, “Biz verdik.”
diyorsunuz. Yahu hazırlayan zaten orası. Onlar hazırlamak zorundadır çünkü
sorunla bizzat doğrudan doğruya karşılaşanlar onlar, biz değiliz. Onlar sorunla
karşılaşıyorlar ve sorunun çözümüyle ilgili yasal düzenlemeyi, ön düzenlemeyi
yapıp size geliyorlar ve bakan bu kürsüye çıkıp diyor ki: “Şu sorunu çözmek
için şu düzenlemeyi yaptık." Arkasında da bürokratlar var, Plan ve Bütçe
Komisyonunda görüyorsunuz, bürokratlardan bakanlara sürekli notlar gelir.
Niçin? Bakan da her şeyi bilemez arkadaşlar. Bir insan “Ben her şeyi
biliyorum.” diyorsa bilin ki o hiçbir şey bilmiyordur. 
Değerli
arkadaşlarım, başka bir şey daha ifade edeyim, Anayasa’nın 104’üncü maddesi
şöyle diyor: “Cumhurbaşkanı Devletin başıdır.” Doğrudur, adı üstünde
Cumhurbaşkanı, cumhuru temsil ediyor ve devam ediyor: “Cumhurbaşkanı, Devlet
başkanı sıfatıyla Türkiye Cumhuriyetini ve Türk Milletinin birliğini temsil
eder.” Bu, doğru mu? Doğrudur. Peki, değerli arkadaşlarım, bu tanıma uygun
olarak yemin metni de var, 103’üncü madde, yemin metni ne diyor: “Türkiye
Cumhuriyetinin şan ve şerefini korumak, yüceltmek ve üzerime aldığım görevi
tarafsızlıkla yerine getirmek için bütün gücümle çalışacağıma Büyük Türk
Milleti ve tarih huzurunda, namusum ve şerefim üzerine andiçerim.”
Değerli
arkadaşlar, birbirimizi kandırmayalım, Cumhurbaşkanı eğer milletin
Cumhurbaşkanı olacaksa tarafsız olması lazım, partili Cumhurbaşkanı olmaz. Ha
şunu diyebilirsiniz: “AK PARTİ’nin Genel Başkanı.” Cumhurbaşkanı sıfatını
kaldırırsınız, o, onu kullanmaz; hiçbir sorun yok, AK PARTİ’nin Genel Başkanı.
Yetki de verdiniz, tamam. Ama “Ben cumhurun Başkanıyım.” diyorsa tarafsız
olması lazım. Neden Cumhurbaşkanı tarafsız olmak zorundadır? Şunun için değerli
arkadaşlarım: Cumhurbaşkanı devletin sigortasıdır, tarafsızdır. Tarafsızlık
demek, o, bir siyasi tarafa ya da partiye eğilimli olmayacak anlamına gelmiyor,
elbette o da sandığa gidecek, elbette o da oy kullanacak. Biz salt, yüzde yüz
bir tarafsızlık beklemiyoruz, onun da siyasi görüşü vardır, biz buna hep saygı
duyarız. Ama sonuçta, Cumhurbaşkanı tarafsızlık üzerine yemin ediyorsa bir
siyasi partinin genel başkanlığını yapamaz arkadaşlar. Bir siyasi partinin
genel başkanlığını yapıyorsa ettiği yemine ters düşüyor demektir, Anayasa’yı
uygulamıyor demektir. Başka? Cumhurbaşkanı olabilmesi için bütün vatandaşlarına
eşit davranması lazım, bütün siyasi partilere eşit davranması lazım.
Kullanacağı dil açısından kucaklayıcı bir dil olması lazım, kapsayıcı bir dil
olması lazım. Herkesi kucaklaması lazım, sevmese bile sıcak mesajlar vermesi
lazım, adı Cumhurbaşkanı. Sabah, öğle, akşam bakıyorsunuz, bir öfke, bir kin,
bir saldırganlık; bu olmaz, bu yanlıştır. Böyle bir uygulama hiç olmadı,
olmamalıdır da zaten.
Neden
Cumhurbaşkanlığına tarafsızlık unvanı veriliyor? Çünkü Cumhurbaşkanı hâkim
tayin edecek. Bir partinin genel başkanı hâkim tayin edemez arkadaşlar. Bir
partinin genel başkanı hâkim tayin ediyorsa o hâkime hepimiz farklı gözlüklerle
bakarız. Şimdi, Anayasa Mahkemesine, diğer yerlere hâkim tayin ediyor. Kim? AK
PARTİ’nin Genel Başkanı hâkim tayin ediyor. Doğru değil. Tarafsızlık, eyvallah;
oturursunuz yerinize, eyvallah. Ama bir partinin genel başkanı olarak hâkim
tayin ederseniz, olmaz. Benim tayin ettiğim bir hâkimi düşünün, sizin de o
mahkemede yargılandığınızı düşünün. Hadi bana inanmıyorsunuz, siz demez misiniz
“Ya, bunu CHP’nin Genel Başkanı atadı, bu kesinlikle bizim aleyhimize karar
verecek.” Der misiniz? Dersiniz. Böyle düşünmek doğal mıdır? Evet, böyle
düşünmek doğaldır. Çünkü bir siyasi partinin genel başkanı hâkim tayin edemez,
hâkim tayin ederse kuvvetler ayrılığı ilkesi olmaz, bir yerde olur kuvvet. (CHP
sıralarından alkışlar)
Türkiye
Cumhuriyeti’nin şan ve şerefini korumak… Sizin ağırınıza gitti mi, gitmedi mi
bilmiyorum ama bir vatandaş olarak benim ağırıma gitti. Trump’ın yazdığı mektup
asla kabul edilemez, asla kabul edilemez. (CHP sıralarından alkışlar) Bu
millete hakaret etmeye kimsenin hakkı hukuku ve yetkisi yoktur. O mektup
geldiği gün ya büyükelçinin eline verilip gönderilecekti veya Washington’dan
Türkiye Cumhuriyeti’nin büyükelçisi davet edilip “Al kardeşim bu mektubu,
götür, aynı yollarla iade et.” diyecekti. Ne demek ya “Cebime koyacağım, götürüp
orada iade edeceğim!” Ve bir şey söylemeyeceksiniz. Hani şan ve şerefini
koruyacaktın Türkiye Cumhuriyeti’nin, Türk milletinin şan ve şerefi
korunacaktı? 
Bu,
benim ağırıma gidiyor. Sizin de vicdanınıza sesleniyorum: Sizin de ağırınıza
gitmesi lazım. Bunlar doğru değildir, bu tür şeylere Parlamento olarak
hepimizin karşı çıkması lazım. Biz kendi aramızda kavga edebiliriz; bizim
bayrağımız bir, vatanımız bir. Farklı siyasi görüşlerimiz olabilir;
kimliklerimiz, inançlarımız farklı olabilir ama biz bu vatanda yaşıyoruz. Bizim
vatanımıza bir başka kişinin farklı bakmasını asla kabul edemeyiz. Beni üzen
nokta ne, biliyor musunuz? Tek bir cümlenin dahi çıkmamış olması. Bu, benim
ağırıma gidiyor. En ağır ve en sert cümlelerle eleştirilmesi gerekirdi. 
Değerli
arkadaşlarım, hâkimlerden söz ettik; yasama, yargı ve yürütme; yasama organı
-malum- ve yargı organı. Anayasa’da hüküm var: “Hâkimler, görevlerinde
bağımsızdırlar.” diyor; evet, bağımsızdır. “Anayasaya, kanuna ve hukuka uygun
olarak vicdanî kanaatlerine göre hüküm verirler.” Doğrudur ve devam ediyor:
“Hiçbir organ -hiçbir organ- makam, merci veya kişi, yargı yetkisinin
kullanılmasında mahkemelere ve hâkimlere emir ve talimat veremez; genelge
gönderemez; tavsiye ve telkinde bulunamaz.” Bu kadar açık, Anayasa bu kadar
açık. 
Peki,
arkadaşlar, rejim değiştikten sonra yargı büyük yara aldı, çok büyük yaralar
aldı. Diyeceksiniz ki: Nasıl bir yara aldı? Yine, Türkiye’de kamuoyunun çok
tartıştığı bir konu, Rahip Brunson’dan söz ediyorum. Sayın Erdoğan çıktı, bir
konuşma yaptı, AK PARTİ’lilerin olduğu bir toplantıda dedi ki: “Bu can bu
bedende olduğu sürece o teröristi alamazsın!.” Bu sözü kullandıktan sonra salon
alkıştan yıkılıyordu arkadaşlar, bütün AK PARTİ’liler alkışlıyorlardı, salon
alkıştan yıkılıyordu. Peki ne oldu? Can duruyor, ten de duruyor, bakan da
duruyor; Brunson nerede? Niye bıraktınız? Hangi gerekçeyle bıraktınız? (CHP
sıralarından alkışlar) Şimdi siz bana “Türkiye Cumhuriyeti’nde yargı
bağımsızdır.” mı diyeceksiniz? Değil arkadaşlar, hepimiz yarın hâkimlerin önüne
çıkabiliriz ama o hâkimler tarafsız değilse, vicdan sahibi değilse, hukukun
üstünlüğüne inanmıyorsa ben o hâkime nasıl güveneceğim? Talimatla görüş veren
hâkim olur mu, karar veren hâkim olur mu?
Bakın,
bir örnek daha anlatacağım. Türkiye kökenli bir Alman gazeteci uzun süre
hapisteydi, bir gecede iddianamesi hazırlandı, bir gecede; ertesi gün davası
görüşüldü, tahliye kararı verildi. Tahliyeden çıktığı zaman başka bir
mahkemenin tutuklama kararı tebliğ edildi. Havaalanında uçak bekliyordu, uçağa
bindi ve Almanya’ya gitti. Şimdi siz bana “Mahkemeler bağımsızdır.” mı
diyeceksiniz? Şimdi, bunu Almanlar bilmiyor mu, Amerikalılar bilmiyor mu,
Fransızlar bilmiyor mu, Japonlar bilmiyor mu, Papua Yeni Gineliler bilmiyor mu?
Kime teşekkür ediyor Trump? Sayın Erdoğan’a teşekkür ediyor, Türk mahkemelerine
değil Erdoğan’a teşekkür ediyor serbest bıraktı diye. Şimdi, gitti, NASA
yetkilisi var, NASA’da çalışan var “Onu da yakında gönderecekler.” diyor.
Niçin? E, söz verildi.
Değerli
arkadaşlarım, sadece bunlar mı? Hayır. 15 Temmuz gecesi bu Parlamento tarihe
bir not düştü. Bir daha söylüyorum: 15 Temmuz gecesi bu Parlamento tarihe bir
not düştü “Gazilik” unvanına uygun bir not düştü. Bombalar yağarken, kurşunlar
yağarken Parlamento kapanmadı. Bir sürü insan içeri alındı. O karmaşa içinde
haksızlık, hukuksuzluk olabilir ama bir şey var: Daha sonra, bir FETÖ borsası
kuruldu arkadaşlar. Nerede kuruluyor FETÖ borsası? Hukuk içinde kuruluyor;
avukat, hâkim, iş adamı, bunlarla kuruluyor. Bunu ben söylemedim, biz bunu
duyuyorduk ama elde veri olmadığı için bir şey söyleyemiyorduk. Sabah
gazetesinden bir köşe yazarı aynen şöyle diyor: FETÖ kurtarma borsası
oluştuğunu, mahkûmun önem ve ekonomik gücüne göre serbest kalma maliyeti
belirlendiğini, bu iş için özel uğraşan avukatlar türediğini ifade ediyor. Ne
zaman? 2017’de değerli arkadaşlarım, 14 Temmuz 2017’de. Kim söylüyor? Bizim
“havuz medyası” olarak tanımladığımız Sabah gazetesinin yazarı söylüyor. Sonra,
sizlerden bir milletvekili, o da 2018’de şöyle diyor: Gaziantep’te FETÖ borsası
olduğunu, milyon dolarların döndüğünü “itirafçı” adı altında iş adamlarının
serbest bırakıldığını, bunun Türkiye’nin pek çok yerinde olduğunu söylüyor. AK
PARTİ İzmir İl Başkan Yardımcısı evinde gözaltındayken, ev hapsindeyken polis
kılıklı 2 kişi geldiler, infaz ettiler, öldürdüler çünkü FETÖ borsasıyla ilgili
çok şey itiraf etmişti.
Peki
“FETÖ borsası” ne demek arkadaşlar? Para veriyorsunuz, adamın gücü ve önemine
göre para veriyorsunuz, serbest bırakıyorsunuz. Ben defalarca örnek verdim:
Bank Asya’nın önünden geçeni içeri attılar, oğlunu FETÖ’nün okuluna göndereni
içeri attılar; 15 Temmuzdan sonra Pensilvanya’ya gidip gelen, yardımlarını
yapan, Bank Asya’ya para yatıran kişiyi baş tacı yaptınız, baş tacı yaptınız.
(CHP ve İYİ PARTİ sıralarından alkışlar) İsim verdim ben, yer verdim ben,
hiçbir şey yapmadınız. Savcı korkudan iddianame bile düzenlemedi, savcı. Ya, bu
nasıl bir düzendir, nasıl bir şeydir bu? E, ben buna itiraz etmeyeceğim de…
Sizlerin de buna itiraz ettiğini ben gayet iyi biliyorum. Doğru değil bu.
Hukuksa hepimiz için geçerli olması lazım, kanunsa hepimiz için geçerli olması
lazım. Parası olana bir şey yok, parası olmayan gariban içerde yatacak. Niçin?
Hangi adalet, hangi hukuk, hangi vicdan bunu kabul eder? 
Değerli
arkadaşlarım, bir şey daha: Sayın Erdoğan’ın avukatları… Açık ve net çağrı
yapıyorum buradan, bütün milletvekillerinin huzurunda Adalet Bakanına çağrı
yapıyorum: Erdoğan’ın avukatlarının mal varlıklarını araştırın, milyon
dolarlarını araştırın. (CHP sıralarından “Bravo” sesleri, alkışlar) 
Bir
daha söylüyorum: Mahkemeden adam kurtarmak, parayla… Yazıktır, günahtır ya!
Gerçekten yazıktır, günahtır. Hâkim tayin ediyorlar. Hâkimler ve Savcılar
Kurulu üzerindeki en etkili kişiler onlar. Nasıl olur da bir avukat başsavcıya
“Şu kül tablasını getirir misin, sigaramın külünü dökeceğim.” der ve başsavcı
koşa koşa kül tablasını getirir önüne koyar avukatın. Bu mudur arkadaşlar? Bu
mudur düzen, bu mudur adalet, bu mudur hak, bu mudur vicdan? Biz buna isyan
ediyoruz. Kimin adına? CHP adına değil arkadaşlar, bu işin bir partiyle ilgisi
yok. Bu bir adalet sorunudur, benim de sorunum sizin de sorununuzdur ama siz
sessiz kalıyorsunuz. En azından, çok açık bir şey söylemiyorsanız bari gidin,
konuşun; gidin, söyleyin. 
Değerli
arkadaşlarım, yargıda ciddi bozulmalar var, çok ciddi bozulmalar var. Bakın,
ben size bir örnek vereyim: 298 sayılı bir Yasa var, ek 7’inci maddesi diyor
ki: Herkes seçime katılabilir; hâkim de katılabilir, avukat da katılabilir,
savcı da katılabilir. Seçimi kazandı, milletvekili oluyor; kazanamazsa eski
görevine dönüyor ama bu kanun diyor ki: Yüksek mahkeme üyeleri, hâkimler,
savcılar ve bu meslekten sayılanlar seçimi kazanamazsa görevlerine dönemezler.
Niçin? Siyasi kimliği artık ortaya çıkmıştır. Siyasi kimliği ortaya çıktığı
için “Sen mesleğine dönemezsin.” diyor. Kim? Kanun diyor. Kim buna karar
vermiş? Sizler. 
Peki,
nasıl oluyor da bir partinin il yönetiminde görev alan avukat veya ilçe
yönetiminde görev alan avukat, partiye kayıtlı avukat hâkim tayin ediliyor?
Peki, bu kanun ne? Onlarca örneği var, isimleri de saymak isterim ama sırf
yargıya saygı duyduğum için o isimleri buradan saymıyorum. Onlarca isim var.
Ya, partili birisini, siz, partisi, kimliği öne çıkmış birisini yaparsanız bu
doğru değildir. O zaman bu kanunu değiştirin; herkes girsin seçime, kazanan
kazandı, kazanmayan eski yerine dönsün. Mantığı, yasanın mantığını siz ihlal
ediyorsunuz ve çürütüyorsunuz, yargı organını çürütüyorsunuz. Bunlar doğru
değil arkadaşlar. 
“Hâkimlere,
savcılara kimse talimat veremez.” Anayasa öyle diyor ama ben, bir broşürü
kamuoyuyla paylaştım. Ne diyor broşürde? “Tahliye konusunda Hâkimler ve
Savcılar Kuruluyla mutlaka istişarede bulunduktan sonra karar verin.” Ne demek
bu? Hani, kimse hâkime talimat veremezdi? “Tahliye konusunda istişarede
bulunduktan sonra karar verin.” diyor. Yani, siyasi otorite izin vermezse sakın
tahliye etmeyin, siyasi otorite izin verirse tahliye edebilirsiniz. 
Değerli
arkadaşlar, bu, onlarca, yüzlerce hâkime ve savcıya dağıtıldı. Size de gelmiş
olması lazım, sizin de görmüş olmanız lazım. En başta buna Adalet Bakanının
karşı çıkması lazım. Hâkimler ve Savcılar Kurulunun karşı çıkması lazım ama
onlar “Efendim, biz, bunu şu amaçla çıkardık…” Hangi amaçla çıkarırsan çıkar
“Tahliye konusunda bana danışmadan karar verme.” diyorsun sen, Anayasa’ya
aykırı. 
Değerli
arkadaşlarım, yargıdaki bozulmanın bir başka ayağı: Hâkim, hâkimlikten değil
siyasetten güç alıyorsa o en büyük tehlikedir. Hâkim; yasalardan, Anayasa’dan,
evrensel hukuktan, hukukun üstünlüğünden, insan haklarından yola çıkarak karar
vermek zorundadır, gücünü evrensel hukuktan almak zorundadır, vicdanında ölçüp
tartıp terazi tamsa kararını vermek zorundadır ama hâkim, gücünü siyasi
otoriteden alıyorsa orada ciddi sorunumuz vardır arkadaşlar. 
Bakın,
örnek vereyim: Ben “Türkiye’de hiç kimsenin can ve mal güvenliği yoktur.” diye
çok sık kullanırım, sizler de çok sık kızarsınız. Çünkü hukuk güvenliği yok.
Hukuk güvenliği olmak zorundadır. Can ve mal güvenliğini sağlayan, yargının
bağımsızlığıdır. Yargı bağımsız değilse hiç kimsenin can ve mal güvenliği
yoktur. Niçin? Bir kişinin talimatıyla hâkim karar veriyorsa orada sorunumuz
var demektir. 
Bakın,
değerli arkadaşlar, beğenelim veya beğenmeyelim, barış bildirisi imzalandı. Kaç
kişi? 486 akademisyen. Üniversitelerden atıldılar kanun hükmünde kararnameyle.
Gidildi Anayasa Mahkemesine, Anayasa Mahkemesi “Bu, düşünceyi ifade
özgürlüğüdür.” dedi ve hepsi beraat etti. Şimdi yürütme organı bunları
görevlerine iade etmiyor. Niçin? “Ben yargı kararını uygulamam.” diyor. Niçin?
O zaman bu Mahkemenin işlevi ne? Niye bu kararı verdi? Hepimizin oturup
üzerinde düşünmesi lazım değerli arkadaşlarım. 
Bakınız,
burada arkadaşlar kayyum uygulamalarından da söz ettiler. Beğenirsiniz veya
beğenmezsiniz; eğer vicdan taşıyorsak, eğer demokrasiden yanaysak, eğer
milletin iradesine saygı gösteriyorsak, eğer “Demokrasi hepimizin ortak
savunduğu bir alandır.” diyorsak milletin oyuna darbe vurulamaz arkadaşlar,
milletin oyuna darbe vurulamaz. (CHP, HDP ve İYİ PARTİ sıralarından alkışlar)
Kişi,
belediye başkan adayı oluyor mu? Oluyor. Gidiyor savcılığa, diyor ki: “Bana iyi
hâl kağıdı ver.” Savcı bakıyor, iyi hâl kâğıdını veriyor “Buyur, olabilirsin.”
diyor. Müracaatını yapıyor, gidiyor Yüksek Seçim Kuruluna. Yüksek Seçim Kurulu
da “Tamam, seçime girebilirsin, hiçbir engel yok.” diyor. Seçime giriyorum,
kazanıyorum; vay sen misin kazanan, ertesi gün seni görevden alıyor. Niye
alıyorsun? Hangi gerekçeyle alıyorsun? Kim alıyor? Yargı değil, yürütme organı
alıyor. Seçimle gelen birisini atamayla gelen kişi görevden alıyor. Ne
diyorduk? “Atanmışların vesayeti” demiyor muyduk? Sizler demiyor muydunuz
“Atanmışların vesayetinden kurtulmamız lazım.” diye? E, nasıl oluyor da seçimle
gelen, milletin oyunu alan bir belediye başkanı atanmışların iradesiyle
görevden alınıyor, oraya atanmış birisi getiriliyor ve görev veriliyor ona? E,
bu millet niye sandığa gitti, niye oy kullandı, hangi gerekçeyle oy kullandı? 
Kızıyoruz…
“Efendim, bu falan partiden.” Hangi partiden olursa olsun arkadaşlar, buna
ortak isyan etmemiz lazım, yasama organı olarak ortak isyan etmemiz lazım,
yanlıştır bu dememiz lazım. Yargı kararı olur, eyvallah; dersiniz “Yargı,
mahkeme karar verdi, tamam.” Yargı kararı yok ortada; tam tersine, yargı
“Seçime girebilirsin.” diyor. E, şimdi buna itiraz ediyoruz biz, yanlıştır bu.
Aynı yanlışlığı, ben, sizlerin büyükşehir belediye başkanları zorla istifa
ettirildiklerinde de söyledim. Onu oraya seçen Balıkesir halkıdır. Sen onu
zorla istifaya zorlayamazsın. Ona da itiraz ettik. Niçin? Biz demokrasiyi
savunuyoruz arkadaşlar, demokrasi hepimiz için ortak payda. Demokrasi olmazsa
zaten biz burada olamayız, milletin iradesine saygı göstermezsek zaten biz
burada olamayız, bir anlamı yok zaten. O nedenle ortak hareket etmek zorundayız
belli, temel konularda; bu işin partisi olmaz. 
Değerli
arkadaşlarım, bakınız, Anayasa Mahkemesi Başkanı Zühtü Arslan’ın 27 Nisan
2015’te, Anayasa Mahkemesinin kuruluş yıl dönümünde yaptığı bir konuşmadan bir
paragraf okuyacağım size. Bu paragrafı okumamın nedeni, adaletin tartışıldığı
bir ortamda Anayasa Mahkemesinin olaya bakışının Türkiye Büyük Millet Meclisi
tutanaklarına geçmesidir. Şöyle diyor: “Yargının kurumsal anlamda siyasal
organların etkisi altında kalması ve siyasi mülahazalar ekseninde ayrışması büyük
bir tehlikedir. Bu anlamda yargının siyasallaşması, hukuk devletinin sonu
olur.” Devam ediyor: “Diğer yandan, yargının bir vesayet organı gibi davranarak
siyaseten alınması gereken kararları alması da siyasetin yargısallaşması
tehlikesini doğurur. Siyasetin yargısallaşması ise demokrasinin sonu olur.
Dolayısıyla yargının siyasallaşması ve siyasetin yargısallaşması demokratik
hukuk devleti için aynı ölçüde tehlikelidir. Yargının vesayet ve siyasetle
ilişkisini normalleştirmenin ve yargı bağımsızlığını sağlamanın en önemli
anayasal araçlarından biri hiç kuşkusuz ki güçler ayrılığı ilkesidir.” Biz
güçleri birleştirdik. “Güçler ayrılığı düşüncesinin altında anayasacılığın özü
olan gücün sınırlandırılması ihtiyacı vardır. Gücün hukukla sınırlandırılmadığı
yerde temel hak ve özgürlükler tehlikededir.” Onun için diyoruz hiç kimsenin
can ve mal güvenliği yoktur diye, bu metin için söylüyoruz. Ben söylemiyorum,
Anayasa Mahkemesinin Başkanı söylüyor bunu. “Montesquieu'nun ifade ettiği gibi,
yasama, yürütme ve yargı güçlerinin tek elde toplanması özgürlüğün sonu olur.”
diyor, doğru.
Değerli
arkadaşlarım, ekonomide ciddi bir tehlikemiz var yani ekonomide kriz var. Hep,
iktidar kanadından şu eleştiri gelir: “Efendim, işte şu CHP var ya, CHP…” E, ne
olmuş? “Bu CHP hep eleştirir, hiçbir öneri getirmez.” Krizin daha başlangıcında
arkadaşlarımızla oturduk, bu işi iyi bilen eski bürokratlar, akademik dünyadan
insanlarla toplandık. Ya, bu kriz hepimizi vuracak. Krizin vuracağı insanların
partisi, A partisi, B partisi... Herkesi vuracak bu kriz. “Bu kriz nasıl
aşılabilir?” diye oturup bir düşünelim... Oturduk, düşündük ve 13 maddelik bir
metin hazırladık. İstanbul’da, gittim, bir basın toplantısıyla bunu kamuoyuyla
paylaştım. 13 madde... 
1’inci
madde neydi? Devlette liyakat sistemi yeniden inşa edilmelidir. Devlette
liyakat bozulmuştur. Liyakat ayrıdır, sadakat ayrıdır. Liyakat o işin uzmanı
demektir, o işi en iyi bilen kişidir yani işi ehline teslim etmek demektir,
devlette bunu sağlayın dedim. Bunu sadece burada söylemedim, bu benim 15 Temmuz
sonrası saraya gittiğimde de ağzımdan ilk çıkan cümleydi. Siz, devlette
liyakati bitirdiniz dedim. 
2’nci
madde: Demokrasiye mutlaka geçmeliyiz, hukukun üstünlüğü ve hukuk güvenliğini
sağlamalıyız dedik. Kimse güvenmiyor, yatırımcı gelmiyor ve yatırımcı yatırım
yapmıyor. Bu atmosferden Türkiye'nin çıkması lazım, bunu da önerdik. 
3’üncü
madde: Merkez Bankasının bağımsızlığını sağlayın. Dünya finans çevreleri,
Türkiye’de Merkez Bankasının bağımsız olmadığına inanıyor. Bu algıyı
değiştirin, deyin ki: Merkez Bankası bağımsızdır, Hükûmet ona hedef verir,
Merkez Bankasının araçları kullanılarak bu hedeflerin gerçekleştirilmesi
sağlanır; bu kadar. 
4’üncü
madde: Akılcı bir dış kaynak yönetimine geçilmelidir, akılcı bir dış kaynak
yönetimi. Her önüne gelenden borç almayın, bunu da söyledik. 
5’inci
madde: Dolar endeksli olarak yapılan ihaleleri Türk lirasına çevirin derhâl.
Vatandaşa dediniz: “Dolarları Türk lirasına çevirin.” Vatandaşlar koştu, öyle
propagandalar yapıldı ki, televizyonlar her gün yayın yaptı, krize gidiyoruz;
e, herkes fedakârlık yapacaksa en büyük fedakârlığı da en büyük parayı
kazananlar yapsın. Onları Türk lirasına çevirin dedik. 
6’ncı
madde: Kamu İhale Yasası’nı değiştirin. Adamına göre ihale olmaz, adamına göre
kanun olmaz, ihalesiz iş verilmez. Ya, devlette bir kural vardır, bir kanun
vardır, bir adalet vardır, bir hak vardır, buna göre yapılır. On yedi yılda 187
defa ihale mevzuatı değişti, 187 defa; bunu da yapmayın dedik. 
7’nci
madde: Sayıştay, uluslararası standartlara göre denetim yapsın, Türkiye Büyük
Millet Meclisi adına denetim yapsın dedik, Sayıştaya müdahale etmeyin dedik. 
8’inci
madde: Bütçe disiplinini sağlayın, bütçe dışında fon olmaz çünkü her paranın
denetimi Türkiye Büyük Millet Meclisine gelsin. 
9’uncu
madde: Bu dış politika bize hayır getirmedi, dış politikayı değiştirin. Ya, biz
komşularımızla niye kavgalıyız, niye kavga ediyoruz? Ta, gittik Mısır’la kavga
ettik. Ro-Ro seferlerimiz çalışmıyor. Niçin? 
Suriye
politikasından kim kârlı çıktı? Şu soruyu, Allah aşkına, vicdanınıza sorun:
Suriye politikasından hangi devlet kârlı çıktı, hangi devlet? İki devlet:
Amerika ve Rusya. Biz ne yaptık? 3 milyon 600 bin Suriyeliyi getirdik. Süleyman
Şah Türbesi’ni kaçırdık. Kendi topraklarımızdan kaçtık, kendi topraklarımızdan,
üstelik karşımızda bir ordu da yok. IŞİD teröründen kaçtık. Ya, bir devlet
kendi toprağını terk eder mi? (CHP sıralarından alkışlar) Terk ettik, kaçtık ve
bunu da kahramanlık olarak millete sattık. Kendi toprağımızdan kaçıyoruz, bunu
da kahramanlık olarak satıyoruz millete. Allah akıl fikir versin!
“Efendim,
40 milyar dolar harcadık, gerekirse 40 milyar dolar daha harcarız.” Harcayın,
Meclis yetki vermiş; 40 değil, isterseniz bütün parayı harcayın. Dedik ki bunun
bize faydası yoktur, dış politikayı değiştirin, oturun konuşun. Ya, biz bu
bölgeyi barış havzasına niye döndürmüyoruz? Üstelik, ölenlerin tamamı Müslüman,
tamamı ve bizim akrabalarımız. Orada da Kürtler var, burada da var. Orada da
Araplar var, burada da var. Orada da Türkmenler var, burada da Türkmenler var.
Orada da Ezidiler var, burada da var. Niçin, egemen güçlerin oyununa gelip de
orada o bölgeyi bir kan havuzuna döndürdük? Bunu değiştirin dedik. 
10’ncu
madde: Geleceğimizi ipotek altına alan kontrolsüz borçlanmalardan kaçının
dedik. Bakın, borçlar genel müdürlüğü kurdular. Osmanlı’daki adı neydi? Düyun-ı
Umumiye idaresi yani borçlar idaresi, şimdi biz borçlar genel müdürlüğü kurduk.

11’inci
madde: Değerli arkadaşlar, adaletsiz vergi politikasını düzeltin, adaletsiz
vergi politikasını. Geleceğim şimdi, adaletsiz vergi politikasına bir örnek
vereceğim. 
12’inci
madde: Üretim politikasına geçin. Bütçe politikasını, para politikasını, vergi
politikasını üretime yönlendirin, kim üretiyorsa destek verin. Eğer buraya
yönelirseniz, üretime, istihdama yönelirseniz Türkiye kurtulur kardeşim, en
azından krizi az bir farkla aşmış oluruz daha büyük sıkıntılara katlanmadan. 
13’üncü
madde: Türkiye israftan kaçınsın, tasarruf yapılsın. Bunları açıkladım. Şunu
diyebilirsiniz: “Efendim, 13 madde eksiktir.” Eyvallah. “Efendim, 13 maddeden
7’si doğru değil.” Ben buna da tamam derim ama sizin Genel Başkanınız, 13
maddeyi açıkladım, aynı gün Rize’de açıklama yapıyor, bana sesleniyor: “Ey
Kılıçdaroğlu, şimdi de döviz baronlarıyla beraber hareket ediyorsun.” Pes ya!
Kim döviz baronuyla hareket etti? Ben Türkiye'nin çıkarlarını savunuyorum. Kim
döviz baronlarıyla? Ben, senin dolarla verdiğin ihaleleri, dolarla verdiğin
garantileri Türk lirasına çevir diyorum. Kim baronlarla hareket ediyor? (CHP
sıralarından alkışlar)
Ne
diyorduk? “Efendim, CHP hep eleştirir, öneri getirmez.” Ee, getirdik. Bunların
tamamının doğru olduğuna inanıyorum, tamamının. 
Bakın,
değerli arkadaşlar, aylık 2.020 liranın altında yani asgari ücretin altında kaç
kişi aylık alıyor, hiç merak ettiniz mi? Vereyim rakamı: 2 milyon 136 bin kişi.
Kaynak Merkez Bankası; benim değil, onların araştırması. 2 milyon 136 bin kişi
asgari ücretin altında ücret alıyor. Bunlar nasıl geçinecek? Bin liranın
altında emekli aylığı alan, dul ve yetim aylığı alan 847.643 kişi, 847.643
kişi, dul ve yetim bin liranın altında aylık alıyor. Kişi başına aylık geliri
673 liranın altında olan, kişi başına aylık geliri 673 liranın altında olan kaç
kişi var? 8 milyon 647 bin 283 kişi. 2 bin liranın altında emekli aylığı alan,
2 bin liranın altında, 6 milyon 850 bin 513 kişi yani açlık sınırının altında
emekli aylığı alan. Bin liranın altında emekli aylığı şimdilik yok, doğru ama
sizin emeklilere yaptığınız zamlardan bunlar faydalanmıyorlar. Çünkü onların
emekli aylıkları çok düşük, yapılan zam bin lirayı doldurmadığı için onlar bu
zamlardan faydalanmıyorlar. Bundan haberiniz var mı, bilmiyorum. Bin liraya
çıkması da bizim ısrarla, ısrarla söylememiz sonucu… “Bin liranın altında
emekli aylığı yok.” dediniz, “Var.” dedik. Şimdi, bin liranın altında dul ve
yetim aylığı alan 847 bin kişi… Ben söylemiyorum, gidersiniz Sosyal Güvenlik
Kurumunun internet sitesine girerseniz, oradaki rakamları görürsünüz değerli
arkadaşlarım. 
Devlet
borç batağında, yetki verdiniz ama borç batağında. Borç alan emir alır;
doğrudur, zaten emir alıyor, borç alan emir alıyor. Bakın değerli arkadaşlar,
2002-2019 döneminde yabancılara ödenen –Türkiye’deki bankalara değil- faiz 173
milyar 55 milyon dolar; 173 milyar 55 milyon dolar Türkiye Cumhuriyeti’nin
vatandaşları yabancılara faiz ödediler, Londra’daki bir avuç tefeciye. Sizin
vicdanınız kabul ediyor mu? Benim vicdanım kabul etmiyor. (CHP sıralarından
alkışlar) Niye bu kadar faiz veriyoruz? Hangi gerekçeyle veriyoruz? Faiz
ödemelerini çıkardım -ne zaman biliyor musunuz- 2019’un başından -yani bu yıl-
şimdiye kadarki. Bir saniyede ödenen faiz -bir saniyede- 596 dolar, Türkiye
Cumhuriyeti devleti bir saniyede 596 dolar faiz ödüyor, Türk lirası karşılığı
3.362 lira. Bir ayda ödenen faiz -bende dakikada, saatte, günde var ama- 1
milyar 545 milyon 209 bin 370 dolar, Türk parasıyla 8 milyar 700 milyon lira
bir ayda faiz ödeniyor. 
Paralar
nereye gidiyor? Bu soruyu niye soruyorum? On yedi yıldır ülkeyi yöneten yürütme
organı 2 trilyon dolar vergi topladı -doğrudur, hakkı olan vergiyi toplamıştır-
70 milyar dolarlık özelleştirme yaptı -ona da itirazımız yok, bu da var- 500
milyar dolarlık borçlandı. Peki, para nereye gitti? Değerli arkadaşlarım, bir
değerli milletvekili Zafer Havaalanı’ndan söz etti. Paraların nereye gittiğini
size anlatacağım. Kütahya Zafer Havaalanı… Rakamlar bana ait değil, Sayıştay
raporundan. Havaalanı yapılır, eyvallah. Biz “Havaalanı yapma.” demiyoruz
zaten, yapılır ama garanti veriliyor, yolcu garantisi veriliyor. 2012’nin
başından 2017’nin sonuna kadar garanti edilen yolcu sayısı 5 milyon 210 bin 383
kişi. Peki, uçağa binen kaç kişi? 221.562 kişi yani öngörülen hedefin sadece
yüzde 4’ü, yüzde 96’sı garanti edilmiş. Kaç lira para ödeniyor, garanti parası?
26 milyon 691 bin 626 avro ödeniyor. Kimin için, ödenen kimin parası? Kimin
parası ödeniyor? Siz bunu sormayacaksınız da Allah aşkına, kim soracak? “Ya,
siz bu hesabı nasıl yaptınız?” diye sormayacaksınız da kim soracak? Akşam eve
gideceksiniz ve yatacaksınız ya! “Ya, bu fakir fukaradan toplanan parayla 26
milyon 691 bin 626 avroyu nasıl veriyorsunuz?” diye sormayacak mısınız? Garanti
süresi ne zamana kadar sürüyor, biliyor musunuz? Yirmi dokuz yıl on bir ay,
yirmi dokuz yıl on bir ay. Ya, hangi vicdan, Allah aşkına! Ben ne söyleyeceğim
şimdi? Ne söylememi istersiniz? Yani siz buna isyan etmeyeceksiniz de neye
isyan edeceksiniz? Siz buna itiraz etmeyeceksiniz de neye itiraz edeceksiniz?
Yazık günah değil mi bu fakir fukaranın parasına? (CHP sıralarından alkışlar)
Diyorlar
ki: “CHP hep eleştiriyor.” Kardeşim, hastane yapıyorsunuz, itiraz ettik mi?
Yok, yapabilirsin. Havaalanı yapıyorsun, itiraz ettik mi? Hayır, yapabilirsin.
“Şehir hastanesi” diyorsun, “köprü” diyorsun, yapabilirsin. Buna itiraz
etmiyoruz ki. (AK PARTİ sıralarından “Hepsine ettin.” sesleri, CHP sıralarından
gürültüler) 
Bir
dakika, arkadaşlar…
Sorduğumuz
soru ne? Soru şu: Kaça yapıyorsun arkadaş? Ya, tamam, kaça yapıyorsun?
“Efendim, devlet sırrı.” Ne demek “Devlet sırrı.” ya? Garanti vermişsin,
doldurmayınca vatandaş para ödeyecek yani benim vergimle ödeyeceksin sen. Ben
bunu bilmeyecek miyim? Sonra “Devlet sırrı.” ne demek? Şehir hastanelerinin
maliyetini nereden öğrendik biliyor musunuz? Londra’da danışmanlık yapan bir
firmanın internet sitesinden öğrendik. Orada yayınlamışlar, arzu eden arkadaşlara
o internet sitesini verebiliriz. Sonra Cumhurbaşkanlığına bir rapor verildi,
rakamlar bire bir tutuyor. Ben bilmiyorum, siz de bilmiyorsunuz. Bana
söylenmiyor, size de söylenmiyor ama İngilizler biliyor, bütün rakamları
biliyor. 
AYTUN
ÇIRAY (İzmir) - Bilmesi gerekenler biliyormuş işte.
KEMAL
KILIÇDAROĞLU (Devamla) - Değerli arkadaşlarım, bakın, şehir hastaneleriyle
ilgili bu soruyu sorduğumda Erdoğan ne diyor: “Neymiş, şehir hastanelerinin
maliyetini kimse bilmiyormuş. Biz kendi cebimizden para vermiyoruz. Biz buraya
yıl, ay, gün koyuyoruz. Bu kadar zaman çalıştırmak suretiyle bu hastaneyi
yapacaksın diyoruz. Buna ‘yap-işlet-devret’ denir Bay Kemal. Şehir
hastanelerinin nasıl bir modelle yapıldığından haberi yoktur. Yani, kendi
cebimizden para ödemiyoruz.”; böyle diyor. Bu laf doğru, Sayın Erdoğan’ın
cebinden para ödenmiyor; milletin cebinden para ödeniyor, milletin cebinden.
(CHP sıralarından alkışlar) Kaç lira ödeniyor? 2018’de 6 milyar 200 milyon
lira, 2019’da 9 milyar 700 milyon lira, 2020’de -bütçeye koydular- 18 milyar
900 milyon lira; bunun 10 milyarı şehir hastaneleri için. Benim vergimi
veriyorsun ya, benim vergimi veriyorsun. “Kaça mal ettin?” diye soruyorum.
“Yok, bu gizli.” Niye gizli? Faturayı ne kadar şişirirsen devleti o kadar kazıklarsın,
yap-işlet-devret modeli budur. Eski bir maliyeci olarak söylüyorum, 100 liralık
malı “500’e aldım.” dersin, devletten, 500 artı kâr koyarsın ve parayı alırsın.
Yazık günah değil mi bu millete ya? Bu memlekete yazık günah değil mi? 
Değerli
arkadaşlarım, dolarla ihale veriyorsun, dolarla garanti veriyorsun, dolarla
fiyat veriyorsun. “Türk lirasına çevir.” diyoruz, “Sen baronlarla iş birliği
yapıyorsun.” diye suçlanıyoruz. Değerli arkadaşlar, niye Türk lirasıyla
yapmıyorsun bunu? 
Şimdi,
biliyorlar, bu iktidar gidici. Yerine halkçı bir iktidar gelecek. (CHP
sıralarından alkışlar) Yetimin hakkını koruyan bir iktidar gelecek. Tüyü
bitmemiş yetimin hakkını koruyan bir iktidar gelecek. Herkese hesap vermeyi
namuslu görev kabul edeceğiz, namuslu görev; hesap vermenin bir onur olduğunu
bütün dünyaya duyuracağız ve biz iktidar olduğumuzda kesin hesap komisyonu
kuracağız, kesin hesap komisyonunun başkanlığına muhalefetten birisi gelecek
çünkü hesap vereceğiz. (CHP sıralarından alkışlar) Hesap vermekten korkmayacağız.
Bunu bildikleri için ne yaptılar biliyor musunuz? İhtilaf çıkarsa yani biz
yarın, şehir hastanelerine “Bunu nasıl yapıyorsun?” diye soru sorduğumuzda
soluğu Londra’da, İngiliz mahkemelerinde alacaklar, sözleşmeyi öyle yaptılar.
Hani bunlar yerliydi ya ve millîydi ya! Ne yerlisi, ne millîsi! (CHP
sıralarından alkışlar) Hâkim, İngiliz hâkim; mahkeme, İngiliz mahkemesi, dava
orada görüşülecek. Ya müteahhit bizden, yapan bizden, iş Türkiye’de, her şey
Türkiye’de, dava orada görüşülecek. Niçin? “Ya bunlar giderse bizim
çıkarlarımız ne olacak?” Buradan söylüyorum, bunlar gidecek, ben bu memlekette
82 milyonun çıkarını korumayı namuslu bir görev olarak kabul edeceğim. (CHP
sıralarından alkışlar) 
Değerli
arkadaşlarım, EYT’lilerin sorunu var, doğrudur. Bu Parlamentodan sizler bir
kanun geçirdiniz, biliyor musunuz nasıl geçirdiniz? “Sosyal güvenlikte reform
yapacağız.” dediniz. Biz itiraz ettik: “Ya bu reform değil, bu perişan eder
insanları.” Bir sürü şeyi saymıyorum vaktim azaldığı için, sadece şunu bilmenizi
isterim: Prim ödeme gün sayısı dolup yaşa takılanlar çalışamazlar, iş bulsalar
da çalışamazlar. Niçin? Çünkü sizin yaptığınız sözde reforma göre, daha fazla
çalışıp daha fazla prim ödediklerinde emeklilik yaşı dolduğunda daha az maaş
alacaklar, daha az aylık alacaklar, bunun farkında mısınız? Daha fazla çalışıp
daha fazla prim ödüyorsunuz ama emekliliğe geldiğinizde daha az emekli aylığı
alıyorsunuz; bunlar onun için isyan ediyorlar. Bu, aile sigortasıyla çözülür.
Aile sigortasını belki çoğunuz duymadınız ama bu Parlamento aile sigortasını ne
zaman kabul etti biliyor musunuz? 1974 yılında. Hiçbir ailenin aç kalmaması
için… Yani aile sigortası ne demek biliyor musunuz? Sağ elin verdiğini sol el
görmeyecek, hiç kimsenin fakirliğini fukaralığını teşhir etmeyeceksiniz. Biz
bunu savunuyoruz, yıllarca savunduk biz bunu. Bizim bulduğumuz bir şey de değil
bu, Uluslararası Çalışma Örgütünün kabul ettiği 9 sigorta dalından birisi. Bunu
da yapacağız değerli arkadaşlarım. 
Değerli
arkadaşlar, işsizlik… Bizim siyaseten, çoğu zaman “sosyete damat” olarak
tanımladığımız Hazine ve Maliye Bakanı var. Niye sosyete damat? Çünkü bir eli
yağda, bir eli balda. Fakirlik nedir, yoksulluk nedir, bunları bilmez; açlık
nedir, soğuk nedir, sıcak nedir, bilmez; keyfi yerindedir, böyle yaşamıştır.
Şöyle bir açıklama yapıyor bu yılın başında: “Bu yılda, 2019 yılında 2,5 milyon
yeni istihdamı hayata geçireceğiz. Bugün, Türkiye istihdam alanında devrimi
yaşadığı bir günü yaşıyor.” Dünyadan haberi yok. Ne oldu? Kaç paket açıkladı
biliyor musunuz? 10 paket, istihdamı artırma paketi. Her paketi açıkladı,
işsizlik arttı, her paketi açıkladı, işsizlik arttı. “2019’da devrim yapıyoruz.
2,5 milyon kişiye istihdam yaratıyoruz” dedi, işsiz sayısı oldu 8 milyon.
Sosyete damat bu işi bilmez. O paket açıklayacağına, sizden istirhamım, o
beyefendiyi paketleyin, Bakanlıktan alın. (CHP sıralarından alkışlar)
Değerli
arkadaşlarım, işsizlik… Meclisin duvarına gelip kendisini yakanlar var,
Meclisin çatısına çıkıp intihar etmek isteyenler var. Rahmetli babam derdi ki:
“Allah kimseyi açlıkla terbiye etmesin.” İşsizliğin ne olduğunu biliyor musunuz
acaba? Yoksulluğun, fakirliğin ne olduğunu biliyor musunuz acaba? Bir babanın
evine ekmek getirememesinin dramını acaba kaç kişi biliyor? 
Değerli
arkadaşlarım, bundan sorumlu olan yasama organı değil, bundan sorumlu olan
yürütme organıdır. Siz, parayı veriyorsunuz, “Vergi topla.” diyorsunuz. Az önce
size rakamları verdim. Peki, ne olacak? Hesabını sormanız lazım. Hesabını
sorduğunuz zaman, Türkiye, gerçek anlamda demokrasiyi o zaman tadacaktır. “Ben
sana para verdim arkadaş, bu açlık nedir, bu işsizlik nedir?” diye sormamız
lazım, hep beraber sormamız gerekiyor. 
Değerli
arkadaşlarım “Her üniversiteyi bitiren iş bulacak diye bir kaide yoktur.” çok
talihsiz bir sözdür. Beylerin çocukları üniversiteyi bitirdiğinde bir sorun
olmayabilir ama bir ailenin, Anadolu’da bir ailenin, bir fakir ailenin çocuğunu
üniversiteye gönderirken hangi sıkıntıları yaşadığını hepimiz biliyoruz ve “O
üniversiteyi bitirsin, benden daha iyi bir hayat sürsün.” diye baba, anne
çocuğunu gönderir oraya. O iş bulamayacak da kim bulacak işi? Üniversiteyi
bitiren işsizler…
Değerli
arkadaşlarım, şu kişiyi görüyor musunuz? Bu kişi şu kişi, İnönü Üniversitesi
Fizik Bölümünden mezun olan kişi. Bu iktidarın, bu yürütme organının Türkiye’yi
getirdiği nokta budur, Türkiye’yi getirdiği nokta budur.
Değerli
arkadaşlarım, on yedi yıldır ülkeyi yönetiyorlar; bir yıl değil, beş yıl değil,
on yedi yıldır ülkeyi yönetiyorlar. Ben, bir ara, grup toplantısında, çöpten
kâğıt toplayan bir kadının fotoğrafını gösterdim. Eskişehir’den AK PARTİ’li bir
kadın çıktı “O benim, benim dairelerim var.” dedi. O kadının o olmadığı çıktı
ortaya. Niye bunu söylüyorsun? Buyurun, çöpten kâğıt toplayanlar ve çöpten
aldığı yemeği yiyenler. Bunu arabayla giderken hepiniz görüyorsunuz zaten.
Bunlar görünür ama görünmezler; bunlar görünür ama bunların sorunlarıyla kimse
ilgilenmez. Biz, bunların sorunlarıyla ilgileniyoruz, ilgilenmek zorundayız.
Yürütme organı ne yapıyor? Bunları görmüyor arkadaşlar. Niçin? Beyler sarayda
yaşıyor, sarayda hiçbir sorun yok. Ya, şuna ne diyorsunuz? İşsizlik kuyrukları.
Bakınız,
yürütme organına şu soruyu sordum: “Kaç yerde sınav açtınız? Kaç kişi başvurdu
iş bulmak için?” Bu kadar basit bir soru, değil mi? Aylardır bu soruya cevap
alamıyoruz, gerçek işsiz sayısı ortaya çıkacak, aylardır cevap alamıyoruz.
Sonra diyorsunuz ki: “Bu yürütme organına güvenin.” Hayır efendim; bu yürütme
organı, milletin parasını koruyamayan bir organdır, milletin hakkını hukukunu
savunamayan bir organdır. (CHP sıralarından alkışlar) Bu yürütme organı,
binlerce çocuğun yatağa aç girmesine yol açıyor, binlerce çocuğun.
Değerli
arkadaşlarım, bugün Dünya Yolsuzlukla Mücadele Günü. Ben Man Adası’nı
açıklamıştım. Neydi Man Adası? Şuydu: Türkiye’de vergi vermemek için Man
Adası’nda şirket kuruyorsunuz 1 sterline; sonra, alıyorsunuz, bu şirkete bir
ticari firmayı satıyorsunuz 15 milyon dolara. 1 sterlinlik şirket 15 milyon
dolarlık mal alıyor. Para nereye gidiyor? Para Türkiye’de. Para, dolar üzerinden
hesap yaptığınız için, ödemeler dolar üzerinden olduğu için önce referans
bankaya gidiyor, Newyork’daki bankaya gidiyor, banka işlemi tamamlıyor, işlem
tamamlandıktan sonra Türkiye’ye geliyor. 
RAMAZAN
CAN (Kırıkkale) – Mahkûm oldunuz orada. 
KEMAL
KILIÇDARLOĞLU (Devamla) – Biliyorum, anlatacağım onları da.
SWIFT
kayıtları, buna “SWIFT kaydı” deniyor, yurt dışına paranın gitmesi ve orada
işlem görmesi. “Referans bankada işlem gören SWIFT kaydı” deniyor. Hiçbir banka
“SWIFT kaydı sahtedir.” demiyor, hiçbir banka “Banka dekontu sahtedir.” de
demiyor. Şu soruyu sorduk: “Ne yapıldı?” Dedi ki Sayın Erdoğan: “Burada bir
ticari firma satışı var.” Sorduk: “Hangi şirketi sattın? Hangi şirket satıldı?”
Damat orada, oğlu orada, kardeşi orada, yeğen orada, hepsi orada; nasıl oluyor
bu? Nedir bu, biliyor musunuz? Dava açıldı, önce haberlerle ilgili yasak kararı
getirildi. Niye yasak kararı getiriyorsunuz? Banka “Bu sahtedir.” demiyor;
savcı inceledi, “Sahtedir.” demiyor. SWIFT kaydı dolayısıyla yurt dışındaki
muhabir banka “Sahtedir.” demiyor. Bütün işlemler, adımın Kemal olduğu gibi,
doğru ama yayın yasağı geldi, arkasından dava açıldı. Ne oldu biliyor musunuz?
O davanın düştüğü 3 mahkemenin hâkimi değiştirildi ve ben Türkiye Cumhuriyeti
tarihinin en yüksek tazminatına mahkûm oldum ama ben kul hakkını savunurum
arkadaşlar. (CHP sıralarından alkışlar) Dünyanın en zengin adamı olmasam bile,
varlıklı adamı olmasam bile, beş kuruşum olmasa bile, boğazımdan aşağı haram
lokma inmez, ben tüyü bitmemiş yetimin hakkını sonuna kadar savunurum. (CHP
sıralarından alkışlar) Hiçbir mahkeme, hiçbir makam, tüyü bitmemiş yetimin
hakkını savunmamı elimden alamaz. 
ARZU
AYDIN (Bolu) – Bolu Belediyesinde işten atılan işçilerin hakkını da savunun.
KEMAL
KILIÇDAROĞLU (Devamla) – Neden, biliyor musunuz? Nedeni şu: Kurumlar Vergisi
Kanunu’nun 30’uncu maddesinin 7’nci bendi; açın, bakın. Vergi cennetlerinde
ticari işlemlerden elde edilen kârlar Türkiye’ye geldiğinde vergilenmiyor ama
yasama organı dedi ki: “Vergileyeceğiz.” Vergileyeceğiz de ama paranın geldiği
vergi cennetlerini Bakanlar Kurulu yayınlayacak.” Ne kadar? “Yüzde 30
vergileyeceğiz.” dedi. Ne zaman? Kurumlar vergisi, 2006 arkadaşlar, şimdi
2019’dayız. Bakanlar Kurulu bir türlü bu listeyi yayınlamıyor. Gelen 15 milyon
dolardan da beş kuruş vergi almıyorsunuz. Elektrik düğmesine bastığı zaman 4
çeşit vergi ödüyor vatandaş, musluğu açtığın zaman 5 çeşit vergi ödüyorsun,
kefen bezi aldığın zaman vergi ödüyorsun, su içtiğin zaman vergi veriyorsun,
dolmuşa bindiğin zaman vergi veriyorsun, ekmek aldığın zaman vergi veriyorsun;
15 milyon dolar para gelecek, beş kuruş vergi vermeyeceksin ve sen saraylarda
oturacaksın ve ben buna itiraz etmeyeceğim. Ya, Allah var ya, Allah var, kul
hakkı var ya! (CHP sıralarından alkışlar) Tazminata mahkûm edecek; etmezlerse
namerttirler, bakın, bir daha, etmezlerse namerttirler. Ben sonuna kadar
savunacağım. (CHP sıralarından alkışlar) 
Şehitler
ve gaziler var; 15 Temmuz şehit yakınları ve gazileri… Arkadaşlar, para
toplandı. Soruyoruz ya, ne oldu bu para? Önce birbirlerine attılar sonra “Tek
Hazine Hesabı’nda…” Tek Hazine Hesabı ne demek biliyor musunuz? “Parayı
hazineye devrettik.” demek. Hani şehitlerindi bu para? Yakınlarınındı hani bu
para? 
Bakın,
arkadaşlar önce vakfı araştırdı, vakıf bulamadılar; sonra vakfı kurdular
zorlamamız üzerine; sonra baktık, vakfın adresi yanlış. Dediler ki: “Efendim,
vakıf bu adreste.” Gittik o adrese, vakıf yok. Adresi nereden bulduk? Mahkeme
kararıyla. Sonra dediler ki: “Mahkeme kararına yanlış girmiş, adres başka bir
yerde.” İl müdürlüğünün üzerine bir branda çektiler “15 Temmuz Gaziler ve
Şehitler Vakfı” diye üstüne yazı yazdılar. Ya, insanda biraz ahlak olur
arkadaşlar! 
Bakın,
İnternethaber var, diyor ki: “310 milyon lira para var, toplandı, faize
yatırdık, 338 milyon oldu.”
(Mikrofon
otomatik cihaz tarafından kapatıldı)
BAŞKAN
– Sayın Kılıçdaroğlu, ilave süre veriyorum. 
Buyurun.
KEMAL
KILIÇDAROĞLU (Devamla) - 2016-2019, üç yılda elde edilen faiz 28.735 lira, üç
yılda elde edilen faiz 28.735 lira. Ya, faiz yüzde 1 mi? Yani şehidin
sırtından geçinmek ne oluyor arkadaşlar, ne oluyor Allah aşkına ya, ne oluyor
yani? (CHP sıralarından alkışlar) Ya, biz bunu sorduğumuz zaman… Biz değil
arkadaşlar, bunu önce sizin sormanız lazım. Niye siz sormuyorsunuz? 
Aynı
şekilde, Beşiktaş’ta yine bağış kampanyası… 52 milyon toplandı. 52 milyon kaç
lira olmuş yetkilinin verdiği bilgiye göre? 58 milyon olmuş yani 6 milyon 233
lira faiz. Ya, arkadaşlar, 6 milyon 233 lira faiz. Ya, arkadaşlar, nasıl
olur bunlar? Ya, şehidin hakkı var ya! Ya, bu para nasıl kullanılır? 
Son,
Sayın Başkan, Tank Palete… Bir soru soracağım sadece, bir soru, sizin
vicdanınıza seslenerek bir soru soracağım sadece. Avrupa’nın en büyük tank
palet fabrikası, en büyük fabrikası. 20 milyar dolar değerinde. 
(Mikrofon
otomatik cihaz tarafından kapatıldı) 
ALİ
ÖZKAYA (Afyonkarahisar) – Nerede?
KEMAL
KILIÇDAROĞLU (Devamla) - Sayın Başkan, arkadaşlar merak ediyorlar, acaba
lütfedip beş dakika verebilir misiniz.
BAŞKAN
– Buyurun.
KEMAL
KILIÇDAROĞLU (Devamla) - Bakın, değerli arkadaşlar, tank ihalesi yapılıyor,
eyvallah, itirazımız yok. İlk ihale iptal ediliyor, eyvallah. 2’nci ihale
açılıyor; 3 firma davet ediliyor, 1’i kazanıyor, eyvallah. İtiraz ettik mi?
Etmedik. O firmaya olağanüstü imkânlar sağladılar -Resmî Gazete’de- gümrük muafiyeti,
KDV muafiyeti, kurumlar vergisi muafiyeti, ücretlerle ilgili vergiler
muafiyeti, teknik eleman kullanırsa onların ücretlerinin devlet tarafından
karşılanması; her şey verildi. Hiç itiraz ettik mi? Hayır. İhaleyi alan firma
birdenbire o kendisine tahsis edilen alanı bıraktı, Tank Palet Fabrikası ona
tahsis edildi. Soru şu: İhaleyi açıyorsun; eyvallah. Şu cümle olursa ihale
sözleşmesinde hiç itirazım yok: “İhaleyi kazanan firmaya Sakarya’daki Tank
Palet Fabrikasında yirmi beş yıl süreyle üretim yapma hakkını vereceğiz.” diye
bir madde varsa hiç itirazım yok. Böyle bir madde var mı? Yok. Niye yok? 
(Mikrofon
otomatik cihaz tarafından kapatıldı) 
BAŞKAN
– Sayın Başkan, bir dakika ekliyorum.
KEMAL
KILIÇDAROĞLU (Devamla) – Hemen bitiriyorum Sayın Başkan, hemen bitiriyorum. 
BAŞKAN
– Tamam. 
KEMAL
KILIÇDAROĞLU (Devamla) – Peki ben neye itiraz ediyorum? 
Bakın
değerli arkadaşlar, Talip Öztürk diye kim sormuştu? Sormuştum bu soruyu. 
Bakın,
savunma sanayisi toplantısında olayı anlatan kişi ne anlatıyor: “Liderimiz bana
dedi ki: -Erdoğan’ı kastediyor çünkü Erdoğan’ın himayesinde yapılıyor bu
toplantı, sarayda yapılıyor; BMC’yi nasıl aldığını söylüyor- 'Sen bu işin
altından kalkabilir misin?' Vallahi ne emrederseniz onu yaparım. Ama buna gücüm
yetmeyebilir. Katar’la neredeyse tek millet iki devlet hâline geldik. Katar
devletini ve Silahlı Kuvvetlerini bana ortak ederseniz bu işin altından
kalkarız dedim. Sağ olsun, Sayın Emir’i aradı, o da kırmadı. BMC’nin yüzde 50
eksi 1’ini Katar ordusuna sattım. Tek başına yapmak istemiyordum. Benim gibi
deli bir Laz ortak da önerdi -Erdoğan öneriyor- bana Sayın Cumhurbaşkanım, onu
da yanıma aldım. -Talip Öztürk- eşit bölüştük."
Bir
Tank Palet Fabrikası başka bir firmaya, ihalesiz, hangi kanuna göre verilir?
Ben bunu soruyorum, başka bir şey sormuyorum. (CHP sıralarından alkışlar)
(Mikrofon
otomatik cihaz tarafından kapatıldı)
KEMAL
KILIÇDAROĞLU (Devamla) – Sadece bu da değil, bu da değil değerli arkadaşlar,
daha acı bir şey var, daha acı bir şey var, değerli arkadaşlarım. Bu Tank Palet
Fabrikası, sonra bir anlaşma imzalanır 21 Ağustos 2019’da -bakın, siz
bilmiyorsunuz, hepsini biz biliyoruz- kâr garantili… Burada da garanti
veriyorlar. Ne getirirsen fatura, yüzde 12,5 kâr marjı uygulanıyor, zarar
sıfır. Devletin parasıyla yapıyor, ayrıca yüzde 20 avans ödemesi var. Fabrikayı
veriyorsun, kâr garantisi veriyorsun, bir de yüzde 20 avans ödüyorsun; askerî
sırların da tamamını veriyorsun sözleşmeye göre. E, bunun adı nedir Allah
aşkına? Ben söylemeyeyim de siz söyleyin. Efendim, bütçede bunların hep
birlikte tartışılması lâzım. Bakın, bunların hiçbirisinin bir partiyle ilgisi
yoktur, tamamının Türkiye’yle ilgisi vardır, Türkiye’nin çıkarlarıyla ilgisi
vardır. Milliyetçiysek Tank Palete sahip çıktığımız zaman milliyetçiyiz,
ordumuza sahip çıktığımız zaman milliyetçiyiz. (CHP sıralarından alkışlar) Bizim
düşüncemiz budur. 
Hepinize
en içten selamlar, saygılar sunuyorum değerli arkadaşlar. (CHP sıralarından
ayakta alkışlar)
BAŞKAN
– Teşekkür ederim. 
Sayın
Bostancı…
IV.- AÇIKLAMALAR (Devam)
2.- Ankara Milletvekili Mehmet Naci Bostancı’nın, İzmir Milletvekili
Kemal Kılıçdaroğlu’nun 129 sıra sayılı 2020 Yılı Bütçe Kanun Teklifi ile 130
sıra sayılı 2018 Yılı Kesin Hesap Kanunu Teklifi’nin tümü üzerinde CHP Grubu
adına yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Ankara) – Sayın Başkanım, teşekkürler.
Sayın
Genel Başkanın bütçeye ilişkin değerlendirmesini seksen küsur dakikalık bir
süre içerisinde dinledik. Ben yanlış dinlemediysem, bu seksen küsur dakikanın
kırk dakikasını doğrudan doğruya Cumhurbaşkanını eleştiriye ayırdı, kalan
kısmında da dolaylı olarak eleştirilerini sürdürdü; oysaki konumuz bütçe; kendi
takdiri tabii ama burada bütçeyi konuşurken gönül isterdi ki -özellikle sürekli
grubumuza dönüp konuştuğu için söylüyorum- doğrudan doğruya bütçeye ilişkin
değerlendirmeleri dinleyebilsek, onları da dinledik muhakkak ama dışarıda,
başka mecralarda da zaten siyasetin malum dili çerçevesinde yürüyebilecek
polemiklerin burada zikredilmesini biraz garipsediğimizi ifade etmek isterim.
VELİ
AĞBABA (Malatya) – Zoruna mı gitti hoca?
İLYAS
ŞEKER (Kocaeli) – Cevap verme oradan, ayıp be!
BAŞKAN
– Arkadaşlar, şu ana kadar, usulüne göre söz alan her hatibi, kesmeden, herkes
dinledi, lütfen.
MEHMET
NACİ BOSTANCI (Ankara) – İkinci olarak: Hazine ve Maliye Bakanı Türkiye
Cumhuriyeti devletinin, Hükûmetinin bir Bakanı. Kendisinin kamusal işlerine
ilişkin eleştiriler yapmak tabii ki Sayın Genel Başkanın hakkıdır, herkesin
hakkıdır, sadece CHP’lilerin değil ama “sosyete damat” sözü kesinlikle uygun
olmamıştır. Buna itiraz ettiğimizi, bunun esasen Sayın Genel Başkan tarafından
da tekrar düşünüleceğini ümit etmek istediğimizi söylemek isterim. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
MURAT
EMİR (Ankara) – Bu kadar yolsuzluktan rahatsız olmadınız mı Sayın Başkan?
ZÜLFÜ
DEMİRBAĞ (Elâzığ) – Genel Başkanın oturuyor orada, konuşma!
BAŞKAN
– Arkadaşlar...
MEHMET
NACİ BOSTANCI (Ankara) – Sayın Genel Başkan Meclisin iradesine ilişkin çok
önemli vurgular yaptı. Meclisin iradesi konusunda söylediği teorik sözlere
kesinlikle katılıyoruz. Burada, herhâlde, bütün siyasi partiler Meclisin
iradesinin önemi konusunda ortak bir kanaate sahipler fakat bütçe görüşmeleri
sırasında Sayın Cumhurbaşkanının gelip bütçeyi sunmamasına ilişkin gerekçeyi
ifade ederken “Benim kurşun askerlerim var, TBMM’ye gelmeme gerek yok.”
şeklindeki değerlendirmeyi çok tuhaf bulduğumuzu ifade etmek isterim. Buradaki
milletvekilleri millet tarafından seçilmiş vekillerdir ve Sayın Cumhurbaşkanının
kurşun askerleri değil, yol arkadaşlarıdır. (AK PARTİ sıralarından alkışlar)
Eminim ki Sayın Cumhurbaşkanı bütçeye gelebilir, 1 Ekimde açılışa gelebilir ama
Sayın Genel Başkan her zaman gelebilir, programının yoğunluğu dolayısıyla
–muhakkak- gelemiyor. Burada Kıymetli Grup Başkan Vekilleri ve arkadaşlar
görevlerini ifa ediyorlar.
Biz
doğrusu buradaki arkadaşları hiç Sayın Genel Başkanın “kurşun askerleri” olarak
görmedik, milletin seçtiği vekiller olarak gördük, o çerçevede baktık; başka
türlü bakmak da bizim aklımıza gelmez. 
ZÜLFÜ
DEMİRBAĞ (Elâzığ) – Kendi partisi gibi görüyor! 
MEHMET
NACİ BOSTANCI (Ankara) - Bir başka husus, Cumhurbaşkanının bütçede gelip
gelmemesine ilişkin konu. Madde 62’de “Cumhurbaşkanı Yardımcısı ya da
görevlendirilen bir bakan tarafından bütçe sunulabilir.” diyor. Biz bu
değişikliği de ortak yaptık, bunu da dikkatinize sunmak isterim. 
Sayın
Genel Başkan gece yastığa başımızı koyduğumuzda fakir fukarayı düşünüp oy
kullanmamızı söyledi. Şundan emin olsun, AK PARTİ Grubu ama sadece AK PARTİ
Grubu değil, buradaki bütün milletvekilleri…
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen Sayın Bostancı.
AYTUN
ÇIRAY (İzmir) – Böyle bir usul var mı? 
MEHMET
NACİ BOSTANCI (Ankara) - …fikirleri farklı da olsa, siyasi tutumları farklı da
olsa, nihayetinde bu müzakereleri sürdürürken, sadece geceleri başlarını
yastığa koyarken değil, gündüz burada mesai yaparken de bu memleketin her bir
ferdine ilişkin düşünerek davranıyorlar, o çerçevede oy kullanıyorlar, karar veriyorlar.
(AK PARTİ sıralarından alkışlar) 
Son
olarak şu iki hususu bildirmek isterim: Cumhurbaşkanının tarafsızlığı meselesi
çok konuşuldu. Anayasa Mahkemesi üyelerinin Cumhurbaşkanı tarafından, partili
Cumhurbaşkanı tarafından atandığını ifade etti Sayın Genel Başkan. Aynı Anayasa
Mahkemesi üyeleri yani Sayın Cumhurbaşkanının da atadığı üyeler,
akademisyenlerin bildirisine ilişkin farklı bir karar aldılar. Yüksek
mahkemelere atanan insanların kimliğinin muhakkak o müktesebata uygun bir
şekilde oluştuğunu ve o insanların özerk bir iradesi olduğunu asla unutmamak
gerekiyor. 
Son
olarak şunu söyleyeceğim, şu Trump ve mektup meselesi: Türkiye’nin onuru,
Trump’a Washington’da o mektubu iade ederken 1 metre mesafeden yüzüne bakarak o
iadenin yapılmasıdır, Sayın Cumhurbaşkanı bunu yapmıştır. (AK PARTİ
sıralarından alkışlar) 
Teşekkür
ederim. 
BAŞKAN
– Sayın Özkoç, buyurun. 
3.- Sakarya Milletvekili Engin Özkoç’un, Ankara Milletvekili Mehmet Naci
Bostancı’nın yaptığı açıklamasındaki bazı ifadelerine ilişkin açıklaması
ENGİN
ÖZKOÇ (Sakarya) – Efendim, saygılar sunuyorum.
Sayın
Başkan, değerli milletvekili arkadaşlarım; Sayın Genel Başkan konuşmasını
yaparken rejim değişikliğinden bahsetti. Sayın sözcü diyor ki: “Sayın
Cumhurbaşkanını bütçede eleştirdi.” Rejim değişmeden önce, her bütçede Maliye
Bakanı burada bulunurdu, şu gördüğünüz boş alanda bu cumhuriyetin Başbakanı ve
bakanları hazır olurdu. Onlar millet iradesiyle seçilen insanlardı ve milleti
temsil ediyorlardı ve bu rejim değişikliğinin sonucunda, bugün burada Maliye
Bakanı değil, milleti temsil eden birisi değil, maalesef, devletin memuru
Meclisi bilgilendirmek durumunda kaldı. Sayın Genel Başkan bunu eleştirmeseydi
de neyi eleştirseydi?
Bugün
ya AK PARTİ’nin Genel Başkanısınızdır ya Türkiye Cumhuriyeti’nin Cumhurbaşkanısınızdır.
(CHP sıralarından alkışlar) AK PARTİ’nin Genel Başkanıysanız AK PARTİ’nin
başına geçin, onun başkanlığını yapın; Cumhurbaşkanıysanız, o zaman cumhurun
başında, tarafsız, milletin Cumhurbaşkanlığını yapın. Sayın Genel Başkan bunu
söylemeyecek de neyi söyleyecekti?
AK
PARTİ içerisinde, bu ülkenin yetiştirdiği, okuttuğu, devlete ve millete faydalı
olmayı içtenlikle isteyen, yetişmiş çok insan varken, Türkiye Cumhuriyeti’nde
82 milyondan eğer damadını getiriyor da mali işlerin başına koyuyorsan
Cumhuriyet Halk Partisinin Genel Başkanı bunu söyler, eleştiridir, hakkıdır da.
Bunu kimse reddedemez. (CHP sıralarından alkışlar) 
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ÖZKOÇ (Sakarya) – Kaldı ki çok sevdiğiniz, onun Orta Doğu Projesi’nde eş
başkanı, yardımcısı olduğunuz Amerika Birleşik Devletleri’nin Başkanıyla ilgili
“Amerika’da benim damadım ile onun damadı bir araya geldiler.” diye söyleyen
siz değil miydiniz? Canlı yayında bunu siz söylemediniz mi? Sizin söylediğiniz
bir şeyi Cumhurbaşkanı söyleyince oluyor da Cumhuriyet Halk Partisinin Genel
Başkanı söyleyince olmuyor mu?
Değerli
milletvekili arkadaşlarım, Sayın Genel Başkanın yaklaşık seksen dakikalık bir
konuşmasını izledik; işsizlikten bahsetti, yoksulluktan bahsetti, intiharlardan
bahsetti, acıdan bahsetti, Türkiye’de millîlik adına devşirilen, peşkeş çekilen
fabrikalardan bahsetti. Hiçbirine alınmadınız da sadece Cumhurbaşkanına yapılan
eleştirilere mi alındınız? (CHP sıralarından alkışlar) Bu memleketin yoksulu
canınızı acıtmadı, fukarası canınızı acıtmadı, yolsuzluğu canınızı acıtmadı,
millîleştirme adına verilmiş peşkeş canınızı acıtmadı da Cumhurbaşkanına
yapılmış bir eleştiri mi canınızı acıttı? Eğer böyleyse biz milletten yana
olmaya devam edeceğiz, siz saraydan yana olmaya devam edin. (CHP sıralarından
alkışlar) 
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
– Değerli milletvekilleri, şimdi Adalet ve Kalkınma Partisi Grubu adına ilk konuşmacı
İstanbul Milletvekili Sayın Nurettin Canikli.
Buyurun
Sayın Canikli. (AK PARTİ sıralarından alkışlar) 
Süreniz
kırk dakikadır.
AK
PARTİ GRUBU ADINA NURETTİN CANİKLİ (İstanbul) – Teşekkür ederim Sayın Başkan. 
Sayın
Başkan, değerli milletvekili arkadaşlarım; öncelikle hepinizi saygıyla
selamlıyorum. 2020 bütçesinin hayırlara vesile olmasını temenni ediyorum ve
emeği geçen bütün arkadaşlara da çok teşekkür ediyorum. 
Bütçe
gerçekten çok önemli, her açıdan önemli. 1050 sayılı eski Kanun vardı bütçeyi şiir
gibi tanımlayan yani harcamalara ve harcamaların yapılmasına yetki veren,
gelirlerin toplanmasına da yetkili kılan bir kanun. Hatta eski, biraz Osmanlıca
ifadelerle “Devlet devair ve müessesatının senevi varidat ve masarifi
muhammenatını gösteren ve bunların tatbik ve icrasına mezuniyet veren bir
kanundur.” derdi, hiç unutmadım. Sonra 1050 sayılı Kanun değişti, Kamu Malî
Yönetimi ve Kontrol Kanunu geldi. Gerçekten öyle ve bütçe yürütmeye harcama
yetkisi verir, yürütme de verilen bu yetki çerçevesinde harcamasını ifa eder
çünkü “yönetmek” harcamak demektir, yönetmeden harcama olmaz.
Şimdi,
yalnız, aşağı yukarı kırk elli yıldan beri şöyle bir uygulama var: Personel
harcamalarıyla alakalı ödeneküstü harcama yapılır. Yani kırk elli yıldan beri
bu uygulama vardır, sadece personel harcamaları, personel giderleri için
ödeneküstü harcama yapılır ve bu ödeneküstü harcama kesin hesap kanunuyla
tamamlama ödeneği olarak Meclisten talep edilir. Biraz önce Sayın Kılıçdaroğlu
Sayıştayın ifadesini aynen aktardı yani “Tamamlama ödeneği konusunda takdir
Meclisindir.” diye. 63 milyar liralık bir ödeneküstü harcamadan bahsetti, sanki
olmayan bir para harcanmış ya da yanlış yerlere harcanmış ve verilmeyen bir
yetki çerçevesinde bir para harcanmış gibi aktardı. Öyle değil. Personel için
harcanan para kırk elli yıldan beri devam eden bir uygulama.
AYKUT
ERDOĞDU (İstanbul) – Hayır, hayır, personel harcamalarından başka yere
aktarılan…
NURETTİN
CANİKLİ (Devamla) - Aynen öyle, evet, kırk elli yıldan beri devam eden bir
uygulama ve tamamlama ödeneği yani personel harcaması nedeniyle o aşan ödenek
de kesin hesap kanunu çerçevesinde yetki olarak alınır ve hukuki süreç yani
Meclisin yetkilendirme süreci tamamlanır. Bu işin bütün esası budur.
Dolayısıyla açıklığa kavuşturmak gerekir.
Şimdi,
tabii, burada, Cumhurbaşkanının yetkileriyle alakalı çok ciddi birtakım
tartışmalar gündeme geldi ve özellikle Cumhurbaşkanı izinli olduğunda ya da
herhangi bir şekilde yurt dışına çıktığında ona vekâlet edecek olanın seçilmiş
biri olması gerekir, Meclis Başkanı olması gerekir şeklinde biraz önce bir
ifade ortaya konuldu. Burada, çok ciddi bir mantıksal hata vardır. Hani, hep
diyoruz ya yasama, yürütme erkleri mutlaka ayrı olmalıdır; Meclis Başkanı
yasama erkinin başı, Cumhurbaşkanı yürütmenin başı. Dolayısıyla siz
Cumhurbaşkanlığına yasama organından herhangi birine vekâlet veremezsiniz, o
zaman birbirine karışmış olur. (AK PARTİ sıralarından alkışlar) Bu kadar basit
bir mantık hatasının yapılmasına gerçekten şaşırdığımı, üzüldüğümü ifade etmek
istiyorum. 
Biraz
önce, aslında, Naci Bey söyledi ama ben de vurgulamak istiyorum: Kolay olan
Trump’a o mektubu elçilik kanalıyla ya da postayla ya da başka bir şekilde
göndermektir. Esas olan, yüzüne, gözlerinin içine baka baka onu kabul
etmediğinizi göstererek, önüne koymaktır. Sayın Cumhurbaşkanımız da bunu
yapmıştır. (AK PARTİ sıralarından alkışlar)
MAHMUT
TANAL (İstanbul) – Şahidi var mı, şahidi? 
BAŞKAN
– Arkadaşlar, lütfen…
NURETTİN
CANİKLİ (Devamla) - Şimdi biraz önce, yine bakın, FETÖ borsasından bahsedildi.
Benim anladığım şu: Sayın Kılıçdaroğlu’nun elinde FETÖ borsasıyla ilgili bazı
bilgiler var yani yine kendi ifadesinden yola çıkarak söylüyorum: Sayın
Cumhurbaşkanımızın avukatları üzerinden FETÖ borsası kurulduğu ve burada
birtakım işlemler yapıldığı şeklinde elinizde bilgiler, belgeler var, öyle
anladım ben. Peki Sayın Kılıçdaroğlu, cumhuriyet başsavcılığına şikâyet ettiniz
mi bunları? Ben merak ediyorum. (AK PARTİ sıralarından alkışlar) Yani böyle bir
şey varsa, birinin suç işlediğini öğrenmişseniz, birinin kanunlara aykırı bir
şekilde davrandığını öğrenmişseniz eğer, ne yaparsınız? Elbette konuşursunuz,
söylersiniz ona bir şey demiyorum ama gidersiniz, en temel vatandaşlık görevi
olarak cumhuriyet savcılığına suç duyurusunda bulunursunuz. Bu, en temel vatandaşlık
görevidir ama anladığım kadarıyla böyle bir başvuru yok. Nedir bu şimdi?
AHMET
TUNCAY ÖZKAN (İzmir) – İzmir Cumhuriyet Başsavcılığında dosyası. 
NURETTİN
CANİKLİ (Devamla) - Değerli arkadaşlar, böyle olmaz. Eğer hakikaten elinizde
bilgi, belge varsa -olabilir yani şikâyetiniz, şeyiniz olabilir- götürürsünüz
cumhuriyet başsavcılığına -ki onların korunması da yok ayrıca, korunma
kalkanına sahip değiller, oradaki avukatlar, ismi geçenler kimse- ama öyle
anlıyoruz ki bu vatandaşlık görevini Sayın Kılıçdaroğlu yapmamış, ihmal etmiş.
Bu, büyük bir eksikliktir; temennimiz, en kısa süre içerisinde bu eksiği
tamamlayıp gereğini yerine getirmesi. 
Doğru,
Sayın Kılıçdaroğlu, hakikaten her gittiği yerde “Türkiye’de can ve mal
güvenliği yok.” diyor. Bugün burada da söyledi, yurt dışına gittiği zaman da
söyledi, söylüyor, devamlı söylüyor ama güzel olan şu: Kimse itibar etmiyor.
(AK PARTİ sıralarından alkışlar) Neden? Geçen yıl 45 milyon kişi geldi
Türkiye’ye Sayın Kılıçdaroğlu. Eğer can ve mal güvenliği olmasa ya da o konuda
en ufak bir tereddüt olsa 45 milyon turist Türkiye’ye gelmez. On binlerce insan
Türkiye’den konut satın alıyor, yurt dışından, dünyanın her yerinden. (AK PARTİ
sıralarından alkışlar) Ve geçen yıl 561 bin kişi sağlık hizmetlerinden faydalanmak
için, sağlık hizmeti satın almak için Türkiye’ye geldi; Amerika, Almanya,
İngiltere, Fransa, bölge ülkeleri, hepsi. Kusura bakmayın, sizi kimse
dinlemiyor Sayın Kılıçdaroğlu. (AK PARTİ sıralarından alkışlar) İyi ki de
dinlemiyor. 
Bakın,
çok ayrıntıya girmeyeceğim. Yap-işlet bir finansman modelidir. Yine, kendi
içinde rekabet kuralları çerçevesinde yarıştırılır ve ona göre ihale edilir,
olay bu kadar basittir ve bütün bunların hepsi Sayıştayın da incelemesine
tabidir. Bakın, sadece hukukilik açısından değil, biliyorsunuz 6085 sayılı
Kanun’la 2010 yılında değişiklik yapıldı ve orada Sayıştaya inanılmaz yetkiler
aktardık, Sayıştay denetimi kapsamı dışında olan birçok kurum da Sayıştay
denetimi kapsamına alındı. Hatırlarsınız, bu tarihten önce, mesela KİT’ler
Sayıştayın denetimine tabi değildi. Belki birçok kişi bunu bilmez. Başbakanlık
Yüksek Denetleme Kurulu vardı Başbakanlığa bağlı, onların denetçileri
tarafından denetlenirdi. Aynı şekilde belediyelerin iktisadi işletmeleri de
Sayıştayın denetimine tabi değildi. Başkaları da var ve hepsi, bu 6085 sayılı
Kanun’la, 2010’da, AK PARTİ tarafından… Bütün Meclis destek verdi ama sonuç
itibarıyla Meclisin çalıştırılmasından doğal olarak AK PARTİ Grubu sorumludur
yani en çok desteğe sahip olan grup sorumludur. Dolayısıyla, 6085 sayılı Kanun
2010 yılında getirilerek Sayıştayın denetiminin önü açılmıştır, bütün kurumlara
teşmil edilmiştir. Bu, yap-işlet-devret modeli için de geçerli. Sayıştay bütün
bu dosyaları didik didik etmiştir. Bulduğu bazı eleştiriler vardır ama onlar da
esasa müteallik eleştiriler değil, onu da kamuoyuyla paylaşmıştır. Zaten sizler
de daha önceki Meclis oturumlarında bunları gündeme getirdiniz. 
EYT
konusu, burada da çok ayrıntıya girmeyeceğim ama şunu söyleyeceğim sadece
EYT’yle ilgili: İnsanlar, 8 Eylül 1999’a kadar, prim ödeme sürelerini
doldurduktan sonra, yaş sınırı aranmaksızın emekli olabiliyorlardı. Ne zamana
kadar? 8 Eylül 1999’a kadar. Bu tarihte 4447 sayılı Kanun çıktı ve prim ödeme
gün sayısını doldurmalarına rağmen, belli bir yaşa kadar emekli olamama durumu
ortaya çıktı. Ne zaman çıktı bu kanun? Rahmetli Sayın Bülent Ecevit döneminde.
Bu kanunu kim olgunlaştırdı, kim hazırladı bu kanunu? Sayın Kılıçdaroğlu;
açıklamalarınız da var, sizin SSK Genel Müdürü olduğunuz dönem Sayın Kılıçdaroğlu.
(AK PARTİ sıralarından alkışlar) 
ÖMER
FETHİ GÜRER (Niğde) – Doğru değil, yanlış bilgi veriyorsun! 2008’de
çıkardığınız ABO’yu anlat sen! 
NURETTİN
CANİKLİ (Devamla) – Evet, evet. Bakın, kanunun hazırlanması… 
ÖMER
FETHİ GÜRER (Niğde) – ABO’yu anlat, 2008’deki ABO’yu! 
NURETTİN
CANİKLİ (Devamla) – 8 Eylül 1999’da yasalaştı. 
BAŞKAN
– Arkadaşlar, sayın hatibe kadar böyle bir usul yoktu. Nereden çıktı bu? 
NURETTİN
CANİKLİ (Devamla) – Sayın Kılıçdaroğlu’nun yine açıklamaları var, çok daha
başka şeyler; onlara girmiyorum. 
8
Eylül 1999’da kanun çıktı ama onunla ilgili… Bir kanun hazırlanırken onu kim
hazırlar? Biraz önce Sayın Kılıçdaroğlu da söyledi, ilgili bürokratlar
hazırlar. Hangi bürokratlar? SSK Genel Müdürlüğü bürokratları hazırladı bu
kanunu ve bu kanun aylar, yıllar öncesinden hazırlandı. (AK PARTİ sıralarından
alkışlar)
Ha,
şunu söyleyeyim: Yanlış mıydı? Hayır, yanlış değildi, doğruydu, doğru bir
kanundu; ona itirazım yok Sayın Kılıçdaroğlu. 
KEMAL
KILIÇDAROĞLU (İzmir) – Emekliydim, emekli. 
NURETTİN
CANİKLİ (Devamla) – Yanlış olan şu: O zaman çıkardığınız kanunu şimdi yerden
yere vuruyorsunuz ve onun üzerinden algı oluşturmaya çalışıyorsunuz…
ENGİN
ÖZKOÇ (Sakarya) – Genel Başkan emekliydi o zaman; yoktu, yok! 
ÖMER
FETHİ GÜRER (Niğde) – Sayın Genel Başkan görevde değildi o zaman! 
NURETTİN
CANİKLİ (Devamla) – …insanların duygularını suistimal ediyorsunuz; yanlış olan
bu, itirazımız ona. (AK PARTİ sıralarından alkışlar) 
ÖMER
FETHİ GÜRER (Niğde) – Görevde değildi, yanlış söylüyorsun! 
ENGİN
ÖZKOÇ (Sakarya) – Emekliydi, emekli, yoktu o zaman. Bilerek konuş! 
BAŞKAN
– Arkadaşlar, herkes saygıyla dinledi kürsüdeki hatibi. Ne oluyor böyle? 
ÖMER
FETHİ GÜRER (Niğde) – Hep yanlış bilgi veriyorsunuz! 
RAMAZAN
CAN (Kırıkkale) – Başkanım, biz onların hatibini dinledik. 
NURETTİN
CANİKLİ (Devamla) – Ben hiç kimseye hakaret etmiyorum, etmem zaten yani
düşüncelerimi, kanaatlerimi olduğu gibi aktarıyorum. 
AYKUT
ERDOĞDU (İstanbul) – Ama emekliydi o zaman! 
KAMİL
OKYAY SINDIR (İzmir) – Sayın Canikli, emekliydi, emekli! 
NURETTİN
CANİKLİ (Devamla) – Elbette o konuyu da kabul edersiniz, etmezsiniz; takdir
sizin.
Değerli
arkadaşlar, Tank Palet Fabrikası, tanklarımızın, ALTAY tanklarımızın üretimi
için -bakın, altını çiziyorum- münhasıran ALTAY tanklarının üretimi için tahsis
edilmiştir, hepsi o, başka bir şey değil. Yani ne mülkiyet devri söz konusudur
ne de başka bir şey. Ücreti mukabilinde, bedeli mukabilinde… Rakamı da
biliyorum ama burada açıklamam doğru olmaz, rakamı da biliyorum. (CHP
sıralarından “Açıkla, açıkla” sesleri)
ENGİN
ÖZKOÇ (Sakarya) – Niye açıklamıyorsun, neden? Açıkla.
NURETTİN
CANİKLİ (Devamla) – Askerî bir bilgi olduğu için açıklamam. 
Fabrikanın
kullanılması hâlinde saat başı ödenmesi gereken ücreti de biliyorum ve dünya
standartlarının da bir hayli üzerinde. 
HAYDAR
AKAR (Kocaeli) – Söyle, söyle.
NURETTİN
CANİKLİ (Devamla) – Ne bir peşkeş söz konusudur ne de bu anlama gelebilecek bir
durum söz konusudur kesinlikle. Para sağlıyor firma ve ALTAY tankının üretimi
için yapılıyor, başka bir şey için değil. ALTAY tankına da ihtiyacımız var,
ALTAY tankına da ihtiyacımız var. (AK PARTİ sıralarından alkışlar) Epeyden beri
ihtiyacımız var. Neden? Çünkü Almanlardan aldığımız ya da başka ülkelerden
aldığımız tankları… Gerçi son operasyonlarda vermediler de artık vermiyorlar,
satmıyorlar. “Eskileri de orada kullanamazsınız, operasyonlarda
kullanamazsınız.” diye bloke etmeye çalışıyorlar; başkaları için de geçerli.
Dolayısıyla burada herhangi bir yanlış durum söz konusu değil.
Son
olarak, Man Adası davasına gelmek istiyorum. Mahkemeyi neden kaybettiniz Sayın
Kılıçdaroğlu? Şunun için kaybettiniz…
KEMAL
KILIÇDAROĞLU (İzmir) – Üst mahkeme bozdu.
NURETTİN
CANİKLİ (Devamla) – Ben izah edeyim, siz de biliyorsunuz zaten. Dediniz ki:
“Yurt dışına para transferi var.” Onun üzerine kurulu sistem ya da sizin
suçlamanız, yurt dışına para transferi üzerine kurulu. Ama yurt dışına hiçbir
para transferi olmadığı, bu SWIFT’lerin yurt içi hareketler olduğu anlaşıldı,
doğru mu Sayın Kılıçdaroğlu? (AK PARTİ sıralarından alkışlar)
KEMAL
KILIÇDAROĞLU (İzmir) – Hayır. 
ENGİN
ÖZKOÇ (Sakarya) – Hayır, hayır. Mahkeme bozdu, mahkeme. 
NURETTİN
CANİKLİ (Devamla) – Biliyorum dosyayı, siz de biliyorsunuz, benden daha iyi
biliyorsunuz, benden daha iyi biliyorsunuz. 
ENGİN
ÖZKOÇ (Sakarya) – Hayır, doğruyu söyleyin.
AYKUT
ERDOĞDU (İstanbul) – Bank of New York’a para gitti mi?
NURETTİN
CANİKLİ (Devamla) – Yapmayın, yapmayın, burada her şeyiyle doğruları söylemek
lazım. 
AYKUT
ERDOĞDU (İstanbul) – BoNY’e para gitti mi?
NURETTİN
CANİKLİ (Devamla) – Aslında, bunlar benim programımda yoktu. 
AYKUT
ERDOĞDU (İstanbul) – Üstat, bilmiyorsun, bilmiyorsun. Para Bank of New York’a
gitti mi?
NURETTİN
CANİKLİ (Devamla) – Aslında sonda söyleyeceğim bir konu var, onu en başa almak
istiyorum, Kanal İstanbul meselesi. Onunla bağlantılı olduğu için söylüyorum,
boğazlar meselesi.
Biliyorsunuz,
boğazların şu andaki statüsü 1936 tarihli Montrö Boğazlar Sözleşmesi’yle kayıt
altına alınmıştır, belirlenmiştir. Bu anlaşmaya göre, Türkiye, boğazlarından
geçecek ticari gemilere hiçbir müdahalede bulunamaz, serbestçe geçerler. Hiçbir
müdahale, bakın, ticari gemilere en ufak bir müdahale yok ve ayrıca herhangi
bir ücret de talep edemez. Anlaşma bu, 1936 yılında yapılan Montrö Boğazlar
Sözleşmesi. O tarihte yılda toplam 12-13 bin gemi geçiyordu, bugün 50 bini
aşmış durumda. 13 bin tane tanker geçiyor İstanbul Boğazı’ndan. Bu 13 bin
tanker de patlayıcı, yanıcı, sıkıntılı, bomba gibi kullanılabilecek ya da bomba
etkisi yapabilecek ürünler taşıyor, 13 bin. Hatırlayın, geçtiğimiz yıllarda
İstanbul’u gerçekten korkutan, hatta bazı yerlerde binaların camlarının
kırılmasına neden olan kazalar ve patlamalar oldu ve günlerce o kazalarda
İstanbul Boğazı’nda, İstanbul’un açıklarında petrol yandı. Sayısız örnekleri
var, ben bunlarda ayrıntıya girecek değilim. İstanbul büyük tehlike altında.
Her bir gemi -bu bahsettiğim tanker- bir bomba, kimyasal da var üzerinde,
nükleer de var, hiçbir müdahalemiz yok, hatta kılavuz kaptan almak zorunda bile
değiller çünkü anlaşma öyle, uluslararası bir anlaşma ve şimdi bunun sürdürülme
imkânı yok arkadaşlar, bunun sürdürülme imkânı yok. İstanbul tehdit altında,
İstanbul. İstanbul gerçekten her gün “Acaba, bugün olacak mı, olmayacak mı?”
diye diken üzerinde. Bu işten anlayanlar bunu biliyor, takip ediyor ve yüreğimiz
ağzımıza geliyor. Şimdi, ne yapmaya çalışıyoruz? İstanbul’u bu tehlikeden
kurtarmamız gerekiyor. Bunun da yolu Kanal İstanbul ve Kanal İstanbul inşa
edildiğinde Montrö Boğazlar Sözleşmesi orası için geçerli değil yani oradan
geçecek gemilerden ücret alacağız, evet, aynen öyle, ücret alacağız. (AK PARTİ
sıralarından alkışlar) Ve biz şu anda güvenlik nedeniyle boğazları
kapatabiliriz ama gerçekçi bir şey olmaz, bütün ülkeler ayağa kalkar çünkü 50
bin gemi geçiyor, alternatif bir öneri getirmeden, alternatif bir model
sunmadan kapatamazsınız. Alternatifi de nedir? Kanal İstanbul’dur, evet, Kanal
İstanbul inşa edilecek. 
Şimdi,
bazı ülkeler rahatsız, özellikle gemisi çok olan Kıbrıs Rum bandıralı gemiler
çok fazla, Yunan bandıralı gemiler, evet, çok fazla, aynen öyle. Geçen ben
trafiğe baktım, rakamlara bir baktım, büyük çoğunluğunu bu bandıralı gemiler
oluşturuyor arkadaşlar. Bunlar rahatsız çünkü şu anda hiçbir kontrole tabi
olmaksızın, hiçbir sınırlamaya tabi olmaksızın bir ücret ödemeden geçiyorlar.
DENİZ
YAVUZYILMAZ (Zonguldak) – Gemicikleri olanlar da rahatsız!
NURETTİN
CANİKLİ (Devamla) – Tehlike, İstanbul’un tehlikesi. Tehlike, Türkiye'nin
tehlikesi. Şimdi, bunlar rahatsız, her yerde bağırıyorlar, belki takip
ediyorsunuzdur. Bağırmaları normal çünkü daha önce para ödemiyorlardı, şimdi,
toplam olarak 6 milyar dolar para ödeyecekler, 6 milyar dolar. Onların
bağırmalarını anlıyoruz, onların karşı çıkmalarını anlıyoruz da bazı arkadaşlar
neden karşı çıkıyor onu anlamıyoruz değerli arkadaşlar, neden? (AK PARTİ
sıralarından alkışlar) Onlara ne oluyor? 
Bakın,
şunu da söyleyeyim: Eğer tartışma, yap-işlet-devret modeli çerçevesinde burayı
yapacak olanın –çünkü böyle iddialar da var- kanalın etrafında birtakım imtiyaz
alanları, haklar kazanıp orada, oranın yer altı kaynaklarını elde etmesi,
milletin malını elde etmesi ve haksız kazanç sağlaması gibi bir durum veya
iddia söz konusuysa, rahat olun, devlet tarafından yapılabilir. Bakın, çok net
bir şey söylüyorum: Yap-işlete gerek yok, finansmanı bulunduktan sonra devlet
tarafından yapılabilir. Aslında böyle bir tehlike yok ama sırf algı oluşturmak
için söyleniyor. Ama onların elinden bu silahı da almak için rahatlıkla devlet
tarafından yapılabilir, hiçbir problem de olmaz ve oradan geçen gemiler çatır
çatır Türkiye’ye... Çünkü orası bizim egemenliğimizde, boğazlar da bizim
egemenliğimizde, o kadar tehditle karşı karşıyayız ama hiçbir ücret alamıyoruz.

ENGİN
ÖZKOÇ (Sakarya) – Alıyoruz ya, belge var. 
NURETTİN
CANİKLİ (Devamla) – Dolayısıyla burada yapılması gereken, kesinlikle bu projeye
destek vermektir. Öyle “Ben yaptırmam, efendim, buna izin vermem.” gibi
tehditvari açıklamaların hiçbir geçerliliği yoktur; bu proje, Allah’ın izniyle
yapılacak ve millete hizmet etmeye devam edecek. (AK PARTİ sıralarından
alkışlar) 
Değerli
arkadaşlar, hükûmetler politikalarını, hedeflerini bütçeler yoluyla hayata
geçirir çünkü her yıl, oluşturulan millî gelirin yaklaşık yüzde 30’u bütçeler
yoluyla toplanır ve yeniden dağıtılır. Dolayısıyla, hükûmetler, politikalarını,
sosyal politikalarını, ekonomi politikalarını bütçe yoluyla realize eder,
hayata geçirir. 
Ekonomide
temel hedef nedir? Temel hedef, refahın yükseltilmesi, üretilen mal ve
hizmetlerin artırılması ve artırılan bu mal ve hizmetlerin daha adil bir
şekilde dağıtılması; ekonomide temel hedef budur. Dolayısıyla her şey ayrıntıda
konuşulabilir, edilebilir ama esas araştırılması gereken, esas irdelenmesi
gereken, analiz edilmesi gereken budur. 
AK
PARTİ olarak bugüne kadarki 18’inci bütçemiz. Geçen 17 bütçe içerisinde ne
oldu? Bu hedeflere yaklaşma konusunda neredesiniz? Bu hedeflere ne kadar
ulaşılabildi, ne kadar ulaşılamadı? Bunların değerlendirilmesi, analiz edilmesi
gerekiyor. Yani gerçekten, Türkiye, refah seviyesini, hükûmetlerden beklenen bu
hedefi bu anlamda yerine getirebildi mi, bu amaca ulaşabildi mi? 
Refahın
unsurları nedir? Refahın unsurları oturduğumuz evdir, kullandığımız arabadır,
yediklerimiz içtiklerimiz, gezdiklerimiz, her neyse; bütün bunlardır. Öyle
değil mi? Refahın unsurları bunlar. Dolayısıyla, hani biz, son on yedi yılda
çok ciddi anlamda reel olarak millî gelir 3 kat artmıştır yani 236 milyar
dolardan 789 milyar dolara çıkmıştır -net, tartışmasız- kişi başına düşen millî
gelir 3.400 dolardan 10 bin doları aşmıştır, diyoruz ama insanlar bunu çok
fazla somutlaştıramıyor, canlandıramıyor. Nedir bu yani ne anlama geliyor?
Tamam, artmış, etmiş ama ne anlama geliyor? Bu eleştiriler geliyor, doğrudur,
haklıdır bu eleştiriler. Onun için, bizim yapmamız gereken de bunu ete kemiğe
büründürmek, somutlaştırmak. 
Peki,
refahın unsurları nedir? Refahın unsurları biraz önce saydığım unsurlardır.
Refahın en önemli unsurlarından bir tanesi konut sahibi olmaktır. Türk milleti
de konutu sever, hatta “dünyada mekân, ahirette iman” olarak sloganlaştırır.
Dolayısıyla konut açısından bakıldığında, on yedi yılda 10 milyonun üzerinde
konut üretilmiş ve satılmış yani on yedi yılda 10 milyon aile Türkiye’de konut
sahibi olmuş; somut, net. Bakın etrafınıza, konuşun, herkesi görürsünüz; on
yedi yılda 10 milyon konut. Bu ne anlama geliyor? İnsanların refahı -ki refahın
en önemli, en belirgin, en baskın unsuru bir ev sahibi olmaktır- açısından
bakıldığında, bu anlamda, 10 milyon ailenin refahı yükseltilecek şekilde ev
sahibi yapılmıştır. 
İkincisi:
Taşıt; otomobil ve hafif ticari taşıt, onlar da otomobil gibi kullanılıyor. On
yedi yılda insanımız, vatandaşımız 11 milyon 800 bin adet taşıt satın almış,
refahını bu kadar artırmış. (AK PARTİ sıralarından alkışlar)
Devam
edelim yani refahın unsurlarına, bakın, somutlaştırmamız gerekiyor. Konutların
da önemli bir bölümü orta ve alt gelir grubunda bulunan insanların satın
alabileceği standartta, kulvarda olan konutlar. Lüks konut oranı yüzde 7- yüzde
8 civarında, onun dışındakilerin tamamı orta ve alt gelir grubunda bulunan
vatandaşlarımızın satın aldığı konutlar.
Şimdi,
bakın, akıllı cihazlar yani bilgisayar, tablet, cep telefonu vesaire… İnsanımız
bunu da seviyor. On yedi yılda 197 milyon adet akıllı cihaz satılmış, insanlar
bunu almış ve kullanmış, satın almış. 
TAHSİN
TARHAN (Kocaeli) – Bedava dağıtıyorlar(!)
NURETTİN
CANİKLİ (Devamla) – Yani refahın bir unsuru, evet, bu da özellikle gelişen
teknolojiyle refahın önemli göstergelerinden bir tanesi. Bilmiyorum, hayal
edilebiliyor mu, on yedi yılda 197 milyon adet ete kemiğe bürünmüş, almış,
satın almış, satın alabilmiş, satın alabilecek geliri elde etmiş ve bunları
kullanmış. 
103
milyon tane beyaz eşya tüketmiş insanımız, 103 milyon adet. Yani şöyle saymaya
kalkışsanız herhâlde bir ayda sayamazsınız, 103 milyon adet beyaz eşyayı
vatandaşımız almış, kullanmış. Hepsi var, ayrıntıya girmeyeceğim. 
AHMET
TUNCAY ÖZKAN (İzmir) – 26 milyon icralık var!
NURETTİN
CANİKLİ (Devamla) – Yediklerimize bakalım: On yedi yılda kişi başına tüketilen
kırmızı etin miktarı 8 kilodan 12 kiloya çıkmış. Evet yani olmaz olur mu bunun
refahla ilgisi? Hep bunları konuşuyoruz. Kişi başı kırmızı et tüketimi 8
kilodan 12 kiloya çıkmış. Aynı şekilde, beyaz et tüketimi 9 kilodan 19 kiloya
çıkmış. Yani refah budur işte; giydiğimizdir, oturduğumuzdur, kullandığımızdır,
aldığımız taşıtlardır. 
FİKRET
ŞAHİN (Balıkesir) – Siz yemişsiniz!
NURETTİN
CANİKLİ (Devamla) – Diğer bütün ürünler için geçerli, ben sadece iki tanesinin
örneğini verdim. Yani zeytinde, zeytinyağında, sütte, çayda -neyse yani
hepsinde çok ciddi tüketim olarak söylüyorum, tüketim olarak- çikolatadan tutun
dondurmaya kadar, aynı şekilde, elektrikte, doğal gazda, akaryakıtta,
ayakkabıdan tutun bütün giyim eşyalarında reel olarak kişi başına tüketim
katbekat artmış. 
Bir
de hizmetlere bakalım. Yani refahın iki önemli unsurundan biri sağlık hizmeti,
biri eğitim hizmeti. Olmazsa olmaz refahı tamamlayan önemli faktörlerden bir
tanesi de sağlık hizmeti. Sağlık hizmetinin kalitesi, alınması ya da
alınamaması ya da eğitimin kalitesi, seviyesi yine refah seviyesini belirleyen
önemli unsurlardandır. Bakın, poliklinikte bakılan hasta sayısı yıllık 209
milyondan 800 milyona çıkmış. Yılda şu anda Türkiye’de 800 milyon hasta
bakılıyor, 800 milyon; 209 milyondan gelmiş buralara. Ameliyat sayısı da 3
milyondan 15 milyona çıkmış. Şimdi, belki bazıları “Ya, milleti hasta ettiniz.”
diyecek, ben biliyorum. 
ENGİN
ALTAY (İstanbul) – Hasta etmişsiniz milleti. 
NURETTİN
CANİKLİ (Devamla) – Hayır, öyle değil. Herkes bilir, Sayın Kılıçdaroğlu da çok
iyi bilir; önceki dönemlerde -işte, 1990’lı yıllar, neyse- eğer acilse hasta,
ameliyat günü için altı ay sonraya gün verilirdi, acil değilse bir yıldan
sonraya gün verilirdi ve hasta zaten altı ay geçmeden de rahmetli olurdu.
Bunları yaşadık, o günkü gazeteleri açın bakın; hayal anlatmıyorum, açın bakın o
günkü gazeteleri, buna benzer dramatik olaylarla doludur. Dolayısıyla, millet
ulaşamıyordu. “Acil, hemen ameliyat olman gerekir.” diyor doktor, altı ay
sonraya gün veriliyordu. Böyle bir sistemden şu anda gerçekten dünyanın en
kaliteli sağlık sistemlerinden bir tanesi kurulmuş vaziyette. Bunu sadece biz
söylemiyoruz, bütün dünya söylüyor, değerli arkadaşlar, bütün dünya söylüyor. 
Bir
de şu bilgiyi vereyim onunla alakalı: Yine 1990’lı yıllarda sağlık hizmeti 5,5
milyon metrekare kapalı alanda veriliyordu ki bu binaların da büyük bölümünde
sıkıntılar vardı. Şimdi 25,5 milyon metrekarelik, beş yıldızlı otel
standartlarında kapalı alanlarda bu hizmet verilmeye çalışılıyor, onun için
diyorum. (AK PARTİ sıralarından alkışlar) Bunu sadece biz söylemiyoruz, bütün dünya
söylüyor. Nasıl söylüyor? Arkadaşlar, geçen yıl Türkiye’ye sağlık hizmeti satın
almak için gelen 546 bin yabancı uyruklu insan var, 546 bin, geometrik olarak
da artıyor. Her yerden gelen var, Doğu Avrupa, bölgemiz, Orta Doğu, İran, Irak
ve Amerika, İngiltere, Fransa…
ENGİN
ALTAY (İstanbul) – Saç ektiriyorlar.
NURETTİN
CANİKLİ (Devamla) – Hayır, ona da geleceğim.
ÖMER
FETHİ GÜRER (Niğde) – Yabancılara var, Türkiyeliye yok. 
NURETTİN
CANİKLİ (Devamla) – Belki garip gelecek ama büyük çoğunluğu ne, biliyor
musunuz? Açık kalp ameliyatı dâhil sofistike operasyonlar için geliyorlar. Yani
açıkçası, ben bu araştırmayı yaparken bende de kalan şey, genelde işte saç
ektirmek, kadınlar güzelleşmek için, onlar var; öyle değil.
ENGİN
ÖZKOÇ (Sakarya) – Kaç kişi Amerika’ya gitmiş buradan, söyleyeceğim biraz sonra.
Buradan Amerika’ya kaç kişi gitti?
NURETTİN
CANİKLİ (Devamla) – Yani sadece ucuz olduğu için hiç kimse sağlık hizmeti almak
için bir ülkeye gitmez yani canını emanet etmez, açık kalp ameliyatı olmaz. Hem
dünyanın en kaliteli sağlık hizmetlerinden birini veriyoruz hem de rekabetçi
fiyatla veriyoruz. İşte bu dönüşüm nedeniyle önümüzdeki… Şunu da söyleyeyim:
Normal turist Türkiye’ye geldiğinde 700-750 dolar civarında para bırakıyor,
bunlar ortalama 3.000-3.500 dolar para bırakıyor. Onun için –başladık zaten-
çok özel teşviklerle bu alanı… Zaten, kendiliğinden gelişiyor yani biz bir şey
yapmıyoruz. Onunla direkt bağlantılı değil ama aynı şekilde, dizi film ihracı;
evet, 2019’da 500 milyon dolar bekliyoruz değerli arkadaşlar, 500 milyon dolar.
Öyle oturduğunuz yerde bunlar olmuyor. Yani önceki dönemlerde bu rakamlar
sıfır. Sağlık hizmeti almak için dünyanın her yerinden insanlar geliyor ve
gelmeye devam edecek.
Eğitim
hizmeti; bu da refahın önemli unsurlarından bir tanesi, çocuklarımızın kaliteli
bir eğitim alması açısından son derece önemli. En can alıcı rakamı vereyim:
Derslik başına düşen öğrenci sayısı 36,1’den bugün 23,4’e düşmüştür, başka bir
sözle izaha gerek var mı arkadaşlar? (AK PARTİ sıralarından alkışlar) Bakın,
öğretim elemanı sayısı 631 binden 1 milyon 104 bin 109’a çıkmıştır. 
ÖZKAN
YALIM (Uşak) – İki yıllık adamları öğretim üyesi yaptınız ya.
NURETTİN
CANİKLİ (Devamla) - Evet, aynen böyle, rakam burada işte, devletin resmî
rakamları. Yani kabullenmekte zorlandığınızı tahmin ediyorum ama dolayısıyla
üniversitede eğitim gören… Bu da önemli yani refah seviyesini belirleyen
unsurlardan bir tanesi, insanların üniversiteye gitme seviyesi, 2 milyondan 7
milyona çıkmış, 7 milyona. İsteyen herkes üniversiteye gidiyor. Bir zamanlar
bunlar söylendiğinde hayalcilikle suçlanmıştı bazı siyasetçiler geçmişte. 
Biraz
da eğlenceye, başka şeylere bakalım. Tabii, refahın unsurları sadece ev, giyme,
yeme içme değil. 
ÖMER
FETHİ GÜRER (Niğde) - Bu millet zenginlikten intihar ediyor! 
NURETTİN
CANİKLİ (Devamla) – Bakın, toplam sinema seyirci sayısı 23,5 milyondan,
2018’de, 70 milyona çıkmış değerli arkadaşlar.
ENGİN
ÖZKOÇ (Sakarya) – Bravo (!)
NURETTİN
CANİKLİ (Devamla) - Evet, evet. Tiyatro seyirci sayısı 1 milyondan 1 milyon 800
bine çıkmış. 8,7 milyon kişi iç hatlarda hava yolunu kullanırken -8,7 milyon-
bugün bir yılda 113 milyon insan hava yolunu kullanıyor, refah bu işte. (AK
PARTİ sıralarından alkışlar) Ve o 11 milyon 800 bin aracı da son derece
konforlu yollarda, mükemmel otobanlarda hakikaten muhteşem manzaralar eşliğinde
kullanıyor; refah bu işte. Sinemasıyla, sağlığıyla, yediğiyle, içtiğiyle,
giydiğiyle refah bu, ne derseniz deyin.
FEHMİ
ALPAY ÖZALAN (İzmir) – Spora da gel Başkanım, spora.
NURETTİN
CANİKLİ (Devamla) – Evet, dolayısıyla Türkiye bu dönüşümü gerçek anlamıyla
yaşamıştır. 
Şimdi,
belki bazılarının hoşuna gitmeyecek olan bir şeyi söyleyeyim: Uluslararası
insani yardım. Bu da refahın önemli unsurlarından bir tanesi, en azından ben
öyle düşünüyorum. 8,07 milyar dolarlık dış yardımla 2017’de ve 2018’de Türkiye
dünyada nominal olarak -millî gelir kıyaslaması olmaksızın- en yüksek dış
yardım yapan ülke. (AK PARTİ sıralarından alkışlar) Bunun refahla ne ilgisi
var? Refahla ilgisi şu: Bir zamanlar bu ülkenin Başbakanı 1 tanker petrolü
kredili olarak alamamıştı. Bakın, 1 tanker petrolü kredili olarak alamamıştı ya
da IMF’den -artık duvara toslandığı için- 200-300 milyon dolar kredi alabilmek
için o güne kadar savunduğu bütün ilkeleri ayaklar altına alınan bir dönemden…
Bugün dünyada ihtiyacı olan milletlere, topluluklara, ülkelere Türkiye her sene
8,07 milyar dolar yardım ediyor, dünyada 1 numara. (AK PARTİ sıralarından
alkışlar) Bu, sadece devletin yaptığı yardım değil, bütün sivil toplum
örgütleri, Kızılayıyla, Diyanetiyle ve kişilerin yaptığı yardımların toplamı
yani millet olarak, halk olarak. Ha, devletin yaptığı yardım fazla değil, onu
söyleyeyim bakın. Esas burada bu rakama dâhil olan, milletin kendisinin yaptığı
yardımdır; kendi bağışladığı, kendi gönderdiği paralardır esas rakamı oluşturan
ve sivil toplum örgütleri vasıtasıyla gönderdiği paralardır. Yani efendim, işte
“Türkiye’deki açlara bakmıyorsunuz, onlara gönderiyorsunuz.” diyenlere bu
anlamda söylüyorum, bunların büyük çoğunluğunu bu millet gönderiyor, Türk milleti;
Türk milletinin en önemli özelliklerinden bir tanesi bu işte, evet. (AK PARTİ
sıralarından alkışlar) 
ENGİN
ALTAY (İstanbul) – Şehitlerinki nerede, şehitlerinki?
NURETTİN
CANİKLİ (Devamla) – Şehitlerin parası, iyi hatırlattınız, teşekkür ediyorum. Ne
dediniz önce “Şehitlerin parasını yediniz.” dediniz, öyle değil mi, bunları da
söylediniz. 
ENGİN
ALTAY (İstanbul) – “Nerede?” dedim, “Nerede?” dedim.
NURETTİN
CANİKLİ (Devamla) – Ne oldu şimdi; para duruyor, para duruyor, hesapta duruyor,
hesapta duruyor, devletin kayıtlarında duruyor; ne oldu? (AK PARTİ sıralarından
alkışlar) 
ENGİN
ÖZKOÇ (Sakarya) – Yediniz; yediniz, yediniz.
NURETTİN
CANİKLİ (Devamla) – Yani gerçekten, bu şekilde... 
ENGİN
ALTAY (İstanbul) – Hani nerede?
ENGİN
ÖZKOÇ (Sakarya) – Yediniz.
NURETTİN
CANİKLİ (Devamla) – Refahın unsurlarından bir tanesi -az daha unutuyordum-
güvenlik; öyle değil mi, güvenlik yani devletin en temel görevi de vatandaşın
can ve mal güvenliğini sağlamaktır. Sayın Kılıçdaroğlu’yla aynı düşünmüyoruz.
Ama güvenlik noktasında da gerçekten önemli, muhteşem gelişmeler söz konusudur.
Nedir bu? Bugün, 780 bin kilometrekareye Türkiye Cumhuriyeti’nin her vatandaşı
rahatlıkla girebiliyor, ziyaret edebiliyor.
ENGİN
ALTAY (İstanbul) – Cumhurbaşkanı niye rahat gidemiyor? Cumhurbaşkanı niye rahat
gidemiyor, 3 bin korumayla gidiyor. Meclise bin korumayla geliyor.
BAŞKAN
– Sayın Altay...
NURETTİN
CANİKLİ (Devamla) – Yani bugün Tunceli’nin dağlarında şenlikler yapılıyor,
Hakkâri’nin yaylalarında şenlikler yapılıyor; uçurtma şenlikleri yapılıyor,
isteyen gidip görebilir. Sadece orası değil, 780 bin kilometrekarenin tamamı
güven içerisinde, her Türkiye Cumhuriyeti vatandaşı bu topraklarda istediği
gibi gezebiliyor, istediği gibi hayatını idame ettirebiliyor.
Şimdi,
gelir dağılımıyla ilgili –Lütfi Bey açıklayacak ama- yoksullukla ilgili kısa
bir açıklama yapmak istiyorum. Tabii, çok konuşuluyor yoksulluk olayı. Yani
nedir, trend nasıldır, nereden geldik, nereye gidiyoruz? Bir analiz yapılırken
mutlaka bir yerle, bir dönemle bir karşılaştırma yapmak gerekiyor, başlı başına
bir rakamı alıp söylemenin çok fazla bir anlamı yok. 
Uluslararası
alanda kullanılan rakamlar da günlük dolar bazlı tüketim rakamlarıdır; 1 dolar
var, 2,15 dolar var, bir de 4,3 dolar var. 1 ve 2’yi bırakın, orada Türkiye o
aşamayı geçti. “4,3 doların altında tüketim yapan.” şeklinde yoksulluğun
tanımı, uluslararası kategorize etmek gerekirse bu şekilde tanımlanır. Yani bu
bizim belirlediğimiz bir rakam değil, 4,3 dolar günlük. Bu açıdan bakıldığında,
on yedi yılda günlük 4,3 doların altında tüketen 19 milyon 500 bin kişi bugün 1
milyon 100 bin kişiye düştü; bugün değil, daha doğrusu 2015 rakamları en son.
Ondan sonra, TÜİK bu seriyi izlemeyi zaten bıraktı. Neden bıraktı? Çünkü artık
Türkiye bu kulvardan çıktı. 
ÖZNUR
ÇALIK (Malatya) – Sıfırladı. 
NURETTİN
CANİKLİ (Devamla) – Evet, aynen öyle, sıfırladığı için. (AK PARTİ sıralarından
alkışlar)
CAHİT
ÖZKAN (Denizli) – Daha fotoğraflar var Sayın Başkanım. Fotoğraflar var daha,
fotoğrafları göstermediniz. 
BAŞKAN
– Sayın Grup Başkan Vekili, lütfen, hatibin sözünü kesmeyin. 
NURETTİN
CANİKLİ (Devamla) – Tam bununla bağlantılı, tam da bugün yayınlandı bütün bu
konuşmaların üzerine. Birleşmiş Milletler Kalkınma Programı tarafından bugün
İnsani Gelişme Raporu yayınlandı, 2018 dâhil. Orada yolsuzluk, hepsi var, bütün
kriterleri esas alan, son derece komple bir rapor, böyle bir sistem. Ne diyor
biliyor musunuz? Türkiye 189 ülke arasında 59’uncu sıraya yükseliyor. (AK PARTİ
sıralarından alkışlar) Türkiye ilk defa “Çok yüksek insani gelişme”
kategorisine girmiş oluyor, ilk kez giriyor.
ÖZNUR
ÇALIK (Malatya) – İlk kez giriyor Başkanım. 
NURETTİN
CANİKLİ (Devamla) – Bakın, bu raporu biz yayınlamadık, bir şey yapsak bir ton
laf söylersiniz. Birleşmiş Milletler tarafından yayınlanıyor, bizimle hiçbir
alakası yok, uzaktan yakından alakamız yok.
AYKUT
ERDOĞDU (İstanbul) – Ya, 3’üncü değil, 59’uncu. 
NURETTİN
CANİKLİ (Devamla) – Türkiye ilk defa bu anlamda içinde yoksulluğun da,
yoksulluk kriterinin de olduğu bu kategoride süper lige çıkıyor, süper lige
çıkmış oldu. (AK PARTİ sıralarından alkışlar) 
Arkadaşlar,
hep beraber çıktık, hep beraber çıktık. 
AYKUT
ERDOĞDU (İstanbul) – Ya Nurettin Bey, 59; 3 değil. 
NURETTİN
CANİKLİ (Devamla) – Yani sevinebilirsiniz, bu, sadece benim, onun değil, tüm arkadaşlarımızın,
tüm arkadaşlarımızın. 
Şimdi,
değerli arkadaşlar, bir de şu faiz konusuna değinildi; girmem gerekiyor. Yanlış
hatırlamıyorsam, Sayın Kılıçdaroğlu “Faize saniyede 596 dolar ödeniyor.” dedi.
Doğru olduğunu varsayalım.
MAHMUT
TANAL (İstanbul) – Başkanım, vatandaş bana mesaj atmış “Bir gram et
bulamıyoruz.” diye. Nasıl iş bu? 
NURETTİN
CANİKLİ (Devamla) - Bugün eğer on yedi yıl önceki faizlerin ulaştığı seviye
yani bütçe içerisindeki payı aynen korunmuş olsaydı, aynen korunmuş olsaydı
arkadaşlar, bakın…
MAHMUT
TANAL (İstanbul) – Mesaj atmış, “Bir gram et bulamıyoruz.” diyor. 
İLYAS
ŞEKER (Kocaeli) - Bir tek sana gelmiş galiba!
NURETTİN
CANİKLİ (Devamla) - Ki 1990’lı yıllarda bütçe harcamalarının yaklaşık yüzde
40’ı faize ödenir hâle gelmişti, 1990’lı yıllarda, devraldığımızda aşağı yukarı
bu rakam yüzde 42; 1990’lı yıllarda ulaştığı rakam bu yani 100 liralık faizin
42 lirası faiz geliri elde edenlere aktarılıyor arkadaşlar. 2019 bütçesinde bu
rakam, oran ne kadar? Yüzde 10, yüzde 10. (AK PARTİ sıralarından alkışlar)
Bunun anlamı şu: Eğer on yedi yılda bu alanda hiçbir iyileşme ve kötüleşme
olmamış olsaydı 2019 bütçesinin yüzde 42’si faiz giderine aktarılacaktı, faize
aktarılacaktı. Faiz gelirini kim elde ediyor? Para babaları, zenginler, ağalar.

ZÜLFÜ
DEMİRBAĞ (Elâzığ) – O zamanlar saniyede 2.500’e çıkarıyorlardı. 
NURETTİN
CANİKLİ (Devamla) – 403 milyar lira aktarılacaktı değerli arkadaşlar, eğer aynı
oran, dediğim gibi yani ne bir iyileşme olsun ne bir kötüleşme… 
CAHİT
ÖZKAN (Denizli) – Evet, evet. 
NURETTİN
CANİKLİ (Devamla) - Şimdi, grafik de burada, onu da madem şey yaptık… 
MAHMUT
TANAL (İstanbul) – Yüzde 10’u gerçek dışı söyledin, yüzde 17. 
AYKUT
ERDOĞDU (İstanbul) – Vallahi, “1999’da iktidar olan…” diyeceksin yani ne
diyeyim!
BAŞKAN
– Arkadaşlar, iyi de bütün hatipleri dinledi herkes. 
NURETTİN
CANİKLİ (Devamla) – Arkadaşlar, bakın, faizin bütçe içerisindeki payını
gösteriyor; en yüksek olduğu tarih de 1990’lı yılların sonu, 2000’lerin başı, o
yıllar yani. Baktığınız zaman, 1990’lı yıllarda yüzde 40’ı aşıyor ve yüzde
42’ye geliyor. Sonrasına bakın, sonrasında on yedi yıllık dönem de şurası. (AK
PARTİ sıralarından alkışlar) Bakın, düzenli, istikrarlı bir şekilde, bir yıl
değil, iki yıl değil, üç yıl değil, tam on yedi yıl kesintisiz faizin bütçe
içerisindeki payı düşüyor düşüyor düşüyor ve 2019 bütçesinde 10’a kadar
geriliyor, 10’a kadar geriliyor. 
CAHİT
ÖZKAN (Denizli) – Gezi olaylarıyla düzeltmeye çalışıyorlardı! 
NURETTİN
CANİKLİ (Devamla) – Eğer o oran aldığımız şekilde kalmış olsaydı bugün 2019
bütçesinden tam 403 milyar lira ödenmiş olacaktı. Şimdi ne kadar ödeniyor? 2019
bütçesinden faize 103 milyar ödeniyor. Aradaki fark 300 milyar; bir yılda
faizden 300 milyar tasarruf değerli arkadaşlar. Bu, tarihin en büyük sosyal
politikasıdır, evet, aynen öyle. (AK PARTİ sıralarından alkışlar) 
İşte,
bunları -bu, bir yılda tasarruf ettiğimiz 300 milyar lira- nerede kullanıyoruz?
İşte, personele aktarıyoruz, eğitime aktarıyoruz, sağlığa aktırıyoruz, yola,
köprüye… İşte, bunlar burada yapılıyor, burada yapılıyor. Bakın, bugüne kadar,
on yedi yılda eğitime 1 trilyon 128 milyar harcamışız. “Nerelere gitti bu
paralar?” deniliyor ya, toplam 6 trilyon 750 milyar harcamışız bütçe yoluyla;
hepsi orada zaten. Eğitime 1 trilyon 128 milyar, sağlığa 1 trilyon 3 milyar,
tarıma 183 milyar, yatırıma 740 milyar, sosyal harcamalara 375 milyar… 
AYKUT
ERDOĞDU (İstanbul) – Çiftçi öldü, eğitim bitti, sağlık çöktü… 
NURETTİN
CANİKLİ (Devamla) - Ha, sosyal harcamalar 1990’lı yıllarda bütçenin sadece
yüzde 1’i kadar; sosyal harcamalara 1,3 milyar lira para aktarılıyor. 2019
bütçesinde bu iş için ayrılan para nedir? Yani, engelli vatandaşlarımızdan
tutun da… Çoğu da evlere aylık nakit ödemeler olmak üzere 62 milyar; on yedi
yılda 1 milyar, 62 milyara çıkartılıyor arkadaşlar. (AK PARTİ sıralarından
alkışlar) 375 milyarlık sosyal harcama… Bunlar fakir fukara. Yine, 1990’lı
yıllarda 1 milyon haneye bu yardım yapılırken bugün 3,5 milyon haneye
yapılıyor; 3,5 milyon haneye. O nedenle bu fakirlik azalıyor işte. (AK PARTİ
sıralarından alkışlar) 
(Mikrofon
otomatik cihaz tarafından kapatıldı) 
ÖMER
FETHİ GÜRER (Niğde) - Milleti işsiz bırakmışsınız, yoksul bırakmışsınız. 
BAŞKAN
– Sayın Canikli, sürenize bir dakika ilave ediyorum.
Buyurun.

NURETTİN
CANİKLİ (Devamla) – Sosyal güvenlik harcamaları… Bakın, konuşuyoruz. Bu sene,
2019 bütçesinde sosyal güvenlik sisteminin gelirleri giderlerini karşılamaya
yetmiyor; onun için, bütçeden her yıl para aktarıyoruz. Bu sene ne kadar? 192
milyar lira değerli arkadaşlarım, 192 milyar lira. On yedi yılda toplam 1
trilyon 182 milyar aktarmışız. Şimdi, eğer o beklenti içine sokulan
vatandaşlarımız… Onlar kendi açılarından haklı olabilirler, taleplerine bir şey
demiyorum, o ayrı bir şey -EYT’liler için söylüyorum- taleplerini gündeme
getirirler. Mesele o değil, mesele bunun rasyonel bir zeminde değerlendirilip
gerçek anlamda ciddi bir devlet adamı hareketi içerisinde, olup olmayacağını
kararlaştırıp ona göre o insanlara bir şey söylemek lazım.
Şimdi,
onların sorunlarını çözmemiz gerekir, çözelim; onlara da yaşı beklemeden,
primlerini doldurmuş olanlara emekli hakkı verelim derseniz… 
(Mikrofon
otomatik cihaz tarafından kapatıldı) 
NURETTİN
CANİKLİ (Devamla) – Bir dakika daha alabilir miyim.
BAŞKAN
– Sayın Canikli, buyurun, ilave ettim.
NURETTİN
CANİKLİ (Devamla) – …teknik düzenlemelerini Sayın Kılıçdaroğlu sizin
yaptığınız, 8 Eylül 1999’da, rahmetli Bülent Ecevit’in uygulamaya koyduğu o
düzenleme ortadan kalkar, tekrar biz erken emeklilik sistemine dönmüş oluruz ve
bunun da ilk yıl maliyeti 26 milyar, bir süre sonra da 100 milyara çıkıyor, 100
milyar.
ÖMER
FETHİ GÜRER (Niğde) – Kaç kişi oluyor, kaç kişi?
NURETTİN
CANİKLİ (Devamla) – Evet, 100 milyar, öyle. 6 milyon kişi var. 
ÖMER
FETHİ GÜRER (Niğde) – 6 milyon olmuyor, yanlış bilgi, 1 milyon kişi emekli olacak.
NURETTİN
CANİKLİ (Devamla) – Hemen emekli olacak 1,5 milyon kişi var. Hemen emekli
olacakların -bugün çıktığı zaman kanun- bütçeye bir yıllık maliyeti 25-26
milyar. Evet öyle, hepsini tek tek, kuruş kuruş çalıştım, biliyorum. Bir süre
sonra da 100 milyara çıkıyor, yıllık 100 milyar ve tekrar 40’lı yaşlardaki
erken emeklilik sistemine dönmüş oluyoruz. Bu parayı, bu kaynağı ortaya
koymadan o insanlara “Ben bunu çözerim.” dediğiniz zaman bu olmaz, olmaz. O
insanlara yanlış bir ümit vermiş olursunuz.
ALİ
KENANOĞLU (İstanbul) – Kısın sarayın masrafını. 
ENGİN
ALTAY (İstanbul) – Ya, bayram ikramiyesi de olmaz diyordunuz, yaptınız ya. 
NURETTİN
CANİKLİ (Devamla) – Bakın, Cumhuriyet Halk Partisinde de bütün Mecliste de bu
işi bilen arkadaşlar var, lütfen, çıksın konuşsunlar onlar da, paylaşsınlar
yani. 
(Mikrofon
otomatik cihaz tarafından kapatıldı) 
NURETTİN
CANİKLİ (Devamla) – Sadece o vatandaşlarımızın siyasi desteğini…
BAŞKAN
– Sayın Canikli, tamamlayalım artık lütfen.
ENGİN
ALTAY (İstanbul) – Nurettin Bey, bayram ikramiyeleri de olmaz diyordunuz, oldu
ama değil mi? Bayram ikramiyeleri…
NURETTİN
CANİKLİ (Devamla) – 10 milyar maliyeti vardı, bulduk, bulundu. 
Bakın,
ben şunu söylüyorum: Kaynağını bulalım, halledelim. 10 milyarı bulduk, 100
milyarın kaynağı… 
ÖMER
FETHİ GÜRER (Niğde) – Bırakın siz, biz buluruz.
NURETTİN
CANİKLİ (Devamla) – Kaynağını ortaya koymadan… 
ALİ
KENANOĞLU (İstanbul) – Sarayda, sarayda.
NURETTİN
CANİKLİ (Devamla) – Ama şöyle değil: Sayın Kılıçdaroğlu daha önce söylemişti:
“Benim adım Kemal, ben bulurum.” Öyle değil, olmaz. (AK PARTİ sıralarından
alkışlar) 
Aynen,
sizin kendi ifadeniz, onun için kusura bakmayın yani başka bir amacım yok,
kendi ifadeniz olduğu için söylüyorum. Yani Nobel Ödüllü o kadar anlı şanlı
iktisatçılar yüzyıllardan beri bu kaynak problemini çözmek için çalışıyorlar,
bir türlü bulamamışlar ama Sayın Kılıçdaroğlu “Ben buldum.” diyorsa bu çok
kıymetli bir olaydır yani gerçekten. (AK PARTİ ve CHP sıralarından alkışlar)
Biz de destek veririz, her türlü yani o anlamda problem yok. 
ENGİN
ÖZKOÇ (Sakarya) – Bravo!
NURETTİN
CANİKLİ (Devamla) – Ama ortada bir şey yok, ortada bir şey yok.
ENGİN
ÖZKOÇ (Sakarya) – Var, var. 
NURETTİN
CANİKLİ (Devamla) – Yani içi boş bir aile sigortasıyla “Ben bu işi hallederim.”
demekle olmuyor. 
Sayın
Başkan, teşekkür ediyorum. 
Saygılar
sunuyorum efendim, sağ olun. (AK PARTİ sıralarından alkışlar)
BAŞKAN
– Teşekkür ederim.
ENGİN
ÖZKOÇ (Sakarya) – Sayın Başkan…
BAŞKAN
– Sayın Özkoç, buyurun.
IV.- AÇIKLAMALAR (Devam)
4.- Sakarya Milletvekili Engin Özkoç’un, İstanbul Milletvekili Nurettin
Canikli’nin 129 sıra sayılı 2020 Yılı Bütçe Kanun Teklifi ile 130 sıra sayılı
2018 Yılı Kesin Hesap Kanunu Teklifi’nin tümü üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
ENGİN
ÖZKOÇ (Sakarya) – Efendim, teşekkür ederim.
Öncelikle
şunu ifade etmek istiyorum: Sayın Canikli, elbette bir milletvekili olarak
Türkiye Cumhuriyeti’nin Genel Kurulunda yapılan bir konuşmayı eleştirme hakkına
sahiptir ancak Türkiye Cumhuriyeti’nin Genel Kurulunda hiçbir bürokrat burada
yapılan konuşmaları eleştirme hakkına sahip değildir, sadece bilgi verme
hakkına sahiptir. 
Sayın
Canikli’nin konuşmasını çok dikkatle dinledim, kendisine teşekkür ediyorum ama
Sayın Canikli, hani deveye sormuşlar “Boynun niye eğri?” diye, o da demiş ya
“Nerem düzgün.” diye; yaptığınız konuşmanın neresi düzgün, neresini düzelteyim
ben onu bilmiyorum. 
MÜCAHİT
DURMUŞOĞLU (Osmaniye) – Rakamlarla konuştu, rakamlarla. 
ENGİN
ÖZKOÇ (Sakarya) – Şimdi, birincisi, Sayın Kılıçdaroğlu için -1999 yılında Sayın
Bülent Ecevit ile Sayın Milliyetçi Hareket Partisinin birlikte kurduğu döneme
atıfta bulunarak- “Sosyal Sigortalarda o dönemde bu vergi kanunlarını siz
hazırladınız.” dediniz.
(Mikrofon
otomatik cihaz tarafından kapatıldı) 
SALİH
CORA (Trabzon) – Doğru söyledi, yaptığınız düzenlemenin arkasında durun.
BAŞKAN
– Buyurun.
ENGİN
ÖZKOÇ (Sakarya) – Şimdi, iyi de Sayın Canikli, o tarihte Sayın Kılıçdaroğlu
emekli, hiç çalışmadı. (CHP sıralarından alkışlar) Yani bir insan gerçeği
çarpıtır da bu kadar mı çarpıtır? Bir insan birisine iftira atar da bu kadar mı
atar? Bir insanın yüzü kızarmaz da bu kadar mı pişkinlikle bu yalanları söyler?
(CHP sıralarından alkışlar)
Gelelim
hastanelerle ilgili konuya. Dediniz ki: “İngiltere’den, Amerika’dan
geliyorlar.” Sayın Canikli, bir buçuk yıl önce Amerika’ya sağlıkla ilgili
gittiniz mi? Orada bir tedavi gördünüz mü? 
NURETTİN
CANİKLİ (İstanbul) – Gitmedim. 
ENGİN
ÖZKOÇ (Sakarya) – Gördünüz, gördünüz, gördünüz. (CHP sıralarından alkışlar)
Onların belgelerini de getiririz size. Onun için birazcık burada gerçekleri
açıklamanız gerekiyor. 
Şimdi,
ben buradan gerçekleri tek tek söylüyorum, gerçekleri çarpıtarak olmaz. 
(Mikrofon
otomatik cihaz tarafından kapatıldı)
BAŞKAN
– Buyurun.
ENGİN
ÖZKOÇ (Sakarya) – Sayın Canikli mektupla ilgili diyor ki: Amerika Birleşik
Devletleri Başkanı Türkiye Cumhuriyeti’nin Cumhurbaşkanına -adını bile anamam,
çok ağır ifadeler kullanıyor- “Sen, şöyle şöyle…” İlk önce diyorlar ki: “Onu
çöpe attık, onu buraya koyduk, onu şuraya koyduk.” Eğer devleti bilseydiniz,
bunun cevabını devletin kayıtlarına geçirerek verirdiniz. Amerika Birleşik
Devletleri’nde Trump’a bu mektubu verdiniz mi vermediniz mi şimdi nasıl
kanıtlayacaksınız merak ediyorum. 
RAVZA
KAVAKCI KAN (İstanbul) – Basın toplantısında söyledi, daha ne desin yani. 
ENGİN
ÖZKOÇ (Sakarya) – Çünkü o mektubu asla vermediniz. O mektubu verecek
cesaretiniz yok, yüreğiniz yok. O mektubu cebinizde bıraktınız. (CHP
sıralarından alkışlar) 
Tank
Paletle ilgili -siz Millî Savunma eski Bakanısınız- kanıtlayın arkadaşlar
bunları…
ALİ
ÖZKAYA (Afyonkarahisar) – 64’te on sene cevap verilmiyor….
ENGİN
ÖZKOÇ (Sakarya) – Mektubu mu verdiniz? Devlet kayıtlarına sokacaksınız. 
(Mikrofon
otomatik cihaz tarafından kapatıldı)
RAVZA
KAVAKLI KAN (İstanbul) – Basın toplantısını bütün dünya verdi. 
BAŞKAN
– Sayın Özkoç, tamamlayalım lütfen. 
ENGİN
ÖZKOÇ (Sakarya) – Devlet kayıtlarına sokacaksınız. İlk önce elçiyi
çağıracaksınız “Al bu mektubu” diyeceksiniz, cevabını vereceksiniz. Neymiş
efendim? Cebine sokmuş. Bakın, hâlâ cebindedir. Bakın o mektuba hâlâ
cebindedir.
Şimdi
bakın, Tank Paletle ilgili Sayın Canikli konuşuyor, diyor ki: “Biz çok doğru
bir şey yaptık, ALTAY tankını yirmi beş yıllığına tahsis ettik.” Sadece onu
yapmadınız ki KDV istisnası verdiniz, gümrük vergisi muafiyeti getirdiniz, KDV
iadesi getirdiniz, yüzde 100 oranında kurumlar vergisi indirimi yaptınız. On
yıllık sigorta primi işveren hissesi desteğini verdiniz. On yıllık gelir
vergisi stopaj desteği verdiniz. 69 milyon liralık nitelikli personel desteği
verdiniz. Yani bizim işçi BMC için çalışacak, biz ödeyeceğiz. 141 milyon
liralık faiz ve kâr payı desteği verdiniz. 12 milyon liralık tüketim
harcamalarının yüzde 50’sini karşılayan enerji desteği verdiniz.
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
Sayın
Özkoç, bitirelim artık.
ENGİN
ÖZKOÇ (Sakarya) – Kime verdiniz? Katar ordusuna verdiniz. Biz demiyoruz ki…
Hani millîydi? Hani millî olarak tank üretecektiniz? Katar ordusu en büyük
hissedar, siz bunun cevabını verin. Bütün bu paraları Katar’a neden peşkeş
çektiniz? Bunun cevabını verin.
Sayın
Başkan, değerli milletvekili arkadaşlarım; Kılıçdaroğlu’na diyor ki: “Size
kimse inanmıyor.” Kılıçdaroğlu’na inandıkları için İstanbul’u aldık, onun için
Ankara’yı aldık, onun için Mersin’i aldık. Millet İttifakı’yla yaptık, milletin
desteğiyle yaptık. (CHP ve İYİ PARTİ sıralarından alkışlar) Size artık kimse
inanmıyor.
Teşekkür
ederim. (AK PARTİ ve CHP sıralarından gürültüler)
SALİH
CORA (Trabzon) – Aldınız ama geri bırakacaksınız.
MAHMUT
TANAL (İstanbul) – Afrika’daki madenlerin hesabını verin. Afrika’daki maden
şirketleriniz ne oldu?
BAŞKAN
– Arkadaşlar, karşılıklı konuşmayın lütfen.
Sayın
Canikli…
NURETTİN
CANİKLİ (İstanbul) – Sayın Başkan, ismimi zikrederek sataşmada bulundu Sayın
Başkan ve ağır ifadeler kullandı “yüzü kızarmaz da…” diye.
BAŞKAN
– Buyurun. 
Yeni
bir sataşmaya mahal vermeyelim. (AK PARTİ sıralarından alkışlar) 
V.- SATAŞMALARA İLİŞKİN KONUŞMALAR
1.- İstanbul Milletvekili Nurettin Canikli’nin, Sakarya Milletvekili
Engin Özkoç’un yaptığı açıklaması sırasında şahsına sataşması nedeniyle
konuşması
NURETTİN
CANİKLİ (İstanbul) – Teşekkür ederim Sayın Başkan.
Ben
Amerika’da hiçbir tedavi olmadım. (AK PARTİ sıralarından alkışlar) Hiçbir
hastaneye gitmedim, hiçbir sağlık hizmeti almadım.
ENGİN
ÖZKOÇ (Sakarya) – Göstereceğim.
NURETTİN
CANİKLİ (Devamla) – Bakın, şu olay bile aslında nasıl bir algı oluşturulmaya
çalışıldığının ilginç örneklerinden bir tanesi. Hep onu söylüyorum, arkadaşlar,
bir konuyu enine boyuna bir araştırın.
ENGİN
ÖZKOÇ (Sakarya) – Gösteririm, gösteririm.
ZÜLFÜ
DEMİRBAĞ (Elâzığ) – Yalan! Yalan!
ENGİN
ÖZKOÇ (Sakarya) – Göstereceğiz.
BAŞKAN
– Arkadaşlar, kürsüde arkadaşımız konuşuyor, lütfen müsaade edin konuşsun.
NURETTİN
CANİKLİ (Devamla) – Yani kayıtlar burada, Meclisin kayıtları burada, hepsi
burada, bakabilirsiniz. Ne Amerika’da bir tedavim vardır… Rahatsızlığımı
Türkiye'de, Türk doktorlarında tedavi oldum ve İstanbul’da tedavi oldum. (AK
PARTİ sıralarından alkışlar)
ENGİN
ÖZKOÇ (Sakarya) – Göstereceğim, belgeler burada, belgeleri var.
Genel
Başkanı da söyleyin. 
ALİ
CUMHUR TAŞKIN (Mersin) – Özür dile! Özür dileyin! 
NURETTİN
CANİKLİ (Devamla) – Şimdi, değerli arkadaşlar, önemli değil, özür dileyip
dilememelerinin çok önemi yok.
Değerli
arkadaşlar, “Sayın Kılıçdaroğlu 8 Eylülde görevde.” demedim zaten ben. Bakın,
kanunun yayımlanma tarihi –kayıtlara bakın- 8 Eylül 1999. Ama bir kanun, hele
böyle bir kanun, reform mahiyetinde, son derece önemli bir kanun yıllar
öncesinden hazırlanmaya başlanır. Sayın Kılıçdaroğlu’nun açıklamaları var...
ENGİN
ÖZKOÇ (Sakarya) – Yazıklar olsun sana!
NURETTİN
CANİKLİ (Devamla) – Evet, öyle, tabii. “Sayın Kılıçdaroğlu ve ekibi hazırladı
bürokrat olarak." dedim, bakın, bürokrat olarak. Dolayısıyla söylediğim o.
ENGİN
ÖZKOÇ (Sakarya) – Yazıklar olsun size! Hiç bulunmadı. Bu kadar mı yalan
söylenir!
YILMAZ
TUNÇ (Bartın) – Sana yazıklar olsun!
BAŞKAN
– Arkadaşlar, siz konuşurken kimse müdahale etmesin istiyorsunuz, başkası
konuşurken konuşturmuyorsunuz, lütfen... Olmaz ki, bekleyin. Söz istiyorsunuz,
herkese söz veriyorum. Lütfen...
ENGİN
ÖZKOÇ (Sakarya) – Onlara da birazcık söyleyin, onlara da!
NURETTİN
CANİKLİ (Devamla) – Arkadaşlar, tank palet üretiminde tank üretimine teşvik
verilmiştir. O saydığınız teşvikler doğrudur, verilmiştir, civciv üretimine bile
veriliyor bu teşvikler, civciv üretimine bile veriliyor Türkiye’de, açın,
bakın. 
ENGİN
ÖZKOÇ (Sakarya) – Tabii!
NURETTİN
CANİKLİ (Devamla) – Bunu herkes bilir, ilgili arkadaşlar bilir, katma değer
vergisi muafiyeti vesaire hepsi civciv üretene verilir. 
VELİ
AĞBABA (Malatya) – Katarlılara verdiniz Tank Paleti, Katarlılara verdiniz. 
NURETTİN
CANİKLİ (Devamla) – Civciv üreteni küçümsediğim için değil ama yeni bir şey
değil, onlara özel olarak verilmiş bir şey değil. Bütün teşvik belgelerine
bakın -ilgilenen arkadaşlar vardır- orada bunların hepsini görürsünüz.
Saygılar
sunuyorum. (AK PARTİ sıralarından alkışlar)
VELİ
AĞBABA (Malatya) – İhanet var, ihanet!
ENGİN
ÖZKOÇ (Sakarya) – Sayın Başkan...
BAŞKAN
– Sayın Özkoç...
ENGİN
ÖZKOÇ (Sakarya) – Efendim, müsaade ederseniz, benim söylediğim beyanların yalan
olduğunu, doğru olmadığını ifade ettiği için söz hakkım doğuyor, ona cevap
vermek istiyorum.
YILMAZ
TUNÇ (Bartın) – Ne cevabı ya!
BAŞKAN
– Yerinizden mi?
ENGİN
ÖZKOÇ (Sakarya) – Yerimden.
BAŞKAN
– Tamam, peki, buyurun.
IV.- AÇIKLAMALAR (Devam)
5.- Sakarya Milletvekili Engin Özkoç’un, İstanbul Milletvekili Nurettin
Canikli’nin sataşma nedeniyle yaptığı konuşmasındaki bazı ifadelerine ilişkin
açıklaması
ENGİN
ÖZKOÇ (Sakarya) – İspat edemeyeceğimiz hiçbir şeyi söylemeyiz. İspat edeceğiniz
şekilde konuşun. 
“Sayın
Kılıçdaroğlu ilgilendi.” dediğiniz dönemde Sayın Kılıçdaroğlu emekliydi ve o
kanunda hiç çalışmadı. Hâlâ çıkarak yüzünüz kızarmadan bunu söylüyorsunuz. Ben
sizin yüzünüze bakıyorum. 
Tank
Palete verdiğiniz, civcive verdiğiniz destek mi? Siz civcive verdiğiniz desteği
mi veriyorsunuz?
CAHİT
ÖZKAN (Denizli) – Tankı civcivle bir mi tutuyorsun?
ENGİN
ÖZKOÇ (Sakarya) – Civciv üretimi ile -Millî Savunma Bakanlığı yaptınız- tank üretimini
aynı kefeye koyup da aynı teşvikleri verdiğinizi mi söylüyorsunuz? Onların
hepsini de… Siz Millî Savunma Bakanlığı yaptınız ama maalesef Millî Savunma
Bakanlığını millet adına yapmadığınız için, Amerika adına yaptığınız için bunu
bilmiyorsunuz. (AK PARTİ sıralarından “Yuh!” sesleri)
AHMET
HAMDİ ÇAMLI (İstanbul) – Yuh sana be!
NURETTİN
CANİKLİ (İstanbul) – Sayın Başkan…
AHMET
HAMDİ ÇAMLI (İstanbul) – Yazıklar olsun!
BAŞKAN
– Bir saniye.
NURETTİN
CANİKLİ (İstanbul) – Sayın Başkan…
BAŞKAN
- Arkadaşlar, yani bu şekilde birbirimizi itham ederek bir yere varamayız. Bu,
şu ana kadar yürüttüğümüz tartışmaların usulüne de uygun değil, lütfen. 
Sayın
Canikli, buyurun. (AK PARTİ sıralarından alkışlar) 
ENGİN
ÖZKOÇ (Sakarya) – Daha söz istemedi ki Sayın Başkan. 
BAŞKAN
– Ama söylediğiniz şey…
ENGİN
ÖZKOÇ (Sakarya) – Bakın, Sayın Başkan, kayıtlara geçsin diye söylüyorum. (AK
PARTİ sıralarından “Otur, otur!” sesleri) 
BAŞKAN
- Bir dakika, bir dakika, hayır.
İLYAS
ŞEKER (Kocaeli) – Otur! Saygılı ol biraz be!
BAŞKAN
– Sayın Canikli’ye söz verdim. Sayın Canikli’ye söz verdim, sonra.
ENGİN
ÖZKOÇ (Sakarya) – Peki. 
BAŞKAN
– Buyurun. (AK PARTİ sıralarından alkışlar)
V.- SATAŞMALARA İLİŞKİN KONUŞMALAR (Devam)
2.- İstanbul Milletvekili Nurettin Canikli’nin, Sakarya Milletvekili
Engin Özkoç’un yaptığı açıklaması sırasında şahsına sataşması nedeniyle tekraren
konuşması
NURETTİN
CANİKLİ (İstanbul) – Millî Savunma Bakanlığımız döneminde bir ülkeyi ilgili
Savunma Bakanlığının davetlisi olarak ziyarete gittim. Normal bir ziyaret. Benim
randevu talebim yoktu, ülkenin Cumhurbaşkanı benimle görüşmek istedi. Ben de
merak ettim yani hani ben talep etmedim. Bir saat on beş dakika görüştük o
ülkenin Cumhurbaşkanıyla ve ülkelerine silahlı İHA satılması için kırk beş
dakika benden rica etmekle geçti, kırk beş dakika. (AK PARTİ sıralarından
alkışlar) 
2018
yılında Pakistan Deniz Kuvvetleri Komutanlığı 4+1 savaş gemisi yapımı, inşası,
anahtar teslim ihalesi uluslararası bir ihaleye çıktı. Bütün ülkeler, belli
başlı ülkelerin hepsi giriyor. Finansmanını da Çin sağlıyor, finansmanı Çin
veriyor, parayı Çin veriyor. Biz, arkadaşlarımızın çoğunun “Alamayız, alma
imkânımız yok.” dediği o ihaleyi altı ay uğraşarak aldık, Türkiye kazandı. (AK
PARTİ sıralarından alkışlar) 
Birkaç
milyar dolarlık bir ihale. Türk savunma sanayisinin o güne kadar aldığı en
büyük ihracat, anahtar teslim. Bütün komuta kontrol sistemleri, navigasyon
sistemleri, tahrik güç sistemi hariç onun dışında bütün hepsini kendi yerli
imkânlarımızla yapacak şekilde aldık, anahtar teslim.
VELİ
AĞBABA (Malatya) – Tank palete gel. 
NURETTİN
CANİKLİ (Devamla) - 4’üncüsünde motoru yetiştireceğiz ve 4’üncüsüne de inşallah
yerli motoru koyacağız. (AK PARTİ sıralarından alkışlar) 
Bir
örnek daha vereyim, neymiş milletin yanında olmak…
VELİ
AĞBABA (Malatya) – Katar ordusuna tank paleti verdiniz mi vermediniz mi?
NURETTİN
CANİKLİ (Devamla) – …millet adına hareket etmek, milletin menfaatini korumak
neymiş arkadaşlarımız öğrensin, kriterini kaybetmişler çünkü, öyle anlaşılıyor.

MÜCAHİT
DURMUŞOĞLU (Osmaniye) – Millî Savunma Bakanlığı bu işte Sayın Bakanım.
NURETTİN
CANİKLİ (Devamla) – Şimdi, Fırat Kalkanı Operasyonu’nda 70 tane tankımız isabet
aldı, maalesef, antitank füzeleriyle isabet aldı. 
VELİ
AĞBABA (Malatya) – Katar ordusuna tank paleti verdiniz mi vermediniz mi, onu
söyle!
BAŞKAN
– Arkadaşlar…
NURETTİN
CANİKLİ (Devamla) – Sonra arkadaşlarımızla, ilgili savunma şirketleriyle,
mühendislerle hepsiyle görüşmeler yaptık çünkü Zeytin Dalı Operasyonu’nu biz
biliyoruz, dünya bilmiyor ama…
(Mikrofon
otomatik cihaz tarafından kapatıldı) 
BAŞKAN
– Sayın Canikli, sataşmadan dolayı konuşulduğunda süreyi uzatmıyoruz. 
ÖZGÜR
ÖZEL (Manisa) – Eski Grup Başkan Vekili, bilir bu işleri ama…
MUSTAFA
ELİTAŞ (Kayseri) – Sayın Başkan, gürültüden duyamadık.
BAŞKAN
– Peki, son bir dakika veriyorum.
Tamamlayın
lütfen.
NURETTİN
CANİKLİ (Devamla) – Teşekkür ederim Sayın Başkan.
“Ne
yaparız? Nasıl bir şey yaparız?” Tabii, herkesin ilk aklına gelen, işte, şu
ülkede şöyle bir sistem var, bu ülkede böyle bir sistem var. Onları alamıyoruz,
vermiyorlar zaten, hem de çok pahalı. Sonunda bir radar sistemi ve tankların 6
noktasına, köşelerine bir de orta noktalarına 6 tane radar, 6 tane bomba
yerleştireceğiz, entegre birbirleriyle ve antitank füzesi ateşlendiğinde radar
onu tespit edecek. Maksimum 1.800 metreden ateşleniyor, o mühimmatın tanka
ulaşma süresi yirmi yedi yirmi sekiz saniye. Radar onu tespit edecek,
izleyecek, tanka muhtemel yaklaşma mesafesini hesap edecek, 11 metre kala o
bomba dışa doğru patlayacak ve imha edecek.
AHMET
HAMDİ ÇAMLI (İstanbul) – Amerika bakacak.
NURETTİN
CANİKLİ (Devamla) – Herkes bakacak, bakıyor zaten. (AK PARTİ sıralarından
alkışlar) Ve şu anda bu monte ediliyor değerli arkadaşlar, monte ediliyor
tanklarımıza. (AK PARTİ sıralarından alkışlar) Dünyanın hiçbir ülkesinde böyle
bir teknoloji yok, çalışmaları var, yok. Bunları çok anlatmıyoruz, konuşmuyoruz
ama madem milletin menfaati söz konusu oldu…
(Mikrofon
otomatik cihaz tarafından kapatıldı)
İLYAS
ŞEKER (Kocaeli) – Bunlar gelişmeden rahatsız olur Sayın Bakan. 
VELİ
AĞBABA (Malatya) – Tank paleti kime verdin? 
NURETTİN
CANİKLİ (Devamla) – …o zaman milletin menfaatine nasıl politikalar üretilmiş,
işte size somut örnekler. 
VELİ
AĞBABA (Malatya) – Türk Silahlı Kuvvetlerini Katar silahlı kuvvetlerinin emrine
verdin mi vermedin mi? Soruya cevap ver.
NURETTİN
CANİKLİ (Devamla) – -cek, -cak değil, afaki nutuklar değil. (AK PARTİ
sıralarından alkışlar, CHP sıralarından gürültüler) 
BAŞKAN
– Teşekkür ederim. 
Sayın
Özkoç…
ENGİN
ÖZKOÇ (Sakarya) – Efendim, ben az önce, bakın, şu anda da…
BAŞKAN
– Bir sataşma yok burada, ben dinledim.
AHMET
HAMDİ ÇAMLI (İstanbul) – Olsun, o her hâlükârda konuşuyor.
ENGİN
ÖZKOÇ (Sakarya) – Şu anda da aynısını yapıyorsunuz. Beni dinliyorsunuz, söz
isterken neden söz istediğimi soruyorsunuz ama Sayın Canikli’ye sormuyorsunuz,
ona hemen söz veriyorsunuz. 
MUSTAFA
ELİTAŞ (Kayseri) – Ama siz sataştınız. 
ENGİN
ÖZKOÇ (Sakarya) – İşte, Meclisin tarafsız Başkanı olmak bu değildir, onu ifade
edeyim. 
MUHAMMET
EMİN AKBAŞOĞLU (Çankırı) – İlgisi yok, ilgisi yok.
BAŞKAN
– Nasıl? Bir dakika, tam duyamadım ben. 
ENGİN
ÖZKOÇ (Sakarya) – Az önce Sayın Canikli neden söz istediğini ifade etmeden
kendisine söz verdiniz.
MUHAMMET
EMİN AKBAŞOĞLU (Çankırı) – Açık, net. Açık, net bir durum var.
CAHİT
ÖZKAN (Denizli) – “Yüzüne baka baka” dedin yahu! “Yüzüne baka baka söylüyoruz.”
dedin.
BAŞKAN
– Anlayamadık yani neden istediğini, tutanaklara bakın isterseniz. 
MUHAMMET
EMİN AKBAŞOĞLU (Çankırı) – Açık ve net. Sonuç itibarıyla söz istiyor.
ENGİN
ÖZKOÇ (Sakarya) – Efendim, Sayın Canikli az önce neden söz istediğini ifade
etmeden ona söz verdiniz. 
YILMAZ
TUNÇ (Bartın) – Sen duymadın.
BAŞKAN
– Tamam, anlaşılıyordu neden istediği.
ENGİN
ÖZKOÇ (Sakarya) – Öyle mi?
BAŞKAN
– Evet, işte soruyorum size, ben anlayamadım çünkü.
ENGİN
ÖZKOÇ (Sakarya) – Ona niye sormuyorsunuz?
MUHAMMET
EMİN AKBAŞOĞLU (Çankırı) – Açık ve net.
CAHİT
ÖZKAN (Denizli) – “Yüzüne baka baka söylüyorum.” diye ifade ettin.
BAŞKAN
– Onun neden istediğini ben anladım. 
ENGİN
ÖZKOÇ (Sakarya) – Ha, benimkini anlayamıyorsunuz!
BAŞKAN
– Sizinkini anlayamadım. Çünkü konuşmasını dinledim. 
ENGİN
ÖZKOÇ (Sakarya) – Neden biliyor musunuz? Çünkü siz yüreğinizle, bağımsız,
tarafsız Meclis Başkanı değilsiniz, AKP’nin Meclis Başkanısınız. (AK PARTİ
sıralarından gürültüler)
AHMET
HAMDİ ÇAMLI (İstanbul) – Yok öyle bir şey!
MUHAMMET
EMİN AKBAŞOĞLU (Çankırı) – Alakası yok!
İLYAS
ŞEKER (Kocaeli) – Hadi oradan be! Senin işin Meclisi germek be!
BAŞKAN
– Bunu reddediyorum.
ENGİN
ÖZKOÇ (Sakarya) – Reddedebilirsiniz.
BAŞKAN
– Çok da nezaketsizce bir ifade olarak görüyorum.
ENGİN
ÖZKOÇ (Sakarya) – Hiç değil efendim, gerçeği söylüyorum. 
BAŞKAN
– Hayır. 
ENGİN
ÖZKOÇ (Sakarya) – Gerçeği söylüyorum. 
CAHİT
ÖZKAN (Denizli) – “Yüzüne baka baka” dedin.
BAŞKAN
– Siz tutanaklara, ne söylediğinize bakın. Sayın Canikli’yi, bizzat ismini
zikrederek, başka bir ülkenin millî savunma bakanı olarak itham ettiniz. Bunun
için tekrar kendisine sormama gerek yok ki. Ama ben konuşmasını dinledim.
ENGİN
ÖZKOÇ (Sakarya) – Ne için söz istediğini sormak zorundasınız, Meclis Başkanı
olarak sormak zorundasınız. 
BAŞKAN
– Hayır, değilim. “Takdir eder.” diyor, İç Tüzük’te “Başkan takdir eder.”
diyor.
MUHAMMET
EMİN AKBAŞOĞLU (Çankırı) – “Sataşma var.” diyor, sataşmayı da görüyor.
ENGİN
ÖZKOÇ (Sakarya) – Başkan ilk önce sorar, sonra takdir eder efendim. 
BAŞKAN
– Öyle yazmıyor, beraber okuyalım. 
ENGİN
ÖZKOÇ (Sakarya) – Sayın Başkan, ben şimdi söz isteyebilir miyim?
Sayın
Başkan, bekliyorum, söz isteyebilir miyim?
BAŞKAN
– Hayır, neye dayanarak istiyorsunuz, onu soruyorum. 
ENGİN
ÖZKOÇ (Sakarya) – Hah, ben de onun cevabını vereceğim efendim, müsaade
ederseniz. Sayın Canikli’nin yerinde olmadığım için…
Efendim,
Sayın Canikli diyor ki: “Bu arkadaşlar kendi idraklerini kaybettiler.” Benim
için söylüyor.
CAHİT
ÖZKAN (Denizli) – Öyle demedi de o anlama geliyor.
ENGİN
ÖZKOÇ (Sakarya) – Ben de diyorum ki…
BAŞKAN
– Bu konuşmasında mı?
ENGİN
ÖZKOÇ (Sakarya) – Bu kürsüde, bu konuşmada söylüyor. 
BAŞKAN
– Bu konuşmasında öyle bir şey duymadım ben. 
ENGİN
ÖZKOÇ (Sakarya) – Var efendim ve bu konuşmasında bizim söylediğimiz sözlerin
gerçek olmadığını ifade ediyor. Bundan dolayı ben de 60’a göre söz istiyorum
efendim. 
CAHİT
ÖZKAN (Denizli) – Tutanakları isteyelim. Tutanakları isteyelim. 
BAŞKAN
– Sayın Özkoç, bu konuşmasında, son konuşmasında size, şahsınıza veya grubunuza
yönelik herhangi bir ithamı ben işitmedim.
ENGİN
ÖZKOÇ (Sakarya) – Efendim, milletvekiline güvenmiyorsanız elbette tutanaklara
bakılır.
BAŞKAN
– Tabii, tutanağa bakalım. 
ENGİN
ÖZKOÇ (Sakarya) – Elbette istersiniz ama az önce Sayın Canikli’ye hiç sormadan
verdiğiniz söz hakkını, bir dakikayı ana muhalefetin Grup Başkan Vekilinden
esirgiyorsanız, onu da buradan açıklayın. 
YILMAZ
TUNÇ (Bartın) – Bir sürü yalanını ortaya çıkardı senin ya, yüzün de kızarmıyor.
BAŞKAN
– Sayın Canikli’ye “Başka bir ülkenin bakanı.” olduğunu söylediniz, bunu
hepimiz duyduk burada, ona binaen verdim ben sözü. 
Tutanaklara
bakalım, dediğiniz varsa, siz de buyurun. 
ZÜLFÜ
DEMİRBAĞ (Elâzığ) – Tutanaklara bakalım. 
BAŞKAN
– Tutanaklara baktıktan sonra sataşmadan söz vereceğim 69’a göre. 
ÖZGÜR
ÖZEL (Manisa) – Hayır, yerinden. 
ENGİN
ÖZKOÇ (Sakarya) – Ben yerimden, konunun önemine binaen 60’a göre söz istiyorum
efendim.
CAHİT
ÖZKAN (Denizli) – Demek ki sataşma yok.
YILMAZ
TUNÇ (Bartın) – Böyle bir usul yok ya. 
ÖZGÜR
ÖZEL (Manisa) – Hayır, tutanağı bekliyor, onu mu bekleyecek, tabii ki şimdi
konuşacak. 
ENGİN
ÖZKOÇ (Sakarya) – Bu da sizi çok düşündürüyor biliyorum ama söz verirseniz çok
sevinirim.
BAŞKAN
– Peki. 
Lütfen,
tek seferde bitirelim bunu.
IV.- AÇIKLAMALAR (Devam)
6.- Sakarya Milletvekili Engin Özkoç’un, İstanbul Milletvekili Nurettin
Canikli’nin sataşma nedeniyle yaptığı konuşmasındaki bazı ifadelerine ilişkin
tekraren açıklaması
ENGİN
ÖZKOÇ (Sakarya) – Teşekkürler.
Ben
de Sayın Canikli gibi çok duygusal bir hikâye anlatacağım. Tank Palet
Fabrikasını ziyaret ettim. Tank Palet Fabrikasında yıllardan beri çalışan…
EKREM
ÇELEBİ (Ağrı) – Çalışmayan…
ENGİN
ÖZKOÇ (Sakarya) – …Türkiye’de ve dünyada hedefine isabet eden ilk obüs topunu
üreten, yıllardan beri o fabrikada askerle ve orduyla bütünleşmiş işçilerle,
mühendislerle, subaylarla görüştüm. Hepsinin gözleri yaşlıydı. Katar ordusunun
ve BMC’nin Türkiye’de kendi ürettikleri silahı üretmelerinin asla mümkün
olamayacağını, aslında kendilerinin tank üretme kapasitelerinin olduğunu…
BURHAN
ÇAKIR (Erzincan) – O senin kendi fikrin. 
ENGİN
ÖZKOÇ (Sakarya) – …obüs tankını dünyada örnek olarak kendilerinin yaptığını,
optik bölümde F-16 camına varıncaya kadar her şeyi yaptıklarını, BMC
şirketindeki Ethem Sancak’ın…
(Mikrofon
otomatik cihaz tarafından kapatıldı)
CAHİT
ÖZKAN (Denizli) – Verin süre ya, verin, verin konuşsun.
BAŞKAN
– Tamamlayalım.
ENGİN
ÖZKOÇ (Sakarya) – Sayın Grup Başkan Vekillerine ne veriyorsanız ben de onu
istiyorum.
BAŞKAN
– 60’a göre söz istediniz siz.
ENGİN
ÖZKOÇ (Sakarya) – Evet efendim.
BAŞKAN
– Bir dakika ve artı bir dakika daha veriyorum.
ENGİN
ÖZKOÇ (Sakarya) – 60’a göre yerinden söz isteyenlere tam dört dakika
konuşturdunuz.
BAŞKAN
– Grup Başkan Vekillerine, konuşmalar üzerine, bu şekilde yaptık ama bunu
herhâlde sabaha kadar sürdüremeyeceğimizi takdir edersiniz. (AK PARTİ
sıralarından alkışlar)
ENGİN
ÖZKOÇ (Sakarya) – Ben de takdir ederim ama onlara verdiğiniz dört dakikayı ben
de talep ederim.
BAŞKAN
– Onu zaten kullandınız siz de. Onlara değil de, size de söz verdim.
ENGİN
ÖZKOÇ (Sakarya) – Daha şimdi başladım efendim, şimdi başladım. 
BAŞKAN
– Size de söz verdim, onlara da söz verdim.
ENGİN
ÖZKOÇ (Sakarya) – O obüs tankını üretebileceklerini ve onun Ethem Sancak gibi
hayatı boyunca silahla hiç alakası olmamış birisine ve Katar ordusuna neden
peşkeş çekildiğini, neden Türk ordusuna güvenilmediğini, neden Türk mühendisine
güvenilmediğini bana ağlayarak anlattılar. Sizin Millî Savunma Bakanı olarak
vicdanınız elbette ki sızlamayabilir, anlayışla karşılıyorum ama onların
vicdanı sızlıyor. Onlar Altay tankını yapabilecek güçteler, potansiyeldeler ve…
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) - … onlar yıllardan beri bu orduya ve millete hizmet ettiler.
Şimdi, o tankı yapanları sizin götürüp Katar ordusuna peşkeş çektiğinizi
söylüyoruz “Neden tank üretiyorsunuz.” demiyoruz. (CHP sıralarından alkışlar) 
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
- Değerli milletvekilleri, şimdi söz sırası Adalet ve Kalkınma Partisi Grubu
adına ikinci konuşmacı Mersin Milletvekili Sayın Lütfü Elvan’da. 
Buyurun
Sayın Elvan. (AK PARTİ sıralarından alkışlar)
Süreniz
40 dakika. 
AK
PARTİ GRUBU ADINA LÜTFİ ELVAN (Mersin) - Sayın Başkan, değerli milletvekilleri;
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim
Kesin Hesap Kanunu Teklifi üzerinde AK PARTİ Grubu adına söz almış bulunuyorum.
Bu vesileyle Gazi Meclisimizi ve ekranları başında bizleri izleyen
vatandaşlarımızı saygıyla selamlıyorum. 
Bütçeyle
ilgili değerlendirmeme geçmeden önce müsaade ederseniz bugün gündeme getirilen
bazı hususlara yönelik olarak düşüncelerimi açıklamak istiyorum. 
Birincisi,
Cumhurbaşkanı Yardımcımızın bütçe görüşmelerinde yürütmeyi temsiliyle ilgili
bir eleştiri söz konusu oldu. Cumhurbaşkanı Yardımcısı Anayasa’da tanımlanmış
ve Cumhurbaşkanımıza vekâlet etme yetkisi verilmiştir. İkincisi, Cumhurbaşkanı
Yardımcımız Hükûmetin bir üyesidir. Üçüncüsü, Mecliste yemin etmektedir.
Dördüncüsü, yargılanması da Anayasa’nın 106’ncı maddesi gereğince Anayasa
Mahkemesinde olmaktadır. Beşincisi, yasama dokunulmazlığı vardır. Cumhurbaşkanı
Yardımcısı devlet memuru değildir. (AK PARTİ sıralarından alkışlar)
Cumhurbaşkanı Yardımcımız, statüsü Anayasa’da düzenlenmiş bir hükûmet üyesidir.
Burada sanki 657 sayılı Devlet Memurları Kanunu’na tabi bir devlet memuru
gelmiş bütçeyi savunuyormuş gibi bir algı oluşturmak son derece yanlıştır
değerli arkadaşlar. Bunu özellikle ifade etmek istiyorum. 
Yeni
hükûmet sistemiyle, Anayasa değişikliği referandumunda, evet, ana muhalefet
“Hayır” dedi, bizler “Evet” dedik. Halkımız ne dedi? Halkımız da “Evet” dedi ve
Anayasa’nın arkasında olduğunu söyledi. (AK PARTİ sıralarından alkışlar) Ancak
anladığım kadarıyla, Anayasa değişikliği tam olarak kavranamamış. Bunu
özellikle ifade etmek istiyorum. 
Bir
diğer husus, yine bildiğim kadarıyla, Meclis İçtüzüğü tüm partilerin ortak
görüşleri çerçevesinde konuşuldu, tartışıldı ve bu İç Tüzük’te değişiklik
oluşturuldu. Şimdi, size İç Tüzük’ün 62’nci maddesini okuyorum değerli
arkadaşlar: “Bütçe sunuş konuşmasını Yürütme adına Cumhurbaşkanı yardımcısı
veya bir bakan yapar. Bütçe ve kesinhesap kanun tekliflerinin görüşüldüğü Genel
Kurul oturumlarına Yürütme adına Cumhurbaşkanı yardımcıları ve bakanlar
katılabilir ve görüş bildirebilir.” Bu, Meclisimizin İç Tüzük’ü. Dolayısıyla,
İç Tüzük’ün gereği neyse yapılan da odur değerli arkadaşlar. 
İkinci
husus, yine, bugün burada gündeme getirilen soru önergelerine yönelik değerli
arkadaşlar. 27’inci Dönemde aşağı yukarı bir buçuk yıllık bir süre geçti.
Toplam soru önergesi sayısını biliyor musunuz arkadaşlar? Ben söyleyeyim:
Bakanlarımıza yönelik gönderilen 21.720 soru önergesi var. 21.720. Bakan başına
düşen soru önergesi 1.357. Şimdi bakanlarımız… Evet, soru önergeleri
cevaplandırılmalı; ben karşı değilim, elbette cevaplandırılmalı ama bir bakana
bir buçuk yıllık bir süre içerisinde tam 1.357 soru önergesi gönderirseniz
bakan işini mi yapacak, haftanın iki üç gününü soru önergesini cevaplamakla mı
geçirecek? Burada, makul oranda bir soru önergesi olması hâlinde, evet, mutlaka
cevaplandırılmalı; buna ben de inanıyorum. 
İkinci
husus yine soru önergelerine yönelik olarak: Burada şu ifade kullanıldı, dendi
ki: “Bu soru önergelerinin yüzde 8’i cevaplandırılmıştır.” Ancak “Evet,
zamanında olmayabilir, daha sonra da olsa bu sorular cevaplandırılmalı.”
şeklinde bir ifade de kullanıldı ve yine burada cevaplandırılan oranın yüzde 8
olduğu söylendi. Evet, zamanında cevaplandırılan soru önergelerinin oranı yüzde
8; doğru ama on beş günden sonra cevaplandırılan soru önergelerini de dâhil
ettiğimizde bu oran yüzde 44,5 değerli arkadaşlar. Düşük bir oran değil, tam
9.672 soru önergesi bakanlarımız tarafından cevaplandırılmış. 
Bir
diğer husus, yap-işlet-devret modeline yönelik olarak, burada yine dile
getirildi, Zafer Havaalanı’ndan bahsedildi. Bildiğim kadarıyla, 26 milyon veya
27 milyon euroluk bir ödeme yapıldığı ifade edildi. Yap-işlet-devret projeleri,
kamu-özel iş birliği çerçevesinde yürütülen projeler. Burada, kamu ve özel
kesim birlikte bir risk paylaşımı yapıyorlar. Peki, biz Zafer Havaalanı’na 26
milyon euro ödedik. Yap-işlet-devret modeli projelerini bir paket olarak
düşünmemiz gerekir değerli arkadaşlar. Bakın, 2018 yılında, evet, 26 milyon
euro Zafer Havaalanı için ödenmiştir ama yap-işlet-devret modeli projelerinden
devletin kasasına 2018 yılında giren miktar tam 440 milyon eurodur değerli
arkadaşlar; buna İstanbul Havaalanı dâhil değildir. 440 milyon euro…(AK PARTİ
sıralarından alkışlar) Dolayısıyla, bir paket olarak düşündüğünüzde, gerçekten
kamu yararına olan ve vatandaşımıza daha hızlı, daha çabuk hizmet sunulabilecek
bir altyapının oluşturulduğunu görüyoruz. 
Değerli
arkadaşlar, müsaade ederseniz bütçe üzerindeki değerlendirmelerime geçmek
istiyorum. 
Sayın
Başkan, değerli milletvekilleri; küresel düzeyde ekonomik ve siyasi durumun çok
hızlı bir biçimde değiştiği bir dönemden geçiyoruz. Savaşlar, bölgesel ve
küresel gerginlikler, doğal afetler ve ekonomik belirsizliklerin arttığı bir
süreci yaşıyoruz. Uluslararası düzeyde ittifakların zayıfladığı, ekonomik ve
siyasi ilişkilerin oldukça karmaşık bir hâle geldiği, ticari korumacılığın ve
siyasi içe kapanma eğilimlerinin arttığı ilginç bir dönemden geçiyoruz. Ayrıca,
tek kutuplu düzenden çok kutuplu düzensizliğe doğru küresel devinimin
hızlandığı bir zamana şahit oluyoruz. Siyasi alandaki bu karmaşa, benzer
şekilde, ekonomik alana da yansımakta, bölgesel ekonomik ittifaklar
zayıflamakta ve ülkelerin tek tek çıkarlarına dayalı ticaret anlaşmaları ortaya
çıkmaktadır. 
2009
krizinden sonra dünyada en düşük büyümenin gerçekleştiğini, ticaret
müzakerelerinin bir anlamda ticaret savaşlarına dönüştüğünü, Birleşmiş
Milletler, IMF, Dünya Bankası, Dünya Ticaret Örgütü gibi uluslararası
kuruluşların yaşanan sorunlara çözüm üretmede yetersiz kaldığını, hatta
uluslararası kuruluşların ve kuralların bazı ülkeler tarafından hiçe
sayıldığını görüyoruz. 
Sayın
Başkan, değerli milletvekilleri; dünya ekonomisinde küresel krizden sonra ilk
defa 2017 yılında oluşan ciddi orandaki canlanmanın 2018 yılından itibaren
yerini yeniden yavaşlamaya bıraktığını görüyoruz. Gelişmeleri jeopolitik
riskler açısından değerlendirdiğimizde ise Orta Doğu’da artan riskler ve
yaşanan terör olayları Türkiye’yi çeşitli kanallardan etkilemektedir. Bunların
ilki seyahat gelirleri, ikincisi ise sermaye hareketleridir. Her iki husus da
terör olaylarına, sıcak ya da soğuk çatışmalara oldukça duyarlıdır. Bununla
birlikte, Sayın Cumhurbaşkanımızın gösterdiği kararlılık ve güçlü liderliğinde
son yıllarda yurt içinde ve yurt dışında gerçekleştirdiğimiz terörle mücadele
operasyonları ülkemizin dünyadaki siyasi konumunu güçlendirmiştir. Bu durum,
aynı zamanda ekonomik operasyonlara karşı da ülkemizin dirayetini artıran
psikolojik bir etken olarak da öne çıkmaktadır. Bu vesileyle kahraman
Mehmetçiklerimize, şehit ve gazilerimize ve yakınlarına şükranlarımı sunuyorum.
(AK PARTİ sıralarından alkışlar)
Yapılan
tüm algı operasyonlarına rağmen TL’ye olan güven aşınmamış, aksine dezenflasyon
programımızın başarısının da etkisiyle TL varlıklar her geçen gün yerini
sağlamlaştırmıştır. 
Jeopolitik
risklerin ülkemiz ekonomisini etkilediği bir diğer kanal da petrol
fiyatlarıdır. Nitekim küresel jeopolitik riskler sadece Orta Doğu’da değil,
dünyanın dört bir yanında sürmektedir. Latin Amerika ülkeleri başta olmak
üzere, dış müdahalelerle seçilmiş rejimler, meşru hükûmetler devrilmeye
çalışılmakta ve bu durum, başta petrol fiyatları olmak üzere, küresel
ekonominin dalgalı bir seyir izlemesine neden olmaktadır. Tüm bu gelişmeler
yatırım kararlarını ve ticareti olumsuz etkilemektedir. Artık, uluslararası
kuruluşlar ve ülkeler makroekonomik tahminleri yapmakta zorlanmaktadırlar çünkü
bugün iyi gibi görünen iklim, yarın tamamıyla tersine dönebilmektedir. Nitekim
IMF on dört ayda tam 5 kez dünya büyüme tahminini revize etmiştir. Evet, on
dört ayda IMF dünya büyüme tahminini tam 5 kez revize etmiştir. On dört ay önce
iyi bir tablo çizen uluslararası kuruluşlar, bugün farklı bir söylem içerisinde
olabilmektedirler. Yine IMF’ye baktığımızda, IMF bir yıl önce Türkiye için şunu
söylemişti: Eksi 2,5 Türkiye'nin küçüleceğini ifade etmişti ama bugün IMF,
Türkiye'nin 2019 yılında artı 0,2 oranında büyüyeceğini ifade etmektedir. 
Sayın
Başkan, değerli milletvekilleri; böyle bir ortamda, milletler arenasında güçlü
kültür ve medeniyetiyle sayılı ülkeler arasında olan Türkiye, aynı zamanda
etkili devlet geleneği, güçlü liderliği ve onun arkasında olan milletiyle,
işleyen demokrasisiyle küresel ekonomik meydan okumalara karşı durabilmekte ve
kendisine sağlam bir zemin edinmektedir.
Gezi
olayları, hukuk darbesi girişimi, menfur askerî darbe girişimi gibi kalkışma
denemelerine boyun eğmediğimizi gören ve ülkemizin güçlenmesini istemeyen
güçler, 2018 yılı Ağustosunda düğmeye bastıkları ekonomik algı operasyonundan
da kararlı tutumumuz sayesinde hüsranla çıkmışlardır. Nitekim Türkiye, 2018
yılından sonra 2019 yılında da yılı pozitif bir büyümeyle kapatarak ekonomik
daralmayla karşılaşmayan ülkeler arasında yerini korumuştur. 
Hatırlarsanız,
uluslararası kuruluşlar başta olmak üzere, Türkiye'nin 2019 yılını negatif
büyümeyle kapatacağını, hatta yüzde 5 oranında daralacağını iddia edenler vardı
ancak bu böyle olmadı. Zira Hükûmetimiz, sadece zor günlerde değil, icra
ettiğimiz tüm dönem boyunca büyümeyi başarıyla sonuca götürmüştür, 2013-2018
döneminde ekonomimizi yıllık ortalama yüzde 5,6 oranında büyütmeyi başararak
büyüme algımızı bir üst platoya taşımıştır. Tüm bu olumsuzluklara rağmen
Türkiye ekonomisinin ne kadar güçlü ve dirençli olduğunu tüm dünyaya gösterdik.
Uluslararası bazı kuruluşların Türkiye ekonomisinin beklenenden daha dirençli
olduğunu ifade eden açıklamalarına hep birlikte şahit olduk. Nitekim Ekim
2018’de Tüketici Fiyat Endeksi yüzde 25’ti, bugün yüzde 10,5’a düşmüş durumda.
Üretici Fiyat Endeksi’miz yüzde 46’ydı, bugün yüzde 4,2’ye düşmüş durumda. İki
yıllık gösterge faizimiz yüzde 27’lerdeydi, bugün yüzde 12 seviyesinde. 
Sayın
Başkan, değerli milletvekilleri; 2019 yılı üçüncü çeyreğinde Türkiye ekonomisi
yüzde 0,9 oranında büyüyerek 3 çeyrek sonra yeniden büyüme patikasına
girmiştir. Büyüme verileri göstermektedir ki sanayi sektöründe üçüncü çeyrekte
önemli bir toparlanma görülmektedir. Üçüncü çeyrekte yüzde 1,6 oranında büyüyen
sanayi sektörünü tarım sektörü de destekleyici mahiyette takip etmiş ve yüzde
3,6 oranında büyüme kaydetmiştir. Hizmetler sektöründe inşaat dışı tüm
alanlarda kaydedilen olumlu gelişmeler de göstermektedir ki ekonomik canlanma
sürmektedir. Harcamalar yönüyle değerlendirildiğinde ise ekonomik aktivitedeki
canlılık görülebilmektedir. Nitekim yatırımlardaki daralma hızının düşmesi ve
toplam tüketimin yüzde 2,5 oranında artış göstermesi bunun en bariz
göstergesidir. 2019 yılı genelinde olduğu gibi, bütçenin disiplinden
sapılmadan, makul bir açık yoluyla ekonomiyi destekleyici bir rol oynaması
sağlanmış ve böylece kamu harcamaları üçüncü çeyrekte de büyümeye destek
vermiştir. Dördüncü çeyrekte de daha yüksek büyüme hızıyla orta vadeli
programda yer alan pozitif büyüme hedefi tutturulacaktır. 
2019
yılı bütçe hedeflerini küresel ölçekte yaşanan gelişmeler ve karşılaştığımız
onca soruna rağmen önemli ölçüde gerçekleştiriyoruz. İhracat hedefimiz 182
milyar dolardı, yine 181,4 milyar dolarlık bir ihracatı inşallah 2019 yılında
gerçekleştiriyoruz. Cari işlemler dengesine baktığımızda 2019 yılı hedefi 26
milyar dolar açıktı ancak yıl sonu gerçekleşme tahminimiz 1 milyar dolar
fazladır. Tüketici Fiyat Endeksi’ne baktığımızda hedefimiz yüzde 15,9’du, yıl
sonu beklentimiz yüzde 12. Büyüme, işsizlik oranı ve bütçe açığında
belirlediğimiz hedeflerden bir miktar sapma oldu ancak bunlar enflasyon, cari
açık, faiz oranlarında düşüş ve ihracatta sağladığımız başarıyı gölgeleyecek
düzeyde değil. 
Değerli
arkadaşlar, özet olarak şunu ifade edebilirim: Küresel ölçekte yaşanan tüm
olumsuz gelişmelere rağmen Türkiye gelişmeye, kalkınmaya ve gelişmiş ülkelere
yakınsamaya devam etmektedir. Nitekim, satın alma gücü paritesine göre kişi
başına düşen gelirde 2002 yılında Avrupa Birliği ortalama gelirinin yüzde 37’si
düzeyindeydik yani kişi başına yüzde 37’sini ancak karşılayabiliyorduk, bugün
yüzde 65 düzeyine çıktık yani satın alma gücümüz arttı, Avrupa Birliği
ülkelerine yakınsadık ve şu anda refahımız çok daha üst sıralarda. Satın alma
gücü paritesine göre kişi başına düşen gelirimizi 9.209 dolardan 28.384 dolara
çıkardık. Satın alma gücü paritesine göre dünyada 17’nci sıradan 13’ncü sıraya
yükseldik. 
En
yüksek insani gelişmişlik kategorisine girmemizle ilgili olarak biraz önce
Sayın Canikli de bahsetti ama kısaca ben de değinmek istiyorum. Değerli
arkadaşlar, bu sadece ekonomik alanda sağladığınız bir başarı değil, sadece
sosyal alanda sağlamış olduğunuz bir başarı değildir; hem ekonomik alanda hem
sosyal alanda hem kültürel alanda, tüm alanlarda sizin bir anlamda insani gelişmeyi
çok ön plana çıkardığınızı ve en yüksek ülkeler grubuna girdiğinizi
göstermektedir. Bu ne demektir? Bu aslında, on yedi yılın bir başarısıdır, AK
PARTİ hükümetlerinin bir başarısıdır. (AK PARTİ sıralarından alkışlar) Bu aynı
zamanda on yedi yıllık dönemde kaliteli bir büyüme sürecini
gerçekleştirdiğimizi göstermektedir. Yani zaman zaman şu söyleniyor: “Büyümeniz
kaliteli değil.” Evet, biz kaliteli bir büyüme sürecini gerçekleştirdik ki en
yüksek insani gelişmişlik grubu ülkeler arasında şu anda biz yer alıyoruz
değerli arkadaşlarım. (AK PARTİ sıralarından alkışlar) Yine, AK PARTİ
hükûmetlerinin insana odaklandığının bir başka göstergesidir. 
Değerli
arkadaşlar, bir başka husus; bu, Plan ve Bütçe Komisyonunda da çok sık dile
getirildi, “Efendim, bu, yüzde 1’in bütçesidir; bu, sarayın bütçesidir.”
şeklinde çok değişik ifadeler kullanıldı, yorumlar yapıldı. Değerli arkadaşlar,
bu bütçe yüzde 100 halkımızın bütçesidir, halkımızın bütçesidir, halkımızın
bütçesidir. (AK PARTİ sıralarından alkışlar) Önceki 17 bütçede olduğu gibi, bu
bütçe de toplumun tüm kesimlerinin ihtiyaçlarını dikkate alan ve 82 milyonun
tamamının bütçesidir, bu bütçe toplumun tüm kesimlerinin haklarını koruyan bir
bütçedir. Bu kapsamda, bütçemize baktığımızda, 3,4 milyon kamu çalışanı için
340 milyar lira harcayacağız, 22 milyar lirayı 2,7 milyon çiftçimizle
bölüşeceğiz, 24,3 milyon öğrencimiz için 176 milyar lira harcayacağız, 82
milyon vatandaşımızın sağlık giderleri için 189 milyar lira para harcayacağız.
Daha detayına girmek istemiyorum ama burada kadını da bulabilirsiniz, gençleri
de bulabilirsiniz, engellileri de bulabilirsiniz, KOBİ işletmelerini de
bulabilirsiniz; ne arıyorsanız 2020 yılı bütçesinde var değerli arkadaşlar. 
Bir
başka husus değerli arkadaşlar, sık sık ifade ediliyor “Vatandaşlarımızı
enflasyona ezdiriyorsunuz.” diye. Biz vatandaşlarımızı hiçbir şekilde
enflasyona ezdirmedik, enflasyona ezdirmediğimiz gibi refah artışından onların
hak ettiği payı almalarını sağladık. Bakınız, örnekler ortada, enflasyondan
arındırılmış şekliyle söylüyorum: En düşük memur maaşı reel olarak yüzde 74
artmış -enflasyondan arındırılmış şekliyle- demek ki refah artışından yüzde
74’lük bir pay vermişiz. Net asgari ücrette reel olarak yüzde 124, en düşük SGK
emekli aylığında yüzde 51,7; BAĞ-KUR en düşük tarım emekli aylığında yüzde 317,
engelli aylıklarında yüzde 507’lik bir reel artış var arkadaşlar, yüzde 507; el
insaf! (AK PARTİ sıralarından alkışlar) Muhtar aylığında yüzde 329 reel artış
var. 
Sayın
Başkan, değerli milletvekilleri; bir başka önemli husus Kamu Malî Yönetimi ve
Kontrol Kanunu ile Sayıştay meselesi. Bildiğiniz gibi, yine AK PARTİ
hükûmetleri döneminde Kamu Malî Yönetimi ve Kontrol Kanunu yasalaştırıldı. Bu
kapsamda, bütçe ve kesin hesap kanunlarının kapsamı ne yapıldı? Genişletildi,
bütçe kanunu sadeleştirildi, mali saydamlık artırıldı. Meclise gönderilen
raporlar son derece genişletilmiş ve sayıları da artırılmıştır, ki bugün, bu
dönemde, özellikle bu yılki bütçe görüşmelerinde muhalefet milletvekili birçok
arkadaşımızın Sayıştayın raporlarına teşekkür ettiğine hepimiz şahidiz. 
Harcama
denetimi anlamında da çok kapsamlı bir reform daha gerçekleştirdik, 6085 sayılı
Sayıştay Kanunu’nu çıkardık. Bu kanunla birlikte kamu kaynağı kullanan tüm
kurum ve kuruluşlar ne oldu? Denetim kapsamına alındı. 6085 sayılı Kanun
öncesinde -bunu özellikle ifade etmek istiyorum- kamu kurumlarına ait bir tek
denetim raporu dahi olmadan bütçe müzakereleri gerçekleştiriliyordu. Bir daha
tekrar ediyorum: 6085 sayılı Kanun öncesinde kamu kurumlarına ait bir tek rapor
dahi olmadan bütçe görüşmeleri gerçekleştiriliyordu arkadaşlar. 6085 sayılı
Kanun’dan önceki dönemde bütçe görüşmelerinde genel uygunluk bildirimi dışında
düzenli olarak Plan ve Bütçe Komisyonuna ikinci bir rapor sunulmuyordu. Plan ve
Bütçe Komisyonu üyesi arkadaşlarımız var, bu yıl kaç rapor geldi arkadaşlar?
Tam 194 rapor geldi değerli arkadaşlar. Bu kanun çıktıktan sonra Meclisimize
1.315 Sayıştay raporu geldi, oldukça kapsamlı raporlar ve bizler
yararlanıyoruz. Evet, zaman zaman eleştiriyoruz, zaman zaman yol gösterici
tavsiyelerde bulunuyoruz ama şunu ifade etmeliyim: Plan ve Bütçe Komisyonuna
199 milletvekilimiz geldi ve çok kapsamlı olarak görüşlerini ifade etti, hem
kesin hesap üzerine hem Sayıştayın raporları üzerine hem de bütçesi üzerine çok
kapsamlı olarak görüşlerini, düşüncelerini aktardılar. 
Sayın
Başkan, değerli milletvekilleri; bir diğer alan gelir dağılımı, sosyal adaletin
tesisi ve evet, fırsat eşitliği konusu. Bu konuda da zaman zaman işte gelir
dağılımının bozulduğu -ki bugün de ifade edildi- sosyal adaletin tam olarak
tesis edilemediği, fırsat eşitliğinin olmadığı ifade edildi. Sosyal devlet
anlayışının tesisi, gelir dağılımının iyileştirilmesi ve fırsat eşitliğinin
sağlanmasına yönelik olarak AK PARTİ hükûmetleri döneminde çok önemli adımlar
atıldı; sizler bunların hepsini biliyorsunuz. 2020 yılı bütçemizde ne kadar?
Yaklaşık 70 milyar lira sosyal harcamalar için ayırdık ve bütçemizin yüzde
6,3’üne karşılık geliyor. Geçmişte bu ne kadardı? Sadece bütçenin yüzde 1,3’ü
oranındaydı. Gelir dağılımını iyileştiren… Evet, gelir dağılımını iyileştirdik
-buna geleceğim biraz sonra- yoksulluğu da azalttık. Dünya Bankasının
Sürdürülebilir Kalkınma Hedefleri Atlası Raporu’na göre, dünyada yoksulluk
oranlarını en fazla azaltan ülke olduk ve hükûmetlerimiz döneminde ihtiyaç
sahibi vatandaşlarımıza tam 315 milyar lira tutarında sosyal yardım sağladık.
2002 yılında toplumun yüzde 30’u -yani o dönemdeki nüfusa göre yaklaşık 20
milyon kişi- günlük 4,3 doların altında gelirle yaşamını sürdürüyordu. Peki, o
dönemdeki nüfusa göre yüzde 30, bugün bu oran neye düştü? Yüzde 30’dan yüzde
1,6’ya düştü 4,3 doların altında gelirle yaşayan vatandaşlarımızın sayısı.
Nedir bu? 1,2 milyon. Nüfusumuz 80 milyona çıktı, 1,2 milyon kişi 4,3 dolar
gelirin altında; nüfusumuz 60-65 milyon, 20 milyon kişi 4,3 dolar gelirin
altında; fark bu değerli arkadaşlar. Demek ki biz, gelir dağılımını
iyileştirmişiz. Bunun örneklerini de vereceğim, yine yüzde 20’lik dilim burada
zikredildi, sizlerle paylaşacağım. En alt gruptaki yüzde 20’lik dilim değerli
arkadaşlar, 2006 yılında yüzde 5,1’lik paya sahipmiş; peki, şimdiki pay oranı
ne? Yüzde 6,1. Yani en fakir yüzde 20’lik dilimin payı 5,1’den 6,1’e çıkmış.
Peki, en zengin yüzde 20’lik dilime bakalım. 2006 yılında yüzde 48,4’müş payı;
peki, şimdi ne olmuş? Yüzde 47,6’ya düşmüş, demek ki gelir dağılımında bir
iyileşme söz konusu. 
Sayın
Başkan, değerli milletvekilleri; bir başka husus, yine sık sık dile getirilen
konulardan bir tanesi “Türkiye üretmiyor, üreterek büyümüyor, yatırım yeterince
yapılmıyor.” şeklinde yorumlar yapıldı. Burada “Üretim yapılmıyor.” denildiği
için özel sektör yatırımlarına özel olarak değinmek istiyorum. Özel kesim
tarafından, 2002-2018 döneminde, 2018 yılı fiyatlarıyla yaklaşık 11 trilyonluk
yatırım yapılmış arkadaşlar. 2002 yılında -yine 2018 yılı fiyatlarına
getiriyorum, sabit fiyatla- özel kesim tarafından 221 milyar liralık yatırım
yapılmış. 2018 yılına gelelim, 2018 yılında özel sektör tarafından tam 947
milyar liralık yatırım yapılmış. Peki, bunun anlamı nedir? Özel sektör
yatırımları tam 5 kat artmış arkadaşlar, 5 kat artmış. (AK PARTİ sıralarından
alkışlar) Ve özel sektörün sabit sermaye yatırımlarının millî gelir içindeki
payı da yüzde 15’ten yüzde 25’e çıkmış. “Üretmiyoruz.” şeklinde “Üretim ekonomisi
yok.” şeklinde eleştiriler geliyor. Üretmeden, değerli arkadaşlar, 34 milyar
dolarlık sanayi ihracatını yaklaşık 150 milyar dolara nasıl çıkarırsınız
sorarım size, nasıl çıkarırsınız? 
ENGİN
ÖZKOÇ (Sakarya) – Toyota’yla, Toyota’yla!
LÜTFİ
ELVAN (Devamla) – Üretmeden 34 milyar dolardan 150 milyar dolara nasıl
çıkarırsınız?
ENGİN
ÖZKOÇ (Sakarya) – Toyota’yla!
LÜTFİ
ELVAN (Devamla) – 2002 yılında otomobil ve diğer araçlar dâhil 357 bin araç
üretiliyordu, bugün 1 milyon 588 bin araç üretimimiz var; 2002 yılındaki
otomobil ve diğer araçlar da dâhil ihracatımız 2,2 milyar dolar. Peki, bugün
ne? 22 milyar dolar, tam 10 kat artmış. Üretmezseniz 22 milyar dolara siz nasıl
çıkacaksınız, sorarım size arkadaşlar, nasıl çıkacaksınız? (AK PARTİ
sıralarından alkışlar)
ENGİN
ÖZKOÇ (Sakarya) – Toyota’yla!
LÜTFİ
ELVAN (Devamla) - Bir başka husus, şunu da söyleyebilirsiniz, diyebilirsiniz
ki: “Efendim, biz üretiyoruz ama dünya bizden daha çok üretiyor, diğer ülkeler
bizden daha çok üretiyor.” Ona da bakalım, gerçekten biz diğer ülkelerden daha
az mı üretiyoruz? Dünya ölçeğindeki ortalamadan daha az mı üretiyoruz, ona da
bakalım. Ne yapacağız? O zaman imalat sanayisi katma değerimizin dünya imalat
sanayisi katma değeri içindeki payına bakacağız, değil mi? Dünyadaki payımız ne
olmuş imalat sanayisinde? Peki, 2002’de…
AYKUT
ERDOĞDU (İstanbul) – Sadece imalat sanayisi mi var ya?
LÜTFİ
ELVAN (Devamla) - Üretimden bahsediyoruz, üretimden bahsediyorsak elbette
imalat sanayisinden bahsedeceğim. 
Şimdi,
2002’de yüzde 0,69’muş arkadaşlar. Peki, 2017’de kaç olmuş? Yüzde 1,13 olmuş.
Demek ki dünyadaki imalat sanayisi üretiminden daha fazla üretmişiz değerli
arkadaşlar, daha fazla üretmişiz.
Bir
başka örnek vereyim: 2002 yılında 5 milyar doların üzerinde ihracat yapan
sadece bir sektörümüz vardı. Neydi? Hepiniz biliyorsunuz, tekstil sektörü.
ENGİN
ALTAY (İstanbul) – Onu batırdınız, o bitti. 
LÜTFİ
ELVAN (Devamla) – Bugün, 5 milyar doların üzerinde ihracat yapan tam 11 adet
sektörümüz var. Yine, imalat sanayisi katma değeri itibarıyla dünyada 2002
yılında 10’uncu sıradaydık. Peki, kaçıncı sıraya geldik? 13’üncü sıraya
yükseldik değerli arkadaşlar. Yine, imalat sanayisi katma değerinde dünyada
20’nci sıradaydık, 13’üncü sıraya yükseldik; Avrupa’da 10’uncu sıradaydık,
5’inci sıraya yükseldik değerli arkadaşlar (AK PARTİ sıralarından alkışlar) 
Bir
başka husus, değerli arkadaşlar -zamanım daraldı- evet, üretim ekonomisi olmadığı
için mi acaba organize sanayi bölgesi sayısını biz 197’den 313’e çıkardık?
Yine, üretim yapılmadığı için mi 400 bin olan organize sanayi bölgesinde
çalışan sayısını 2 milyona çıkardık? 400 bin kişi çalışıyordu, şu anda organize
sanayi bölgelerinde 2 milyon kişi çalışıyor. Bu kardeşlerimiz ne yapıyorlar
arkadaşlar? Üretim yapıyorlar. 
Bir
başka örnek: Değerli arkadaşlar, teknoloji geliştirme bölgelerinde sadece 50
tane işletmemiz vardı, bugün 5.414 adet işletmemiz var. Evet, üretim artışı
oldu, verimlilik oldu mu? Ona da bakalım; orada da ciddi bir gelişme var. Örnek
vereyim: 2009 yılında bir imalat sanayi çalışanının 100 birim ürettiğini
varsayalım, bugün bu kardeşimiz 121-122 birim üretmektedir; demek ki
verimlilikte de bir artış söz konusu.
Bir
başka önemli husus ithalata olan bağımlılık; sık sık dile getirilen bir konu.
Evet, ithalat yapımıza baktığımızda ara malı ithalatının yüksek olduğunu
görüyoruz. Ara malı ithalatının düşürülmesine yönelik aslında çok önemli
adımlar attık, belki bunlar yeterince konuşulmuyor. Sanayi ve Teknoloji
Bakanlığımız teker teker ithalat yaptığımız tüm ürünlerin analizini yaptı ve bu
çerçevede Türkiye’de üretilebilecek olanlara yönelik yine bu çalışmasını devam
ettirdi. Biliyorsunuz, özellikle yeni uygulamaya koyduğumuz teşvik sistemiyle
ithalata bağımlılığın azaltılmasına yönelik de ciddi bir teşvik mekanizması
ortaya koyduk. Bununla da kalmadık; üniversitelerimize, TÜBİTAK’a ve ilgili
diğer kuruluşlara, ithal ettiğimiz ama Türkiye’de üretilmeyen ürünlerin
üretilmesine yönelik çok ciddi AR-GE destekleri vermeye başladık. Araştırma
üniversitelerini belirledik, bölgesel ihtisas üniversitelerini belirledik ve bu
üniversitelerin belirli alanlarda uzmanlaşmalarını sağlıyoruz. Dolayısıyla,
evet, bugün petrokimyasallar, ilaç -savunmayla ilgili olabilir yine bir miktar-
birtakım ithal ettiğimiz gerçekten yüklü ürünler var, bunların Türkiye’de
üretimine yönelik çok önemli adımlar atıldı ve bu çalışmalar hızla sürdürülüyor
ki AR-GE harcamalarımızın millî gelir içerisindeki payına baktığımızda da,
evet, özellikle araştırma üniversitelerine, TÜBİTAK’a vermiş olduğumuz bu
desteklerle AR-GE harcamalarının millî gelir içerisindeki payı yüzde 1’in
üzerine çıkmıştır değerli arkadaşlar. 
Bir
başka önemli konu ki bunu da ifade etmeliyim: Dijital Türkiye Projemiz, son
derece önemli. Bürokrasi ve kırtasiye işlemlerinin azaltılmasına, izin ve
ruhsat işlemlerinin basitleştirilmesine, vatandaşlarımızın bulundukları yerden
kamuyla ilgili olarak iş ve işlemlerini yapabilmesine ve kayıt dışılığın
azaltılmasına yönelik Dijital Türkiye Platformu’nu oluşturduk. Şu anda 44
milyondan fazla kullanıcı var değerli arkadaşlar, 44 milyon ve 5.115 işlem şu
anda elektronik ortamda yapılabiliyor. Vatandaşlarımızın devletle olan işlerini
ve sorunlarını tek bir noktadan çözecek çalışmalar sürdürülüyor, iş süreçleri
kısalıyor. Bu çalışmalar neticesinde, vatandaşlarımız kapı kapı dolaşmaktan kurtuluyor.
Bu uygulamalar zaman ve para tasarrufu sağlamakta ve kayıt dışılığı da önemli
ölçüde azaltmaktadır. 
Sürem
çok kısaldı ama tarıma yönelik sadece birkaç hususu dile getirmek istiyorum. 
Değerli
arkadaşlar “Tarımsal üretim düşüyor. Tarıma gereken önem verilmiyor.” şeklinde
eleştiriler var. Bakın, çok kısa, şunları söyleyeceğim: Bitkisel üretimimizde
artış var mı? Evet, var. Hayvancılıkta, hayvan sayısında artışımız var mı?
Evet, var. Tarım sigorta sistemini ilk kez biz uygulamaya koyduk mu? Koyduk. Su
ürünleri yok denecek kadar azdı değerli arkadaşlar, şu anda su ürünleri
ihracatını gerçekleştiriyoruz, hem de önemli oranda; çok önemli bir gelişme
sağladık. Geçmişte sadece sözde olan “kırsal kalkınma” anlayışını
memleketimizin her bir sathına yaydık. Nedir bu, biliyor musunuz arkadaşlar?
Kırsal kalkınma projeleriyle 100 bin kardeşimizi kırsal alanda, köylerde
yapılan fabrikalarda istihdam ediyoruz şu anda, 100 bin kardeşimizi. Bunların
hepsi önemli diye düşünüyorum. 
Bir
başka önemli husus, toplulaştırma, sadece 0,5 milyon hektar alan
toplulaştırılmıştı. Bugün 8,3 milyon hektar alan, evet, toplulaştırma
kapsamında ve bu çalışmalar önemli ölçüde tamamlandı arkadaşlar -bunu da
buradan ifade etmek istiyorum- ve bu çalışmalar neticesinde şu anda tarımsal üretimde
Avrupa’da 1’inci, dünyada ise 7’nci sıradayız değerli arkadaşlar. 
Bir
başka husus, örtü altı üretimde yüzde 44’lük bir artış söz konusu son on altı
yılda. Sebze meyve üretiminde yine son on altı yılda yüzde 89’luk bir artış söz
konusu, neredeyse 2’ye katlamışız. Ve tohum, şu söyleniyor: “Efendim, tohum
ithal ediyorsunuz.” Değerli arkadaşlar, 2002 yılında 17 milyon dolarlık tohum
ihracatımız vardı; bugün, 152 milyon dolarlık tohum ihracatımız var, yüzde
775’lik bir artış söz konusu. İhracatın ithalatı karşılama oranı 2002’de yüzde
31’di tohumda, bugün yüzde 85, inşallah 2020 yılında tohumda yüzde 100
yerliliği hedefliyoruz. 
Sayın
Başkan, değerli milletvekilleri; son on yedi yılda, AK PARTİ, çok önemli
reformlar gerçekleştirdi, bu reformları gerçekleştirirken hiçbir zaman popülist
bir yaklaşım ortaya koymadı, hep orta ve uzun vadeli düşündü; milletimizin
benimsediği ve sonuna kadar arkasında durduğu hedefler ortaya koydu. Bu
hedefleri milletimiz sahiplendi, bundan sonra da inşallah sahiplenmeye devam edecek.
Bugün, güçlü Meclise ve Cumhurbaşkanlığı hükûmet sistemine her zamankinden çok
daha fazla ihtiyaç var. Dünyada güç merkezi Batı’dan Doğu’ya kayarken Türkiye
bu dönüşümün aslında tam da merkezinde yer alıyor. Geçmişte olduğu gibi,
ülkeler yeni bölgesel dengeler kuruyorlar ve bu dengeler ekonomik, siyasi ve
coğrafik olarak Türkiye'yi çok yakından ilgilendiriyor. Tüm dünyada yaşanan
teknolojik gelişmelerle birlikte Y ve Z kuşaklarının çok farklı geleceğe sahip
olacağı ifade ediliyor. Bu çerçevede, genç nüfusuyla Türkiye bu dönüşümden en
fazla etkilenecek ülkelerden biri olacak. Bu kapsamda, eski paradigmalar
ülkelerin sorunlarını gidermeye yönelik yeni ve kalıcı çözümler üretemiyor;
dünyanın birçok bölgesinde yaşanan huzursuzluklar ve karmaşaların da aslında
temel nedeni bu. 
Diğer
taraftan, uluslararası arenada “Ben güçlüyüm, istediğimi yaparım; kural, kaide
dinlemem.” diyen yaklaşımlarla karşı karşıya kalıyoruz. Ben inanıyorum ki,
şimdi, küresel ölçekte, Cumhurbaşkanımızın “Dünya 5’ten büyüktür.” söylemi çok
daha iyi anlaşılıyor değerli arkadaşlar. (AK PARTİ sıralarından alkışlar)
(Mikrofon
otomatik cihaz tarafından kapatıldı) 
BAŞKAN
- Tamamlayalım lütfen.
LÜTFİ
ELVAN (Devamla) – Değerli arkadaşlar, AK PARTİ olarak yapısal reformlarımızı
yapmaya devam edeceğiz. Zaman zaman muhalefetten bazı arkadaşlar “Bugüne kadar
niye yapmadınız?” şeklinde eleştirilerde bulunuyorlar. Onlara söyleyeceğim tek
söz şu: Dünyadaki değişim ve dönüşüme bak. Biz, dünyadaki değişim ve dönüşüme
ayak uydurmak hatta önde gitmek zorundayız. Bisikletin pedalını hiç durmadan
çevirmeye devam edeceğiz yani “Reformlarda durmak yok yola devam.” diyoruz
sevgili kardeşlerim. (AK PARTİ sıralarından alkışlar) 
Sözlerime
son verirken Sayın Cumhurbaşkanımıza, Cumhurbaşkanı Yardımcımıza, Hazine ve
Maliye Bakanlığımıza, Cumhurbaşkanlığı Strateji ve Bütçe Başkanımıza ve
ekibine, Plan ve Bütçe Komisyonumuza ve tüm milletvekillerimize teşekkür
ediyor… 
(Mikrofon
otomatik cihaz tarafından kapatıldı) 
LÜTFİ
ELVAN (Devamla) - …2020 yılı bütçemizin ülkemiz ve milletimiz için hayırlara
vesile olmasını diliyor, yüce heyetinizi ve ekranları başında bizleri izleyen
kıymetli vatandaşlarımızı saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ederim.
ENGİN
ÖZKOÇ (Sakarya) – Sayın Başkan…
BAŞKAN
– Buyurun Sayın Özkoç.
IV.- AÇIKLAMALAR (Devam)
7.- Sakarya Milletvekili Engin Özkoç’un, İstanbul Milletvekili Nurettin
Canikli’nin sataşma nedeniyle yaptığı konuşması sırasında “Kriterlerini
kaybetmişler.” ifadesine istinaden söz talebinde bulunduğuna ve talebinin
haksız olmadığına ilişkin açıklaması
ENGİN
ÖZKOÇ (Sakarya) – Sayın Başkan, Meclis Başkanlığımıza tüm saygımla ifade etmek
istiyorum haksız bir talepte bulunmadığımı size anlatmak için. 
Bakın,
Sayın Canikli “Millet adına hareket etmek, milletin menfaatini korumak neymiş
arkadaşlarımız öğrensin, kriterlerini kaybetmişler çünkü; öyle anlaşılıyor.”
diyor. “Kriterlerini kaybetmişler.” sözü bu konuda, bağlamında değerlerini
bilmemek, değerlerine sıkı sıkıya tutunmamak anlamına geldiği için söz istemiştim.
Teşekkür
ediyorum.
BAŞKAN
– Tamam. 
ENGİN
ÖZKOÇ (Sakarya) – Eğer müsaade ederseniz kayıtlara geçmesi için bir şey ifade
etmek istiyorum Sayın Başkan. 
Sayın
Bakanın anlattıklarını dikkatle dinledim. Bir boksör hikâyesi var, ünlüdür.
Devamlı dayak yiyen boksöre teknik direktörü, antrenörü “Ya, çok iyi
gidiyorsun, çok iyi dövüyorsun.” falan diyor; bir öyle, iki öyle, üç öyle; o da
diyor ki: “Hocam, eğer ben bunu dövüyorsam beni kim dövüyor?” 
Ben
de şimdi Sayın Bakana soruyorum: Gerçekten bu ekonomi bu kadar iyiyse bu
milleti kim dövüyor, bu millet neden yoksulluktan kırılıyor? Onu anlatması
gerekiyor.
Teşekkür
ederim. (CHP sıralarından alkışlar) 
BAŞKAN
– Değerli milletvekilleri, birleşime on dakika ara veriyorum.
Kapanma Saati: 22.54
BEŞİNCİ OTURUM
Açılma Saati: 23.10
BAŞKAN: Mustafa ŞENTOP
KÂTİP ÜYELER: Burcu KÖKSAL (Afyonkarahisar), Rümeysa
KADAK (İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşiminin
Beşinci Oturumunu açıyorum. 
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim Kesin Hesap Kanunu
Teklifi’nin görüşmelerine kaldığımız yerden devam edeceğiz.
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
- Komisyon yerinde. 
Şimdi,
Türkiye Büyük Millet Meclisinde temsil edilen ancak grubu bulunmayan siyasi
parti temsilcilerine beşer dakika söz vereceğim. 
İlk
olarak, Türkiye İşçi Partisi Genel Başkanı ve İstanbul milletvekili Sayın Erkan
Baş. 
Buyurun
Sayın Baş. (CHP sıralarından alkışlar)
ERKAN
BAŞ (İstanbul) – Teşekkür ediyorum Sayın Başkan.
Genel
Kurulu ve bizleri izleyen tüm işçileri, emekçileri, halkımızı selamlıyorum.
Tabii,
Türkiye İşçi Partisi Parlamentoda çok az sayıda milletvekiliyle temsil edilen
bir parti ama gördüğünüz gibi Mecliste de emekçi yoldaşlarımız sayesinde
ağırlıkları kaldırıp kürsüye büyük bir yükle gelebiliyoruz. Onlara da son
derece saygıyla sevgiyle teşekkür etmek istiyorum.
Değerli
arkadaşlarım, bugün kürsüye gördüğünüz gibi biraz yüklü geldik. Bütçeyi
tartışıyoruz, vatandaş da izliyor, benim de beş dakika bir konuşma sürem var.
Bu süreyi de binbir zorlukla aldığımızı halkımızın bilmesini istiyorum,
kayıtlara da böyle geçsin. Şimdi, halkımız bizim ne tartıştığımızı bilsin diye
böyle geldim. Şu gördüğünüz kitaplar, değerli arkadaşlar, 18 cilt ve 13.506
sayfadan oluşuyor. Bizim burada tartıştığımız, bugün hani “Bütünü üzerinde
tartışıyoruz.” diyoruz ya, işte bunların üzerinde tartışıyoruz aslında. 
Ben,
cuma günü öğleden sonra saat dörtte bunları teslim aldım, oturdum, bir hesap
yaptım -pazartesi günü saat on ikide Mecliste bunları görüşmeye başlayacağız-
cuma günü dörtten pazartesi günü on ikiye kadar hiç uyumasam, yemesem, içmesem,
masanın başından hiç kalkmasam altmış sekiz saat vaktim var ve bu altmış sekiz
saat içerisinde şu gördüklerinizi okuyabilmem için değerli arkadaşlar, saatte
tam 200 sayfa okuyabilmem gerekiyor; bu, takdir edersiniz ki mümkün değil.
Şimdi, bu, imkânsız ve herkes bunu bilsin istiyorum, halkımız bunu bilsin istiyorum.
Çok merak ediyorum gerçekten, var mı arkadaşlar okuyan? “Ben okudum.”
diyebilecek bir kişi var mı? Bence yok, mümkün değil, bilimsel olarak bu mümkün
değil. Dolayısıyla kimse okumadı. Yalan yok, ben de tümünü okuyamadım, önemli
gördüğüm bölümlerini incelemeye çalıştım.
Şimdi,
ben size şunu söylemek istiyorum: Okumadınız, ama okumadığınız bu bütçeyi
savunuyorsunuz. İçinde ne olduğunu bilmiyorsunuz ama savunuyorsunuz, sonra
yarın öbür gün geleceksiniz, diyeceksiniz ki: “Kandırıldık.” Dememek için değerli
arkadaşlar, bunları okumamız lazım, bunların okunabileceği sürelerin
hazırlanması lazım. 
Bakın,
değerli arkadaşlar, 13 bin sayfa diyorum. Bundan en az 600-700 tane basıldı,
hepimize dağıtıldı. Yazık ya, memleketin ağacına yazık yani boşu boşuna o ağaçları
katlediyoruz. Hiç kimse bunları okumuyor. Şimdi, böyle bir tartışma bence
olmaz. 
Şimdi,
değerli arkadaşlar, bana göre en büyük suç halka yalan söylemektir, halka yalan
söylemek en büyük suçtur ve burada sanki bir bütçe tasarısı üzerine
konuşuyormuşuz gibi yapmayalım. Maalesef okumuyorsunuz ve maalesef Adalet ve
Kalkınma Partisi Genel Başkanı diyor ki: “Parmak kaldırma makinesi.” Ben buna
sadece üzülüyorum ve sizleri uyarıyorum, siz okumuyorsunuz, bakın, başkalarının
okumasına da izin vermiyorsunuz çünkü bu bütçeyi kaçırmak istiyorsunuz, bu
bütçeyi milletvekillerinden kaçırmak istiyorsunuz. Daha önemlisi, bu bütçeyi
işçilerden, emekçilerden kaçıyorsunuz, halktan kaçıyorsunuz, saklıyorsunuz.
Niye saklıyorsunuz biliyor musunuz değerli arkadaşlar? Bakın, burada, dünya
şampiyonlukları kazanıyorsunuz. Nede kazanıyorsunuz? Dünyada en çok kamu
ihalesi alan 10 şirketi -Cengiz, Limak, Kolin, Kalyon, MNG- siz yaratmışsınız.
Bu bütçe bunları yaratıyor değerli arkadaşlarım. Bakın, sonra ne oluyor biliyor
musunuz? Atanamadığı için insanlar üzüntüden kanser oluyor, bunalım kurbanı
oluyor, canına kıyıyor, inşaatlarda amele oluyor, çorbacılık yapıyor,
lokantacılık işine girmek zorunda kalıyor. Sonra, annelerin canına tak ediyor,
hayatlarına son veriyorlar, ondan sonra çocuğuna kıyafet alamadığı için babalar
intihar ediyorlar, ondan sonra maddi sıkıntı nedeniyle aileler topyekûn intihar
ediyorlar.
Sonuçta
değerli arkadaşlar, şunu bilmenizi istiyorum: Sizin hazırladığınız bu bütçe ne
biliyor musunuz? Şu Yusuf Yerkel var ya sizin kadronuz, işçiye tekme atan Yusuf
Yerkel, aslında siz bu kitapları işçilerin, emekçilerin, yoksulların kafasına
atıyorsunuz. Ya, buradaki tekmeyle sizin sunduğunuz şu bütçe arasında işçiye
sunulanlar açısından bir fark yok. Niye yok biliyor musunuz arkadaşlar? Çünkü,
Tayyip Erdoğan’ı hepimiz tanıyoruz değil mi? Kasımpaşalı, civanmert, delikanlı;
öyle bildik, öyle tanıdık. Bu arada geçen dönemde ne oldu? Bakın, önce bir
kaçak saray oldu, o Kasımpaşa’daki gecekondudan çıktık, bir kaçak sarayımız
oldu. Yetti mi? Yetmedi. Bir tane yazlık saray yaptık. Yetti mi? Yetmedi. Uçan
saray yaptık. Yetti mi? Yetmedi? En son bir tane de yüzen saray yaptık, geldik.
Kasımpaşa’dan çıktık, saraylar şahı olduk, saraylar padişahı olduk.
Değerli
arkadaşlarım, bakın, geçen gün bir şey oldu, Tayyip Erdoğan beraber yürüdüğü,
beraber ıslandığı arkadaşlarıyla ilgili konuşmaya başladı ve dedi ki:
“Davutoğlu ve Babacan dolandırıcılık yaptılar.” TEKEL özelleştirilirken
rantçılık yaptıklarını söyledi. Sanırsınız kendisi o zaman muhalefetteymiş ha,
öyle şey yapıyor. 
(Mikrofon
otomatik cihaz tarafından kapatıldı) 
ERKAN
BAŞ (Devamla) – Sayın Başkan, bir dakika daha… 
BAŞKAN
– Şüphesiz. 
ERKAN
BAŞ (Devamla) – Şimdi, bu TEKEL bizim yüreğimizin yarası. Niye biliyor musunuz?
Siz belki yine buralarda oturuyordunuz, ben TEKEL işçileriyle beraber şu
Sakarya Caddesi’nde çadırda yatıyordum, bu TEKEL özelleştirilmesin, TEKEL
satılmasın, TEKEL işçileri işsiz kalmasın diye. Şimdi öğreniyoruz ki işler
bozulunca öğreniyoruz ki TEKEL aslında peşkeş çekilmiş. Yani biz bunları
söylediğimiz için polisten dayak yerken aslında bunlar yapılmış.
Çok
ilginç bir şey var değerli arkadaşlar, orada ben dikkat ettim, Tayyip Erdoğan 1
Başbakan ve 3 Bakanın ismini saydı: Davutoğlu, Babacan, Mehmet Şimşek ve
Feridun Bilgin’in ismini saydı. Ben gittim o kararı buldum ve aldım. O kararda
bir imza daha var, Tayyip Erdoğan hiç adını anmadı. “Acaba niye?” diye
düşündüm. Niye biliyor musunuz? Çünkü hâlâ AK PARTİ’li. Ne demek bu? Yani
hırsız, üçkâğıtçı, dolandırıcı, milletin malına çöken AK PARTİ’li olursa, o
suçlu değil ama AK PARTİ’den ayrılmışsa hemen suçlu hâle gelecek.
Keşke
daha çok vaktim olsa, daha çok konuşsak ama bence bütçede şunu konuşmamız lazım
değerli arkadaşlar: Bu yoksulluğu nasıl aşacağız? Halkın sefalet içinde
yaşamasını nasıl engelleyeceğiz? EYT’lileri nasıl emekli edeceğiz? Emekliler
nasıl insan gibi yaşayacaklar? Bu bütçede bunları konuşmamız lazım. 
Hani
hep soruyorsunuz ya “Kaynak nerede? Kaynak nerede?” Bakın, sizin Genel
Başkanınız itiraf etti, dedi ki: “TEKEL’in arazisini şahıslar kendilerine
peşkeş çekmişler.” Ben başka sayayım mı? Paşabahçe, Erdemir, İsdemir, TEKEL,
Sümer Holding, şeker fabrikaları. Yani siz özelleştirme rekoru kırdınız; bu
memleketin işçisinin, emekçisinin alın teriyle, babalarımızın, dedelerimizin
alın teriyle yapılan her şeyi sattınız. Kaynak mı arıyorsunuz? Hadi gelin,
kaynak bulalım. Hadi şu, halkın olanlara, o peşkeş çektiklerinizin hepsine
yeniden halk adına el koyalım, bakalım o zaman memlekette emeklilikte yaşa
takılanlar için kaynak çıkıyor mu, yoksullar için kaynak çıkıyor mu, asgari
ücreti artırmak için kaynak çıkıyor mu. Varsa cesaretiniz biz hazırız. Bu
bütçeyi gerçekten tartışmak istiyorsanız, kaynak yaratmak istiyorsanız, halkın
malına çökenlerden halkın malını geri alalım, hepsini kamulaştıralım diyorum.
Teşekkür
ediyorum. (CHP ve HDP sıralarından alkışlar) 
BAŞKAN
– Teşekkür ederim.
İLYAS
ŞEKER (Kocaeli) – Yine emekçileri çalıştırdın be!
ERKAN
BAŞ (İstanbul) – Biz onlarla yoldaşız zaten, yapacak bir şey yok ki.
İLYAS
ŞEKER (Kocaeli) – Yine emekçileri çalıştırdın, yine patronluk yaptın.
ERKAN
BAŞ (İstanbul) – Ben de çalışıyorum, onlar da çalışıyor. Sizin gibi onların
sırtından yaşamıyorum ben, bak beraber çalışıyoruz.
İLYAS
ŞEKER (Kocaeli) – Yine patronluk yaptın.
BAŞKAN
– Tamam, arkadaşlar…
ERKAN
BAŞ (İstanbul) – Bak, bak, bak, beraber çalışıyoruz, sen oturuyorsun, bir kalk
da yardım et ya!
YUSUF
BAŞER (Yozgat) – Hadi oradan!
İLYAS
ŞEKER (Kocaeli) – Yine patronluk yaptın be!
BAŞKAN
– Şimdi…
ERKAN
BAŞ (İstanbul) – Başkanım, duydunuz değil mi?
BAŞKAN
– Duymadım.
ERKAN
BAŞ (İstanbul) – Hakaret etti milletvekiliniz oradan.
MAHMUT
TANAL (İstanbul) – Büyüklük sizde kalsın Erkan Başkanım. 
ERKAN
BAŞ (İstanbul) – Terbiyesizliğin lüzumu yok.
YUSUF
BAŞER (Yozgat) – Sen terbiyesizlik yaptın.
ERKAN
BAŞ (İstanbul) – Hakaret ediyorsun.
BAŞKAN
– Arkadaşlar, lütfen… Yani sabahtan beri güzel bir program yürütüyoruz. Lütfen…
ERKAN
BAŞ (İstanbul) – Başkanım, hakaret ediyor.
YUSUF
BAŞER (Yozgat) – Hakaret değil canım, hiçbir şey demedim.
ENGİN
ÖZKOÇ (Sakarya) – Bir genel başkana öyle konuşulur mu, ayıp bir şey ya!
YUSUF
BAŞER (Yozgat) – “Hadi oradan!” dedim.
ENGİN
ÖZKOÇ (Sakarya) – Ayıp bir şey gerçekten, çok ayıp ya.
BAŞKAN
– Arkadaşlar…
Şimdi,
söz sırası, Saadet Partisi adına İstanbul Milletvekili Nazır Cihangir İslam’a
ait.
Buyurun
Sayın İslam. (CHP sıralarından alkışlar) 
NAZIR
CİHANGİR İSLAM (İstanbul) – Sayın Başkan, çok değerli arkadaşlarım; öncelikle,
bu konuşma için hem Başkanlık Divanına hem de grubu olan siyasi partilere
teşekkür ediyorum ama bu konuşma hakkımızın bir türlü İç Tüzük’e geçmemesi ve
kurumsallaşmaması açısından da hepinize sitem ediyorum, bunları lütfen kabul
ediniz.
Çok
değerli arkadaşlarım, bu bütçe görüşmeleri, biliyorsunuz, insan hakları,
demokrasi ve Hükûmetin icraatları açısından aslında bir nevi özet oluyor,
buradaki tartışmalarımız buna odaklanıyor. Hep sona bırakılan bir konudan
başlayacağım; çevre meselesi. Bakınız, Kaz Dağları, Alaplı, Ünye Fatsa ve bunun
dışında 158 yüzeysel su kaynağının 116 tanesinin içilmez hâle getirilişi, bu
hâle dönüşü, sizin nimetlere, evrene ve çevreye bakışınızın özeti; buradaki
başarınız.
Eğitime
gelince, PISA sonuçlarına bakıyoruz, 72 ülke içinde 52‘nciyiz, 8’inci sınıf
öğrencilerinin yüzde 16’sı dört işlemi yapmaktan mahrum; bu da sizin eğitime
bakışınız, eğitimdeki başarınız. Şehir Üniversitesi hadisesi bir başka facia.
Aslında birkaç sene önce belki de temellerini birlikte attığınız, açılışını
birlikte yaptığınız bir üniversiteyi ve gerçekten üniversiteleşmeye çalışan bir
üniversiteyi sadece ve sadece siyasi ayrılıklar yüzünden parçalamaya,
kapatmaya, lağvetmeye çalışıyorsunuz.
Yine
bir başka başarınız, milyoner sayısı. Bu ülke fakirleşirken, siz ekonomiyi
aşağı doğru götürürken, 2012’de 54 bin olan milyoner sayısı, 2019’da bakıyoruz,
214 bin kişi. İşte ekonomideki adalet anlayışınızdaki özet, sizin başarınız
burada. Gayrisafi yurtiçi hasılaya bakıyoruz, 2013 yılında 950 milyar dolar,
istikrarlı bir şekilde düşmüş ve bugün, 2019’da bunu 749 milyara kadar
indirmişsiniz. Bu da sizin ekonomideki başarınızın ve ekonomideki
istikrarınızın özeti.
Çok
değerli arkadaşlarım, 2012’de yüzde 8,4 oranında işsizlik vardı bu ülkede ama
2019’da siz bunu yüzde 14’e çıkarttınız, genç işsizlik oranı yüzde 27,4. Bu da
sizin istihdamdaki başarınızın özeti. Kişi başına düşen millî gelire bakıyoruz,
hedeflediğiniz 9.647 doları 2019’da tutturamamışsınız, 9.093 dolarda
kalmışsınız ve bu sene diyorsunuz ki: “Biz bunu arttıracağız, 10 bin doların
üzerine çıkartacağız.” İnanalım mı? İnanamayız. Niçin? E, 2019’da yüzde 0,5
büyüme sağlamışsınız, 2020’de yüzde 5 büyüme hedefi koymuşsunuz. İnanalım mı?
Ben şahsen inanamıyorum. 2018’de bütçe açığı yüzde 10, 2019’da sapma yüzde 55.
Değerli
arkadaşlarım, bakınız, saray günde 4,5 milyon lira yiyor. Bu sarayın masrafları
bir gün için 67 bin asgari ücret demek. Örtülü ödeneğe ayırdığınız para 5
milyar 410 milyon; bu, 223 bin asgari ücretlinin yıllık geliri demek. İşte, bu
da sizin tasarruf ve kemer sıkma politikanızın özeti.
Sayın
Cumhurbaşkanı gitti, İslam ülkelerine dedi ki: “Sizin en zengininiz ile en
fakiriniz arasında 200 kat bir uçurum var.” Bizim en üstteki yüzde 20 ile en
alttaki yüzde 20’ye bakıyoruz, uçurum 8 kat ama en alttaki yüzde 1 ile en
üstteki yüzde 1 arasında bir hesaplama yapsak, inanın, yüzde 200’ü de aşacağını
tahmin edebiliriz. İşte, bu da sizin topyekûn ekonomik başarınızın özeti.
Kayyumlar…
Sattığınız beyaz Toroslar yerine aldığınız siyah Transporterler ve Yusuf Bilge
Tunç, bunlar sizin can güvenliğine ve vatandaşınıza bakışınızın özeti. 140 bin
ihraç, etkilenen 2 milyon kişi. 17 bin kadın -İslam tarihinin hiçbir döneminde
17 bin kadın cezaevlerinde yatmadı- 800 çocuk cezaevinde, 70’e yakın intihar…
Bu, sizin kendi toplumunuza ve insan haklarına bakışınız, buradaki başarınız.
Ne diyor sizin yetkilileriniz, partinizin önde gelenleri? 
(Mikrofon
otomatik cihaz tarafından kapatıldı) 
BAŞKAN
– Buyurun. 
NAZIR
CİHANGİR İSLAM (Devamla) - Sayın Kurtulmuş diyor ki: “Eğer 15 Temmuz olmasaydı
biz bu temizliği 2030’da ancak bitirebilirdik.” Kafa, bu kafa. Öbür taraftan
Süleyman Soylu, sizin İçişleri Bakanınız, soru sorduğunuzda insana hakaret
eden, insanı FETÖ’cülükle, PKK’cılıkla suçlayan İçişleri Bakanınız diyor ki:
“Ben Anayasa Mahkemesi değilim.” Yani diyor ki: Anayasayı da takmam, kanunları
da takmam, sizi de takmam; kısaca özeti bu. İşte, bu da sizin hak, hukuk ve
adalet anlayışınızın özeti. Kadın cinayetleri, iş cinayetleri ve siyanürle
intihar. Siyanürle intihar sadece fakirlikle alakalı değil, toplumu
hiçleştirmenizle ve duyarsızlığınızla yakından alakalı. 
Bunlar
ülkemizin başlıca sorunları ama buradan çıkış mümkün. Bunu da ancak el
birliğiyle yapabiliriz. 
Hepinize
saygılarımı sunuyorum.(CHP, HDP ve İYİ PARTİ sıralarından alkışlar) 
BAŞKAN-
Teşekkür ederim. 
Şimdi,
sıra, Demokrat Parti Genel Başkanı ve Afyonkarahisar Milletvekili Gültekin
Uysal’da. 
Buyurun
Sayın Uysal. (İYİ PARTİ sıralarından alkışlar) 
GÜLTEKİN
UYSAL (Afyonkarahisar) - Çok değerli milletvekilleri, ekranları başında bizleri
izleyen aziz milletim; öncelikle görüşmelerimiz hayırlara vesile olsun.
Bildiğimiz gibi, anayasalar milletin canını mutlak iktidara karşı koruyup
iktidarların hakimiyetini sınırlandırır, parlamentolar da bütçe hakkı
vasıtasıyla milletin malını mutlak iktidarlara, keyfî anlayışlara karşı korur
ve sınırlandırır. 
Magna
Carta’dan bu yana “Vergi verenlerin hesabını da sorduğu.” hükmü parlamentoların
varlık sebebi olmuştur. Bugün tarihî ve kurumsal gelişimi reddedercesine
TBMM’yi bu hakkından yoksun bıraktık. Nereye geldiğimize delil lazımsa, burada
yapıyor olduğumuz işin on yıl önce, yirmi yıl önce ve daha öncesi nasıl
yapıldığını hatırlamak yeter. On yıl önce, yirmi yıl önce bu mekânda bütçe
tartışmaları yapılırken bütün ülke neredeyse nefesini tutmuş bir hâlde yüzünü
buraya dönüp izlerdi. Burada konuşulan konular, burada verilen kararlar onun
istikbalini tayin edecek; bilirdi ki burada önemli şeyler oluyor, vekâletini
verdiği insanlar önemli kararlar verecek.
Bunca
zamandan sonra geriye döndük. Kudret kapasitemizi aşan dış politika
tercihleriyle dünyayla saygın bağımızı, istikametimizi yitirdik, daha da
önemlisi kazanımlarımızı, demokrasimizin millî iradeyle bağını, illiyet bağını
kopardık. Böyle bir vasatta 2020 bütçesini güya müzakere ediyoruz. Varlığının
en temel kolonunun çekilip alınmasına rağmen, sorumluluğumuzu yerine getirmek
adına belli değerlendirmeleri yapmak isterim.
Bütçe
üzerinden hükûmetlerin icraatını ve gelecek programını, öngörülerini uygun
bulur veya reddederiz, daha doğrusu reddederdik ve bu, bir sonuca tekabül
ederdi fakat geldiğimiz noktada, bugün, maalesef, ister bu bütçenin lehine
olduğumuzu düşünelim ister reddedelim, bunun hiçbir şeyi değiştirmediği bir
vakıayla karşı karşıyayız.
Değerli
milletvekilleri, burada, sadece 2020 bütçesini değil, on yedi yıllık kesintisiz
ama kendilerinin bile kimi dönemlerini inkâr ettiği AK PARTİ anlayışının
icraatını değerlendirmeliyiz çünkü on yedi yılda mücadele edeceğini söylediği
ne varsa ona dönüşen bir siyasal anlayış var bugün. Daha önce de ifade
etmiştim, on yedi yıl evvel kuruluş belgesi olan metinlerden partilerinin
ismini çıkarıp önlerine koysak “Kim bunu yazdı?” diye kendilerini sorgular hâle
gelirler. 
Türkiye’de
muhalefetin bugün söylediği, kendilerine yönelik eleştirilere, taleplerine
bakın, emin olun, on yedi yıl önce kendileri de bunları tıpkı adalet, demokrasi,
yolsuzlukların önlenmesi, liyakat, nice ilkeli kavram gibi… On yedi
yılda tüm yetkilerine, milyarlarca dolar bütçelerine rağmen, hele ki iki
senedir bütçeyi kendileri bozup yapmalarına rağmen harcadığımız kaynaklar
ülkeyi hedeflediğimiz yere götürmüyorsa savrulduğumuz yeri, ülkenin savrulduğu
yeri sorgulamak mecburiyetindeyiz. 
Daha
dün, bir eski AKP Diyarbakır milletvekili kendi ilinde devlet kadrolarının
rayiç bedellerinin olduğunu ifade etti. Fırsat eşitliğinin sağlandığı bir
imkânla layık olanın değil, bedelini ödeyenin kadro alabildiği bir Türkiye
hâline geldik. Dahası; adli, idari, siyasi denetimin, kamuoyu denetiminin
yapılamadığı bir vasatı yaşıyoruz. İhale Kanunu’nu bile artık kanıksadık,
konuşamıyoruz. Devlet kadrolarında rayiçler belirlenirken ihalelerin kanuna
uygun yapıldığına kim inanır? 
Çürümüşlüğün,
ülkenin varlıklarının nasıl keyfî kullanıldığının, çarçur edildiğinin en net
göstergesi son olarak, biraz evvel de ifade edildi, İstanbul Şehir Üniversitesi
üzerinden yapılan suçlamalar, ortaya dökülen beyanlar. Burada eski Başbakan ima
yoluyla, başbakanların ve cumhurbaşkanlarının, devlet ricalinin mal varlığının
araştırılmasını istiyor. Burada sorumlu bir siyasetçi olarak Sayın Davutoğlu
iktidarı boyunca şahit olduğu, bildiği ne varsa bütün bunları imadan daha
ziyade kamuoyuyla paylaşmalıdır. 
Öyle
bir hâldeyiz ki yolsuzluklar, maalesef, devletimizin millî güvenliğini tehdit
eder hâle gelmiştir. Geçmişte, kuruluş belgelerinde -ifade ettiğim gibi-
demokratikleşme ve kalkınma birbirinin alternatifi değil, beraber yürümesi
gereken, birbirini destekleyen süreçler olarak ifade edilmiştir. Biz de bunu
diyoruz, kalkınma ve demokratikleşme birlikte yürüyen süreçlerdir. Memleketi
daha rahat yönetebilmek adına, içine kapanma girişimi bir tarafta, diğer tarafta
kalkınma beklememiz mümkün değildir. Demokrasi olmadan kalkınma maalesef
olmuyor. Burada denk getirmek için uğraşacağımız fakat yolsuzluklar,
usulsüzlükler dolayısıyla heba edilmiş kaynaklar, adına kamu-özel iş birliği
dediğimiz garabetler nedeniyle denk getiremeyeceğimiz bir bütçeyi konuşuyoruz.
Denk getirmenin birinci koşulu, denetime açık ve şeffaf olmasıdır. Hâl böyle
olmayınca, keyfî, denetimsiz rejimin tabii çıktısı çift haneli işsizlik, çift
haneli enflasyon, faiz, yoksulluklar, intiharlar ve iflaslardır. 
Bugün,
ne büyük tevafuk ki 9 Aralık Dünya Yolsuzlukla Mücadele Günü. İşte böyle bir
noktada Büyük Millet Meclisine çağrım, milletimizin vekilleri olduğumuzu
hatırlayalım, bütçenin hakkının Meclise devri için çalışalım. Gazi sıfatını
haiz bu yüce Meclisi en temel vazifesi ve vasfıyla buluşturup yaralanan
demokrasiye bir nebze olsun şifa bulalım. 
Her
zaman olduğu gibi, söz milletin diyor, böyle olması gerektiğine, millet sözünün
bir kişi veya grubun sözünden kıymetli olduğuna inanıyor, hepinizi, aziz
milletimi bu vesileyle saygıyla selamlıyorum. (CHP ve İYİ PARTİ sıralarından
alkışlar)
BAŞKAN
– Teşekkür ederim. 
Şimdi
söz sırası Büyük Birlik Partisi Genel Başkanı ve Ankara Milletvekili Mustafa
Destici’de. 
Buyurun
Sayın Destici. (AK PARTİ sıralarından alkışlar)
MUSTAFA
DESTİCİ (Ankara) – Sayın Başkan, kıymetli milletvekilleri, necip milletim;
öncelikle sizleri saygıyla, sevgiyle, hürmetle ve muhabbetle selamlıyorum. 
2020
Yılı Merkezi Yönetim Bütçe Kanun Teklifi üzerinde görüşlerimizi beş dakika içinde
yüce heyetiniz ve necip milletimizle paylaşmak üzere huzurlarınızdayım. 
Sayın
Başkan, değerli üyeler; 2020 yılı merkezi yönetim bütçesinin, küresel düzeyde
ticaret savaşlarının ve finansal dalgalanmaların yanı sıra, ülkemizin
jeopolitik risk ve tehditlere maruz kaldığı bir ortamda hazırlanıp Meclisimize
getirildiği bir vakıadır. Yine, 2020 bütçesinin küresel büyüme açısından ılımlı
bir toparlanmanın yaşanacağı beklentisine göre hazırlandığı da görülmektedir.
Yine, 2020 yılında ise beklentilerin, özellikle küresel büyüme anlamında,
gelişmekte olan ülkelerin sürükleyici, ılımlı büyüme trendine gireceği de
tahmin edilmektedir.
Kıymetli
milletvekilleri, her şeye rağmen, bütçeler; sürdürülebilir büyüme, adaletli
paylaşım, mali disiplinin sürdürülebilmesi, kamu dengelerinin iyileştirilmesi,
maliye politikasının sürdürülebilmesi, kamu maliyesinin korunması başta olmak
üzere bu manada birçok hedefin gerçekleştirilmesini sağlamak için
hazırlanmaktadır. Bu perspektifler ışığında 2020 yılı merkezi yönetim bütçesine
baktığımızda, aşağıdaki bazı tespitleri sizlerle paylaşmak isterim.
2020
bütçe giderleri 1 trilyon 95,5 milyar, gelirleri ise 956,6 milyar ve bütçe
açığı ise 138,9 milyar TL’dir. Bu rakamlar itibarıyla bütçe açığının millî
gelire oranı yüzde 3’ün altında öngörülmektir. Bu rakamlarda isabetli olunması
hâlinde kamu borç yükünde bir iyileşmeden söz etmek mümkün olacaktır. 
Tabii,
önemli meselelerimizden bir tanesi, istihdam ve işsizlikle mücadeledir. Bütçede
60 bin personel alımı vadedilmekte, 1 milyon 52 bin yeni istihdam öngörüsü
bulunmaktadır. 2019 yılında işsizlik oranının yüzde 13 seviyelerinde
gerçekleşeceği tahmin edilmektedir, 2020 yılından itibaren yüzde 9,8’e doğru
bir inişin olması da öngörülmektedir. Tabii, buna ulaşabilmek için ciddi bir
seferberlik yapılması zaruridir.
Kıymetli
milletvekilleri, değerli milletim; bir başka can alıcı meselemiz ise faizdir.
Bütçenin faiz ve yatırımlar dengesi, geçen yıldaki kur artışında faizler lehine
bozulmuştur. 2020 yılında faiz oranları değişmeden de bu dengenin düzelmesi ve
yatırımcı ekonomiye geçişin mümkün olmayacağını bilmemiz gerekir. Bütçede faiz
giderleri için de 138,9 milyar lira ayrılmış görünmektedir. Bu da bütçe
içindeki payının yüzde 13’lere yakın bir seviyede olduğunu göstermektedir. Yani
2020 yılında toplanan vergi gelirlerinden her 100 liranın 17,7 lirası faiz
ödemelerine gidecektir. Esas üstüne gidilmesi ve çözülmesi gereken meselelerden
bir tanesi bize göre budur. 
Gelirler
kısmına baktığımızda, gelir kalemlerinde 784,6 milyar lira vergilerden, 172
milyar lira da diğer gelirlerden oluşmaktadır. Vergi diliminde toplanan
vergilerde de bizi rahatsız eden husus şudur: OECD ülkeleri ortalamasında
doğrudan vergiler yüzde 70 oranındayken bizde bu oran sadece yüzde 33’tür.
Bizde dolaylı vergiler yüzde 67 seviyesindedir. Kazanandan değil, toplumun
zengin, fakir, orta kesim ayırt etmeden hepsinden eşit vergi alınması bize göre
adil değildir; bu da düzeltilmesi gereken hususlardan bir tanesidir. 
Tabii,
cari açıkta ümit verici gelişmeler, ihracattaki ve turizmdeki artışlardır.
İnşallah, birkaç sene sonra “cari açık” diye bir meselemiz kalmayacağını
beklemekteyiz. 
2020
merkezi yönetim bütçesinde yer alan harcama kalemlerini, vergi gelirlerine
ilişkin düzenlemeler ve olası zamlarla birlikte değerlendirdiğimizde, 2020
yılında epey bir gayret göstermemiz gerektiğinin de farkındayız. 
Kıymetli
milletvekilleri, bütçe, sadece bir rakamlar geçidi veya bir muhasebe tekniği de
değildir. Bütçeyi sadece borçlarla veya açıklarla değerlendirmek yetersiz olur.
Bütçe, büyüme ve kalkınma için önemli bir politika aracıdır. Bunun için bütçede
mali disiplin, açık veya fazla vermekten ziyade, kaynakları en verimli, en
etkin şekilde kullanmak ve adil paylaşmaktır.
Tabii,
burada, asgari ücrette geçen yıl gerçekten güzel bir artış oldu. 2.020 lirayı
-ben geçen sene buradaki bütçe görüşmelerinde dile getirdim- neye göre
hesaplamıştık? Bir önceki yılın bütçe artışına göre. Yüzde 26’lık bir artış
vardı, bu sene 22,5’lik bir artış var. Biz bu artışla birlikte asgari ücretin
2.475 TL yapılmasını beklediğimizi ifade ediyoruz. 
Bugün
3 şehidimiz var 2’si Şırnak’ta, 1’i Bingöl’de olmak üzere. Sözlerime son
verirken kendilerine Allah’tan rahmet diliyorum. Yaralı gazilerimize acil
şifalar niyaz ediyorum. 
Tabii,
burada dile getirilen bazı hususlar bizi ziyadesiyle rahatsız etmiştir,
yaralamıştır, o da şudur: Terör örgütüyle iltisakı olan belediye başkanlarının
görevden alınmasını demokrasi, vicdan, millet iradesi ya da milletin oyuna
darbe vurma olarak ifade etmek en hafifiyle büyük bir yanlıştır, herkesin bu
yanlıştan dönmesini bekliyoruz çünkü seçilmiş olmak, teröre ya da teröriste
yardım etmeyi meşru hâle getirmez ve buna kimsenin hakkı yoktur. (AK PARTİ
sıralarından alkışlar) Dolayısıyla İçişleri Bakanlığının yaptığı uygulama da
yasalardan kaynaklanmaktadır; keyfî bir uygulama değil, yasalar yerine
getirilmektedir. 
Yine,
aynı şekilde, Suriye’nin kuzeyine yapılan Barış Harekâtı’nı saldırı ya da işgal
olarak dile getirmek de bize göre vatana ihanetle eş değerdir. Kürt’ün, Türkmen
veya Alevi’nin Sünni kadar önemi olmadığını söylemek sadece ve sadece
bölücülüğe hizmet eder çünkü biz; Kürt, Türkmen, Alevi, Sünni, Boşnak, Çerkez,
hepimiz büyük Türk milletinin ferdiyiz.
(Mikrofon
otomatik cihaz tarafından kapatıldı) 
ALİ
KENANOĞLU (İstanbul) – Süren bitti, süren.
MUSTAFA
DESTİCİ (Devamla) – Hemen tamamlıyorum. 
BAŞKAN
– Tamamlayalım, iki dakika ilave ettim çünkü. 
MUSTAFA
DESTİCİ (Devamla) – Biliyorum, çok teşekkür ederim.
Ben
ne kadar önemliysem bir Kürt kardeşim, Alevi kardeşim de o kadar önemlidir. Bir
Türk ne kadar önemliyse bu topraklarda, Kürt’ü, Çerkez’i de o kadar önemlidir.
Bir Sünni ne kadar bu devletin birinci sınıf vatandaşıysa Alevi’si de o kadar
birinci sınıf vatandaşıdır. Onun için, yüce Meclisteki bu tür ifadeler bizi
yaralamaktadır. Burada da sadece tavsiyemiz bu yanlıştan dönülmesidir çünkü bu
yanlıştan dönmeyenlerin acısını yüz yıl önce bu milletin evlatları birlikte
ödemiştir. Onun için bu bedeli kimseye ödetmeye hakkımız yok diyorum, hepinizi
sevgi, saygı ve hürmetle selamlıyorum. 2020 bütçe görüşmelerinin hayırlara
vesile olmasını yüce Rabb’imden niyaz ediyorum. (AK PARTİ sıralarından
alkışlar)
BAŞKAN
– Teşekkür ederim. 
Değerli
arkadaşlar, şimdi şahsı adına ilk konuşmacı, lehte olmak üzere İstanbul
Milletvekili Erol Kaya.
Buyurun
Sayın Kaya. (AK PARTİ sıralarından alkışlar)
Süreniz
on dakikadır. 
EROL
KAYA (İstanbul) – Sayın Başkan, değerli milletvekilleri; 2020 Yılı Merkezi
Yönetim Bütçe Kanun Teklifi ile 2018 Yılı Merkezi Yönetim Kesin Hesap Kanunu
Teklifi hakkında şahsım adına lehte söz almış bulunmaktayım. Meclisimizi
saygıyla selamlıyorum. 
Hemen,
sözlerimin başında –az evvel de ifade edildi, bugün şehitlerimiz var, 3
şehidimiz var- bütün şehitlerimize Allah’tan rahmet diliyorum, makamları cennet
olsun; gazilerimize de hayırlı, uzun ömürler diliyorum. Ama şehitlerimizden
biri patlayıcı imha komutanı Esma kızımız, özellikle de altını çiziyorum.
Dolayısıyla bu vatan için, bu millet için gayret eden herkese ne kadar sahip
çıkmamız gerektiğini bir kez daha ifade etmekte fayda var. 
Değerli
milletvekilleri, bütçenin hazırlanmasında emeği geçen gerek Sayın Bakanlarımıza
gerekse Plan ve Bütçe Komisyonu üyelerimize teşekkür ediyorum. Konuşmamda,
müsaadeniz olursa teknik rakamlardan ziyade ülkemizin ve milletimizin
geleceğiyle ilgili nelerin önemsenmesi gerektiğinin altını çizmek istiyorum ama
tabii ki hani, bütçeyle ilgili konuşurken de hiçbir şey söylemezsek ayıp olur
diye birkaç şeyi de ifade edeyim. 
Özellikle
2020’ye giderken Türkiye'nin büyüme rakamlarıyla ilgili, dünyadaki ilgili kuruluşların
verdiği olumsuz tabloların olumluya evrildiğine hep birlikte şahidiz.
Enflasyonun 2018’de yüzde 20’lerden, 2019’da yüzde 12’lere düştüğünü
görmekteyiz; ihracatın 180 milyar doları aşacağı bekleniyor. Turizmde yüzde
16’lık gelir artışıyla 52 milyon turisti geçtiğimizi ifade etmemizde fayda var.
Doğrudan yatırımın, dünyada 2018’de azalırken Türkiye’de artığını da ifade
etmemizde fayda var. 2019 yılında çiftçimize, 907 bin çiftçiye 55,9 milyar
liralık destek, yine 560 bin esnafımıza da 40 milyar lira destek verildiğini
söylememizin de önemli olduğunun altını çiziyorum. 
Şimdi,
değerli arkadaşlar, 1923’ten bugüne 97’nci bütçeyi konuşuyoruz, yani
cumhuriyetin kurulduğu günden bugüne 97’nci bütçeyi görüşmekteyiz. Bu bütçe
aynı zamanda, AK PARTİ hükûmetlerinin hazırladığı 18’inci, yeni hükûmet
sistemimizin ise 2’nci bütçesi; Rabb’im hayırlara vesile etsin. 
Meclis,
millet adına bütçe yapar, hazırlanan bu bütçeler, millete hizmet etmek için
gerekli olan kaynakların nerelerden ve hangi oranda temin edileceğini ve bu
kaynakların bir yıl boyunca hangi alanlarda kullanılacağını göstermekte ve bu
yönüyle de toplumun ekonomik, sosyal ve siyasal yaşamı üzerinde doğrudan etkili
olmaktadır. AK PARTİ iktidarlarının geçmiş yıllarda hazırladığı bütçeler gibi
2020 yılı bütçesi de yine milletimizin hizmetine esas olan bir bütçe olarak
tarihe geçecektir. Bu bütçede aileye ve sosyal politikalara önem verilmiş
olmasıyla, eğitim ve sağlığa öncelik tanınmış olmasıyla insan merkezli bir
bütçe yapıldığının bir kez daha altını çizmekte fayda var. Bir başka ifadeyle,
bütçemiz, 82 milyon insanımızın geleceğini düşünen Hükûmet politikalarımızı
gerçekleştirmek ve çocuklarımızın, gençlerimizin, kadınlarımızın hayata daha
güvenle bakabilmelerini sağlamak için yapılmıştır. Emeği geçenleri tebrik
ediyor ve teşekkür ediyorum. 
Diğer
taraftan, 2020 yılına girerken dünya konjonktürüne baktığımızda siyasal ve
ekonomik krizlerin olduğu bir dönemi görmekteyiz. Ayrıca Türkiye’ye yönelik
ardı arkası kesilmeyen spekülatif operasyonlara rağmen ülkemiz bu süreçten de
–elhamdülillah- başarıyla çıkmıştır. Hükûmetimizin önümüzdeki süreçte de
ekonomide dosta güven veren büyüme rakamlarına ulaşacağına inancım tamdır. 
Değerli
arkadaşlar, yüz yıllık cumhuriyet tarihine ve dünyadaki örneklere baktığımızda
bir ülkenin huzur, refah ve kalkınması için üç hususun önemli olduğunun altını
çizmekte fayda var. Birincisi, ülkenin bir hedefinin olması; ikincisi, bu
hedefleri gerçekleştirecek siyasal bir iradenin bulunması, üçüncüsü ise bu
hedeflerin arkasında milletin inancının ve desteğinin tam olması. 
Kıymetli
arkadaşlar, Türkiye'nin kalkındığı, büyüdüğü süreçlere baktığımızda güçlü ve
istikrarlı hükûmetler döneminde bunun gerçekleştiğini görmekteyiz. Size
tarihten bir örnek vermek istiyorum: Rahmetli Özal 1973 yılında Demirel’e -bir
bürokrat olarak- Türkiye’nin geleceğiyle ilgili, gördüğü, yaşadığı sorunları
tek tek tespit etmiş ve çözüm önerilerini bir mektupla yazmış. Her ikisini de
rahmetle anıyorum. Özal tespitlerinde Türkiye’nin sanayi ve tarım politikasını,
enerjiyle ilgili tespitlerini, yerel yönetimlerin güçlendirilmesi gerektiğini,
eğitim ve dış politikayla ilgili önemli hususları, turizmle ilgili bugünkü
yaşadığımız tabloyu o gün öngörmüş ve önerilerde bulunmuş, toplu konutların
yapılması gibi ülke kalkınmasına motor olacak her şeyi tam elli yıl önce
hükûmete, hükümetin Başbakanına iletmiş ancak bunlar uzun yıllar yapılamamıştı -başta
da ifade ettim ya tam da bu hususun altını çizmek istiyorum- çünkü ülkemizde
güçlü ve istikrarlı bir yönetim yoktu. Bütün bu hedefler, AK PARTİ döneminde
olduğu gibi ancak ve ancak güçlü ve istikrarlı iktidarlar döneminde
gerçekleştirilebilir. Bir başka ifadeyle, Menderes, Özal ve Tayyip Erdoğan
döneminde Türkiye kayıp onlarca yılını telafi etmiş ve telafi etmeye de devam
etmektedir. 
Sayın
Başkan, değerli milletvekilleri; başta da ifade ettiğimiz gibi, ülkemizin asıl
gerçekleştirmesi gereken -2019, 2020 mutlaka önemli, bunları konuşmamız lazım,
bu rakamlar epeyce burada konuşuldu ama- aslolan 2023, 2053, 2071 vizyonlarıdır.

Dünyanın
gelişmiş ülkelerine baktığımızda her birinin hedeflerinin olduğunu görmekteyiz.
İkinci Dünya Savaşı’nı kaybeden ülkeler ekonomi savaşını kazanmak için
kendilerine hedef koymuş ve topyekûn bir kalkınma seferberliği
gerçekleştirmişlerdir. Japonya, Almanya, Fransa gibi ülkeler bunun
örnekleridir. Güney Kore 1950’de yerle bir olmasına rağmen, bugün dünyada en
fazla petrol tüketen, en fazla çelik üreten ve dünyanın en büyük 10 markasına
sahip bir ülke konumuna gelmiştir. Peki, bu ülkeler bunu nasıl başardılar?
Amerika’dan örnek verirsek –burada, bugünkü Amerikan devlet Başkanının ismi
kullanıldığı için ben de eskilerini kullanmakta bir beis görmüyorum- Kennedy
1962 yılında Rice Üniversitesinde yaptığı konuşmada “On yıl içinde aya
gideceğiz.” diyor, Amerikan halkına bu hedefi koyuyor ve bu noktada başlayan
çalışmalar Amerika’ya bilimin altın çağını yaşatmış, uzay bilimi ve ona
yardımcı olacak bütün bilimsel çalışmalar doruğa ulaşmıştır. Bu aynı zamanda
bugün dahi Amerikan ekonomisinin taşıyıcı motoru olmuştur. Uzayın kapısı
aralanmış, ülkeler birbirleriyle uzay yarışına girmiş, teknolojiler
geliştirmiş, tüm bunlar için bütçeler ayrılmıştır.
Değerli
arkadaşlar, dünyada gelişmiş ülkelerde olduğu gibi AK PARTİ de Türkiye’mize
hedefler koymuştur. Dikkatinizi çekmek istiyorum, yıllık veya beş yıllık
kalkınma planlarından bahsetmiyorum. Ülkemizin kaderini değiştirecek uzun
dönemli hedefler konulmuş ve planlar yapılmıştır. Nitekim -sadece cari yıllara
göre değil- 2023, 2053 ve 2071 hedeflerine baktığımızda, 2023 vizyonunda yüksek
katma değerli ve nitelikli ihracatın yapılması, kişi başına düşen millî gelirin
yükseltilmesi, gayrisafi millî hasılanın ilk 10 ülke sıralamasına girecek
şekilde artırılması; kendi uçağımızın, arabamızın, silahımızın üretilmesi,
terörle mücadelenin başarıyla sonuçlandırılması gibi ekonomide, siyasette,
sanayide, tarımda, eğitimde, sağlıkta hedefler koyuldu, bütçeleri ona göre
şekillendi. Bunun sonucunda da ilk defa Türkiye Uzay Ajansı kuruldu. Millî uydu
üretimi çalışmalarına başlandı. SİHA ve İHA üretimleri gerçekleştirildi.
Savunma sanayimiz büyük oranda yerlileştirildi. Ulaşım altyapısı geliştirildi
ve güçlendirildi. Sağlık sistemimiz dünyada örnek uygulamalar içerisine girdi.
Bu hedefleri düne kadar hayal etmek bile mümkün değildi. 
Değerli
milletvekilleri, yapılacak hizmetler eldeki imkânlar çerçevesinde ve çevresel
faktörlerin zorlamasıyla sınırlıdır. Bilinmelidir ki PKK, YPG, DAİŞ ve FETÖ
gibi terör örgütleriyle mücadelenin tavizsiz sürdürüldüğü, sınırlarımızı tehdit
eden unsurlara karşı cumhuriyet tarihinin en büyük sınır dışı harekâtlarının
yapıldığı, ülkemize yönelik uluslararası ekonomik saldırıların olduğu, ülkemiz
kaynaklarından önemli harcamalar yapılmak zorunda kalınan tarihin en büyük
mülteci girişlerinin yaşandığı, dünya ticaret savaşlarının hüküm sürdüğü,
önemli uluslararası örgütlerin varlık sebeplerinin sorgulandığı, dünyada büyüme
ortalamalarının ve ticaret hacimlerinin göreceli olarak daraldığı bir zaman
diliminde bütçemizi yaptık ve hiçbir zaman da zorluklara sığınmadık. Bu bütçe
de diğer 17 bütçemiz gibi, bütün iç ve dış sorunlara rağmen insan odaklı,
hizmet merkezli ve yatırım hedefli bir bütçedir. Burada, sabahki bölümde, bir
arkadaşımız AK PARTİ’nin 2023 hedeflerinin ne olduğunu sordu “Hayal miydi, çöp
müydü?” dedi. 
Şimdi,
değerli arkadaşlar, Türkiye’nin son on yılındaki yani AK PARTİ’nin on yedi
yıllık döneminin son on yılındaki kalkınma rakamlarını sizlerle paylaşmak
istiyorum. 2010 yılı yüzde 8,5; 2011 yüzde 11,1; 2012 4,8; 2013 8,5 ve 2013’ten
itibaren Türkiye bir kırılma yaşıyor. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Kaya.
EROL
KAYA (Devamla) – Teşekkür ediyorum.
2014’te
yüzde 5, 2016 3,2; 2018 2,8 şeklinde bir trendi görüyoruz. Bu kırılmanın
yaşandığı yıl 2013. Peki, 2013’te ne oldu diye baktığımızda, Mayıs 2013’te
Türkiye’nin ekonomik göstergelerinde, IMF’ye olan 23 milyar dolarlık borcun
ödendiğini, Borsa İstanbul’un 90 binlerde olduğunu -altı yıl önceyi konuşuyoruz
yani AK PARTİ iktidarının on yedi yılının son altı yılını konuşuyoruz-
faizlerin yüzde 4,5’e indiğini, ihracatın 150 milyar doları aştığını, Merkez
Bankasının ise 135 milyar dolarlık rezerve sahip olduğunu görmekteyiz. Gezi
olayları başladı, Vandallar bu ülkeyi yakmaya başladılar. Arkasından MİT’e
operasyonla Türkiye’yi, devleti aciz bırakmak isteyen hainlerle karşılaştık.
17-25 Aralık hukuk darbesinde karanlık odaklarla mücadele etmek zorunda kaldık.
15 Temmuzda -beni bu ifadeden dolayı bağışlasın arkadaşlarımız- ülkemizi satan
şerefsizlere karşı mücadele ettik.
(Mikrofon
otomatik cihaz tarafından kapatıldı)
EROL
KAYA (Devamla) – Başkanım, bir toparlayayım müsaadenizle.
BAŞKAN
– Bitirelim lütfen. 
EROL
KAYA (Devamla) – Evet, son olarak da kur üzerinden ekonomimizi sabote etmek
isteyen klavye hırsızlarıyla karşı karşıya kaldık. Bunlara rağmen ayaktayız. Bu
ülke, bu hainlere ve onlara alkış tutan bedhahlara rağmen büyümeye devam
ediyor. (AK PARTİ sıralarından alkışlar) Geleceğe daha emin ve daha güvenle
bakıyoruz. 
Ben
sözlerimi bitirirken son olarak şunu ifade edeyim, Ahmet Hamdi Tanpınar diyor
ki: “Milletlerin birikmiş kudreti, nesillerin hatasının üzerinden atlar ve
geçer.” Bu, milletimizin büyük ve birikmiş kudreti, bu hataların hepsinin
üzerinden geçmiştir. 
Değerli
arkadaşlar, 2020 bütçemizin memleketimize hayırlı olmasını, ülkemize huzurlu ve
güvenli günler getirmesini ve kalkınmamızı daha da büyütmesini Cenab-ı Hak’tan
niyaz ediyor, hepinizi saygılarımla selamlıyorum. 
Teşekkür
ederim. (AK PARTİ sıralarından alkışlar)
BAŞKAN
– Teşekkür ederim. 
Değerli
arkadaşlar, şimdi, yürütme adına, Cumhurbaşkanı Yardımcısı Sayın Fuat Oktay’ın
söz talebi var. 
Buyurun
Sayın Oktay. (AK PARTİ sıralarından alkışlar)
Süreniz
seksen dakika.
CUMHURBAŞKANI
YARDIMCISI FUAT OKTAY – Sayın Başkan, değerli milletvekilleri; sizleri bir kez
daha saygıyla selamlıyorum. 
Sözlerimin
başında, Şırnak’ta teröristlerin tuzakladığı bombayı imha ederken şehit düşen
Jandarma Astsubay Üstçavuş Esma Çevik’e ve Uzman Çavuş Kemal Sayar’a, Bingöl’de
şehit olan Jandarma Astsubay Halil Ulaş Yıldırım’a Allah’tan rahmet,
yaralılarımıza da acil şifalar diliyorum; tekrar milletimizin başı sağ olsun. 
2020
Yılı Merkezi Yönetim Bütçe Kanun Teklifi ile 2018 Yılı Kesin Hesap Kanunu
Teklifi’nin ülkemiz ve milletimiz için hayırlara vesile olmasını diliyorum. 
Yürütme
adına şahsıma ayrılan sürede öncelikle, Cumhurbaşkanlığı Kabinesinin bakış
açısından bütçeyi ana hatlarıyla tekrardan değerlendirmeye çalışacağım. Bunun
yanında, şu ana kadar bütçe çerçevesinde dile getirilen hususlara da yine cevap
vermeye çalışacağım.
Sayın
Başkan, değerli milletvekilleri; Türkiye, demokrasiyi güçlendirmek, karar alma
ve uygulama mekanizmalarını hızlandırarak milletimize daha etkin hizmet vermek
için Cumhurbaşkanlığı hükûmet sistemine geçmiştir. Hükûmet sistemine geçişin
ikinci yılında sistemin sağladığı imkânlarla ülkemizi daha da ileriye taşıyacak
olan planlı, programlı, verimli, hızlı ve şeffaf icraatlar ortaya koyduk ve
koymaya devam ediyoruz. Sistem, sağladığı katkılarla aziz milletimiz tarafından
destek görmüş ve benimsenmiştir. 
Cumhurbaşkanlığı
hükûmet sistemi, seçimlerin hemen akabinde hükûmetin hızlı kurulmasıyla,
istikrar, belirgin kuvvetler ayrılığı, etkili kriz yönetimi, yönetimde
sadeleşme, hızlı ve güçlü karar alma gibi başarılı yönlerini ortaya koymuştur.
Bu sistem, kuvvetler ayrılığının belirginleştiği, istikrarlı ve sonuç odaklı
yürütme ihtiyacına cevap verecek nitelikli, millî iradeyi daha da güçlü kılan
bir yönetim sistemidir. 
Cumhurbaşkanlığı
hükûmet sistemiyle, hükûmet kurma tartışmaları sonlandırılmıştır. Türkiye’de
koalisyon iktidarlarının ülkeye yaşattığı sıkıntılar Cumhurbaşkanlığı hükûmet
sistemiyle ortadan kaldırılmıştır. Belirgin kuvvetler ayrılığını tesis eden
yönetim sistemimizle birlikte, kanun yapma yetkisi tamamen Türkiye Büyük Millet
Meclisinin olmuştur. 
Cumhurbaşkanlığı
hükûmet sistemi, aynı zamanda güçlü karar alma ve yine etkili yönetim imkânı
sunmuştur tüm alanlarda. Sisteme geçişle birlikte, gerek iç gerekse dış
tehditlere karşı hızlı ve etkin karar alma ve terörle daha etkin mücadele
kabiliyeti elde edilmiş, ekonomik saldırılara güçlü bir koordinasyon ve yine,
ekonomimizi güçlendiren programlarla hızla cevap verilmiştir. Aynı şekilde,
diğer alanlardaki tüm uygulamalarda da yine aynı etkin koordinasyon ve uygulama
tüm hızıyla devam etmektedir ve aynı zamanda da esnekliğiyle tabii ki. 
Sayın
Başkan, değerli milletvekilleri; sistemin 1’inci yılında yaptığımız
değerlendirme çalışmalarının sonucunda, ortaya çıkan sorunların yüzde 98’inin
uygulama kaynaklı olduğu ortaya çıkmıştır. Yaşayan ve gelişen bir sistem olan Cumhurbaşkanlığı
hükûmet sistemiyle ilgili değerlendirme sonuçları aşamalı olarak uygulamaya
konulmaktadır. 
“Cumhurbaşkanının
tarafsızlık yemini ile parti başkanlığı çelişmekte midir?” diye bir soru vardı
bu çerçevede. Cumhurbaşkanının tarafsızlığı, icraatını vatandaşlar arasında
ayrım gözetmeden yapması anlamına gelen bir ilkedir. Cumhurbaşkanının partili
olması, yürütmenin başı olarak, tarafsız davranmasına engel değildir; kaldı ki
geçmişte partisiz cumhurbaşkanlarının son derece taraflı uygulamalar içinde
olduğu, hatta taraflılıkları nedeniyle siyasi ve ekonomik krizler çıkardıkları
bilinmeyen hususlar değildir. Yine, bir önceki sistemde başbakanların partili
olduklarını da unutmayalım. 
Cumhurbaşkanı
Yardımcılığıyla, bakanlıklarla ve bakanlarla ilgili de bazı eleştiriler oldu,
hatta sert eleştiriler oldu. 
Cumhurbaşkanlığı
hükûmet sistemi Meclisten geçmiş, halk oylamasına gitmiş ve millet, egemenlik
hakkını kullanmıştır. Yeni sistemi kabul ederek yine milletimiz, Parlamento ve
yüce Meclisimiz iradesini ortaya koymuştur. Meclis ve milletin onay verdiği
Cumhurbaşkanlığı hükûmet sistemi ne diyor? “Millet, Cumhurbaşkanını seçer,
belirler; Cumhurbaşkanı da, yardımcısı dâhil kabinesini belirler.” diyor.
Muhalefet ne diyor? “Ben ne Meclisi ne millet iradesini tanırım. Milletin ve
Parlamentonun onay verdiği bu uygulamayı kabul etmem.” diyor. Seçilmiş
Cumhurbaşkanının, milletin ve Parlamentonun iradesi ve onayıyla belirlenmiş
Cumhurbaşkanlığı hükûmet sistemi doğrultusunda Sayın Cumhurbaşkanının siyasi
programını benimsemiş, milletin verdiği yetkiyle Cumhurbaşkanı Yardımcısı
olarak görevini yürüten, Türkiye Büyük Millet Meclisinde yemin ederek görevine
başlamış birisiyim. Bakanlar da aynıdır. Yani devlet memuru değil, biraz önce
de yine ifade edildiği gibi, Anayasa’da çerçevesi çizilmiş Hükûmet
temsilcileriyiz. Ama anladığımız kadarıyla Cumhuriyet Halk Partisinin devlet
memurlarıyla da bir sıkıntısı var. O nedir bilemem, devlet memurları ile
Cumhuriyet Halk Partisi arasında, onu oraya havale ediyorum, devlet memurlarımıza.
(AK PARTİ sıralarından alkışlar)
ÖZGÜR
ÖZEL (Manisa) – Siz, işinize bakın, onu bize bırakın. İşinize bakın, işinize.
CUMHURBAŞKANI
YARDIMCISI FUAT OKTAY (Devamla) – İşime bakıyorum. 
Millet
ve yüce Meclis, erkler arası, kuvvetler ayrılığı çerçevesinde bize bütçe sunma
yetkisini de vermiştir, Cumhurbaşkanına vekâlet etme yetkisini de vermiştir.
Siz, her zamanki gibi, millet iradesini kabul etmeyip “İstemezük.” demeye devam
edebilirsiniz, serbestsiniz. (AK PARTİ sıralarından alkışlar)
LÜTFÜ
TÜRKKAN (Kocaeli) – O, millet iradesi değildir ama sen atanmış adamsın.
ÖZGÜR
ÖZEL (Manisa) – 31 Martı kabul etmeyen bir anlayış söylüyor bunu!
CUMHURBAŞKANI
YARDIMCISI FUAT OKTAY (Devamla) – Cumhurbaşkanı Yardımcısı ve bakanların siyasi
faaliyette bulunmaları Anayasa’da yasaklanmış değildir. Bu nedenle bakanlar
siyasi parti üyesi, kurucusu, yöneticisi olabilir; hâliyle de siyasi açıklama
yapar, siyasi iradesini kullanır.
ÖZGÜR
ÖZEL (Manisa) – Atanmışlar, atanmış gibi konuşacak!
CUMHURBAŞKANI
YARDIMCISI FUAT OKTAY (Devamla) – Siyaset, devletin etkinliklerini amaç, yöntem
ve içerik olarak düzenleme ve gerçekleştirme esasları belirlemektir ve
Cumhurbaşkanı, Yardımcısı ve Bakanlar bunların belirlenmesine en üst düzeyde,
yürütme çerçevesinde katkı sağlamaktadır. Üst düzey katkı sağlanan bir hususta
açıklama yapmak işin tabiatı gereğidir. Bakanlar eğer sadece teknokratlar
olsaydı, Mecliste ant içmezler, kendilerine Anayasa’da seçilmişlere tanınmış
olan yasama dokunulmazlığı tanınmaz ve Yüce Divanda yargılanmalarıyla ilgili düzenlemelere
yer verilmezdi. 
Diğer
taraftan, şunu da hatırlatmakta fayda var: Her siyasi figür gibi,
eleştirildiğimiz bir yerde siyasi eleştiri hakkımızın olmadığını iddia etmek
ancak abesle iştigal olur. (AK PARTİ sıralarından alkışlar) 
LÜTFÜ
TÜRKKAN (Kocaeli) – Tapu müdürü gelip bizi burada eleştirmiyor. Tapu müdürleri
eleştirmiyorsa siz de eleştirmeyeceksiniz! 
CUMHURBAŞKANI
YARDIMCISI FUAT OKTAY (Devamla) - Sayın Başkan, değerli milletvekilleri; 2020
yılı bütçesinin neyi ifade ettiği sorgulandı yine. 2020 bütçesi, on sekiz
yıldır milletin teveccühünü kazanan AK PARTİ hükûmetlerinin milletten aldığı
yetkiye dayanarak hazırlandığı bir bütçedir; milletimizin hükûmetlerimize
gösterdiği teveccühün 18’inci defa tecelli ettiği bir bütçedir;
Cumhuriyetimizin 100’üncü yılı olan 2023 yılına uzanan süreçte hazırladığımız
Cumhurbaşkanlığı hükûmet sisteminin 2’nci bütçesidir…
HAYDAR
AKAR (Kocaeli) - Muhtemelen de son bütçesi olacak.
CUMHURBAŞKANI
YARDIMCISI FUAT OKTAY (Devamla) - …Dokuzuncu ve Onuncu Kalkınma Planlarını
hazırlayan ve uygulayan AK PARTİ hükûmetlerinin hazırladığı On Birinci Kalkınma
Planı’nın 2’nci bütçesidir. 2020 bütçesi, kalkınan, büyüyen, güçlenen
Türkiye'nin bütçesidir. 2020 bütçesi, refahını artıran, gelirini hakça ve
adaletli dağıtabilen, yoksulluğu azaltan, mutlak yoksulluğu ise sonlandıran
Türkiye'nin bütçesidir. 2020 bütçesi, vatandaşlarından topladığı vergileri
faize değil, okula, hastaneye… 
ARSLAN
KABUKCUOĞLU (Eskişehir) – Yandaşa…
CUMHURBAŞKANI
YARDIMCISI FUAT OKTAY (Devamla) - …öğrenci yurtlarına, yola, köprüye, baraja,
emekliye, çiftçiye, çalışana, yatırıma, üretime, topyekûn refah artışına
dönüştürebilen Türkiye'nin bütçesidir. (AK PARTİ sıralarından alkışlar) 2020
bütçesi, hedeflerine uygun olarak gerçekleştirdiğimiz dengelenme sürecinden
sonra, disiplin ve değişim sürecine etkin bir şekilde geçtiğimiz dönemin
bütçesidir. 
2020
bütçesi, kabuğunu kırmış, küresel bir güç hâline gelmiş, bölgesinde ve dünyada
sözü dinlenen, dünyanın ilk 20 ekonomisinden 1’i olan Türkiye’nin bütçesidir;
millî ekonomimizin tam bağımsızlığı yolunda her alanda yerli ve millî ekonomi
hamlesinin şaha kalktığı bir değişim döneminin güçlü bütçesidir. 
2020
bütçesi, on yedi yıldır olduğu gibi on sekizinci yılda da millete hizmeti şiar
edinen bir bütçedir ve hepimizin bütçesidir.( AK PARTİ sıralarından alkışlar)
Fakir fukarayı, yetimi gözeten ve kollayan bir bütçedir; umutlarının ve
hayallerinin peşinde koşan gençlerimizin yolunu açan, yarınlara güvenlerini
arttıran bir bütçedir; her geçen gün sosyal ve ekonomik olarak güçlenen,
toplumun temel direği olan aile kurumunu ayakta tutan kız çocuklarımızın ve
kadınlarımızın taleplerini, geliştirdiği destek programları aracılığıyla hayata
geçiren bir bütçedir. 
2020
bütçesi, 2018 yılında Türkiye üzerinden, ekonomi üzerinden oynanmak istenen
oyunun tutmadığını, Türkiye ekonomisine diz çöktürülemediğini, belli
merkezlerin hüsrana uğradığını gösteren bir bütçedir. (AK PARTİ sıralarından
alkışlar)
2020
bütçesi, ekonomide sağladığımız güven ve öngörülebilirliğin ekonomik ve
finansal istikrarın güçlenmesini sağlayacak bir bütçedir. 
2020
bütçesi, Türkiye ekonomisinin yoluna daha da güçlenerek devam etmesine katkı
sağlayacak bir bütçedir; yatırımları hızlandıracak, istihdamı artıracak,
enflasyonun ve faizlerin düşmesini sağlayacak bir bütçedir; her alanda
yatırımı, üretimi, istihdamı güçlendiren ve muasır medeniyetler seviyesinin
üzerine çıkma hedefimizin kararlılıkla devamı anlamına gelen bir bütçedir. 
2020
bütçesi, iç ve dış tüm tehditlere en güçlü şekilde karşılık verebilen, iç ve dış
tehditleri yerli savunma sistemleriyle bertaraf edebilen ve terörü kaynağında
yok eden Türkiye’nin bütçesidir.
Sayın
Başkan, değerli milletvekilleri; hükûmetlerimiz döneminde gerçekleştirdiğimiz
reformlar, uygulamaya koyduğumuz mali disiplin ve gerçekleştirdiğimiz
yatırımlarla ekonomimizi önceki dönemlere göre daha yüksek oranlarda büyütmeyi
başardık, başarmaya da devam edeceğiz. Finans alanında, bankacılık sektöründeki
aktiflerin gayrisafi millî hasılaya oranının 2002 yılındaki yüzde 59
seviyesinden 2019 yılı Eylül ayı itibarıyla yüzde 104’e ulaştığını da burada
ifade etmek isterim. 2019 yılı Ekim ayında bankacılık sektöründe sermaye
yeterlilik oranı yüzde 18,5 seviyesinde ve bu seviye yüzde 8 olan uluslararası
standartların öngördüğü asgari düzeyin oldukça üzerindedir.
Sayın
Başkan, değerli milletvekilleri; önümüzdeki dönemde kamu maliyesi alanındaki
politikaları, mali disiplinden taviz vermeden, ekonomik istikrarın korunmasına,
büyümenin desteklenmesine, yurt içi tasarrufların ve yatırımların teşvikine katkı
sağlayacak şekilde uygulayacağız. Hazine destekli kredi garanti uygulaması
kapsamında, kefalet hacmi kasım ayında yaklaşık 320 milyar liraya, kredi hacmi
ise 367 milyar liraya ulaşmış olup 295 bin işletmemiz sistemden faydalanmıştır.
Kullandırılan kefaletin yüzde 76’sı KOBİ’lere sağlanmıştır. İVME Finansman
Paketi kapsamında yaklaşık 39,8 milyar liralık kredi firmaların imkânına
sunulmuş, paket kapsamında yaklaşık 49 binin üzerinde kredi adedine ulaşılmış
ve firmalara yaklaşık 24,2 milyar lira kredi tahsis edilmiştir. 
Kayıt
dışı ekonominin azaltılması ve kayıtlı ekonominin teşviki kapsamında planlı ve
kararlı bir mücadele stratejisi izlenerek üç eylem planı uygulanmıştır.
2019-2021 dönemini kapsayan Kayıt Dışı Ekonomiyle Mücadele Stratejisi Eylem
Planı nisan ayı içerisinde yürürlüğe konulmuştur. 
Vergi
adaletini pekiştirmek üzere, yüksek gelir gruplarının daha fazla vergi
ödemesini temin edecek düzenlemeleri hayata geçiriyor, uluslararası
uygulamaları bulunan bazı vergileri ihdas ediyor ve dar gelirli vatandaşlarımızı
koruyarak vergilendirme kapasitesini artırıyoruz.
Mükellef
dostu dijital uygulamalarla vatandaşlarımızın vergi dairesine gitme ihtiyacını
en aza indiriyoruz. Böylece vergiye uyum maliyetlerini düşürüyor, vergisel
işlemlerde kolaylık, hız ve etkinlik sağlıyoruz.
Bunun
yanı sıra, döviz kurunda meydana gelen spekülatif ataklara karşı gerekli
önlemleri alarak yine kurda istikrarı sağlamış durumdayız. Döviz cinsinden veya
dövize endeksli yapılan sözleşmelerin, bazı istisnalar haricinde, Türk lirası
cinsinden belirlenmesini zorunlu tutan düzenlemeyle Türk lirasına olan güven
artırılmıştır, borçlanma maliyetleri aşağıya çekilmiş, AB tanımlı genel yönetim
borç stokunun faiz, kur ve likidite risklerine karşı olan duyarlılığı önemli
ölçüde azaltılmıştır.
2019
yılı içinde yüzde 26 seviyesinin üzerine çıkan Türk lirası borçlanma maliyeti,
2017 yılı Ekim ayından beri en düşük seviye olan yüzde 12’nin altına inmiştir.
Sayın
Başkan, değerli milletvekilleri; bireysel emeklilik ve otomatik katılım
sistemlerinde tasarruflar artırılmaktadır. 2019 yılı Kasım ayı itibarıyla
bireysel emeklilik sisteminde katılımcı sayısı 6,8 milyon kişiye ulaşmış,
devlet katkısı fon tutarı 16,4 milyar liraya, toplam fon büyüklüğü ise 113,2
milyar liraya yükselmiştir.
Sayın
Başkan, değerli milletvekilleri; eğitim, istikbalimizi üzerine bina ettiğimiz
ana sütundur. “Güçlü toplum, güçlü ülke” idealine ancak beşerî sermayenin iyi
değerlendirilmesiyle, nitelikli bir eğitim öğretim sürecinden geçirilmesiyle
ulaşılabilir. Bu anlayışla eğitime bütçeden 176,1 milyar lira kaynak ayrılmış
olup bu tutar 2020 yılı merkezi yönetim bütçesinin yüzde 16,1’ini
oluşturmaktadır. Eğitim alanında gerçekleştirilecek bütün faaliyetler için
Millî Eğitim Bakanlığına 125,4 milyar lira kaynak tahsis edilmiştir. Uygulanmakta
olan politikalar neticesinde tüm eğitim ve öğretim kademelerinin okullaşma
oranlarında önemli artışlar sağlanmaktadır. Taşımalı eğitim uygulaması için
2020 yılında 4 milyar 514 milyon lira kaynak ayrılmıştır. Organize sanayi
bölgeleri içinde ve dışında açılan özel meslek liseleri ile diğer özel okullara
giden öğrencilere ödenen eğitim öğretim destekleri için yine 2020 yılında 804
milyon lira kaynak ayrılmıştır.
Sayın
Başkan, değerli milletvekilleri; sunulan sağlık hizmetleri kapsamında, 2002 yılından
bu yana temel sağlık göstergelerinde önemli iyileşmeler kaydedilmiştir.
Vatandaşımızın alışkanlıkları, inançları ve beklentilerine saygı göstererek
onların ihtiyaçlarını karşılayan bir sağlık sistemine sahip olarak
hedeflerimize erişeceğimize inanıyoruz. Bu kapsamda, 2020 yılı bütçesinde
sağlık harcamaları için 188,6 milyar lira kaynak ayırdık. Böylece, 2002 yılında
yüzde 11,3 olan sağlık harcamalarının bütçe içerisindeki payını 2020 yılında
yüzde 17,2’ye çıkarıyoruz. Sağlık harcamalarına ayırdığımız kaynağın 98,4
milyar lirası tedavi harcamaları için, 47,3 milyar lirası ilaç harcamaları
için, 10,5 milyar lirası ise aile hekimliği için ayrılmıştır. Erken teşhis ve
tedavi ile kalıcı sakatlığın önüne geçmek için bebeklerde yapılan tarama
programlarında başarı oranı yüzde 99 seviyesine ulaşmıştır. Hastanelerde büyük
oranda koğuş tipi olan odalardan tek ve 2 kişilik, nitelikli odalara
geçilmiştir. Sağlıkta Dönüşüm Programı’nın başında yüzde 6 olan nitelikli yatak
oranı yüzde 70’in üzerine çıkarılmıştır. 2020 yılında 84 hastanenin daha
hizmete alınması planlanmaktadır. Kamu-özel iş birliği modeli kapsamında 13.423
yataklı 10 şehir hastanesi hizmete açılmış, yaklaşık 15 bin yatak kapasiteli 9
adet şehir hastanesinin de inşaatları devam etmektedir. 
Sayın
Başkan, değerli milletvekilleri; tarımsal desteklemeler kapsamında 2003-2018
döneminde 117,4 milyar lira kaynak kullanılmıştır. 2019 yılı sonunda ise bu
tutarın 134,3 milyar lira olacağı öngörülmektedir. Ekonomik Kalkınma ve
İşbirliği Örgütü OECD’nin Tarımsal Politika İzleme ve Değerlendirme 2019 Yılı
Raporu’na göre, Türkiye’de toplam tarımsal desteklemelerin gayrisafi yurt içi
hasılaya oranı 2018 yılı tahminine göre yüzde 1,3’tür. 2002 yılından bu yana
tarım sektörüne yönelik tarımsal desteklemeler kapsamında mazot, gübre, fındık,
çay primi, buğday ve diğer hububat primi, yem bitkileri, arıcılık, su ürünleri,
yine, bal, küçükbaş hayvan, organik tarım gibi, kırsal kalkınma, tarımsal
sigorta, lisanslı depolarda ürün depolama gibi birçok destek hayata geçirilmiştir.
Tarımsal destekleme bütçesi, mevcut desteklerde yapılan prim artışları ve
oluşturulan yeni destek unsurlarıyla birlikte, 2020 yılında 2019 yılı bütçesine
göre yüzde 36,7 oranında artırılmıştır. 
Kırsal
alanda yatırımlara hibe desteği sağlayan projeler kapsamında bugüne kadar
yaklaşık 11 bin adet projeye 4,5 milyar lira hibe desteği sağlanmıştır. 2019
yılında 490 projenin yatırımı devam etmektedir. Bu projelerle kırsal alanda 9
milyar liralık yatırım yapılmış ve yaklaşık 92 bin yeni istihdam sağlanmıştır. 
Tarımsal
kredilerde yüzde 25’le yüzde 100 arasında faiz indirimi uygulaması ile
hayvancılık sektöründe sıfır faizli kredi uygulaması devam etmektedir. Son on
yedi yılda, dünyadaki orman varlığı azalırken ülkemizin orman varlığı 1,8
milyon hektar artmıştır. 2023 yılı itibarıyla dünya nüfusu kadar yani 7 milyar
fidan toprakla buluşturulacaktır.
İnsan
sağlığının önemi açısından güvenilir gıda tüketimi konusunda “tarladan sofraya
güvenilir gıda” anlayışıyla tüketici sağlığını en üst düzeyde korumaya yönelik
çalışmalarımız aralıksız devam etmektedir. Halkın sağlığıyla kimsenin
oynamasına müsaade etmedik, etmeyeceğiz. Sağlıksız gıda üreten, taklit ve
tağşiş yapan gıda firmalarını kamuoyuna ifşa ediyoruz ve etmeye de devam
edeceğiz. 
Sayın
Başkan, değerli milletvekilleri; 2000’li yıllarda 130 milyar kilovatsaat
seviyelerinde olan elektrik tüketimi yüzde 134 oranında artarak 2018 yılında
304,2 milyar kilovatsaat ve 2019 yılının ilk on aylık döneminde 252,2 milyar
kilovatsaat olarak gerçekleşmiştir. 2019 yılı Ocak-Ekim döneminde üretilen
elektrik enerjisinin yüzde 36’sı kömürden, yüzde 46’sı yenilenebilir enerji
kaynaklarından, yüzde 17’si doğal gazdan, geri kalanı ise diğer kaynaklardan
sağlanmıştır. 2019 yılının yine aynı döneminde elektrik üretiminde yerli ve yenilenebilir
kaynakların oranı yüzde 64 olarak gerçekleşmiştir. Enerji portföyündeki yerli
ve yenilenebilir enerji payının artırılmasına yönelik çabalar sürdürülmekte,
yerli kömürle birlikte rüzgâr, güneş, hidrolik, jeotermal gibi yenilenebilir
kaynakların enerji üretimindeki payı artırılarak emisyon azaltımı
hedeflenmektedir. Yerli üretim, yerli istihdam ve AR-GE zorunluluğu bulunan
yenilenebilir enerji kaynak alanları modeli kapsamındaki tesisler, yerli katkı
oranı yüksek ve ileri teknoloji içeren aksamla kurulacaktır. Kurulacak
fabrikalarda ciddi anlamda yerli istihdam oluşturulacaktır.
2000’li
yıllarda sadece 5 şehirde doğal gaz kullanılmaktayken bugün 81 ilimizin hepsine
ve 530 ilçe ve beldemize doğal gaz ulaştırılmıştır. Ülkemiz nüfusunun yüzde
63’üne doğal gaz kullanım imkânı sunulmuş olup doğal gaz arzı sağlanan yerleşim
yerlerinin sayısının artırılması çalışmaları devam etmektedir. 2018 yılında
açılışı yapılan Güney Gaz Koridoru’nun ana omurgasını oluşturan TANAP
projesiyle 2019 yılı Ekim ayı sonu itibarıyla yaklaşık 3 milyar 180 milyon
metreküp gaz sevkiyatı gerçekleştirilmiştir. Ülkemiz üzerinden komşu devletler
sınırına kadar uzanan, her biri yıllık 15,75 milyar metreküp doğal gaz taşıma
kapasitesine sahip 2 hattan oluşan TürkAkım doğal gaz boru hatlarından biri
ülkemize, diğeriyse Avrupa’ya doğal gaz arzı sağlayacaktır. 2019 yılı sonuna
kadar, TürkAkım üzerinden Türkiye’ye doğal gaz arzı sağlanacaktır. Petrol
potansiyelinin ortaya çıkarılması için 2019 yılının ilk dokuz ayında 117 adet
petrol arama, üretim ve tespit kuyusu açılmış olup toplam 250 bin metre sondaj
yapılmıştır. Nükleer enerji arz kaynakları arasına dâhil edilerek, kurulacak
sıfır emisyonlu nükleer enerji santralleriyle kaynak çeşitliliği ve arz
güvenliği artırılacaktır. Son dönemde gerçekleştirilen reformlar sonucunda
enerji sektöründe 100 milyar doların üzerinde yatırım gerçekleştirilmiş, 2002
yılında elektrik enerjisi üretiminde yüzde 40 olan özel sektörün payı bugün
yüzde 81 seviyesine ulaşmıştır. Yer altı kaynaklarının etkin şekilde değerlendirilmesi
kapsamında yapılan çalışmalarla 2002 yılında yaklaşık 700 milyon dolar olarak
gerçekleşen maden ihracatımız 2018 yılında 4,56 milyar dolar olarak
gerçekleşmiştir.
Sayın
Başkan, değerli milletvekilleri; FETÖ, PKK/PYD-YPG ve DEAŞ başta olmak üzere,
terör örgütlerine karşı yürütülen mücadele, yurt içinde ve yurt dışında, tüm
güvenlik güçlerimizle bütünlük ve koordine içerisinde, azim ve kararlılıkla
sürdürülmüş ve büyük başarılar elde edilmiştir. 
Terör
örgütlerine yönelik operasyonlarda barınma alanları ile lojistik üs ve
depoların imha edilmesi, sözde lider kadroların etkisiz hâle getirilmesi, sınır
hattında ve ötesinde alınan tedbirlerle oluşturulan baskı neticesinde terör
örgütleriyle mücadelemiz sonuna kadar devam etmiştir ve etmektedir. 
Ülkemizi
doğrudan hedef alan tüm terör unsurlarıyla mücadele ederek hem sınırlarımızın
güvenliğini sağlamak hem de sığınmacıların yurtlarında güven içinde
yaşayabilecekleri bir bölge oluşturmak için yoğun çaba harcıyoruz. Fırat’ın
batısını terörden temizleyip bölgede hastanelerimizi, okullarımızı, kilise ve
camileri, tarımsal çalışmaları ve altyapı hizmetlerini nasıl faaliyete
geçirdiysek Fırat’ın doğusunu da huzur, güvenlik ve temel hizmetlerle
buluşturacağız; bunu Arap, Kürt, Türk, Yezidi, Keldani, her kökenden
kardeşlerimiz için yapacağız. 
Suriye’de
ve sınırlarımızda masum sivilleri katleden PKK’nın uzantısı olan YPG/PKK ve
PYD, DSG -adına ne derseniz, alfabenin tüm harflerini sayabilirsiniz- bunlar
asla ve asla Kürtlerin temsilcisi değil, en az DEAŞ kadar tehlikeli terör
örgütleridir. (AK PARTİ sıralarından alkışlar) Bu gerçeği görmezden gelerek
“kullanışlı örgüt” ayrımı yapanlar ve açık, kapalı destek verenler milletimizin
vicdanını yaralamaktadır. Bizim mücadelemiz, uzun yıllardır ülkemize musallat olmuş
terör belasını kaynağında yok etmek içindir ve kararlılıkla da sürecektir. 
Haklarında
yürütülen adli ve idari soruşturmalar kapsamında halkın hizmeti için tahsis
edilen belediye imkânlarını terör örgütü lehine kullandığı tespit edilen
belediye başkanları, hukuki bir çerçevede görevden uzaklaştırılmıştır. Milletin
iradesinin ve kaynaklarının terör örgütleri tarafından gasbedilmesine asla izin
vermeyeceğiz. Teröre destek verdiği tespit edilen kişilere ve bunların
yuvalandığı belediyelere kayyum atanarak denetim altına alınması anayasal bir
yükümlülüktür. 
Terör
örgütü kuran, üye olan, bunun propagandasını yapan ve işledikleri suçu öven
kişilerin belediye başkanı adayı gösterilmeleri, görevden uzaklaştırmaların
temel hukuki nedenidir. Hukuki bir dayanağı olmayan sözde eş başkanlık
uygulamasıyla, kim tarafından seçildiği ve yetkilendirildiği belli olmayan
kişiler, yasa dışı olarak fiilen belediye başkanlığı yapmaktadır. Bu eş
başkanların belediyeleri bölücü terör örgütüyle iltisaklı, irtibatlı kişilerin
emri doğrultusunda yönettikleri ve belediyeleri terör örgütünün merkezi hâline
getirdikleri, adli ve idari soruşturmalarda tespit edilmiştir. 
NURAN
İMİR (Şırnak) – “Terör” kavramı olmasa nasıl oturacaksınız o koltuklarda,
anlamış değiliz.
CUMHURBAŞKANI
YARDIMCISI FUAT OKTAY (Devamla) – Anayasa’mız, Türk Ceza Kanunu ve ülkemizin
bölücü terör örgütlerine karşı yıllardır verdiği mücadele dikkate alındığında,
belediyelerimizin terör unsurlarından arındırılması bir zaruret ve demokrasinin
gereğidir. Hangi kisve altında olursa olsun, teröre hizmet ettiği tespit edilen
kişiler görevinden el çektirilerek, hukuk kuralları çerçevesinde
yargılanacaktır; bu, bizim milletimize ve şehitlerimize karşı en temel
görevimiz, boynumuzun borcudur. 
Yurt
içi ve sınır ötesinde yürütülen terörle mücadele faaliyetlerinin yanı sıra
Kıbrıs ve çevresi dâhil mavi vatanımızdaki hak, alaka ve menfaatlerimiz de azim
ve kararlılıkla korunmaktadır. Doğu Akdeniz ve Kıbrıs’ta ulusal
menfaatlerimizin korunması amacıyla, TCG Barbaros Hayrettin Paşa ve yine TCG
Oruçreis araştırma gemilerimiz ile Yavuz ve Fatih sondaj gemilerimiz, Deniz
Kuvvetlerimize ait fırkateyn, korvet, İHA ve SİHA korumasında araştırma ve
sondaj yapılmasına ilişkin faaliyetlerine hâlen devam etmektedirler ve
edeceklerdir de. MİLGEM Projesi’nin 4’üncü gemisi TCG Kınalıada korveti 3
Temmuz 2017 tarihinde denize indirilmiş olup geçici teslimi 29 Eylül 2019
tarihinde yapılmıştır. Projenin, ilk denizaltısı Piri Reis’in Aralık 2019
içerisinde havuza çekiminin gerçekleştirilmesi planlanmaktadır, 2’nci
denizaltısı Hızır Reis’in donatımına, 3’üncü ve 4’üncü denizaltılarımızın gövde
imalatlarına devam edilmektedir. Yine bu dönemde projenin 5’inci denizaltısı
Seydi Ali Reis’in ilk kaynak töreninin icra edilmesi planlanmaktadır.
Makina
ve Kimya Endüstrisi Kurumu tarafından savunma sistemleri kapsamında büyük AR-GE
projeleri gerçekleştirilmektedir. Savunma ve havacılık sektörü, gerek 8,7
milyar dolara ulaşan cirosu gerekse 2,2 milyar dolara ulaşan ihracatıyla 2002
yılına göre 8 katın üzerinde büyümüştür. Bu güçlü büyümesini devam
ettirecektir. 2019 yılının üçüncü çeyreğinde ise geçtiğimiz yılın yine aynı
dönemine göre yüzde 37,7 artarak yaklaşık 1,9 milyar dolara ulaşmış; yine, 2002
yılında 66 olan savunma sanayisi proje sayımız da günümüzde 700’e yaklaşmıştır.

Sayın
Başkan, değerli milletvekilleri; girişimci ve insani dış politikamız sayesinde
sahip olduğumuz 246 dış temsilcilikle dünyanın en geniş temsil ağına sahip
5’inci ülkesi konumuna ulaşmış durumdayız. Önümüzdeki dönemde de sahip
olduğumuz sert ve yumuşak güç unsurlarını kullanarak Türkiye'nin yurt dışındaki
itibarını daha da yükseltmeye ve dünyanın farklı coğrafyalarıyla ilişkilerimizi
pekiştirmeye devam edeceğiz. Bu yıl ilan ettiğimiz “Yeniden Asya” girişimimiz
çerçevesinde küresel siyaset ve ekonomide yükselen bir coğrafya konumundaki
Asya-Pasifik bölgesiyle ilişkilerimizi bütüncül bir çerçevede yürütüyoruz.
Japonya’yla ikili ticaret hacminin artırılmasını sağlayacak Ekonomik Ortaklık
Anlaşması’nın kazan-kazan anlayışıyla en kısa zamanda imzalanması ve Güney
Kore’yle Serbest Ticaret Anlaşması’nın güncellenmesi için çalışmalar devam
etmektedir. 
Güneydoğu
Asya Ülkeleri Birliğiyle (ASEAN) kurumsal iş birliğinin güçlendirilmesi de
“Yeniden Asya” politikamızın önemli bir ayağını oluşturuyor. 10 ASEAN ülkesiyle
2002 yılında 1,3 milyar dolar düzeyinde olan toplam ticaret hacmimiz, bugün, 10
milyar dolar seviyesine yükseldi, bunun çok da ötesine geçmeyi hedefliyoruz. 
Orta
Asya cumhuriyetleriyle ortak tarih ve kültüre dayalı ilişkilerimizi de pekiştirmekteyiz.
Bu yıl Özbekistan’ın da katılımıyla, Türk Konseyi çatısı altında Türk
dünyasının birlikteliğinin sağlanması yolunda tarihî bir adım atılmıştır. 
Afrika
kıtasıyla da köklü, tarihî ve kültürel ilişkilerimizi yeniden canlandırma
yoluyla büyük ilerleme kaydedildi. 2008 yılında stratejik ortaklık ilişkisi
tesis etmiş olduğumuz Afrika Birliği’yle 3’üncü ortaklık zirvesini 2020 yılının
ilk yarısında ülkemizde düzenleyeceğiz. 
Latin
Amerika ve Karayipler bölgesine yönelik olarak izlenmekte olan açılım da
güçlenmektedir. 2002 yılına kıyasla, bölgedeki temsilciliklerimizin sayısı
6’dan 18’e, bölgeye toplam ticaret hacmimiz de 1,5 milyar dolardan yaklaşık 12
milyar dolar düzeyine çıkmıştır. 
Yurt
dışındaki vatandaş ve soydaşlarımızın hak ve çıkarlarının korunması ile onlara
sunulan hizmetlerin kalitesinin artırılması konusunda somut çalışmalarımız da
devam edecektir. 
Sayın
Başkan, değerli milletvekilleri; adalet alanında vizyonumuzu, güven veren ve
erişilebilir bir adalet sistemi olarak belirlemiş bulunmaktayız. Yargı Reformu
Stratejisi kapsamında yürüttüğümüz çalışmalar, hak ve özgürlüklerin daha iyi
korunup geliştirilmesi alanındaki irademizi ortaya koymaktadır. Soruşturma ve
davaların makul sürede çözülmesine vesile olacak değişikler, vatandaşlarımızın
adalete erişimini kolaylaştıracak ve güçlendirecek politikalar hayata
geçirilmiştir, geçirilmeye de devam edilecektir. Bu kapsamda, yargının iş
yükünü hafifleten, toplumsal barışa ve uzlaşıya da katkıda bulunan alternatif
uyuşmazlık çözüm yöntemlerinin daha da geliştirilmesi için önemli değişiklikler
yapıyoruz. 1 Ocak 2019 tarihinden bu yana uzlaştırma görüşmeleri yapılan
237.680 dosyanın 199.194’ü yani yaklaşık yüzde 84’ü uzlaşmayla sonuçlanmıştır.
Hukuk eğitimi de önümüzdeki süreçte gündemimizde olacak alanlardan biri
olacaktır. Daha güçlü bir adalet sistemine erişmek için hukuk eğitiminin
süresi, hukuk fakültelerinin aldığı öğrenci sayısı, okutulan müfredat gibi
konularda inşallah köklü değişiklikler gerçekleştirilecektir; pozitif anlamda
tabii ki. Hâkim ve savcı yardımcılığı da bu alanda yapılan köklü
değişikliklerden biri olacaktır. Avukatlık hizmetlerinin ve savunmanın
güçlendirilmesi de ayrı bir disiplin olarak ele alınmaktır. Zira, bu husus
gerek yargı hizmetlerinin nitelikli yürümesi gerekse vatandaşımızın hukukunun
daha iyi korunması açısından büyük önem taşımaktadır. Avrupa İnsan Hakları
Mahkemesi içtihatları, Avrupa Konseyinin ve AB kurumlarının yargıyla ilgili
değerlendirmelerini de bu süreçte tek tek ele almakta olduğumuzu ifade
etmeliyim. Yargı Reformu Stratejisi’yle birlikte ele aldığımız diğer bir
politika belgesi de İnsan Hakları Eylem Planı’dır. Önümüzdeki süreçte inşallah
yeni eylem planımızı da kamuoyumuzla paylaşacağız. 
Sayın
Başkan, değerli milletvekilleri; sosyal hizmet, sosyal yardım, sosyal güvenlik
ve çalışma hayatına dair hizmetlerimiz planlama, koordinasyon, denetim ve
verimlilik açısından ivme kazanmıştır. 
Kadının
güçlenmesi noktasında en önemli alanlardan biri olan eğitim alanında son on
yedi yılda büyük bir ilerleme kaydedilmiştir. Şiddetin önlenmesi ve şiddet
mağdurlarının etkin korunması için tüm taraflarla iş birliği içerisinde gerekli
önlemlerin alınması ve uygulanması amacıyla 2016-2020 yıllarını kapsayan Kadına
Yönelik Şiddetle Mücadele 3’üncü Ulusal Eylem Planı ile 2018-2023 yıllarını
kapsayan Erken Yaşta ve Zorla Evliliklerle Mücadele Strateji Belgesi ve Eylem
Planı uygulamaya geçirilmiştir. 
Çocukları
kuruluş bakımına almadan aile odaklı hizmetlere öncelik verilmekte, böylece
aile bütünlüğünün korunması ve çocukların ailelerinden kopmamaları
sağlanmaktadır. 
Sosyal
ve ekonomik destek hizmetinden 127 bin çocuk yararlanmakta. Çocuk başına aylık
ortalama 970 lira destek verilmektedir.
Koruyucu
aile yanında kalan çocuk sayısı, son on yedi yılda 15 kattan fazla artmıştır.
2002 yılında bu sayı 515 iken 2019 yılı itibarıyla çocuk sayısı 7 bini
aşmıştır. Çok sayıda çocuğun barındırıldığı yurt ve yuva kapatılarak aile
ortamına yakın ev tipi yatılı birimler olan çocukevleri ve çocukevleri
sitelerine dönüştürülmüştür. 
Çocuk
işçiliğiyle daha etkin mücadele etmek, politikaların yerel düzeyde
uygulanmasını izlemek ve denetlemek adına, illerde toplam 567 personelin görev
aldığı çocuk işçiliğiyle mücadele birimleri oluşturulmuştur.
Ailesi
yanında bakımı sağlanamayan tüm engellilere hizmet verebilmek için kurumsal
kapasite artırılmıştır. Her vatandaş gibi engellilerin de istihdam hayatına
katılmalarını sağlamak öncelikli konularımızdan biridir. 
Aziz
şehitlerimizin yakınları ile kıymetli gazilerimiz, vazife malullerimiz ve
yakınları olmak üzere, toplam 209.916 vatandaşımıza hizmet verilmektedir. 2014
yılından bugüne kadar 26 bini aşkın şehit yakını, gazi ve gazi yakınının kamuda
istihdamı sağlanmıştır. Şehitlerin 1 yakınını, gazilerinse kendilerini konut
sahibi yapmak amacıyla 1 konutla sınırlı olmak üzere, Toplu Konut İdaresince
faizsiz olarak kredi ve iki yüz kırk aya kadar vadeli başlangıç sabit fiyatıyla
konut verilmektedir. 
Sayın
Başkan, değerli milletvekilleri; 2012 yılında başlayan genel sağlık sigortası
uygulamasıyla yoksul vatandaşların ücretsiz sağlık hizmeti alabilmeleri
sağlanmıştır. Sosyal Güvenlik Kurumu performans göstergesi olan gelirlerin,
giderleri karşılama oranının 2019 yılı sonunda yüzde 91,5 olarak gerçekleşmesi
beklenmektedir. SGK açığının gayrisafi yurt içi hasıla içindeki oranının 2019
yılı sonunda yüzde 0,92 olarak gerçekleşeceği tahmin edilmektedir. 7143 sayılı
Kanun’la işverenlerin prim borçları yapılandırılarak borçlarını ödeme imkânı
sunulmuştur. Tek seferde yapılan oransal artışlarla emekli aylıklarında 2002
yılından bu yana reel olarak yüzde 48 ila yüzde 397 oranında artış
sağlanmıştır. 2019 yılı Ramazan ve Kurban Bayramlarında 12 milyon emekliye
toplam 21,4 milyar lira ödeme yapılmıştır. Bin liranın altında aylık alan
emeklilerin aylıkları yükseltilerek en düşük emekli aylığı bin liraya
çıkarılmıştır -bununla ilgili biraz daha detay vereceğim birazdan- yani burada
“bin liranın altında bir emekli aylığı” diye herhangi bir şey söz konusu
değildir. Sosyal güvenlik reformunun ardından, bugün gelinen noktada, nüfusun tamamına
yakını genel sağlık sigortası şemsiyesi altına alınmıştır. 
Sayın
Başkan, değerli milletvekilleri; çevre ve şehircilik alanında hedefimiz
sürdürülebilir çevreyi sağlamak ve yatay mimariyi esas alan, mahalle kültürünü
yaşatan, afetlere karşı dayanıklı, medeniyetimizi yaşatan şehirleri kurmaktır.
Ülkemizde insan odaklı, doğal hayata ve tarihî mirasa saygılı temel kentsel
hizmetlerin adil ve erişilebilir şekilde sağlandığı, yaşam kalitesi yüksek ve
dayanıklı yerleşimler oluşturulmasına yönelik çalışmalarımız bugün olduğu gibi
önümüzdeki dönemde de devam edecektir. Kentsel dönüşüm projeleri için 2012
yılından bugüne kadar yaklaşık 13 milyar lira kaynak kullanılmıştır. Bu
kapsamda, 2012 yılından bugüne kadar, riskli alanlarda ve yapılarda toplamda 1
milyon 330 bin bağımsız birim dönüşüm kapsamına alınmıştır. 2016 yılında terör
olaylarından dolayı zarar gören şehirlerimizde 25.115 konut, 21 okul, 16 cami,
15 park ve 1.670 kilometre altyapı hizmetinin yapımı tamamlanmıştır. Hak sahibi
ailelere konut ve iş yerlerinin anahtar teslimleri yapılmaya devam
edilmektedir. Bu kapsamda 2017-2019 yılları arasında Çevre ve Şehircilik
Bakanlığı bütçesine toplam 4,8 milyar lira kaynak aktarılmıştır. İmar barışı
uygulamasından bugüne kadar 7 milyon 451 bin vatandaşımız yararlanmış ve bu
kapsamda yaklaşık 24 milyar lira Yapı Kayıt Belgesi bedeli tahsil edilmiştir. 
Sıfır
Atık Projesi kapsamında bugüne kadar 4 milyon tonun üzerinde
değerlendirilebilir atık toplanmış ve geri dönüşüme kazandırılmıştır. 2023
yılına kadar ülke genelinde sıfır atık sisteminin kurulumunun tamamlanması
hedeflenmektedir. Uygulamanın tam anlamıyla hayata geçirilmesiyle birlikte
yıllık 20 milyar liralık bir ekonomik kazanç, 100 bin vatandaşa doğrudan
istihdam sağlamış olacaktır.
Sayın
Başkan, değerli milletvekilleri; millî teknoloji, güçlü sanayi vizyonuyla
Türkiye'nin çağ atlamasını, yüksek katma değerli yerli ve millî ürünlerin
üretimini sağlayacak 2023 Sanayi ve Teknoloji Stratejisi’ni hayata geçirmiş
bulunuyoruz. Planlı sanayi bölgelerine sağladığımız desteklere devam ediyoruz.
Buna göre, geride bıraktığımız on yedi yılda 120 organize sanayi bölgesi, 127
sanayi sitesi tamamlanmıştır. Hâlihazırda organize sanayi bölgelerinde 2 milyon
vatandaşımız istihdam edilmektedir. AR-GE desteklerinin niteliksel ve niceliksel
olarak geliştirilmesine devam edilmektedir. Bu kapsamda kurulan 1.562 AR-GE ve
tasarım merkezinde 60 bin AR-GE personeli çalışmaktadır. 
TÜBİTAK,
AR-GE ve yenilik faaliyetleri kapsamında özel sektörü, üniversiteleri ve
araştırmacıları desteklemeye devam etmektedir. Üniversite ve özel sektörümüzün
yaklaşık 4 bin projesine 1 milyar liranın üstünde destek verilmiştir. 2020
yılında da TÜBİTAK desteklerimizi nitelikli bilgi ve nitelikli insan kaynağı
için proaktif bilgi üretimine odaklıyoruz. Sayısı 85’e ulaşan teknoloji
geliştirme bölgelerine bugüne kadar 1 milyar lira kaynak aktarılmıştır.
Buralarda faaliyet gösteren 5.457 teknoloji tabanlı firmanın satış geliri 83
milyar liraya, ihracat geliri ise 4,3 milyar dolara ulaşmıştır. Yatırım
Ortamını İyileştirme Koordinasyon Kurulunda iş dünyasının gündeme getirdiği
sorunlara, mevzuat düzenlemeleriyle ve idari iyileştirmelerle çözüm
üretmekteyiz. Buna göre, ülkemiz, Dünya Bankası İş Yapma Kolaylığı Endeksi’nde
geçen sene 17, bu sene 10 basamak yukarı çıkarak 33’üncü sıraya yükselmiştir.
Bölgesel girişim sermayesi fonu hayata geçirilecek, kalkınma ajansları bu
uygulamayla bölgesindeki öncelikli sektörlere yönelik fonları reel sektörün
hizmetine sunacaktır. Cazibe Merkezlerini Destekleme Programı’yla bugüne kadar
11 ilde 71 projeye 533 milyon lira destek verilmiştir. 
Diğer
taraftan, KOSGEB KOBİ’lerimizin en büyük destekçisi olmaya devam etmektedir.
KOSGEB destekleriyle, cari açığı azaltacak yerli üretimin desteklenmesine,
yüksek teknolojinin KOBİ’ler vasıtasıyla tabana yayılmasına ve teknolojik
girişimciliğin desteklenmesine öncelik verilmektedir. KOBİ finansman destek
programlarıyla KOBİ’lerin finansmana yıl boyu erişebilmesine ve daha fazla
katma değer üretmesine de imkân sağlanmıştır. Bölgesel, sektörel ve işletmeye
özgü destek modelleriyle KOBİ’ler desteklenmekte ve dijitalleşmelerine katkı
sağlanmaktadır. 
Ülkemizin
yirmi yıllık hayali olan Türkiye Uzay Ajansı faaliyete geçirilmiştir. Ajansın
yapılanması sürdürülürken bir yandan da teknik projeler planlanmaya
başlanmıştır. Millî Uzay Programı 2020 yılında ilan edilecek olup konuya
ilişkin, pek çok ülkeden iş birliğine yönelik teklifler alınmaktadır. 
Sayın
Başkan, değerli milletvekilleri; iktidarlarımız döneminde dış ticarette küresel
çapta atılımlar yaparak yeni ihraç pazarları kazandık, teknolojik dönüşümü
ihraç ürün yelpazesine yansıttık. Ülkemiz 2002 yılında küresel ihracattan yüzde
0,6 pay alırken 2018 yılı itibarıyla bunu 1,5 kat artırarak yüzde 0,9’a
taşımıştır. 2019 yılı, küresel ekonomideki yavaşlama, ticaret savaşları, Brexit
gibi yapısal değişikliklerin neden olduğu belirsizlik ortamı gibi faktörlere
rağmen, dış ticarette başarılı bir performans sergilediğimiz bir yıl olmuştur.
Genel Ticaret Sistemi’ne göre ihracatımızın yılın ilk on bir ayında yüzde 1,8
oranında artarak 165,1 milyar dolar olarak gerçekleştiğini görüyoruz. Aynı
dönemde ithalatımız ise yüzde 11,3 azalışla 190,2 milyar dolar olarak
kaydedilmiştir. Böylece, 2019 yılının ilk on bir ayı itibarıyla dış ticaret
açığı yüzde 51,8 oranında azalarak 25,2 milyar dolar olurken ihracatın ithalatı
karşılama oranı yüzde 86,8’e yükselmiştir. Ayrıca, Dünya Ticaret Örgütü
verilerine göre cari yılın ilk dokuz ayında en fazla ihracat gerçekleştiren ilk
50 ülke içinde Türkiye ihracat artış oranları dikkate alındığında 7’nci sırada
yer almıştır. 
Müteahhit
firmalar bugüne kadar 126 farklı ülkede toplamda 9.951 proje üstlenmiş olup bu
projelerin bugüne kadar olan toplam tutarı yaklaşık 395 milyar dolardır.
Ülkemiz, ENR 2019 dergisine göre en büyük 250 uluslararası müteahhitlik firması
içerisindeki 44 firmasıyla sayısına göre dünyada 2’nci sırada yer almaktadır.
Ülkemiz dünyada uluslararası müteahhitlik gelirlerinden en fazla gelir elde
eden 7’nci ülke konumundadır. 2020 yılında yıllık proje büyüklüğünün 20 milyar
doları aşması hedeflenmektedir. 
TÜRK
EXİMBANK 2019 yılı Ekim ayı itibarıyla bankacılık sektörü tarafından verilen
ihracat kredilerinin yüzde 53’ünü tek başına sağlamış, 2019 Ocak-Kasım dönemi
itibarıyla toplam 40 milyar liralık destek sunmuştur. 
Sayın
Başkan, değerli milletvekilleri; ülkemizin kalkınmasında, ulaştırma ve altyapı
yatırımlarımızla sürdürülebilir ulaşım ve iletişim yapısının oluşturulması
burada da önemli rol oynamaktadır. Bunun yanı sıra uluslararası ulaşım
bağlantılarının güçlendirilmesi, Türkiye’nin siber güvenliğinin sağlanması,
fiber iletişim altyapısı ve geniş bant iletişiminin yurt genelinde
yaygınlaştırılması amaçlanmaktadır. 
2003-2019
yılları arasında kara yolları sektöründe 2019 yılı fiyatlarıyla 469 milyar lira
yatırım yapılmıştır. Ülkemizden geçen uluslararası kara yolu koridorlarının
uzunluğu yaklaşık 13 bin kilometredir. 2003 yılı Ocak ayında toplam bölünmüş
yol uzunluğu 6.101 kilometre iken 2019 yılı Kasım ayında 27 bin 123 kilometreye
ulaşmıştır. 2035 yılında otoyol ağının 8.448 kilometreye ulaşması
hedeflenmektedir. Kara yollarında otoyol ağını geliştirmek için hizmete
verdiğimiz İstanbul-Bursa-İzmir Otoyolu ve Osmangazi Köprüsü’yle beraber, Kuzey
Marmara Otoyolu, 1915 Çanakkale Köprüsü ve Otoyolu, Menemen-Aliağa-Çandarlı Otoyolu,
Ankara-Niğde Otoyolu gibi projeler kamu-özel iş birliği modeliyle yürütülen
önemli projelerdendir. Avrasya Tüneli açılışından günümüze kadar ülkemize 2,5
milyar lira katkı sağlamıştır. 
Demir
yollarında yürütülen faaliyetler ile yüksek hızlı tren ve hızlı tren ağının
yaygınlaştırılması, hatların tamamının elektrikli ve sinyalli hâle getirilmesi,
yerli ve millî demir yolu sanayisinin geliştirilmesi hedeflenmektedir.
2003-2019 yıllarında demir yolu sektöründe 2019 yılı fiyatlarıyla 137,5 milyar
lira yatırım yapılmıştır. Söz konusu yatırımlar ile 2019 yılı Ekim ayı
itibarıyla yüksek hızlı tren hat uzunluğu 1.213 kilometre, konvansiyonel hat
uzunluğu 11.590 kilometre olmak üzere toplam demir yolu hat uzunluğu 12.803
kilometreye ulaşmıştır. Ankara-Sivas Yüksek Hızlı Tren, Ankara-İzmir Yüksek
Hızlı Tren, Bursa-Bilecik Hızlı Tren,
Konya-Karaman-Ulukışla-Yenice-Mersin-Adana Hızlı Tren, Adana-Osmaniye-Gaziantep
Hızlı Tren Projeleri, devam eden projelerimiz arasındadır. Bakü-Tiflis-Kars
hattı ve Marmaray üzerinden Çin’den Avrupa’ya giden ilk yük treni ile 8
güzergâhta taşımacılık faaliyeti yürütülmektedir. Ulaştırma ve Altyapı
Bakanlığı tarafından 5 ilde yürütülen 9 kent içi ulaşım projesiyle 313,7
kilometre kent içi raylı sistem yapılmıştır. Gebze-Halkalı Banliyö Hatlarının
İyileştirilmesi Projesi’yle Gebze-Halkalı arası yüz seksen beş dakikadan yüz on
beş dakikaya indirilmiştir.
Hava
yollarında yürütülen faaliyetlerle havacılıkta dünya ortalamasının üzerinde
büyüme sürdürülmesi, havaalanı ağının ülke geneline yayılması, havacılık
teknolojilerinin yerlileştirilmesi, bölgesel uçuşların yapılması hedeflerimiz
arasındadır. Tüm etapları tamamlandıktan sonra yılda 150-200 milyon yolcu
kapasiteli İstanbul Havalimanı’nın birinci faz birinci etabı hizmete alınmış ve
dünyanın en gelişmiş havalimanları arasındaki yerini bu havalimanımız almıştır.
Bununla birlikte, Rize-Artvin Havalimanı, Çukurova Havalimanı, Yozgat
Havalimanı, Bayburt-Gümüşhane Havalimanı, Tokat Havalimanı Projeleri yapım
aşamasındadır. 
Denizcilikte
yürütülen faaliyetlerle, Türk gemi sanayisi rekabet gücünün ve marka değerinin
artırılması, ülkemizin dünya deniz ticareti filo büyüklüğünde ilk 10 ülke
arasında yer alması hedeflenmektedir. 2003 yılında uluslararası liman sayısı
152 iken, bu sayı 2019 yılı Ekim ayı itibariyle 181’e ulaşmıştır. 
Dijital
dönüşüme verdiğimiz önemin meyvelerini almaya da devam ediyoruz. Ülkemiz 2017
yılında global siber güvenlik ekseninde dünyada 43’üncü sıradayken, 2018
yılında 20’nci sıraya yükselmiştir.
Sayın
Başkan, değerli milletvekilleri; hükûmetlerimiz döneminde gerek doğal ve
kültürel kaynaklarımızın korunması ve güçlendirilmesi gerekse hizmet sektörüne
yönelik yaptığımız yatırımlar neticesinde turizm sektörümüz en çok istihdam
sağlayan ve en çok döviz getiren sektörlerimizden biri olmuştur. Turizm
alanında Sayın Cumhurbaşkanımızın ilan ettiği stratejik sektör olma noktasında
üzerimize düşen sorumluluğu yerine getireceğiz ve getiriyoruz. 2023
hedeflerimiz olan 75 milyon turist ve 65 milyar dolar turizm geliri hedefine
ulaşacağımıza inancımız tamdır. İnşallah, bu yıl da 50 milyon turist sayısını
geçiyor olacağız.
Ayrıca,
Türkiye olarak milletimizin binlerce yıllık eşsiz kültürüyle bu muhteşem
zenginliğin yansıması olan sanat alanında da dünyada hak ettiğimiz konuma
ulaşacak ve kalıcı hâle getireceğiz. Turizmde, kültür ve sanatta Türkiye kendi
çıtasını belirleyen bir marka olmaya devam edecektir.
Sayın
Başkan, değerli milletvekilleri; gençlerin karar alma ve uygulama süreçleriyle
sosyal hayatın her alanına etkin katılımları sağlanmakta ve bu doğrultuda
faaliyetler, projeler yürütülmektedir. Bu kapsamda, gençlik merkezlerimiz,
millî, ahlaki, insani ve kültürel değerlerini benimseyen, koruyan ve
geliştiren, ailesini, vatanını, milletini seven, topluma karşı sorumluluk duyan
güçlü bir gençliğin yetiştirilmesi hedefiyle faaliyet göstermektedir. Gençlik
merkezlerinin yanı sıra 38 gençlik kampı tesisinden 2019 yılında 125 bin
gencimiz faydalanmıştır. 2020 yılında ise kamplardan faydalanacak
öğrencilerimizin sayısının 2 katına çıkarılması ve böylece 250 bin gencimizin
gençlik kamplarından yararlandırılması hedeflenmektedir. 
Gençlik
ve Spor Bakanlığı ile 28 vakıf üniversitesi arasında imzalanan protokol
kapsamında, uluslararası seviyede başarı kazanan sporcuların Bakanlık
tarafından başarılarının belgelendirilmesi ve protokol imzalanan vakıf
üniversitelerinde herhangi bir bölümü kazanmaları hâlinde yüzde 100 burslu
olarak eğitim görebilmelerine imkân sağlanmıştır. Bunların yanı sıra, özellikle
sporda tesisleşme, spor eğitimi, sponsorluk, sporcu sağlığının korunması ve
uluslararası organizasyonlar gibi alanlarda önemli çalışmalar yapılmaktadır.
Ayrıca 2020 yılında yatırım programı kapsamında 101 adet 74.400 kapasiteli, ön
protokol kapsamında 13 adet 23.245 kapasiteli olmak üzere toplam yaklaşık 98
bin kapasiteli yurt hizmete açılacaktır. 
Şimdiye
kadar birçok konuya cevap vermeye çalıştım. Müsaadenizle birkaç dakikanızı daha
alıp birkaç soruya daha cevap vermeye çalışacağım sorduğunuz sorular arasından.
Belki burada konular birbirinden farklı olabilir, sorular çerçevesinde ben
gideceğim. 
“Türkiye,
OECD içerisinde Arjantin’den sonra en yüksek enflasyona sahip ülke midir?” diye
bir soru vardı. En son açıklanan OECD verilerine göre, 2019 yılı Ekim ayında
Türkiye 8,55 yıllık değişim oranına sahipken Arjantin yüzde 50,5 yıllık değişim
oranına sahiptir. Türkiye’nin yıl sonu enflasyon beklentisi de yüzde 12 veya
daha altıdır. 
Yine
“Resmî enflasyon rakamı ile gerçek enflasyon birbiriyle uyumlu mu değil mi?”
şeklinde bir eleştiri, soru vardı. Enflasyon sepeti, ağırlıklar ve açıklanan
değişim oranları tek bir bireyi yansıtmamakta, ülke ortalamasını ifade
etmektedir. 2019 yılında TÜFE kapsamında 81 il merkezi ve 225 ilçeden aylık
olarak yaklaşık 28 bin iş yerinden 895 madde çeşidi için 545 bine yakın fiyat
derlenmektedir. Enflasyon rakamları, diğer ülke örneklerinde olduğu gibi,
belirli bir gelir grubuna -yani düşük, orta ya da yüksek- ait olmayıp ülkenin
tamamına yönelik bir göstergedir. Başka bir ifadeyle, diğer ülke enflasyon
rakamlarında olduğu gibi, Türkiye rakamları da belirli bir gelir grubuna ait
olmayıp ülkenin tamamına yönelik bir göstergedir. Dolayısıyla TÜFE rakamlarını
bireyler veya haneler kendi harcama ve tüketim yapılarına göre daha fazla veya
daha az hissedebilir; bu durum, sadece Türkiye için değil, tüm ülkeler için
geçerli bir durumdur.
Yine
“Faizlere ayrılan para geçen yıla göre 22 kat daha fazladır. Türkiye, yatırım
yapmak yerine borç faizi mi ödemektedir?” diye bir başka soru vardı. 2020
yılında faiz ödemeleri 22 kat değil, sadece yüzde 18 artmıştır. 2002 yılında
bütçeler faiz bütçesiyken iktidarımız döneminde hizmet bütçesine dönüşmüştür,
bunu defalarca izah ettik. 2002 yılında toplanan 100 liralık verginin yaklaşık
86 lirası faiz giderleri için harcanırken 2020 yılında ise her 100 liralık
vergi gelirinin 17,7 lirası faiz giderleri için harcanmıştır. 2002 yılında
bütçenin yüzde 43,2’si faiz harcamalarına giderken 2020 yılı bütçesinde faiz
giderleri için bütçenin sadece 12,7’si kadar kaynak ayrılmıştır.
“Ekonomimiz
ithalata bağımlı. Önümüzdeki dönem yine ithalata bağımlı…” şeklinde, ithalatla
ilgili, yerlileşme ve millîleşmeyle ilgili bir soru vardı. Burada da yine millî
teknoloji, güçlü sanayi -bunu biraz önce de izah ettik aslında;
konuşmacılarımızın da, hatiplerin de bununla ilgili açıklamaları vardı-
vizyonuyla Türkiye’nin çağ atlaması, yüksek katma değerli yerli ve millî
ürünlerin üretimini sağlayarak, 2023 Sanayi ve Teknoloji Stratejisi
doğrultusunda 2019 yılında yüksek katma değerli ürünlerin yerli imkân ve
kabiliyetlerle üretilmesi için Teknoloji Odaklı Sanayi Hamlesi Programı’nı
başlattık. Bununla ilgili çalışmalar zaten devam ediyor, listeler belirlendi.
Israrla ara malında, özellikle yine ihraç odaklı üretilen mallardaki ara
mallarında yerlileşme ve millîleşme gayretlerimiz tüm hızıyla devam etmekte.
Savunma sanayimizdeki yerlilik oranlarımızı inşallah sağlık, bilişim, ulaşım ve
enerji gibi diğer sektörlerimizde de görmeye başlayacağız. 
En
düşük emekli maaşlarının düzeyiyle alakalı bir soru vardı, 1.000 TL’nin altında
emekli aylığı alanlarla alakalı. Ben tek tek bir kez daha saymak istiyorum:
2002 Aralık-2019 Temmuz döneminde en düşük SSK emekli aylığı 257 TL’den nominal
olarak yüzde 642, reel olarak yüzde 52 artırılarak 1.906 Türk lirasına
yükseltilmiştir. En düşük BAĞ-KUR çiftçi emekli aylığı 66 TL’den nominal olarak
yüzde 1.941, reel olarak yüzde 318 artırılarak 1.343 liraya yükseltilmiştir. En
düşük BAĞ-KUR esnaf emekli aylığı 150 TL’den nominal olarak yüzde 1.050, reel
olarak yüzde 135 artırılarak 1.724 liraya yükseltilmiştir. En düşük Emekli
Sandığı emekli aylığı 376,5 TL’den nominal olarak yüzde 487, reel olarak yüzde
20 artırılarak 2.211 TL’ye yükseltilmiştir. Ayrıca 7161 sayılı Kanun’la ek
ödeme dâhil dosya başı aylık tutarının 1.000 TL’den az olamayacağı
düzenlenmiştir. Mevcut durumda, hak sahibi hissesi oranı uygulanmadan dosya
başına ek ödeme dâhil emekli aylığının 1.000 TL’nin altında olması mümkün
değildir. 
İçişleri
Bakanlığımızca, yine bir başka şey vardı… 
KAMİL
OKYAY SINDIR (İzmir) – Dul ve yetim aylıkları…
CUMHURBAŞKANI
YARDIMCISI FUAT OKTAY (Devamla) – Burada zaten bizim kastettiğimiz, bir kişinin
ölmesi, hayatını kaybetmesi durumunda hak sahibi hissesi oranı diye ifade
ettiğimiz budur. Yani birisi hayatını kaybettiği zaman onun aldığının oğlu,
kızı, yakını, eşi arasındaki paylaşımını kastediyorsanız, o şahısla ilgilidir.
Şahsın emekli aylığı 1.000 TL’nin altında asla değildir, olamaz. 
Yine
bir başka soru: “İzmir’de –yani genelde bu intiharlarla ilgili yorumlar olduğu
için bunu sadece örnek olarak vermek istiyorum- Ali Kabasakal’ın kendini
öldürmesinin nedeni eşine ‘Param yok.’ diyememesi midir?” Burada yine İçişleri
Bakanlığımızca ve yereldeki birimlerimizce yapılan ilk araştırmaya göre Ali
Kabasakal’ın intihar etmesine ilişkin olarak aşırı borçlanma, ailevi sorun, alacak,
verecek meselesi gibi intihar etmeye yönlendirici bir sebep tespit
edilememiştir.
ENGİN
ÖZKOÇ (Sakarya) – Aşırı borçlanma…
CUMHURBAŞKANI
YARDIMCISI FUAT OKTAY (Devamla) – Maddiyat dışı özel bir nedenden kaynaklandığı
değerlendirilmektedir, özel olduğu için de burada ifade etmek istemiyorum.
Kendisinin özel hayatıyla ilgili bir sorun olduğu değerlendirilmektedir.
Konuyla ilgili araştırmalar devam etmektedir. Her intihar olayının üzerine
açlık, yoksulluk gibi söylemlerle bir siyasi gömlek giydirme gayretlerinden
vazgeçmemiz gerektiğini düşünüyorum.
Yine,
HDP’li belediye başkanlarını görevden alma nedeni olarak “PKK’ya para
aktarıldığı belirtilmiş olmasına rağmen hiçbir belge bulunmamaktadır.” diye bir
söylem vardı. Yine, son mahallî idareler genel seçimlerinden sonra haklarında
silahlı terör örgütüne üye olma, terör örgütü propagandası yapmak, devletin
birliğini ve ülke bütünlüğünü bozma, suçu ve suçluyu övme gibi PKK/KCK terör
suçları kapsamında 36 soruşturma, 20 kovuşturma devam eden 28 belediye başkanı
Anayasa ve Belediye Kanunu’nun verdiği yetkiye dayanarak görevlerinden
uzaklaştırılmıştır.
GARO
PAYLAN (Diyarbakır) – Yarın seni de alırlar.
CUMHURBAŞKANI
YARDIMCISI FUAT OKTAY (Devamla) – Doğrudan ya da dolaylı olarak terör örgütüne
yapılan kaynak aktarımlarının ihale mevzuatına, imar mevzuatına, personel
mevzuatına aykırı uygulamalarla kendini gösterdiği gerçeği karşısında PKK’ya
para aktarılmasının belgesinin olmadığını iddia etmek bunu öne sürenlerin ne
kadar profesyonelce iş gördüklerinin doğal bir kanıtıdır.
SERPİL
KEMALBAY PEKGÖZEGÜ (İzmir) – Sizler yalancısınız, yalancısınız!
CUMHURBAŞKANI
YARDIMCISI FUAT OKTAY (Devamla) – “Hukuk dışılığı ortadan kaldırmak için hukuk
ortadan kaldırılmakta mıdır?” diye yine bir söylem vardı. 
GARO
PAYLAN (Diyarbakır) – Bir tane belge koy, bir tane!
FATMA
KURTULAN (Mersin) – Cumhurbaşkanı Yardımcısısınız ya!
MERAL
DANIŞ BEŞTAŞ (Siirt) – Ayıp gerçekten ya!
CUMHURBAŞKANI
YARDIMCISI FUAT OKTAY (Devamla) – Ülkemiz bir hukuk devletidir. 
ALİ
KENANOĞLU (İstanbul) – Hadi canım!
CUMHURBAŞKANI
YARDIMCISI FUAT OKTAY (Devamla) – Devletin her türlü iş ve eyleminde Anayasa
altında, anayasal güvence altında olan bu ilkeye riayet edilmektedir. 
NURAN
İMİR (Şırnak) – En büyük suç işleyen sizlersiniz. 
CUMHURBAŞKANI
YARDIMCISI FUAT OKTAY (Devamla) – Anayasa’nın 125’inci maddesi gereğince
idarenin her türlü eylem ve işlemlerine karşı yargı yolu da açıktır. İdarenin
olası hukuk dışı uygulamalarına karşı yargı yolu güvencesi getirilerek etkili
bir denetim mekanizması da öngörülmüştür. Hukukun ortadan kaldırılması gibi bir
durum söz konusu olmadığı gibi, hukukun evrensel ilkelere göre daha da etkili
bir şekilde uygulanmasına ilişkin mekanizmalar geliştirilerek hukuk devleti
ilkesinin uygulama alanı son on yedi yılda genişletilmiştir. Hukuk devleti
olmak asla suçu ve suçluyu görmezden gelmek anlamına gelmez, hukuk devleti
olmak terör ve teröristi görmezden gelmek anlamına gelmez; tam tersi suçla,
suçluyla, terörle, teröristle kararlılıkla mücadele anlamına gelir. 
Yine
“Bütçede kadın yok sayılmakta.” şeklinde bir eleştiri vardı. Burada da sadece
birkaç örnekle bunu ifade etmek istiyorum. KOSGEB tarafından kadın
girişimciliğinin artırılması ve yaygınlaştırılması hedefiyle -somut olarak
ifade ettiğim şeyler bunlar- yeni kadın girişimcilere mevcut desteklere ilave
yüzde 20 destek sağlanmaktadır. GAP İdaresi Başkanlığınca kadın istihdamını ve
kadın girişimciliğini artırmak için yürütülen Çok Amaçlı Toplum Merkezleri
Projesi’ne yine 8 milyon lira finansman desteği sağlanması planlanmakta.
HÜDA
KAYA (İstanbul) – Kadınlar ölüyor, kadınlar siyasetten atılıyor…
CUMHURBAŞKANI
YARDIMCISI FUAT OKTAY (Devamla) – YÖK’ün geleceğin mesleklerine ilişkin
yetiştirdiği, doktora düzeyinde yetiştirilen uzmanların da, yine memnuniyetle
ifade ediyorum, çoğunluğunu kadınlarımız oluşturmaktadır. 
Bunun
yanı sıra, eşi vefat etmiş kadınlara yönelik yardımlar, kadın konukevlerindeki
giderler, şiddeti önleme ve izleme merkezlerine bu çerçevede verilen destekler,
Sağlık Bakanlığı kanser, erken teşhis, tarama ve eğitim merkezlerinde yine
kadınlarımızın kanser taramalarının ücretsiz olarak yapılması bütçemizdeki
kadınlara yönelik uygulamaların sadece birkaçıdır. 
Yine,
bu Tank Palet Fabrikasıyla ilgili eleştiriler, defalarca yapılan açıklamalara
rağmen tekrar tekrar gündeme getirilmekte. Fabrikanın mülkiyetinin devlette
olduğunu ve sadece işletme hakkının bir süreliğine Katar ve Türk iş birliğinden
oluşan BMC’ye devredildiğini…
ENGİN
ÖZKOÇ (Sakarya) – Yirmi beş yıllığına…
CUMHURBAŞKANI
YARDIMCISI FUAT OKTAY (Devamla) - …yapılacak yatırımlarla da fabrikanın daha
etkin ve verimli şekilde çalışacağını bir kez daha ifade etmek isterim.
MURAT
EMİR (Ankara) – Nasıl devrettiğinizi soruyoruz, nasıl devrettiniz?
ÖZKAN
YALIM (Uşak) – Çeyrek yüzyıl bir süre…
CUMHURBAŞKANI
YARDIMCISI FUAT OKTAY (Devamla) – Ülke kaynaklarının savunma sanayisinde etkin
ve verimli kullanılmasının sağlanması, fabrikada mevcut atıl kapasitesinin en
aza indirilmesi, fabrika işletme verimliliğinin artırılması, yeni iş ve üretim
imkânları oluşturulması ve ihracatın artırılması doğrultusunda yatırımlar
yapılması özel sektörün iş yapma hızından ve yüksek teknolojiye erişim
imkânlarından faydalanılması amaçlanmıştır. 
MURAT
EMİR (Ankara) – 50 milyon dolar bulamadınız mı bir yerden?
CUMHURBAŞKANI
YARDIMCISI FUAT OKTAY (Devamla) - Bu kapsamda ülkemize herhangi bir ek yük
getirmeden, çağın gereklerine uygun şekilde bu fabrika modernize edilecek,
yirmi beş yıl boyunca fabrikada ihtiyaç duyulacak bütün yenileme yatırımları bu
firma tarafından gerçekleştirilecek ve kapasite geliştirmeye dönük belirlenecek
alanlarda da ilk aşamada en az 50 milyon dolar tutarında ilave yatırım
yapacaktır. 
ENGİN
ÖZKOÇ (Sakarya) – Niye Katar ordusu?
CUMHURBAŞKANI
YARDIMCISI FUAT OKTAY (Devamla) - Savunma sanayisinde diğer tüm alanlarda
olduğu gibi yine tank üretimi alanında da nasıl bir fark oluşturacağımızı hep
birlikte göreceğiz. 
15
Temmuz bağışları ve vakfın kuruluşuyla ilgili yine bir eleştiri, bir soru
vardı. Burada yardım toplama döneminde intikal eden bağış miktarı Ziraat
Bankasında nemalandırılmak suretiyle toplam 338 milyon 971 bin 731 TL 97 kuruş
olarak 2/1/2019 tarihi itibarıyla tek hazine kurumlar hesabına aktarılmıştır.
Tek hazine hesabı uygulaması kapsamında Türkiye Şehit Yakınları ve Gaziler
Dayanışma Vakfı adına sermaye taahhüdü olarak Ziraat Bankası Ankara Kamu
Kurumsal Bankacılık Şubesi nezdinde açılan hesaba 10 milyon TL vakıf kuruluş
mal varlığı olarak bloke edilmiştir.
ÖZKAN
YALIM (Uşak) – Para neden hak sahiplerine dağıtılmıyor? Hazineye mi bağış
yapıldı?
CUMHURBAŞKANI
YARDIMCISI FUAT OKTAY (Devamla) – 2016/18 sayılı Başbakanlık Genelgesi
uyarınca, FETÖ’nün darbe girişimi sırasında şehit olan vatandaşlarımızın
aileleri ile gazilerimize yardım edilmesi maksadıyla dayanışma kampanyası
kapsamında bugüne kadar toplanan bağış tutarının 251 şehidimizin hak sahipleri
ve 2.731 gazimizin tamamı için nasıl değerlendirileceği Türkiye Şehit Yakınları
ve Gaziler Dayanışma Vakfı mütevelli heyeti kararıyla belirlenecektir.
MURAT
EMİR (Ankara) – Üç buçuk yıldır neyi bekliyorsunuz Sayın Oktay? Onu söyleyin.
Asıl soru budur. 
CUMHURBAŞKANI
YARDIMCISI FUAT OKTAY (Devamla) – Son konuşan hatiplerin -son bir soruya da-
eleştirileri vardı bir üniversiteyle ilgili olarak. 
MURAT
EMİR (Ankara) – Hazinede o para duruyor mu? Nerede o para?
CUMHURBAŞKANI
YARDIMCISI FUAT OKTAY (Devamla) – Bizim şehitlerimizin de gazilerimizin de
sonuna kadar yanında olduğumuzu gazilerimiz de şehit yakınlarımız da çok
yakinen bilirler.
ENGİN
ÖZKOÇ (Sakarya) – Paralarını yiyerek... Paralarını götürerek...
CUMHURBAŞKANI
YARDIMCISI FUAT OKTAY (Devamla) – Onların kuruşuna dokunmayız, dokundurtmayız,
halel getirtmeyiz; bundan emin olun. (AK PARTİ sıralarından alkışlar) 
ÖZKAN
YALIM (Uşak) – Neden vermiyorsun o zaman? Neden hak sahiplerine verilmiyor
paralar?
CUMHURBAŞKANI
YARDIMCISI FUAT OKTAY (Devamla) – Bir üniversiteyle ilgili, Şehir
Üniversitesiyle ilgili gelişmelere ilişkin yine bir hatibin eleştirileri vardı.
Bu da yine açıklanan bir konu. Buradan bir kez daha konuyu açıklamak istiyorum.
Şehir
Üniversitesine ilişkin gelişmeler:
1)
Özelleştirme Yüksek Kurulunun 29/5/2015 tarihli ve 2015/32 sayılı Kararıyla
TEKEL İşletmeleri Genel Müdürlüğünün mülkiyetinde bulunan İstanbul Kartal
Dragos mevkisindeki taşınmazlar Sayın Ahmet Davutoğlu’nun Başbakanlığı
döneminde İstanbul Şehir Üniversitesine devredilmiştir.
2)
Şehir Üniversitesi söz konusu araziler üzerinde ipotek tesis ettirerek Kartal
Dragos’ta kampüs inşası için Halkbanktan kredi kullanmıştır.
3)
Türk Mühendis ve Mimar Odaları Birliği tarafından Özelleştirme Yüksek Kurulunun
(2015/32) sayılı Kararı’nın 237 numaralı parsele yönelik kısmının iptali
talebiyle açılan davada Danıştay 13. Dairesi 4 Temmuz 2019 tarihli Kararı’yla
taşınmazın mülkiyetinin İstanbul Şehir Üniversitesine bedelsiz olarak
devredilmesine ilişkin kısmının iptaline karar vermiştir. 
4)
Karar sonrası hukuki olarak söz konusu parselin mülkiyeti Maliye hazinesine
intikal ettirilmiştir.
Diğer
taraftan, Şehir Üniversitesinin kredi başvurusundaki öngörüleri yıllar içinde
gerçekleşmemiş ve üniversite kredi, anapara ve faiz geri ödemelerini ödeyecek
geliri elde edememiş ve bankaya borçlarını ödeyememiştir. Bu borçlar 417
milyona ulaşmıştır. Özellikle hukuka aykırı bir mülkiyet devri kararı üzerine
inşa edilmiş bir üniversite ve üniversitenin bu araziyi teminat göstererek
aldığı, ödeyemediği kredi borcu söz konusudur. 
(Mikrofon
otomatik cihaz tarafından kapatıldı) 
BAŞKAN
– Sayın Oktay, buyurun. 
CUMHURBAŞKANI
YARDIMCISI FUAT OKTAY (Devamla) - Yani durum iddia edildiği gibi siyasi bir
mesele değil, hukuki bir süreç ve sonuçtur. Bu konunun siyasi alana çekilmesi,
akademisyenlerimizin, öğrencilerimizin mağdur olarak gösterilmesi son derece
yanlıştır, böyle bir durum bulunmamaktadır.
Cumhurbaşkanımızın
liderliğinde cumhuriyet tarihinin en büyük yükseköğrenim atılımı
gerçekleştirilmiş, bu atılımı gerçekleştirmiş kadrolar olarak bütün
üniversitelerimizi en güçlü şekilde destekledik, desteklemeye de devam
etmekteyiz, aksi bir durum söz konusu bile olamaz. Şehir Üniversitesinde görev
yapan akademisyenlerimizin ve öğrencilerimizin akademik ve eğitim
faaliyetlerinin kesintiye uğramadan devam etmesi için gerekenler yapılacaktır.
Sonuç
olarak, tamamen hukuki bir süreç devam ederken, Cumhurbaşkanımızla hiçbir
ilgisi yokken…
(Mikrofon
otomatik cihaz tarafından kapatıldı) 
BAŞKAN
– Buyurun. 
CUMHURBAŞKANI
YARDIMCISI FUAT OKTAY (Devamla) – …Şehir Üniversitesi konusunun kimler
tarafından ve nasıl siyasallaştırıldığını kamuoyunun takdirine bırakıyorum. 
Ben,
sadece, süremiz kalmadığı için…
ALİ
MAHİR BAŞARIR (Mersin) – Cumhurbaşkanı açıkladı.
CUMHURBAŞKANI
YARDIMCISI FUAT OKTAY (Devamla) – Yine, konuşmamı güzel bir haberle bitireyim. 
MURAT
EMİR (Ankara) – EYT’lilere haber mi var?
CUMHURBAŞKANI
YARDIMCISI FUAT OKTAY (Devamla) – Zaten yine hatiplerimizce buna değinilmişti
zannediyorum. Yine, bugün yayımlanan İnsani Gelişme Raporu’na göre, Türkiye,
2018 yılı bazlı İnsani Gelişme Endeksi’nde 0,806’lık değere ulaşarak 189 ülke
arasında 59’uncu sıraya yükselmiştir. Yani bunun anlamı şu: İnsani Gelişmişlik
Endeksi’nde 2002’de orta insani gelişmişlik seviyesinde olan Türkiye, 2009’da
yüksek insani gelişmişlik seviyesine ve bugün itibarıyla da en yüksek insani
gelişmişlik seviyesine çıkmış durumdadır. (AK PARTİ sıralarından alkışlar)
Bunlar kendiliğinden olmuyor. 
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) – Bravo(!)
CUMHURBAŞKANI
YARDIMCISI FUAT OKTAY (Devamla) – Bunlar, sizlerin burada anlattığı, çizdiği
bir portredeki Türkiye’de olmuyor. 
BAŞKAN
– Tamamlayalım lütfen.
CUMHURBAŞKANI
YARDIMCISI FUAT OKTAY (Devamla) – Sayın Başkan, değerli milletvekilleri; bu
düşüncelerle 2020 Yılı Merkezi Yönetim Bütçe Kanun Teklifi ile 2018 Yılı
Merkezi Yönetim Kesin Hesap Kanunu Teklifi’nin ülkemize ve milletimize bir kez
daha hayırlı olmasını diliyorum.
Görüş
ve eleştirileriyle 2020 yılı bütçemizin oluşmasına katkıda bulunan, yine, başta
Plan ve Bütçe Komisyonu Başkanı ve üyeleri olmak üzere, tüm milletvekillerimiz
ile bütçenin hazırlanmasında yoğun emeği geçen herkese yürekten teşekkür
ediyorum.
Yine,
bugünkü eleştirilerinizden ve katkılarınızdan dolayı da Sayın Başkan ve tüm
üyelere, siz sayın vekillerimize yürekten teşekkür ediyor, saygılarımı
sunuyorum. (AK PARTİ ve MHP sıralarından alkışlar) 
BAŞKAN
– Teşekkür ederim.
Sayın
Oluç, buyurun.
IV.- AÇIKLAMALAR (Devam)
8.- İstanbul Milletvekili Hakkı Saruhan Oluç’un, Cumhurbaşkanı
Yardımcısı Fuat Oktay’ın 129 sıra sayılı 2020 Yılı Bütçe Kanun Teklifi ile 130
sıra sayılı 2018 Yılı Kesin Hesap Kanunu Teklifi’nin tümü üzerinde yürütme
adına yaptığı konuşmasındaki bazı ifadelerine ve kayyum atamalarıyla ilgili
sözlerinin mesnetsiz, hayal ürünü, hukuksuz ve asılsız olduğuna ilişkin
açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, evet “Gecenin bu saatinde polemik yapmak uygun mudur?” diyeceksiniz
ama kaçınılmaz olarak tutanaklara geçmesi gerekiyor bazı şeylerin.
Şimdi,
Cumhurbaşkanı Yardımcısının kayyum atamasıyla ilgili söyledikleri tamamen
mesnetsizdir, hayal ürünüdür, hukuksuzdur, kara propagandadır, asılsızdır. Bu
lafları niye sıralıyorum arka arkaya? Yani tek kelimeyle “yalan” dememek için
bunları sıralıyorum.
Şimdi,
hiçbir belediye başkanımız hakkında, ister eski olsun ister yeni olsun, usulsüz
harcama, yolsuzluk, ihaleye fesat karıştırma gibi konularla açılmış en ufak bir
dava yoktur; yalandır bunların hepsi. Bu konuda hazırlanmış hiçbir müfettiş
raporu yoktur, yalandır bunlar. Hiçbir Sayıştay raporu yoktur, yalandır bunlar.
Hiçbir belediye başkanımız hakkında böyle bir şey yoktur ama…
(Mikrofon
otomatik cihaz tarafından kapatıldı) 
BAŞKAN
– Buyurun.
HAKKI
SARUHAN OLUÇ (İstanbul) – Siz, kendi atadığınız, 2016 sonrasında atadığınız
kayyumlardan 9’unu, yine siz, yolsuzluk, ihaleye fesat karıştırma ve usulsüz
harcama yani hırsızlık nedeniyle görevden aldınız, kendi kayyumlarınızı.
Görevden almadıklarınız hakkında da Sayıştay dosya dosya rapor düzenledi
usulsüz harcama, yolsuzluk için. Sayıştay Başkanı bu Plan ve Bütçe Komisyonunda
bunlara tekrar değindi. Bunların hepsini tartışacağız, bunu söyleyeyim. Halka
hizmet için tesis edilen hiçbir kaynak başka bir amaç için kullanılmamıştır,
külliyen yalandır, külliyen yalandır, bunu da söyleyeyim. 
Şimdi,
bakın, 31 Marttan dört buçuk ay sonra kayyum atamaya başladınız. Hangi kaynağı
kullandı bu belediye başkanları? Sizin bıraktığınız borç enkazını temizlemek
için çalışıyordu o belediye başkanları. Asılsız iddialarda bulunuyorsunuz. (HDP
sıralarından alkışlar) 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
HAKKI
SARUHAN OLUÇ (İstanbul) – Şimdi, YSK’nin kabul ettiği adaylardır, hiçbiri
hakkında bir hüküm yoktur; yalan söylüyorsunuz. Şimdi, belediyelere musallat
olan darbeci bir odak vardır, darbeci bir zihniyet vardır, halkın iradesini
gasbeden, seçim hukukunu, seçim adaletini, sandık hukukunu gasbeden bir anlayış
vardır. İşte, yürütmenin darbeci anlayışı esas olarak budur.
Şimdi,
efendim “sözde eş başkanlık” diyorsunuz. Yahu, size danışmanlarınız yalan
yanlış bilgi aktarıyor, siz de kalkıyorsunuz halkın kürsüsünde bunları
anlatıyorsunuz. Nasıl “sözde eş başkanlık” oluyor? Her biri seçilmiştir,
hiçbiri atanmış değildir. Nasıl seçilmişlerdir? 1’inci sıradan belediye meclis
üyesi olan kimse, 1’inci sıradaki kimse o seçilen kişi “eş başkan” olarak
adlandırılmaktadır. Hepsi seçilmiş insanlardır, atanmış 1 kişi yoktur
içlerinde. 
(Mikrofon
otomatik cihaz tarafından kapatıldı)
BAŞKAN
– Sayın Oluç, tamamlayalım lütfen.
HAKKI
SARUHAN OLUÇ (İstanbul) – Tamamlıyorum efendim.
O
kadar çok yalan söylendi ki Sayın Başkan, kusura bakmayın, tamamlamak zor ama
yine de tamamlayacağım çünkü burada her gün 5 kere de olsa bu gerçekleri
anlatacağız ve konuşacağız, bundan asla vazgeçmeyeceğiz.
Hedefiniz
bellidir: Kürt halkının iradesini çiğnemek, Kürt halkının iradesini yok saymak,
gasbetmek, seçim hukukunu ortadan kaldırmak, atanmışlar rejimi yaratmak.
Hedefiniz bunlardır. Kürt halkına karşı yürütmenin düşman olduğunu söylüyoruz,
onu destekleyenlerin düşman olduğunu söylüyoruz. İşte, kanıtı bu kürsüde biraz
evvel yapılan konuşmadır. Kürt halkına, iradesine karşı düşmanlık budur işte.
Yalanlar üzerine inşa edilmiş bir konuşmadır. Kesinlikle kabul etmiyoruz, asla
da kabullenmeyeceğiz. 
Teşekkür
ediyorum. (HDP sıralarından alkışlar)
ENGİN
ÖZKOÇ (Sakarya) – Sayın Başkan…
BAŞKAN
– Sayın Özkoç, buyurun.
9.- Sakarya Milletvekili Engin Özkoç’un, Cumhurbaşkanı Yardımcısı Fuat
Oktay’ın 129 sıra sayılı 2020 Yılı Bütçe Kanun Teklifi ile 130 sıra sayılı 2018
Yılı Kesin Hesap Kanunu Teklifi’nin tümü üzerinde yürütme adına yaptığı
konuşmasındaki bazı ifadelerine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım… Sayın Oktay,
az önce yaptığınız konuşmada Cumhuriyet Halk Partisi Lideri Sayın
Kılıçdaroğlu’nu kastederek “Cumhuriyet Halk Partisinin devlet memurlarıyla bir
meselesi var.” dediniz. Sayın Kılıçdaroğlu ile sizi kıyaslayamam; onun yeri
ayrıdır, sizin yeriniz bizim tarafımızdan bilinmektedir ama kendimle ve
arkadaşlarımla, burada bulunan arkadaşlarımla kıyaslarım. Sizin ile bizim
aramızdaki fark şudur Sayın Oktay: Siz saraya hesap verirsiniz, biz millete
hesap veririz. (CHP sıralarından alkışlar) 
Siz,
hayatınızda hiç milletvekili olmadınız. Burada bulunan her milletvekili
milletinin ayağına gider, onun derdini dinler, ondan oy ister ama ona hizmet
etmek için oy ister ve onun çilesiyle kendisi çilelenir. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ÖZKOÇ (Sakarya) - Sayın Oktay, bin lirayı nasıl aldıklarını burada abarta
abarta anlatıyorsunuz. 
CUMHURBAŞKANI
YARDIMCISI FUAT OKTAY – Gerçek rakamlar… 
ENGİN
ÖZKOÇ (Sakarya) - “2 bin lira alıyorlar.” falan diyorsunuz. Ben şimdi size
soruyorum: Nominal olarak siz kaç para alıyorsunuz Sayın Oktay? Reel olarak kaç
para alıyorsunuz? Hani diyorsunuz ya “bu nominal” “reel” falan diye, siz hiç
halkın bin lirayla, 2 bin lirayla nasıl geçindiğini biliyor musunuz?
CUMHURBAŞKANI
YARDIMCISI FUAT OKTAY – Siz ne kadar alıyorsunuz? 
ENGİN
ÖZKOÇ (Sakarya) - Sarayda yaşamaya benzemiyor gecekonduda yaşamak; açken
çocuklarının gözlerinin içine bakarken sarayda oturup da iş yapmaya benzemiyor
Sayın Oktay. Onun için, siz yoksuldan, fukaradan bahsederken saraydan bakıp
konuşmayın, milletin yanına gidip konuşun.
Sayın
Oktay, siz şehit paralarıyla ilgili diyorsunuz ki: “O paralar hazinede
duruyor.” ve övüne övüne 309 milyon liranın 338 milyon lira olduğunu
söylüyorsunuz. 
Sayın
Oktay, biz soruyoruz: Şehit aileleriyle ilgili toplanan yardım, dünyada hiç
görülmemiştir… 
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ÖZKOÇ (Sakarya) – …neden üç buçuk yıl bekletilir? Neden? “309 milyon lira 338
milyon lira oldu.” diyorsunuz. Şehit ailelerine ait bu paranın tamamı eğer bir
şehit ailesine ait olsaydı şu anda 495 milyon lira olurdu. Peki, siz, bu şehit
ailelerinin yardım parasının üstüne oturdunuz mu oturmadınız mı? Milletin şehit
parasını siz hazinede tutarak onları mağdur bıraktınız mı bırakmadınız mı? Buna
niye cevap vermiyorsunuz Sayın Oktay? Hiç vicdanınız sızlamıyor mu sizin? (CHP
sıralarından alkışlar) 
Milletin
gözünün içine baka baka bombalanıp da ölen polislerin parasını vermiyorsunuz
Sayın Oktay. Size hiç vicdanınız sızlamadan burada konuşabilme yetkisini sadece
saray mı veriyor? Peki, millete karşı ne diyeceksiniz Sayın Oktay? 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen Sayın Özkoç. 
ENGİN
ÖZKOÇ (Sakarya) – Sayın Oktay, siz diyorsunuz ki: “Hastaneler şu anda güllük
gülistanlık.” Hastaneler güllük gülistanlıksa, her akşam milletvekillerinin
telefonları gece saat ikide üçte neden çalar? Siz milletvekili olmadığınız için
bilmezsiniz Sayın Oktay. Onların telefonları yoğun bakım için çalıyor, onlar 3
yaşındaki çocuklar ölmesin diye uğraşıyorlar, onlar beyin kanaması geçiren 23
yaşındaki kız yolda ölmesin diye uğraşıyorlar. 
Sayın
Oktay, siz, hani, bu “PKK/PYD” bilmem ne, falan bir sürü şey sayıyorsunuz ya;
doğru söylüyorsunuz, biz de karşıyız da şu PYD’li Salih Müslim’i siz neden
kırmızı halıyla karşıladınız? Onu kırmızı halıyla orada neden ağırladınız,
söyler misiniz Sayın Oktay? (AK PARTİ sıralarından gürültüler) 
(Mikrofon
otomatik cihaz tarafından kapatıldı) 
HASAN
ÇİLEZ (Amasya) – Bütün film orada kopuyor, dağda kopuyor!
BAŞKAN
– Sayın Özkoç, tamamlayalım lütfen. 
ENGİN
ÖZKOÇ (Sakarya) – Tamamlıyorum. 
Sayın
Oktay, siz diyorsunuz ki: “Cumhurbaşkanı tarafsız olmalıdır.” Peki, bir
Cumhurbaşkanı, dünyanın neresinde bir belediye başkanına, İstanbul gibi bir
şehrin Belediye Başkanına “İki hafta daha yağmur yağmazsa, su olmazsa bakalım
ne yapacaksınız?” diyebilecek vicdana sahiptir? Bizim bunu sorma hakkımız yok
mu Sayın Oktay?
Sayın
Oktay, kadına şiddetten bahsediyorsunuz. Kadınlarımız öldürülene kadar feryat
ederken kadınımızın yanında değilsiniz ama kadın şiddetini kınayanları polis
copuyla dövdürüyorsunuz, bu mudur sizin kadından yana tavrınız? 
Siz
tam yüz altmış dakika konuştunuz, şurada dört dakikada cevap vermeye
çalışıyoruz. Sizin yüz altmış dakika konuşacak yetkiyi haiz olmamanız gerekir
çünkü burada milletin vekilleri var, siz sarayın vekilisiniz. (CHP sıralarından
alkışlar)
MEHMET
NACİ BOSTANCI (Ankara) – Sayın Başkan…
BAŞKAN
– Sayın Bostancı, buyurun. 
10.- Ankara Milletvekili Mehmet Naci Bostancı’nın, “saray” denilen yerin
milletin evi olduğuna, Cumhurbaşkanı Recep Tayyip Erdoğan’ın da
milletvekillerinin de millete hesap vereceğine ve AK PARTİ iktidarlarının on
yedi yıldır bu hesabı alnının akıyla verdiğine ilişkin açıklaması
MEHMET
NACİ BOSTANCI (Ankara) – Sayın Başkanım, teşekkürler. 
Şimdi,
arkadaşlar “saray” “saray” diyorlar, bir kere milletin evi saray dediğiniz yer.

NURAN
İMİR (Şırnak) – Hiçbir milletin kulu giremiyor oraya! Kandırmayın kimseyi! 
MEHMET
NACİ BOSTANCI (Ankara) – “Saray” dediğiniz yer milletin evi. 
NURAN
İMİR (Şırnak) – Şakşakçılar dışında kim girebiliyor oraya! 
BAŞKAN
– Arkadaşlar, Sayın Bostancı konuşsun mu? 
MEHMET
NACİ BOSTANCI (Ankara) – Orada oturan kişi kendisi gidip de oraya oturmuş
değil; onu oraya oturtan millet, millet! (AK PARTİ sıralarından alkışlar, CHP
ve HDP sıralarından gürültüler) 
NURAN
İMİR (Şırnak) – İnanın, sizler bile giremiyorsunuz o saraya randevusuz! 
MEHMET
NACİ BOSTANCI (Ankara) – Şimdi “Saray, saray” dediğiniz yerde, orada oturan
insan milletin iradesini temsil ediyor. Sayın Cumhurbaşkanı da milletvekilleri
de elbette millete hesap verecek ve bundan da gurur duyarlar. Önemli olan, o
hesabı alnının akıyla vermek.
(Mikrofon
otomatik cihaz tarafından kapatıldı)
SERPİL
KEMALBAY PEKGÖZEGÜ (İzmir) – Hep veriyorsunuz, her zaman veriyorsunuz! Yalan,
yalan, yalan; yalan rüzgârı! 
BAŞKAN
– Buyurun. 
MEHMET
NACİ BOSTANCI (Ankara) –Biz on yedi yıldır bu hesabı alnımızın akıyla
verdiğimiz için oradayız Engin Bey, oradayız. (AK PARTİ sıralarından alkışlar) 
ENGİN
ÖZKOÇ (Sakarya) – Şehitlerin parasının hesabını verin. 
MEHMET
NACİ BOSTANCI (Ankara) – Sorularınızın hepsinin cevabı var elbette, bunlar
verildi. Bütün bunlar buralarda çok da müzakere edildi. 
ENGİN
ÖZKOÇ (Sakarya) – Sadece şehitlerin parasını anlatın, sadece şehitlerin
parasını! 
MEHMET
NACİ BOSTANCI (Ankara) – Söylediğiniz her konu burada müzakere edildi geçmişte,
kayıtları da vardır. 
ENGİN
ÖZKOÇ (Sakarya) – Sadece şehitlerin parası!
MEHMET
NACİ BOSTANCI (Ankara) – Değerli arkadaşlar, Halkların Demokratik Partisinin
Grup Başkan Vekilinin söylediği konuya ilişkin olarak da geçmişte biz çok
müzakereler yaptık burada. Gecenin bu vaktinde bunu uzatmak niyetinde değilim.
Geçmiş kayıtlara baktığımızda, bütün söylediklerinin karşılığı vardır, cevabı
vardır. 
FATMA
KURTULAN (Mersin) – Hiç olmadı Naci Bey, hiç olmadı. 
MEHMET
NACİ BOSTANCI (Ankara) – Öyle anlaşılıyor ki o konulara bütçe görüşmeleri
boyunca tekrar gireceğiz. Memnuniyetle konuşuruz, görüşürüz. 
FATMA
KURTULAN (Mersin) – Şu an verin, şimdi verin! Afaki konuşup konuşup oturdunuz
her zamanki gibi. 
MEHMET
NACİ BOSTANCI (Ankara) – Teşekkürler. (AK PARTİ sıralarından alkışlar) 
BAŞKAN
– Teşekkür ederim. 
Sayın
Oktay, buyurun. 
ENGİN
ÖZKOÇ (Sakarya) – Yüz altmış dakika konuştu, beş dakika konuştuk efendim. (AK
PARTİ sıralarından gürültüler) 
MUSTAFA
ADIGÜZEL (Ordu) – Ya milletvekili beş dakika konuştu ya! 
YUSUF
BAŞER (Yozgat) – Ya sen de konuştun ya! 
RECEP
ÖZEL (Isparta) – Siz de seksen dakika konuştunuz ya! 
ENGİN
ÖZKOÇ (Sakarya) – Beş dakika konuştum! 
BAŞKAN
– Sayın Özkoç, bu, Danışma Kurulu kararı olarak geldi, burada oylandı; siz
kabul ettiniz kimin ne kadar konuşacağını. 
ENGİN
ÖZKOÇ (Sakarya) – Peki, efendim, peki. Ama oylamayı görmedik efendim.
BAŞKAN
– Buyurun Sayın Oktay. 
11.- Cumhurbaşkanı Yardımcısı Fuat Oktay’ın, İstanbul Milletvekili Hakkı
Saruhan Oluç ile Sakarya Milletvekili Engin Özkoç’un yaptığı açıklamasındaki
bazı ifadelerine ilişkin açıklaması
CUMHURBAŞKANI
YARDIMCISI FUAT OKTAY – Ben on iki saat dinledim. Burada özellikle şahsıma veya
iktidarımıza yöneltilen bir konuya cevap vermek istiyorum. Kürt halkına karşı
düşmanlık diye bir şey asla söz konusu değildir. Eğer ki Kürtlerin bir dostunu
arıyorsanız buraya bakabilirsiniz. (AK PARTİ sıralarından alkışlar) Eğer ki
Kürtlerin düşmanı kimdir diye bakmak istiyorsanız, onları dağlara süren,
dağlara gönderen, onları perişan eden, çoluklarını çocuklarını, ailelerini
darmadağın eden… Gidin Diyarbakır’daki annelere sorun. (AK PARTİ sıralarından
alkışlar)
EBRÜ
GÜNAY (Mardin) – Baklava yiyen kayyumlarınıza soralım. 
CUMHURBAŞKANI
YARDIMCISI FUAT OKTAY – Siz, bize ve şahsıma “Kürt halkına karşı düşmanlık
besleyen” diye bir ifadeyi kullanamazsınız, tamamen reddediyorum. (AK PARTİ
sıralarından alkışlar) Türkiye’de hiçbir ilde ve ilçede, hiç kimse, yanındakini
Kürt müdür, Türk müdür, Çerkez midir, böyle bir ayrıma asla tabi tutmamıştır.
(HDP sıralarından gürültüler)
SERPİL
KEMALBAY PEKGÖZEGÜ (İzmir) – Öldürüyorsunuz, öldürüyorsunuz.
RAVZA
KAVAKCI KAN (İstanbul) – Bir dinleseniz. Tahammül edemiyorsunuz.
CUMHURBAŞKANI
YARDIMCISI FUAT OKTAY – Kız verir, kız alır. Bizim de komşularımız olmuştur.
Kız vermişizdir, kız almışızdır. Düşmanlık diye bir şey söz konusu değildir. 
SERPİL
KEMALBAY PEKGÖZEGÜ (İzmir) – Her gün onların acısını yaşayan biziz. 
CUMHURBAŞKANI
YARDIMCISI FUAT OKTAY – İfadelerimizin hiçbiri de yalan değildir, gerçeği
yansıtmaktadır. Gider mahkemelere başvurursunuz, gerçeği de oradan
öğrenirsiniz. 
GARO
PAYLAN (Diyarbakır) – Tek bir belge yok.
EBRÜ
GÜNAY (Mardin) – Altın ve gümüş almaktan öldü kayyumlarınız.
CUMHURBAŞKANI
YARDIMCISI FUAT OKTAY – Diğer taraftan, bizim millete hesap verip
vermediğimizle ilgili… Siz bizi nerede zannediyorsunuz bilmiyorum Sayın
Vekilim? (CHP ve HDP sıralarından “Sarayda, sarayda” sesleri)
ENGİN
ÖZKOÇ (Sakarya) – Sarayda zannediyoruz.
CUMHURBAŞKANI
YARDIMCISI FUAT OKTAY – Biz Allah’ın her günü… Biz bugün burada millete hesap
veriyoruz. 
ENGİN
ÖZKOÇ (Sakarya) – Siz saraydasınız. 
CUMHURBAŞKANI
YARDIMCISI FUAT OKTAY – Biz bugün burada millete hesap veriyoruz. Biz Allah’ın
her günü her bir ilimizde milletle beraberiz ve bizim telefonlarımız 7/24
açıktır. 
ENGİN
ÖZKOÇ (Sakarya) – Allah’ın her günü saraydasınız.
EBRÜ
GÜNAY (Mardin) – Saraydasınız, sarayda.
SERPİL
KEMALBAY PEKGÖZEGÜ (İzmir) – Zalimsiniz, zalimsiniz!
ÖZKAN
YALIM (Uşak) – Verin o zaman telefon numaranızı.
CUMHURBAŞKANI
YARDIMCISI FUAT OKTAY – Bizim hesap verdiğimiz Cumhurbaşkanı da milletin
seçtiği ve milletin iradesiyle gelmiş birisidir. (AK PARTİ sıralarından
alkışlar) Kabinenin bir üyesi olarak da ona hesap vermek kadar doğal bir şey
olamaz.
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) – Siz saraydasınız, sizi millet seçmedi.
SERPİL
KEMALBAY PEKGÖZEGÜ (İzmir) – Kadınları öldürüyorsunuz, çocukları aç
bırakıyorsunuz, çocukları tacize maruz bırakıyorsunuz. Daha ne yapasınız.
BAŞKAN
– Buyurun.
CUMHURBAŞKANI
YARDIMCISI FUAT OKTAY – Burada hesap vermekle ilgili son cümleyi ben tekrar
ifade etmek istiyorum.
Tabii
ki kabinenin bir üyesi olarak, Cumhurbaşkanının Yardımcısı olarak, Anayasa’yla
verilmiş, yasalarla çizilmiş görevleri çerçevesinde tabii ki Cumhurbaşkanına da
hesap vereceğiz. 
MURAT
EMİR (Ankara) – Kabine diye bir şey var mı?
ENGİN
ÖZKOÇ (Sakarya) – Kabine diye bir şey yok, kabine diye bir şey yok. Kabine yok,
kabine yok.
SERPİL
KEMALBAY PEKGÖZEGÜ (İzmir) – Memursunuz, memur.
CUMHURBAŞKANI
YARDIMCISI FUAT OKTAY – Ama milletimize de hesabımız 7/24 devam eder. 
ENGİN
ÖZKOÇ (Sakarya) – Kabine yok!
CUMHURBAŞKANI
YARDIMCISI FUAT OKTAY - Şehit yakınlarımız da gazilerimiz de bizim kendilerine ne
yaptığımızı, kendilerine nasıl değer verdiğimizi ve her türlü ihtiyaçlarında
nasıl yanlarında olduğumuzu iyi bilirler.
ENGİN
ÖZKOÇ (Sakarya) – Paralarını verin, paralarını! Paralarını verin!
ÖZKAN
YALIM (Uşak) - Neden paralarını ödemiyorsunuz?
ENGİN
ÖZKOÇ (Sakarya) – Paralarını ödeyin!
CUMHURBAŞKANI
YARDIMCISI FUAT OKTAY - Bizi onlara sorabilirsiniz.
Teşekkür
ediyorum Sayın Başkan. (AK PARTİ sıralarından alkışlar)
BAŞKAN
– Teşekkür ederim.
ÖZKAN
YALIM (Uşak) - Neden 251 aileye dağıtmıyorsunuz onları?
ENGİN
ÖZKOÇ (Sakarya) – Paralarını verin. Paralarını verin şehitlerin.
ÖZKAN
YALIM (Uşak) – Neden dağıtmıyorsunuz? Başka yerde mi kullandınız?
ALİ
ŞAHİN (Gaziantep) – Bu saatte bu ses…
HASAN
ÇİLEZ (Amasya) – Kim bastı ayağına onun, kim?
BAŞKAN
- Sayın Oluç, buyurun.
12.- İstanbul Milletvekili Hakkı Saruhan Oluç’un, Cumhurbaşkanı
Yardımcısı Fuat Oktay’ın yaptığı açıklamasındaki bazı ifadelerine, yürütmenin
yargı üzerinde tahakküm kurduğuna ve yapılan konuşmaların tarihe birer belge
olarak geçtiğine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Çok
kısa iki noktaya değinmek istiyorum. Birincisi: Evet, tekrarlıyorum, çok net,
açıkça tekrarlıyorum, bu kullanılan ifadeler, yapılan uygulamalar Kürt
düşmanlığıdır. Açıkça söylüyorum bunu. (AK PARTİ sıralarından gürültüler) Kim
yaparsa o yapıyordur.
YUSUF
BAŞER (Yozgat) – Yalan, yalan!
HAKKI
SARUHAN OLUÇ (İstanbul) – Kim yaparsa o yapıyordur. Kürt halkına düşmanlık
yapıyorsunuz, yapmayın ki bağırmak zorunda kalmayayım. 
RECEP
ÖZEL (Isparta) – Yalan, yalan!
HAKKI
SARUHAN OLUÇ (İstanbul) – Yapmayın ki bağırmak zorunda kalmayayım. Birincisi
bu, bunu tespit edelim.
İkincisi:
Yürütme kendini yargı yerine koyuyor. Yürütme kendini yargı yerine koyduğu
gibi, yargıya bir tahakküm kurmuş vaziyette. 
HASAN
ÇİLEZ (Amasya) – Çarpıtmayınız!
HAKKI
SARUHAN OLUÇ (İstanbul) – Yargının hangi kararları vereceğini de söylüyor.
HASAN
ÇİLEZ (Amasya) – Mahkemeye gitme yolu açık, gidebilirsiniz. Kürt düşmanı
sizsiniz, siz!
HAKKI
SARUHAN OLUÇ (İstanbul) – Burada Sayın Cumhurbaşkanı Yardımcısının yaptığı
konuşma açıkça yargı üzerinde kurulmuş olan tahakkümün hangi safhada olduğunu
göstermektedir. 
(Mikrofon
otomatik cihaz tarafından kapatıldı) 
HASAN
ÇİLEZ (Amasya) – Mahkemeye gidebilirsiniz, problem yok orada. Kanunun verdiği
yetkiyi kullanıyor. Yargı yolu açık, gidebilir.
HAKKI
SARUHAN OLUÇ (İstanbul) – Ortada hiçbir yargı kararı yokken yargı kararı varmış
gibi konuşan bir Cumhurbaşkanı Yardımcısını dinledik biraz evvel. Dolayısıyla
işte yargı böyle yönlendiriliyor, yargı üzerinde tahakküm böyle kuruluyor,
yargı yerine yürütme bu kararları veriyor. İşte biz kuvvetler ayrılığı ortadan
kaldırıldı, hepsi yürütmede birleştirildi derken zaten bu durumu anlatıyoruz. O
nedenle, bu konuşmaların hepsi aslında tarihe birer belge ve kanıt olarak da
geçiyor; bunu da tekrardan söylemiş olayım.
Teşekkür
ediyorum. (HDP sıralarından alkışlar) 
HASAN
ÇİLEZ (Amasya) – Sulandırmaya gerek yok.
BAŞKAN
– Sayın Bostancı…
13.- Ankara Milletvekili Mehmet Naci Bostancı’nın, “Kürt düşmanısınız.”
sözünü reddettiklerine ve asıl meselenin terör olduğuna ilişkin açıklaması
MEHMET
NACİ BOSTANCI (Ankara) – Bu “Kürt düşmanısınız.” sözünü bir kez daha çok açık
ve net altını çizerek -ümit ederim muhataplarımız da anlarlar- reddediyoruz
çünkü Saruhan Bey bu tarafa bakarsa bir hayli Kürt mebusun burada da olduğunu
göreceklerdir, diğer tarafa bakarsa orada da göreceklerdir. Dolayısıyla adı
“Halklar” olan Halkların Demokratik Partisiyle Kürtleri böyle ajitatif bir
şekilde özdeşleştirici siyasi dilin uygun olmadığı kanaatindeyim, Kürtlere de
hiçbir faydası yok.
EBRÜ
GÜNAY (Mardin) – Kürt düşmanı olduğunuz gerçeğini değiştirmiyor. 
SERPİL
KEMALBAY PEKGÖZEGÜ (İzmir) - Siz de biraz hapishanelere bakın, Edirne’ye bakın.

MEHMET
NACİ BOSTANCI (Ankara) – Kürtlerin kaderi Türklerle ortak, Kürtlerin ayağına
taş değerse Türklerin de değer. Bu coğrafya öyle bir coğrafya. Biz bunu
biliyoruz, geçmişten biliyoruz, geleceğin görebildiğimiz hikâyesinden
biliyoruz. Ama mesele burada terördür, asıl problem odur. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Bostancı.
MEHMET
NACİ BOSTANCI (Ankara) – Türklerin de, Kürtlerin de, Arapların da, Acemlerin de
bu coğrafyada düşmanı terördür, terör. (AK PARTİ sıralarından alkışlar)
SERPİL
KEMALBAY PEKGÖZEGÜ (İzmir) – Taybet Ana’ya bakın, Taybet Ana’ya! 
MEHMET
NACİ BOSTANCI (Ankara) – Terör, bu coğrafyada, Orta Doğu coğrafyasında halkları
birbiri aleyhine kışkırtan en önemli unsurdur, bunu da döktüğü kanla yapar.
Lütfen gözünüzü açın ve bunu görün.
Teşekkürler.
(AK PARTİ sıralarından alkışlar) 
BAŞKAN
– Teşekkür ederim. 
HAKKI
SARUHAN OLUÇ (İstanbul) – Sayın Başkan...
BAŞKAN
– Buyurun.
14.- İstanbul Milletvekili Hakkı Saruhan Oluç’un, Türkiye’de yaşayan
farklı kimliklerin, kültürlerin, ana dillerin geleceği ortak hâle getirilmek
isteniyorsa mevcut politikalardan vazgeçilmesi ve çözüm yollarının birlikte
bulunması gerektiğine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Polemiği
uzatmak için söz almadım. 
BAŞKAN
– Uzuyor ama.
HAKKI
SARUHAN OLUÇ (İstanbul) – Yeni bir şey de açmak istemiyorum. 
Elbette
ki şu tartışılması ve konuşulması gereken bir konudur: Bu coğrafyada eğer bizim
geleceğimiz ortaksa -ki öyledir- bizim geleceğimizi ortak, güçlü ve gerçekten
Türkiye’de yaşayan bütün farklı kimliklerin, kültürlerin, ana dillerin ortak
geleceği hâline getirmek istiyorsak o zaman bu politikalardan vazgeçilmesi
gerekiyor. Bizim işaret ettiğimiz şey bir suçlama yapmak için değildir, var
olan durumun neye yol açtığını göstermek içindir. Yoksa elbette ki sizin de
sıralarınızda Kürt vekiller var, diğer partilerin de, bizim de sıralarımızda
Kürt vekiller var. Dolayısıyla meselenin çözümü açısından bu yanlış
politikalardan uzaklaşmak gerektiğine işaret etmek için bu kavramı
kullanıyorum, yoksa herhangi bir suçlama yapmak için değildir. Eğer hep
birlikte bu yapılanların ortak geleceğimiz açısından zarar verici adımlar
olduğunu düşünüyorsak, o zaman çözüm yollarını da birlikte tartışmak ve bulmak
zorundayız. Bizim söylediğimiz esas itibarıyla budur. 
Teşekkür
ediyorum. 
BAŞKAN
– Teşekkür ederim. 
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
– Değerli arkadaşlar, şimdi şahsı adına ikinci konuşmacı aleyhte olmak üzere
İstanbul Milletvekili Sayın Erol Katırcıoğlu. 
Buyurun
Sayın Katırcıoğlu. (HDP sıralarından alkışlar)
Süreniz
on dakikadır.
EROL
KATIRCIOĞLU (İstanbul) – Sayın Başkan, değerli vekiller; hepinize iyi akşamlar
diliyorum. Epey geç oldu. Son konuşmacıyım ve on dakikam var. Bu, tabii, çok
şey yüklüyor üzerime. 
Vallahi,
şöyle söyleyeyim: Sayın Oktay’ı ben birkaç defa dinledim, 2 defa en azından
Plan ve Bütçe Komisyonunda uzun uzun dinledim, burada da yüz altmış dakika
dinledim. Şöyle söyleyeyim: Öyle bir tablo çiziyor ki -biraz masalımsı da bir
tablo- en iyileri var orada, en hızlıları var, en bilmem neleri var, en
büyükleri var, yataylar var, dikeyler var, her şey var. Fakat arkadaşlar, bu
anlatılanların hepsi -kusura bakmayın ama- hikâye, bunlar hikâye; gerçek bu
değil, gerçek…
MUHAMMET
EMİN AKBAŞOĞLU (Çankırı) – Başarı hikâyesi, başarı hikâyesi. 
EROL
KATIRCIOĞLU (Devamla) – Peki, siz öyle düşünün. 
Efendim,
eğer sokağa çıktığınızda insanlar gerçekten işsizse, açsa, evine ekmek
götüremiyorsa, intihar ediyorsa, böyle bir Türkiye var ise o zaman Fuat
Oktay’ın söylediği, çizdiği tablo neye tekabül ediyor sizce? Gerçeğe tekabül
ediyor mu? Hiçbir şekilde etmiyor bence. Çünkü Oktay’ın sözcüklerine
bakarsanız, hep en büyüklerin, en hızlıların, en genişlerin olduğu bir tablo çiziyor
bize. Kusura bakmayın ama böyle bir Türkiye yok Sayın Oktay, böyle bir Türkiye
yok. 
Şimdi,
gördüğünüz gibi, yine konu Kürt meselesine geldi. Gördünüz mü? Ben buraya her
çıktığımda da bunun altını çiziyorum çünkü Türkiye'nin en önemli sorunu budur
ve fakat sevgili arkadaşlar, bu mesele Naci Bey’in de ifade ettiği gibi ve
diğer arkadaşların da zaman zaman ifade ettikleri gibi sadece lafügüzafla
çözülecek bir sorun değildir. Yani “Siz kardeşsiniz, birlikte yaşıyorsunuz.”
Eyvallah, bunların hepsi tabii ki çok güzel şeyler ama ortada tarihten gelen
sosyolojik ve siyasi bir sorun var ve bu sorun burada afaki laflarla
geçiştirilemez ama burada gördüğüm kadarıyla birçok milletvekili arkadaşımızın
tercihi bu. “PKK’ya terör örgütü de.” Böyle, bir de parmak sallıyorlar. 
HÜSEYİN
YAYMAN (Hatay) – De Hocam, de! De Hocam!
EROL
KATIRCIOĞLU (Devamla) – Ya, mesele bu değil ki! Mesele bu değil arkadaşlar,
mesele bu değil!
MÜCAHİT
DURMUŞOĞLU (Osmaniye) – Mesele bu! PKK terör örgütü mü, değil mi?
EROL
KATIRCIOĞLU (Devamla) – Siz bunu bu hâle getirerek aslında olayı çözümsüzlüğe
itiyorsunuz ve bizim Grup Başkan Vekilimizin söylediği gibi Kürtlere düşmanlık
ediyorsunuz o zaman. 
MUHAMMET
EMİN AKBAŞOĞLU (Çankırı) – Alakası yok!
HASAN
ÇİLEZ (Amasya) – Etmiyoruz. 
EROL
KATIRCIOĞLU (Devamla) – Ediyorsunuz çünkü eğer etmiyor olduğunuzu iddia
ediyorsanız…
HASAN
ÇİLEZ (Amasya) – O zaman Kürtleri PKK’yla niye eş değer görüyorsunuz?
BAŞKAN
– Arkadaşlar…
EROL
KATIRCIOĞLU (Devamla) – Bir dakika… Bir dakika…
Eğer
etmiyorsanız o zaman benim önerdiğim çerçevede, daha sakin ve işin daha
sosyolojik, tarihî kısımlarını konuşabilecek bir ortamı yaratmamız lazım. Yoksa
böyle laflarla olmaz. Bakın, ben size… (AK PARTİ sıralarından gürültüler)
Zaten,
şurada beş dakikam kaldı. Lütfen, izin verin, konuşayım. 
SALİH
CORA (Trabzon) – PKK’ya terör örgütü diyor musunuz? Hocam, PKK’ya terör örgütü
diyor musunuz, demiyor musunuz?
EROL
KATIRCIOĞLU (Devamla) – Şimdi, arkadaşlar, bakın, benim konuşmam da aşağı
yukarı böyle bir çerçevedeydi. 
SALİH
CORA (Trabzon) – Hocam, PKK’ya terör örgütü diyor musunuz, demiyor musunuz?
EROL
KATIRCIOĞLU (Devamla) – Ben Sayın Oktay’ın bütçesini bir güvenlikçi bütçe
olarak nitelendiriyorum. Baktığımızda…
SALİH
CORA (Trabzon) – Diyor musunuz, demiyor musunuz?
EROL
KATIRCIOĞLU (Devamla) – Müsaade eder misiniz?
Baktığımızda…
RECEP
ÖZEL (Isparta) – Cevaplayıver! 
EROL
KATIRCIOĞLU (Devamla) – Nasıl cevap vereyim ben size?
FATMA
KURTULAN (Mersin) – Dinleyin!
Başkan,
kabul etmiyoruz!
ALİ
KENANOĞLU (İstanbul) – Başkan, onlara söyler misiniz? Laf atıyorlar, onlara
söyleyin!
EROL
KATIRCIOĞLU (Devamla) – Sayın Başkan, bir şeyler söyleyin. 
BAŞKAN
– Herkes karşı tarafı görüyor maalesef tabii. 
ALİ
KENANOĞLU (İstanbul) – Evet, biz orayı görüyoruz.
BAŞKAN
– Arkadaşlar, lütfen, hatibin sözünü kesmeyelim. 
EROL
KATIRCIOĞLU (Devamla) – Müsaade eder misiniz? 
Bu
bütçe bir güvenlikçi bütçedir arkadaşlar, güvenlikçi bütçedir ve 2020
bütçesinin benim hesabıma göre aşağı yukarı yüzde 20’si iç ve dış güvenlik
harcamalarına ayrılmış durumdadır. Bu, şu demektir: Yine, Oktay’ın doğru ve
güzel bir şekilde altını çizdiği gibi belirsizliğin olduğu bir global dünyanın,
ticaret savaşlarının yaygınlaştığı bir dünyanın içinde Türkiye'nin içine
düştüğü ekonomik krizden çıkması için gerekli olan kaynakların önemli bir
kısmını güvenlik için ayırmış durumdayız. Şimdi, ben bir hesap yaptım, hesabın
ayrıntısına girmiyorum ama şöyle söyleyeyim size: 2013, 2014, 2015 çözüm
sürecinin olduğu yıllardır; 2016, 2017, 2018 de bir anlamda, savaşın,
darbelerin vesairelerin ortaya çıktığı yıllardır. Şimdi, 2013 ve 2015
arasındaki savunma harcamaları eğer daha sonraki yıllarda geçerli olsa idi
arkadaşlar, şu anda 139 milyar Türk lirası tasarruf etmiş olacaktık ya da
tersten söyleyecek olursam, üç yıllık gerginlik siyasetinin, darbelerin, Suriye
dış politikasındaki adımların sonucu Türkiye’de 139 milyar Türk lirasına
tekabül ediyor, maliyeti budur yani. Bunun yıllık karşılığı da -yıllık bazda
baktığımızda da- 54 milyar Türk lirasıdır. Sadece hatırlatayım size, birçok
bakanlığın bütçesi bu kadar değildir; Adalet Bakanlığını alın, Sanayi ve
Teknoloji Bakanlığını alın, bu kadar değildir, biri 17’dir, biri 8’dir, o
civarda bir şeydir. Dolayısıyla da arkadaşlar, bu bütçe bizim ihtiyacımız olan
bir bütçe değildir, halkın ihtiyacı olan bir bütçe değildir. 
Ha,
şimdi diyeceksiniz ki… El kaldırılacak ve geçecek tabii ki malum olduğu üzere
fakat ben burada bir buçuk senedir hep şu cümleyi de söylemek zorunda
hissediyorum kendimi: Yahu, bu kadar akıllı adamlar, kadınlar var bu Mecliste,
seçilmiş gelmişler; böyle saçma sapan bir İç Tüzük’e -affedersiniz ama- böyle
saçma sapan bir yasama sürecine nasıl razı oluyoruz biz? Yahu, hiçbir kanun
teklifinin bir virgülünü değiştirmedi bu arkadaşlar. 
HASAN
ÇİLEZ (Amasya) – Olur mu yahu, kaç tane değişti. 
EROL
KATIRCIOĞLU (Devamla) – Hadi canım siz de! Yapmayın Allah aşkına! Biz Plan ve
Bütçe Komisyonunda bir buçuk senedir çalışıyoruz. 
EKREM
ÇELEBİ (Ağrı) – Hocam, siz şiddetten ve şeyden başka ne öneri getirdiniz bize
ya Plan ve Bütçe Komisyonunda? Her ağzınızı açtığınızda… 
EROL
KATIRCIOĞLU (Devamla) – Arkadaşlar, böyle karşılıklı konuşamayız, ben
kanaatlerimi söylüyorum size, kanaatlerim bu yöndedir. 
HASAN
ÇİLEZ (Amasya) – Ama gerçekleri söyleyin.
EROL
KATIRCIOĞLU (Devamla) – Yani altını çizeyim: Bu “yönetim süreci” diyelim veya
bu “yargı süreci” diyelim, gerçekten her hangi bir şekilde anlamı olan bir
süreç değil. Burada konuşuyoruz, konuşalım, işte ben de sesimi tüketiyorum, bir
şey olacağından değil esasında yani belki, hani, ne bileyim “Biraz etkileyebiliriz
belki.” düşüncesiyle bir laflar ediyoruz. Ama ben görüyorum, arkadaşlarım bana
söylüyorlar “Ya, anlatıyorsun, anlatıyorsun ama bir karşılık buluyor musun?”
diyorlar. Vallahi, doğrusunu isterseniz, sizden birisi de gelip “Ya, Hoca, bunu
niye böyle söyledin?” de demedi şimdiye kadar da zaten.
Arkadaşlar,
özetle, bakın, ben size şunu söyleyeyim: Türkiye'nin en önemli meselesi Kürt
meselesidir. Kürt meselesi…
RECEP
ÖZEL (Isparta) – Terör meselesi.
MÜCAHİT
DURMUŞOĞLU (Osmaniye) – Terör meselesi.
EROL
KATIRCIOĞLU (Devamla) – Bir dakika… Müsaade edin.
Terör
bir sonuçtur arkadaşlar.
BAŞKAN
– Arkadaşlar, hatibin sözünü kesmeyin lütfen.
EROL
KATIRCIOĞLU (Devamla) – Arkadaşlar, ben size diyorum, eğer bu meseleyi ciddi
bir platformda konuşacaksak bu laflarla ben sizi şey yapmak istemiyorum
doğrusunu isterseniz çünkü ben bu laflardan çok sıkıldım ve çok bildik laflar
bunlar ve bunlarla bir şey olmuyor. 
MÜCAHİT
DURMUŞOĞLU (Osmaniye) – Hoca, bir kere söyle “PKK terör örgütü.” de.
EROL
KATIRCIOĞLU (Devamla) – Ben size söylüyorum, bu ülkede terör bir sonuçtur.
Bakın,
ben yine konuşmamda altını çizeyim: “Moro gerillaları” diye bir terör örgütü
vardı bir zamanlar. “Bir zamanlar” diyorum çünkü bu yılın başında Moro
gerillaları… Eli silahlı, Müslüman gerillalar bunlar, şeriat istiyorlar,
çatıştıkları da Hristiyan Filipinliler. Ve arkadaşlar, 120 bin insan öldü bu
savaşta, altmış, yetmiş yıldır süren bir savaştı bu. Ve bu savaş bu yılın
başında çözüldü ve çözen ülkelerden biri de Türkiye’ydi. Türkiye orada bir
aracı oldu, tarafları dinledi, silahsızlanmanın başında bir Türk büyükelçi
vardı. Dolayısıyla bu mesele oldu. Yani “terör, terör” diyorsunuz, orada da
terör vardı. Ne yaptınız? Gittiniz konuştunuz. Konuşmadınız mı orada? (AK PARTİ
sıralarından gürültüler) Arkadaşlar, hiç uzatmayın. Benim öyle şeylere
ihtiyacım yok arkadaşlar, ben içten söylüyorum, samimi söylüyorum. Yanlış
yapıyorsunuz, yanlış yapıyorsunuz, yanlış yapıyorsunuz. 
Bu
“Cumhurbaşkanlığı hükûmet sistemi” denilen sistem bir ucubedir. Yani bunu nasıl
kabul edebiliyorsunuz, anlamak da mümkün değil.
MÜCAHİT
DURMUŞOĞLU (Osmaniye) – Milletin tercihi Hocam, milletin tercihi bu sistem.
EROL
KATIRCIOĞLU (Devamla) – Bakın, ben size ne olduğunu söyleyeyim: Tarafsız olması
gereken devlet kurumları hükûmet kurumları hâline geldi ve taraflı hâle
geldiler. Türkiye’de bugün bütün kurumlar… Bir örnek vereyim, mesela TRT. En
basitinden TRT, tarafsız bir devlet kuruluşu mudur Allah aşkına arkadaşlar?
Değildir, değil olduğunu siz benden daha iyi biliyorsunuz. Bizden bir dakika
bahsetmiyor arkadaşlar, bir dakika bahsetmiyorlar bizden. Dolayısıyla da
arkadaşlar, yaptığınız iş yanlıştır. Yaptığınız yanlıştır ama benim bunu size
söylememin hiçbir kıymetiharbiyesi de yoktur; onu da anlıyorum, onu da
biliyorum. Ama şunu söyleyeyim: Yanlış yapıyorsunuz.
Ve
son bir söz olarak da şunu söyleyeyim: Adalet ve Kalkınma Partisi bu değildi
arkadaşlar. Ben, Adalet ve Kalkınma Partisinin çıkışında o çıkışı onaylamış
insanlardan biriyim. Yazılarımla, konuşmalarımla onaylamış insanlardan biriyim
ama şu anda geldiğiniz yer, çıktığınız yer değil arkadaşlar. Şimdi hepiniz…
(Mikrofon
otomatik cihaz tarafından kapatıldı) 
SALİH
CORA (Trabzon) – PKK’ya terör örgütü diyebiliyor musunuz? Diyemiyorsunuz.
Hocam, PKK’ya terör örgütü diyebiliyor musunuz?
BAŞKAN
– Buyurun Hocam.
EROL
KATIRCIOĞLU (Devamla) – Yahu Allah’ın aşkına aynı şeyi söylemeseniz ya. 
BAŞKAN
– Ya, arkadaşlar, lütfen ya. 
EROL
KATIRCIOĞLU (Devamla) – Son olarak arkadaşlar…
RECEP
ÖZEL (Isparta) – Hocam, bir söyleyiverseniz ya. Hocam, bence söyleyiverin.
BAŞKAN
– Arkadaşlar, kürsüdeki hatibe cevap vermeniz gerekmiyor, lütfen ya. 
EROL
KATIRCIOĞLU (Devamla) – Müsaade eder misiniz. Bakın, şunu söyleyeyim
arkadaşlar… (AK PARTİ sıralarından gürültüler)
BAŞKAN
– Bakın, arkadaşlar, uzatırsanız ara vereceğim.
EROL
KATIRCIOĞLU (Devamla) – Sayın Fuat Oktay’ın söyledikleri, anlattıkları hikâye
sizin hikâyeniz mi? Ben emin değilim, bir daha gözden geçirmenizi tavsiye
ederim çünkü sizin hikâyeniz başka bir hikâyeydi. Bir itirazın hikâyesiydi ama
şimdi bir biatin hikâyesi hâline geldiniz. 
Hepinize
saygılarımı sunuyorum. (HDP sıralarından alkışlar) 
BAŞKAN
– Teşekkür ederim.
Sayın
milletvekilleri, 2020 Yılı Merkezi Yönetim Bütçe Kanun Teklifi ile 2018 yılı
Merkezi Yönetim Kesin Hesap Kanunu Teklifi’nin tümü üzerindeki görüşmeler
tamamlanmıştır. 
Şimdi,
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim
Kesin Hesap Kanunu Teklifi’nin maddelerine geçilmesini oylarınıza sunacağım. 
2020
Yılı Merkezi Yönetim Bütçe Kanun Teklifi’nin maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
2018
Yılı Merkezi Yönetim Kesin Hesap Kanunu Teklifi’nin maddelerine geçilmesini
oylarınıza sunuyorum: Kabul edenler… Kabul etmeyenler… Kabul edilmiştir.
Böylece,
2020 yılı Merkezi Yönetim Bütçe Kanun Teklifi ile 2018 yılı Merkezi Yönetim
Kesin Hesap Kanunu Teklifi’nin maddelerine geçilmesi kabul edilmiştir.
Şimdi
sırasıyla tekliflerin 1’nci maddelerini okutuyorum: 
2020 YILI MERKEZİ YÖNETİM BÜTÇE KANUN TEKLİFİ
BİRİNCİ BÖLÜM
Gider, Gelir, Finansman ve Denge
Gider
MADDE 1- (1) Bu Kanuna bağlı (A) işaretli cetvellerde gösterildiği
üzere, 10/12/2003 tarihli ve 5018 sayılı Kamu Malî Yönetimi ve Kontrol Kanununa
ekli;
a) (I) sayılı cetvelde yer alan genel bütçe kapsamındaki kamu idarelerine
1.082.021.197.000 Türk lirası,
b) (II) sayılı cetvelde yer alan özel bütçeli idarelere 82.423.174.000
Türk lirası,
c) (III) sayılı cetvelde yer alan düzenleyici ve denetleyici kurumlara
7.623.700.000 Türk lirası,
ödenek verilmiştir.

2018 YILI MERKEZİ YÖNETİM KESİN HESAP KANUN TEKLİFİ
Gider bütçesi
MADDE 1- (1) 23/12/2017 tarihli ve 7066 sayılı 2018 Yılı Merkezi Yönetim
Bütçe Kanunu ile 10/12/2003 tarihli ve 5018 sayılı Kamu Malî Yönetimi ve
Kontrol Kanununa ekli;
a) (I) sayılı cetvelde yer alan genel bütçe kapsamındaki kamu
idarelerine 751.299.665.000 Türk Lirası,
b) (II) sayılı cetvelde yer alan özel bütçeli idarelere 88.528.812.000
Türk Lirası,
c) (III) sayılı cetvelde yer alan düzenleyici ve denetleyici kurumlara
4.673.105.000 Türk Lirası,
ödenek verilmiştir.
(2) Kanunların verdiği yetkiye dayanarak yıl içerisinde eklenen ve
düşülen ödenekler sonrası 2018 yılı merkezi yönetim kesin hesap gider
cetvellerinde gösterildiği üzere, 5018 sayılı Kanuna ekli;
a) (I) sayılı cetvelde yer alan genel bütçe kapsamındaki kamu
idarelerinin bütçe giderleri 804.974.429.380,54 Türk Lirası,
b) (II) sayılı cetvelde yer alan özel bütçeli idarelerin bütçe giderleri
120.749.318.165,28 Türk Lirası,
c) (III) sayılı cetvelde yer alan düzenleyici ve denetleyici kurumların
bütçe giderleri 4.645.284.260,10 Türk Lirası, olarak gerçekleşmiştir.
(3) 2018 yılı merkezi yönetim net bütçe gideri 830.809.400.604,89 Türk
Lirasıdır.
BAŞKAN
– Sayın milletvekilleri, Anayasa’nın 161’inci maddesi uyarınca, 2020 Yılı
Merkezi Yönetim Bütçe Kanun Teklifi ile 2018 Yılı Merkezi Yönetim Kesin Hesap
Kanunu Teklifi’nin görüşmeleri birlikte yapılacağından okunmuş bulunan 1’inci
maddeler kapsamına giren kamu idarelerinin 2020 yılı merkezî yönetim
bütçeleriyle 2018 yılı merkezi yönetim kesin hesaplarının görüşülmesine yarınki
birleşimde başlanacaktır. 
Alınan
karar gereğince, programa göre, kamu idarelerinin bütçe ve kesin hesaplarını
görüşmek için 10 Aralık 2019 Salı günü saat 11.00’de toplanmak üzere birleşimi
kapatıyorum. 
Kapanma Saati: 01.56




(x) 129, 130 S. Sayılı Basmayazılar ve
Ödenek Cetvelleri tutanağa eklidir.




