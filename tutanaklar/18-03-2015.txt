



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 79’uncu
Birleşim
 18
Mart 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- ÖLÜM, SAYGI DURUŞU VE TAZİYELER
1.- 1915 Çanakkale Kara ve Deniz Savaşları Zaferi’nin
100’üncü yıl dönümü nedeniyle bir dakikalık saygı duruşu

V.- ÖNERİLER
A) Danışma Kurulu Önerileri
1.- Danışma Kurulunun, 1915 Çanakkale Kara ve Deniz
Savaşları Zaferi’nin 100’üncü yıl dönümü ve 18 Mart Şehitler Günü vesilesiyle
Türkiye Büyük Millet Meclisi Genel Kurulunun 18 Mart 2015 Çarşamba günkü
79’uncu Birleşiminde birleşimin başında saygı duruşunda bulunulmasına ve
İstiklal Marşı’nın okunmasından sonra özel bir oturum gerçekleştirilerek bu
oturumda siyasi parti grupları ile Hükûmet adına birer üyenin yirmişer dakika
süreyle söz almasının ve özel oturumun tamamlanmasından sonra Genel Kurulun
gündeminde yer alan işlerin görüşülmesine devam edilmesine ilişkin önerisi 

VI.- ÖZEL GÜNDEM
A) 1915 Çanakkale Kara ve Deniz Savaşları Zaferi Görüşmeleri
1.- 1915 Çanakkale Kara ve Deniz Savaşları Zaferi’nin
100’üncü yıl dönümü ve 18 Mart Şehitler Günü nedeniyle günün anlam ve öneminin
belirtilmesi görüşmeleri

VII.- AÇIKLAMALAR
1.- Kayseri Milletvekili Yusuf Halaçoğlu’nun, İstanbul
Milletvekili Abdullah Levent Tüzel’in 1915 Çanakkale Kara ve Deniz Savaşları
Zaferi’nin 100’üncü yıl dönümü ve 18 Mart Şehitler Günü nedeniyle HDP Grubu
adına yaptığı konuşmasındaki bazı ifadelerine ilişkin açıklaması 
2.- Kayseri Milletvekili Yusuf Halaçoğlu’nun, İstanbul Milletvekili
Abdullah Levent Tüzel’in 1915 Çanakkale Kara ve Deniz Savaşları Zaferi’nin
100’üncü yıl dönümü ve 18 Mart Şehitler Günü nedeniyle HDP Grubu adına yaptığı
konuşmasındaki bazı ifadelerine ilişkin tekraren açıklaması
3.- Amasya Milletvekili Mehmet Naci Bostancı’nın,
İstanbul Milletvekili Abdullah Levent Tüzel’in 1915 Çanakkale Kara ve Deniz
Savaşları Zaferi’nin 100’üncü yıl dönümü ve 18 Mart Şehitler Günü nedeniyle HDP
Grubu adına yaptığı konuşmasındaki bazı ifadelerine ilişkin açıklaması
4.- Sinop Milletvekili Engin Altay’ın, İstanbul
Milletvekili Abdullah Levent Tüzel’in 1915 Çanakkale Kara ve Deniz Savaşları
Zaferi’nin 100’üncü yıl dönümü ve 18 Mart Şehitler Günü nedeniyle HDP Grubu
adına yaptığı konuşmasındaki bazı ifadelerine ilişkin açıklaması
5.- İstanbul Milletvekili Abdullah Levent Tüzel’in,
1915 Çanakkale Kara ve Deniz Savaşları Zaferi’nin 100’üncü yıl dönümü ve 18
Mart Şehitler Günü nedeniyle HDP Grubu adına yaptığı konuşmasındaki bazı
ifadelerini düzelttiğine ilişkin açıklaması
6.- Ekonomi Bakanı Nihat Zeybekci’nin, Bingöl
Milletvekili İdris Baluken’in sataşma nedeniyle yaptığı konuşmasındaki bazı
ifadelerine ilişkin açıklaması 
7.- Amasya Milletvekili Mehmet Naci Bostancı’nın,
İstanbul Milletvekili Sebahat Tuncel’in 688 sıra sayılı Kanun Teklifi’nin
ikinci bölümü üzerinde HDP Grubu adına yaptığı konuşmasındaki bazı ifadelerine
ilişkin açıklaması
8.- İstanbul Milletvekili Sebahat Tuncel’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması

VIII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın,
İstanbul Milletvekili Abdullah Levent Tüzel’in 1915 Çanakkale Kara ve Deniz
Savaşları Zaferi’nin 100’üncü yıl dönümü ve 18 Mart Şehitler Günü nedeniyle HDP
Grubu adına yaptığı konuşması sırasında AK PARTİ eski Grup Başkanına ve AK
PARTİ Grup Başkanına sataşması nedeniyle konuşması
2.- İstanbul Milletvekili Abdullah Levent Tüzel’in,
Kayseri Milletvekili Yusuf Halaçoğlu’nun yaptığı açıklaması ve Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
3.- Bingöl Milletvekili İdris Baluken’in, Bitlis
Milletvekili Vedat Demiröz’ün (11/47) esas numaralı Gensoru Önergesi üzerinde
AK PARTİ Grubu adına yaptığı konuşması sırasında HDP Grubuna sataşması
nedeniyle konuşması
4.- İstanbul Milletvekili Mehmet Akif Hamzaçebi’nin,
Rize Milletvekili Nusret Bayraktar’ın 688 sıra sayılı Kanun Teklifi’nin 13’üncü
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
5.- Rize Milletvekili Nusret Bayraktar’ın, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında şahsına sataşması nedeniyle konuşması

IX.- GÜNDEM DIŞI KONUŞMALAR 
A) Milletvekillerinin Gündem Dışı Konuşmaları
1.- Ankara Milletvekili İzzet Çetin’in, 18 Mart
Şehitleri Anma Günü ve Çanakkale Deniz Zaferi’nin 100’üncü yıl dönümüne ilişkin
gündem dışı konuşması 
2.- Ankara Milletvekili Mustafa Erdem’in, 18 Mart
Şehitleri Anma Günü ve Çanakkale Deniz Zaferi’nin 100’üncü yıl dönümüne ilişkin
gündem dışı konuşması 
3.- Manisa Milletvekili Selçuk Özdağ’ın, 18 Mart
Şehitleri Anma Günü ve Çanakkale Deniz Zaferi’nin 100’üncü yıl dönümüne ilişkin
gündem dışı konuşması

X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, 18 Mart Şehitleri Anma Günü ve Çanakkale Deniz Zaferi’nin
100’üncü yıl dönümüne ilişkin konuşması 

XI.- GEÇEN TUTANAK HAKKINDA KONUŞMALAR
1.- Kocaeli Milletvekili Haydar Akar’ın, 17/3/2015
tarihli 78’inci Birleşimdeki bazı ifadelerini düzelttiğine ilişkin konuşması 

XII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Avusturya-Türkiye Parlamentolararası Dostluk Grubu üyelerinden oluşan
parlamenter heyetin Türkiye Büyük Millet Meclisi Başkanlığının konuğu olarak
ülkemize resmî bir ziyarette bulunmasının Türkiye Büyük Millet Meclisi
Başkanlık Divanının 10/3/2015 tarihli 96 sayılı Kararı’yla uygun bulunduğuna
ilişkin tezkeresi (3/1720)

B) Meclis Araştırması Önergeleri
1.- Yozgat Milletvekili Sadir Durmaz ve 19
milletvekilinin, Yozgat
ilindeki işsizlik sorununun araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1263)
2.- Adana Milletvekili Ali Halaman ve 19
milletvekilinin, sigara kaçakçılığı ve sigara kaçakçılığıyla ilgili kayıt dışı
ticaretin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1264)
3.- İstanbul Milletvekili Sedef Küçük ve 21
milletvekilinin, kız çocuklarının erken yaşta ve zorla evlendirilmeleriyle
ilgili sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1265)



XIII.- GENSORU
A) Ön Görüşmeler
1.- HDP Grubu adına, Grup Başkan Vekili Bingöl
Milletvekili İdris Baluken’in, Türkiye’nin son dönemde ekonomik ve istihdama
yönelik göstergelerinin kötüye gittiği iddiasıyla Ekonomi Bakanı Nihat Zeybekci
hakkında gensoru açılmasına ilişkin önergesi (11/47) 

XIV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer Genç’in;
Türkiye Büyük Millet Meclisi İçtüzüğünün Bir Maddesinin Değiştirilmesi Hakkında
İçtüzük Teklifi ve Anayasa Komisyonu Raporu (2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana Milletvekili
Osman Faruk Loğoğlu'nun; Emniyet Teşkilatı Kanununda Değişiklik Yapılması
Hakkında Kanun Teklifi, Mersin Milletvekili Ertuğrul Kürkcü'nün; Polis Vazife
ve Salahiyet Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu ve Cumhuriyet Halk Partisi Grup
Başkanvekilleri Sinop Milletvekili Engin Altay, Ankara Milletvekili Levent Gök
ile 4 Milletvekilinin; Nüfus Hizmetleri Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu'nun; 5490 Sayılı
ve 25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu Raporları
(1/995, 2/422, 2/514, 2/909, 2/1518, 2/1579, 2/1632, 2/2443, 2/2469) (S.
Sayısı: 684) 
6.- Konya Milletvekili Kerim Özkul ve Kırıkkale Milletvekili
Ramazan Can ile 45 Milletvekilinin; Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Teklifi ve Plan ve Bütçe Komisyonu Raporu
ile Türkiye Büyük Millet Meclisi Başkanlığı ve Plan ve Bütçe Komisyonu
Başkanlığı Tezkereleri (2/2616) (S. Sayısı: 688)
7.- İş Sağlığı ve Güvenliği Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Burdur
Milletvekili Hasan Hami Yıldırım ve İzmir Milletvekili Aydın Şengül ile 50
Milletvekilinin; Adana Milletvekili Ali Demirçalı ve İstanbul Milletvekili
Gürsel Tekin'in; İstanbul Milletvekili Abdullah Levent Tüzel'in; Diyarbakır
Milletvekili Nursel Aydoğan'ın; İzmir Milletvekili Rahmi Aşkın Türeli'nin;
İstanbul Milletvekili Mahmut Tanal'ın; İzmir Milletvekili Ahmet Kenan
Tanrıkulu'nun; Kocaeli Milletvekili Haydar Akar'ın; Balıkesir Milletvekili
Haluk Ahmet Gümüş'ün; Manisa Milletvekili Hasan Ören ve 2 Milletvekilinin;
İstanbul Milletvekili Mahmut Tanal'ın; Manisa Milletvekili Erkan Akçay ve Milliyetçi
Hareket Partisi Grup Başkanvekili İzmir Milletvekili Oktay Vural'ın; İstanbul
Milletvekili Mahmut Tanal'ın; İstanbul Milletvekili Mustafa Sezgin Tanrıkulu
ile 2 Milletvekilinin; Cumhuriyet Halk Partisi Grup Başkanvekili İstanbul
Milletvekili Mehmet Akif Hamzaçebi'nin Benzer Mahiyetteki Kanun Teklifleri ve
Sağlık, Aile, Çalışma ve Sosyal İşler Komisyonu Raporu ile Türkiye Büyük Millet
Meclisi Başkanlığı ve Sağlık, Aile, Çalışma ve Sosyal İşler Komisyonu
Başkanlığı Tezkerelerinin (1/1006, 2/1449, 2/1511, 2/1664, 2/1670, 2/1691,
2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541, 2/2546)
(S. Sayısı: 687)

XV.- YAZILI SORULAR VE CEVAPLARI
1.- İstanbul
Milletvekili D. Ali Torlak'ın, 2014 yılında başlatılan kamu yatırımlarına, 
- Ankara Milletvekili Özcan Yeniçeri'nin, 2002-2015
yılları arasında Bakanlık ile bağlı kurum ve kuruluşlarca satın alınan hukuk,
muhasebe ve mali hizmetlere, 
Bakanlık ile bağlı kurum ve kuruluşlarda Gezi Parkı
eylemlerine katıldığı gerekçesiyle hakkında işlem yapılan kamu personeline, 
- İstanbul Milletvekili Celal Adan'ın, son üç yıl
içinde İstanbul'a yapılan yatırımlara, 
- Ankara Milletvekili Özcan Yeniçeri'nin, Ardahan'ın
Hanak ilçesindeki bir köy ve çevresindeki arı ölümlerine, 
- Bursa Milletvekili İsmet Büyükataman'ın, pancar
üreticilerinin yaşadığı sorunlara,
- İstanbul Milletvekili Atila Kaya'nın, Bakanlık ile
bağlı kurum ve kuruluşlar tarafından kiralanan hizmet binalarına,
- Ankara Milletvekili Özcan Yeniçeri'nin, 28 Mayıs 2013
tarihinden itibaren sosyal medya paylaşımları nedeniyle hakkında işlem yapılan
personele, 
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/60477), (7/60478), (7/60479), (7/60480),
(7/60481), (7/60482), (7/60483), (7/60484)
2.- İstanbul Milletvekili Celal Dinçer'in, uzman
erbaşların yaşadığı sıkıntılara ilişkin sorusu ve Millî Savunma Bakanı İsmet
Yılmaz’ın cevabı (7/61211)
18 Mart 2015
Çarşamba
BİRİNCİ OTURUM
Açılma Saati: 14.00
BAŞKAN: Cemil
ÇİÇEK
KÂTİP ÜYELER: Muhammet
Bilal MACİT (İstanbul), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 79’uncu Birleşimini açıyorum.
Toplantı yeter sayısı vardır,
görüşmelere başlıyoruz.
IV.- ÖLÜM, SAYGI DURUŞU VE TAZİYELER
1.- 1915 Çanakkale Kara ve Deniz Savaşları Zaferi’nin
100’üncü yıl dönümü nedeniyle bir dakikalık saygı duruşu
BAŞKAN - Sayın
milletvekilleri, İç Tüzük’ün 53’üncü maddesine göre Başkanlık Divanınca alınan
karar gereğince 1915 Çanakkale Kara ve Deniz Savaşları Zaferi’nin 100’üncü yıl
dönümü münasebetiyle şehitlerimizin aziz hatırası önünde Genel Kurulu bir
dakikalık saygı duruşuna davet ediyorum. Arkasından İstiklal Marşı’mız icra
edilecektir.
(Saygı duruşunda bulunuldu)
BAŞKAN – İstiklal Marşı’mız.
(İstiklal Marşı)
BAŞKAN – Ruhları şad olsun. 
Değerli milletvekilleri, Danışma
Kurulunun, 1915 Çanakkale Kara ve Deniz Savaşları Zaferi’nin 100’üncü yıl
dönümü ve 18 Mart Şehitler Günü münasebetiyle bugün özel oturum yapılmasına
ilişkin bir önerisi vardır, okutup işleme alacağım ve oylarınıza sunacağım.
V.- ÖNERİLER
A) Danışma Kurulu Önerileri
1.- Danışma Kurulunun, 1915 Çanakkale Kara ve Deniz
Savaşları Zaferi’nin 100’üncü yıl dönümü ve 18 Mart Şehitler Günü vesilesiyle
Türkiye Büyük Millet Meclisi Genel Kurulunun 18 Mart 2015 Çarşamba günkü 79’uncu
Birleşiminde birleşimin başında saygı duruşunda bulunulmasına ve İstiklal
Marşı’nın okunmasından sonra özel bir oturum gerçekleştirilerek bu oturumda
siyasi parti grupları ile Hükûmet adına birer üyenin yirmişer dakika süreyle
söz almasına ve özel oturumun tamamlanmasından sonra Genel Kurulun gündeminde
yer alan işlerin görüşmelerine devam edilmesine ilişkin önerisi 
 18/3/2015
Danışma Kurulu
Önerisi
Danışma Kurulunun 18 Mart 2015 Çarşamba
günü yaptığı toplantıda, 1915 Çanakkale Kara ve Deniz Savaşları Zaferi’nin
100’üncü yıl dönümü ve 18 Mart Şehitler Günü vesilesiyle Türkiye Büyük Millet
Meclisi Genel Kurulunun 18 Mart 2015 Çarşamba günkü 79’uncu Birleşiminde
birleşimin başında saygı duruşunda bulunulması ve İstiklal Marşı’nın
okunmasından sonra özel bir oturum gerçekleştirilerek bu oturumda siyasi parti
grupları ile Hükûmet adına birer üyenin yirmişer dakika süreyle söz almasının
ve özel oturumun tamamlanmasından sonra Genel Kurulun gündeminde yer alan
işlerin görüşmelerine devam edilmesinin Genel Kurulun onayına sunulması
önerilmiştir.
 
Cemil Çiçek
 
Türkiye Büyük Millet Meclisi

Başkanı
Mihrimah Belma Satır Engin
Altay
 Adalet ve
Kalkınma Partisi  Cumhuriyet Halk Partisi
Grubu Başkan Vekili 
Grubu Başkan Vekili
Yusuf Halaçoğlu İdris
Baluken
 Milliyetçi
Hareket Partisi  Halkların Demokratik Partisi
 Grubu
Başkan Vekili  Grubu Başkan Vekili
BAŞKAN – Öneriyi
oylarınıza sunuyorum: Kabul edenler... Etmeyenler... Kabul edilmiştir.
Değerli
milletvekilleri, şimdi, alınan karar gereğince, 1915 Çanakkale Kara ve Deniz
Savaşları Zaferi’nin 100’üncü yıl dönümü ve 18 Mart Şehitler Günü münasebetiyle
özel oturuma başlıyoruz. 
VI.- ÖZEL GÜNDEM
A) 1915 Çanakkale Kara ve Deniz Savaşları Zaferi
Görüşmeleri
1.- 1915 Çanakkale Kara ve Deniz Savaşları Zaferi’nin
100’üncü yıl dönümü ve 18 Mart Şehitler Günü nedeniyle günün anlam ve öneminin
belirtilmesi görüşmeleri
BAŞKAN – Sayın milletvekilleri, bugün
Türk milletinin tarihe altın harflerle yazdığı muhteşem zaferin 100’üncü yılı.
Milletçe tarihî bir gün yaşıyoruz. Bu zaferle sadece Çanakkale’de, Gelibolu’da,
Anafartalar’da düşman gemileri boğazın derin sularına gömülmemiş, merhum
Akif’in “Hani tauna da züldür o rezil istila.” diye tarif ettiği rezil
istilaya, müstevlilerin dehşet saçan saldırılarına karşı kahramanlık destanı
yazılmıştır. Bu zafer gerçekten de asrın destanıdır. Aziz milletimizin yediden
yetmişe, Müslim-gayrimüslim tüm fertlerinin kahraman Mehmetçik’in, şehit ve
gazilerimizin mübarek kanlarıyla yazdığı emsalsiz bir destandır. Bu zafer, bize
istiklalimizin ve istikbalimizin yolunu açmıştır. Bu yoldan giderek çok şükür
cumhuriyete ve demokrasiye ulaştık. Bu zafer, Anadolu’yu ebediyete dek bize
vatan yapmıştır. Bu zafer, sadece bizim için değil, tüm insanlık için derin
izler bırakmış, tarihin seyrini değiştiren bir zafer olmuştur. Bu zafer, aziz
Atatürk’ün en veciz ifadesiyle, Anzaklara verdiği mesajda da ifade ettiği
şekliyle, savaştan dostluk çıkaran bir anlam taşımaktadır. 1915’te
Çanakkale’de, Gelibolu’da sadece bir zafer kazanmadık, milletçe yeniden
dirildik, yeniden güç ve öz güven kazandık. Bu öz güven bize millî mücadeleyi
ve bağımsızlığımızı kazandırdı; tarihten silinmek istenen milletimize yeniden
can verdi, yeniden hayat verdi, yeniden bir olduk, birlik olduk. Bu zafer,
müstevlilerin bütün planlarını bozdu, tarih yön değiştirdi. Bu zafer, hiç
şüphesiz bizlerin sorumluluklarını da artırdı. Bize düşen, aziz şehitlerimizin
ve kahraman gazilerimizin bize kanları pahasına miras bıraktığı bu mübarek
vatan topraklarını korumak, mamur hâle getirmek, devletimizi güçlü kılmak,
onların ebedî miraslarına sahip çıkmak, birliğimizi ve dirliğimizi,
kardeşliğimizi koruyarak onların ruhlarını şad etmektir. 
Bu vesileyle, başta bu savaşın büyük
komutanı ve kahramanı Mustafa Kemal Atatürk olmak üzere, bütün şehitlerimizi ve
gazilerimizi, devletimize ve milletimize büyük hizmetler vermiş değerli
büyüklerimizi minnet ve şükranla anıyorum; Allah’tan hepsine rahmet diliyorum,
aziz ruhları şad olsun. Allah, milletimizi bir daha darda, zorda ve darlıkta
bırakmasın. (Alkışlar)
Sayın milletvekilleri, alınan karar gereğince, siyasi parti
grupları ve Hükûmet adına birer üyeye yirmişer dakika süreyle söz vereceğim. 
Söz sırasını bilginize sunuyorum: Adalet ve Kalkınma Partisi
Grubu adına Grup Başkan Vekili ve Amasya Milletvekili Sayın Mehmet Naci
Bostancı, Cumhuriyet Halk Partisi Grubu adına İstanbul Milletvekili Sayın İhsan
Özkes, Milliyetçi Hareket Partisi Grubu adına Grup Başkan Vekili ve Kayseri
Milletvekili Sayın Yusuf Halaçoğlu, Halkların Demokratik Partisi Grubu adına
İstanbul Milletvekili Sayın Abdullah Levent Tüzel, Hükûmet adına Aile ve Sosyal
Politikalar Bakanı Sayın Ayşenur İslam. 
İlk söz, Adalet ve Kalkınma Partisi Grubu adına Grup Başkan
Vekili ve Amasya Milletvekili Sayın Mehmet Naci Bostancı’ya aittir.
Buyurun Sayın Bostancı. (AK PARTİ sıralarından alkışlar)
Süreniz yirmi dakika. 
AK PARTİ GRUBU ADINA MEHMET NACİ BOSTANCI (Amasya) – Sayın
Başkanım, değerli arkadaşlar; hepinizi öncelikle saygıyla selamlıyorum.
Çanakkale Zaferi’nin 100’üncü yılındayız. Yüz yıl, aslında
milletlerin tarihinde çok uzun bir süre sayılmaz. buradaki arkadaşların büyük
bir çoğunluğu Çanakkale Savaşı’nı görmüş olan insanlarla muhakkak bir yerde
yolu kesişmiş arkadaşlardır, bunların hatıralarını birinci elden dinlemiş
arkadaşlardır. Tabii, zaman geçtikçe bir tarafıyla hatıralar tarihin derinliklerine
gömülür ama diğer taraftan da milletlerin ortak hafızası bu hatıraları geleceğe
taşır. Önemli olan bu hatıraları geleceğe taşırken nasıl bir anlam ve yaklaşım
içerisinde taşıdığımızdır. Yüz yıl önce Çanakkale’de yedi düvele karşı meydan
okuyan, onlara karşı mücadele eden, bir yıllık süre içerisinde kanlarını döken
o sayısız vatan evladını, oradaki şehitlerimizi, gazi olanları, hepsini
öncelikle rahmet ve minnetle anıyorum.
Toplam her iki taraftan yaklaşık 500 bin kişinin hayatını
kaybettiği bir savaş. 257 bin civarında bizim askerimiz, Osmanlı Devleti’nin
askeri, bu Osmanlı coğrafyasının farklı yerlerinden kopup gelerek Çanakkale’de
düşmana karşı saf tutan bizim askerlerimiz orada şehit düştüler, 257 bin kişi.
Aslında, bakarsanız, bugün orta büyüklükte bir şehrin nüfusuna tekabül edecek
kadar büyük bir sayıdır. Düşman kuvvetlerinin kaybı da 250 bin civarındadır. 
Değerli arkadaşlar, böylesine büyük
kayıpların yaşandığı, büyük tarihsel sonuçlar çıkartan olaylar milletlerin
kolektif hafızasında da çok önemli bir yer edinirler. Aradan yıllar geçse bile
o yerin nasıl bir yer olduğunu bize anlatan görüntülerle, hâllerle gündelik
hayatımızın içinde de karşılaşırız. Bundan birkaç yıl önce bir Türk halk müziği
korosunun performansına, programına katılmıştım Resim ve Heykel Müzesi’nde
Ankara’da. Bu tür konserleri bilirsiniz, ön tarafta laci elbiseliler otururlar,
daha çok toplumun seçkin kesiminden gelen insanlar, geriye doğru da bir
protokol sırası içerisinde ama o toplumsal hiyerarşiyi hatırlatır tarzda insanlar
yerleşirler ve konseri dinlerler. Çeşitli türküler söylendi. Her sınıf âdeta
kendi içine gömülü bir biçimde bu türküleri dinledi ama ne zaman ki konserde
“Çanakkale içinde vurdular beni, ölmeden mezara koydular beni” türküsü
söylenmeye başladı, bir anda salonda bütün o sosyal sınıf farklılıklarını, o
görünmez hatlarla insanları birbirinden ayıran ve onları kendi içine gömen
atmosferi dağıtan ve hepsini aynı kalbî yakınlık ve sıcaklıkta toplayan bir
atmosfer teşekkül etti. Bu kahramanlık türküsü ama aynı zamanda bütün
kahramanlık türküleri gibi bu acıklı türkü oradaki insanlar tarafından derin
bir biçimde, derin bir duyarlılıkla, sadece dudaklarıyla değil aynı zamanda
kalpleriyle söylendi. Böylesine muhteşem bir orkestra teşekkül etti. Çanakkale
Savaşı’ndan belki doksan yıl sonraydı ama Çanakkale Savaşı’nın hatırasının bu
milletin kolektif hafızasına nasıl yerleşmiş olduğunu gösteren muhteşem bir
örnekti, kesinlikle tanık olmak gerekirdi. Onun peşinden de Yemen türküsü
söylendi. Yine aynı orkestra Yemen türküsünü söylerken programdakiler,
seyirciler de aynı ses tonuyla, aynı kalbî hissedişle o türküye katıldılar.
Bizim kolektif hafızamızı Yemen’de, Çanakkale’de, Kafkas cephesinde, Kut'ül
Amare’de, Sina cephesinde toplayan, oradaki acıları türküler üzerinden bugün
terennüm etmemizi sağlayan, işte bizi bir yapan duygunun temelidir. O bakımdan
Çanakkale orada yaşanmış hatıralarıyla bizim kardeşliğimizin, millet oluşumuzun
tarihsel mührüdür, acıklı bir mührüdür ama kesinlikle o tarihî mühürdür. 
Hepiniz bilirsiniz, çocukken kan
kardeşi olur insanlar; parmakları kesilir, kanlarını birbirine sürterler ve kan
kardeşi olurlar. Kan kardeşi olduktan sonra da aralarında çok derin bir hukuk
teşekkül eder. Çanakkale Savaşı, bu milletin kan kardeşi olduğu, oradaki 250 bin
kişinin kanı üzerinden geçmişten geleceğe o ortak iradenin bir ok gibi ileriye
fırlatıldığı çok önemli bir tarihsel bölümdür. O bakımdan, bu kan kardeşliği,
bu Anadolu’nun her tarafından gelmiş insanların hep birlikte kanı üzerine
oluşturdukları -ama hamasi değil, gerçekten öyle, kalbî şekilde öyle, gönül
dili üzerinden öyle- bir kardeşliktir. O yüzden, Çanakkale’ye bakarken biz
sadece geçmişe bakmayız; Çanakkale’ye bakarken Anadolu’dan Rumeli’ye, Kafkas
cephesinden Orta Doğu’ya kadar uzanan o sosyokültürel devamlılık içerisinde kan
kardeşi olduğumuz insanlarla birlikte bir geleceğe, insanlığın ufkuna bakarız.
Çanakkale işte böyle bir yerde duruyor arkadaşlar. 
Tabii ki zaferler çok önemli. Zaferler
bize yapabilme, edebilme gücü verir. Ama aynı şekilde yenilgileri bilmek
gerekir. Yenilgilerdeki dramı, oradaki insanlık adına, kendi milletimiz adına,
geleceğimiz adına çıkartmamız gereken dersleri de iyi bilmek gerekir. Hayatın
bir tarafı zafer, bir tarafı yenilgidir; bir tarafı hayat, bir tarafı ölümdür.
“Kahramanlık” dediğimiz o anlatıların bir tarafında da kanın ve dehşetin
olduğunu unutmayalım. Çanakkale’ye ilişkin o hatıraları dinlerken insanların
gündelik hayatı içerisinde olağan bir şekilde yaşam parçalarının bize
anlatıldığı hatıralar olmadığını biliriz; şarapneller uçar, toplar atılır,
insanlar parçalanır, bir mahşer yeridir. Bir tarafıyla insani dramlar vardır,
bir tarafıyla insani soyluluk, asalet vardır, kahramanlık vardır. Ama
kahramanlığın bir tarafı acıdır, dramdır. 250 bin kişinin hayatını yitirdiği
bir savaştan bahsediyoruz. O savaşa gelinceye kadar yaşanmış kimi kayıplardan,
yenilgilerden, mağlubiyetlerden bahsediyoruz. 
Balkan Savaşı, hemen Çanakkale’nin
önünde yine bizim kolektif hafızamıza mıh gibi çakılmış bir savaştır
(1912-1913). Altı tane Balkan ülkesi birleşti, kendilerinden katbekat üstün
Osmanlı kuvvetlerine karşı bir savaş kazandılar ve biz, şanla şerefle
gittiğimiz Balkanlardan yenik, mahzun, perişan bir şekilde geri döndük
1912-1913’te. Mağlubiyetlerden de çıkartmamız gereken dersler var. Ama herhâlde
millet o dersi çıkarttığı için olsa gerek, ondan iki sene sonra, gerçekten, o
yedi düvelin oraya yığmış olduğu kuvvete karşı, o altı tane kendisinden kopmuş
Balkan devletinin kendisinin altıda 1’i kadar olan kuvvetine yenilen Osmanlı İmparatorluğu
yedi düvele kafa tuttu, yedi cephede kafa tuttu ve birçok yerde zaferler
kazandı. Demek ki ders çıkartmak da mühim. 
Değerli arkadaşlar, Çanakkale Savaşı’nı
Mehmet Akif Ersoy çok güzel anlatır. Eminim buradaki değerli milletvekilleri
arasında parti farklılıkları, siyaset farklılıkları, telaffuz farklılıkları
vardır ama ortaklıklardan birisi de Mehmet Akif Ersoy’un şiirleridir ve
birçoğunun hafızasında o şiirin olduğundan eminim. 
“Şu Boğaz Harbi nedir? Var mı ki
dünyada eşi?
En kesîf orduların yükleniyor dördü
beşi.
Tepeden yol bularak geçmek için
Marmara’ya,
Kaç donanmayla sarılmış ufacık bir
karaya.” diye başlayan o şiiri ben daha 15 yaşındayken, bir yatılı okul
talebesiyken öğrendim. Eminim buradaki arkadaşlar da -bu milletin birçok diğer
ferdi gibi- çok daha küçük yaşlarında bu şiiri öğrenmiştir çünkü şiirler ne
yaşandığını bize kendi dilleriyle daha iyi anlatır. Şairler o yüzden
milletlerin haykıran sesleri, bir başka şairin dediği gibi. Ve Mehmet Akif
Ersoy o şiirinde hepimizin yine tamamını ezbere bir şekilde hatırladığımız ama
en çok terennüm ettiğimiz o mısraları üzerinden bize şöyle seslenir: 
“Vurulup tertemiz alnından, uzanmış
yatıyor, 
Bir hilal uğruna ya Rab, ne güneşler
batıyor!” 
“Ne büyüksün ki kanın kurtarıyor
tevhidi, 
Bedr’in aslanları ancak bu kadar şanlı
idi.” 
Bu mısrası eleştirilmiştir de,
bilirsiniz. 
“Ey, bu topraklar için toprağa düşmüş
asker, 
Gökten ecdad inerek öpse o pak alnı,
değer.” 
Ey şehit oğlu şehit, isteme benden
makber, 
Sana aguşunu açmış duruyor Peygamber.” 
Ben sussam bile bu Meclis onu tamamlar.
(AK PARTİ sıralarından alkışlar)
Değerli arkadaşlar, tarih böyle klişe
anlatımlar üzerine yürümez. Tarih o kadar derin ayrıntılarla oluşur ki… İngiliz
tarihçi Carr vardır, “What is History?”, tarihin ne olduğunu orada çok detaylı
bir şekilde ifade eder. Ayrıntılar… Biz Çanakkale Savaşı’ndan bahsediyorsak
orada hayatını kaybetmiş olan 250 bin insanın hayatından bahsetmemiz gerekir.
Nasıl şehit düştükleri kadar, o ilk şehit Hasan Mevsuf gibi geride hangi
gözyaşını, hangi acıyı bıraktıklarını da Çanakkale savaşlarının yanına koymamız
gerekir çünkü işin bir tarafında Çanakkale’deki kahramanlık vardır, diğer
tarafında da Anadolu’da o kahramanların geride bıraktıkları vardır. Hepsini
görürsek, hepsini tek bir ayrıntısına kadar bilebilirsek ancak o zaman
Çanakkale savaşlarının ne olduğuna ilişkin daha kapsayıcı bir perspektifimiz
olur. 
O ayrıntılar… Tabii ki ben burada
hepsini anlatamam ama o ayrıntıların ne olduğuna ilişkin bazı hatıralar vardır,
insan hikâyeleri vardır. O insan hikâyeleri ki “bestseller” değildir, arka
planlarda kalmıştır ama yine bizim o kolektif hafızamız arkada ve derinlerde
kalan bu hikâyeleri kendi hikâyesi olarak bildiği için onlara dokunur, onları
gün ışığına çıkartır, onları terennüm eder. 
Bakın, size Çanakkale Savaşı’nın geride
bıraktıklarından bir anekdot okumak istiyorum: “Bir anda dışarıda koşuşma
başladı. Eski askerler ‘Saya geldi, saya geldi.’ diye birbirlerine
bağırıyorlardı. Binbaşı Abdülkadir meraklı bakışlarını Binbaşı Lütfi’ye
çevirince o da bilgi vermek mecburiyetini hissetti: ‘Sâî gelmiş. İzmir’in
köylerinde dolaşır. Askerlere gönderilecek mektupları, küçük emanetleri toplar,
getirir, sahiplerine verir. Sırdaş olduğu için de sevgililer selamlarını ona
emanet ederler. Bu da onun gelişini çok değerli yapar.’ Askerler etrafına
toplanınca sâî sağ elini heybenin bir gözüne soktu, bir mektup çıkardı ve
bağırdı: ‘Mehmet Oğlu Kara Ali…’ Değişik yerlerden sesler yükseldi:
‘Cennetiâlâda, mertebesine erdi.’ Mektubu heybenin diğer gözüne attı, tekrar bir
mektup çıkardı: ‘Alsancak’tan Hayati Oğlu Salim…’ Kalabalığın arasından birisi
elini uzatarak bağırdı: ‘Ver, buradayım.’ Yanındaki asker Salim’in sırtına
hafif bir yumruk vurdu ‘Kimden geliyor?’, ‘Dur hele, zarfın arkasını okuyayım.’
Eline yeni bir mektup alan sâî yüksek sesle bağırdı: ‘Kadir oğlu Hüseyin…’
Değişik yerlerden cevap geldi. ‘Şehit, şehit…’ Onu da diğer göze attı. Bu kere
işlenmiş bir mendil çıkardı: ‘Hasan oğlu Rafet…’ Hiç ses çıkmayınca sâî
tekrarladı: ‘Hasan oğlu Rafet…’ Tanıyanı kalmamıştı. Sâînin yüz hatları
değişti. Gözleri dolan Binbaşı Abdülkadir karargâha girdi, onu takip eden
Binbaşı Lütfi kapıyı örttü ama az da olsa Sâînin sesini hâlâ duyuyorlardı:
‘Musa oğlu Muharrem…’” Öyle ki kimsesi kalmayan, tanıyanı kalmayan şehitler
olmuş. Düşünün ki orada insanlar birbirlerine canlarını emanet ediyorlar, her
şeylerini emanet ediyorlar; nasıl bir hercümerç, nasıl bir mahşer yeri ki bazen
bunlar da yaşanıyor. 
Bir başka anekdot okuyacağım izninizle.
Bu, Balıkesir’de Ali Sururi İlkokulu karşısındaki boşlukta eski bir ayakkabı
tamircisi Cevdet Alkalp’e ilişkin. Bir gün Çanakkale’den bahsederken ağlamaya
başlıyor ve şöyle anlatıyor derleyene: “Rahmetli babam Hafız Ali Çanakkale’de
kaldığında, anamın karnında yedi aylıkmışım. Onu hiç tanımadım. Bir fotoğrafı
bile yoktu. O günler çok zor günlerdi. Seferberliğin sıkıntıları, Kuvayımilliye
zamanı, işgal yılları vesaire… Çocukluğumuz hep ekmek peşinde, sıkıntıyla
geçti. Ama anam, benim çocukluğumdan itibaren her sokağa çıkışta, her nereye
giderse yanıma gelir ve ‘Oğlum, ben pazara gidiyorum. Baban gelirse beni hemen
çağır ha! Ben teyzenlere gidiyorum. Baban gelirse beni hemen çağır ha! Ben
komşulara gidiyorum. Baban gelirse beni hemen çağır ha!’ derdi. Anam babamı
bekledi durdu. Büyüdüm, dükkân açtım. Annem yine her bir yere gidişte dükkâna
gelir, gideceği yeri söyler ve ‘Baban gelirse beni çağır ha!’ diye eklerdi.
Aradan yıllar geçti, anacığım ihtiyarladı. Gene hep değneğini kaparak bana
gelir ve ‘Baban gelirse beni çağır ha!’ diye tembihlerdi. Günü geldi ağırlaştı,
ölüm döşeğinde bizimle helalleşti. ‘Bana iyi baktınız. Hakkınızı helal edin.’
dedi. Bana döndü yavaşça: ‘Baban gelirse ona annem hep seni bekledi de.’ dedi.
Birden irkilerek doğruldu ve kapıya doğru gülümseyerek ‘Hoş geldin Bey, hoş
geldin.’ diyerek ruhunu teslim etti.” 
Bir tarafta insanların hikâyesi, o
küçük hikâyeler ama içinde bu milletin ruhu ve kalbi olan hikâyeler, bir
tarafta o büyük kahramanlıklar ama ne o küçük ne büyüklükte onunla
yarışamayacak bir hikâye. İkisini bir arada gördüğünüzde, o savaş meydanında
çarpışan kahramanlar ile onların, geride kalan o acılı, o yürekleri yaralı
insanların hikâyesini bir araya getirdiğimizde işte, Çanakkale hepsi birlikte.
“Hepsi birlikte Çanakkale” dediğimiz, o 250 bin kişinin hayatını kaybettiği ve
bizim kolektif zihnimize böylesine yerleşmiş olan o büyük zaferin arkasındaki
derinlik.
Değerli arkadaşlar, Çanakkale’de büyük
kahramanlıklar yapıldı, bir kısmını tarih yazıyor. Ama Çanakkale savaşlarının
seyrini değiştiren en önemli kahramanlıklardan birisi -bütün o kahramanlar
adına söylüyorum- 25 Nisanda, Conkbayırı’nda, büyük devlet adamı Gazi Mustafa
Kemal Atatürk’ün, gelen Anzaklara karşı bizim askerlerimizi, “Size dönmenizi
değil, ölmenizi emrediyorum. Süngü takın ve yatın!” diyerek askerleri oraya
yatırıp o tarihî anda, bir anda savaşın seyrini değiştiren o kararı vermesidir.
Ruşen Eşref Ünaydın’a bu hatırasını anlatırken “O sırada bilmiyorum bilinçli
miydi değil miydi ama bir önsezi, bir mevcut hâlin insana kazandırdığı bir
durum. O çerçevede, hiç tereddütsüz, o tehlike anında, o varlık yokluk anında
bu kararı verdim. Elinde mermisi olmayan askeri süngü takıp yatırarak gelen
düşmanı engelledim ve 57’nci Alayın zaman kazanmasını sağladım.” diyor. 
Büyük devlet adamları böyledir.
Atatürk, bu tarihte çok önemli işler yaptı. Manastır’da okuduğu okula
gitmiştim, ziyaret ettim. Manastır’daki ufuktan Anadolu’ya baktığımda, evet, bu
sarı çocuğun, bu mavi gözlü çocuğun çok önemli işler yaptığı çok açık, çok
ortada. Tarihi kendi gerçekliği içerisinde her yönüyle birlikte görmek lazım.
Ama unutmayalım, Mustafa Kemal ve arkadaşları, oradaki generaller, oradaki
Mehmetçikler, bu kahramanlık hepsinindir arkadaşlar ve hepsinin hatırası olarak
bize intikal etmiştir.
Bu çerçevede şimdi aramızda bütün o
sınırları kaldıran Çanakkale Zaferlerini, oradaki şehitleri ve aynı zamanda
onların geride kalan insanlarının aziz hatıralarını, o küçük gibi görülen insan
hikâyelerini minnetle anıyorum. 
Saygılar sunuyorum. (AK PARTİ, CHP ve
MHP sıralarından alkışlar)
BAŞKAN – Teşekkür ediyorum Sayın
Bostancı.
Şimdi, Cumhuriyet Halk Partisi Grubu
adına İstanbul Milletvekili Sayın İhsan Özkes.
Buyurun Sayın Özkes. (CHP sıralarından
alkışlar)
Sayın Özkes, sizin de süreniz yirmi
dakika.
CHP GRUBU ADINA İHSAN ÖZKES (İstanbul)
– Sayın Başkan, değerli milletvekilleri; hepinizi saygıyla selamlıyorum. Bugün
Çanakkale Zaferi’nin 100’üncü yıl dönümündeyiz. Bu özel gündemde Cumhuriyet
Halk Partisi Grubu adına söz almış bulunuyorum. Dünya tarihinde eşi benzeri
olmayan bu zaferi bize yaşattıkları için başta Gazi Mustafa Kemal Atatürk olmak
üzere Çanakkale Savaşı’nın tüm kahramanlarını şükranla, rahmetle ve minnetle
anıyoruz, ruhları şad olsun.
Sayın milletvekilleri,
elhamdülillah hepimiz Müslümanız. İnancımıza göre, İslam dininde en üst
mertebe, en yüce mertebe peygamberliktir ve peygamberlik müessesesi Sevgili
Peygamberimiz Hazreti Muhammed Mustafa’yla (AS) sona ermiştir. Ancak, İslam’da
peygamberlikten sonra en üst mertebe, ikinci sırada, şehadet mertebesidir,
şehitliktir. Bu nedenle, Çanakkale şehitlerini 100’üncü yılında anma daha da
manevi bir anlam kazanmaktadır. Çanakkale şehitlerinin ruhları şad olsun, Allah
onların şefaatine bizleri nail eylesin.
Sayın milletvekilleri,
Birinci Dünya Savaşı başladığında ekonomik ve teknolojik olarak yoksun olan
Osmanlı Devleti, yanlış politikalar sonucunda kendisini bu Çanakkale Savaşı’nın
içinde bulmuştur. 
Dünyanın her
noktasında haklarının olduğunu düşünen 20’nci yüzyılın sömürgecileri, Osmanlı
Devleti’ni savaş dışı bırakıp kirli emellerine ulaşabilmek için sömürdükleri
coğrafyaların insanlarıyla çıkmışlardı Çanakkale’de Mehmetçik’in karşısına.
Ekonomik ve teknolojik güçleriyle tüm hedeflerine ulaşabileceklerini
düşünenlerin gözden kaçırdıkları ve planlamadıkları bir şey vardı, o da
vatanları için canlarını vermeyi kazanılmış en büyük zafer sayan yüz binlerce
Mehmetçik’in varlığıydı.
Çanakkale savaşları, çeliğe ve ateşe,
etin ve kemiğin kendisini savunmasıdır. O kadar çetin bir savaş yaşanıyordu ki
Mustafa Kemal Atatürk “Ben size taarruzu değil, ölmeyi emrediyorum.” diyordu.
Mehmet Akif bir şiirinde “Öteden
saikalar parçalıyor afakı/ Beriden zelzeleler kaldırıyor a’mâkı/ Bomba
şimşekleri beyninden inip her siperin/ Sönüyor göğsünün üstünde o aslan
neferin.” diyordu. 
İstanbul ve Anadolu’nun en seçkin
liselerinin öğrencileri gönüllü olarak Mehmetçik’in imdadına koşuyordu ve
bunların büyük bir çoğunluğu şehit olmuşlardır. Mustafa Kemal’in “Biz
Çanakkale'de bir darülfünun gömdük.” sözü bu anlamda önemlidir.
Çanakkale bir ölüm kalım savaşıdır.
Bütün bir milletin mutlaka ama mutlaka zafere odaklanmış bir şekilde “Ya
istiklal ya ölüm!” kararının verilişidir Çanakkale. Vatanın kapısına dayanmış
ve tüm kutsalları tehdit eden düşmana “Dur!” denilmesidir Çanakkale Savaşı.
“Dur yolcu, bilmeden gelip bastığın/ Bu toprak, bir devrin battığı yerdir/ Eğil
de kulak ver, bu sessiz yığın/ Bir vatan kalbinin attığı yerdir!” 
Sayın milletvekilleri, Atatürk’süz
Çanakkale Savaşı tarihi yazılamaz. Çanakkale Zaferi önce Yüce Allah’ın sonra
Ulu Önder Atatürk ve nice isimsiz kahramanların eseridir.
Çanakkale Zaferi’nde Atatürk’ün
oynadığı askerî rolü unutmamamız gerekir. Birinci Dünya Savaşı başladığında
Bulgaristan’da, Sofya’da Ataşemiliter olan Atatürk, Avrupa’daki rahatını
bırakarak vatan ve millet borcunu ödemek için âdeta gönüllü olarak Çanakkale
Savaşı’na katılmıştır. Atatürk, Kasım 1914’te Başkomutanlık Vekâletine müracaat
ederek cephede aktif bir göreve getirilmek istemiş, ancak, kendisine “Sizin
için orduda her zaman bir görev vardır ancak Sofya Ataşemiliterliğini daha
önemli gördüğümüzden sizi orada bırakıyoruz.” cevabı verilmiştir. Bunun üzerine
Atatürk, Aralık 1914’te Sofya’dan Başkomutan Vekili Enver Paşa’ya bir mektup
yazarak cephede aktif görev alma isteğini yinelemiştir: “Vatanın müdafaasına
ait faal vazifelerden daha mühim ve yüce bir vazife olamaz. Arkadaşlarım
muharebe cephelerinde, ateş hatlarında bulunurken ben Sofya’da Ataşemiliterlik
yapamam! Eğer birinci sınıf subay olmak liyakatinden mahrumsam, kanaatiniz bu
ise, lütfen açıklayınız.” demiştir. Atatürk, o günlerde içinde bulunduğu ruh
hâlini ve kafasındaki planları sonradan Falih Rıfkı Atay’a şöyle anlatmıştır:
“O günlerde neler çektiğimi anlatamam. Gerekirse bir er gibi herhangi bir
cepheye katılmaya karar vermiştim. Onun için, Sofya’daki evimin eşyalarını
Fethi Bey arkadaşımla anlaşarak elçiliğe taşıdım. Hemen hareket edebilmek üzere
küçük bir bavul hazırladım. Artık, evi de bırakmak üzere iken ‘İsmail Hakkı’
imzalı bir telgraf aldım. İmzanın üstünde ‘Harbiye Nazırı Vekili’ yazılıydı.
‘19’uncu Tümen Komutanlığına tayin buyuruldunuz, hemen İstanbul’a hareket
ediniz.’ Ben bu telgrafı aldığım vakit Başkumandan Vekili Enver Paşa Sarıkamış
savaşını yapıyordu.” Yani, Atatürk isteseydi pekâlâ kanlı Çanakkale Savaşı
sırasında Sofya Ataşemiliterliğine devam edebilir ve ileride “Çanakkale Savaşı
sırasında neden cephede değildin?” diye soranlara da Enver Paşa’dan gelen
telgrafları göstererek “Ben cephede aktif bir görev almak istedim ama Enver
Paşa kabul etmedi.” diye cevap verebilirdi. Ama, gerçek bir vatansever olarak
Atatürk “Gelme, orada kal.” telkinlerine karşın âdeta zorla kendisini cephede
aktif bir göreve tayin ettirmiştir. Gerçek kahramanlık ve vatanseverlik bu olsa
gerekir. Bilerek, isteyerek ölümün kucağına atlamak; Atatürk’ün Çanakkale
Savaşı’ndaki kahramanlığı bir yana, sadece ve sadece bu davranışı bile onun
nasıl bir kahraman ve nasıl bir vatansever olduğunu anlatmaya yeter de artar
bile. 
20 Ocak 1915’te
İstanbul’a gelen Atatürk, atandığı 19’uncu Tümen hakkında bilgi almak için
temaslara başlıyor. Bu sırada, o günlerde Sarıkamış’ta büyük bir bozguna
uğrayan Enver Paşa’yla görüşüyor. Atatürk yıllar sonra o görüşmeyi ve
sonrasında yaşananları Falih Rıfkı Atay’a şöyle anlatıyor: “Enver Paşa’yla
karşı karşıya bulunuyorduk. Enver biraz zayıflamış, rengi solmuş bir hâlde idi. Söze ben
başladım: ‘Biraz yoruldun.’ dedim. ‘Yok, o kadar değil.’ dedi. ‘Ne oldu?’,
‘Çarpıştık, o kadar!’; ‘Şimdiki durum nedir?’, ‘Çok iyidir!’ dedi. Kendisini
üzmek istemedim. Konuşmayı görevim üzerine çevirdim. ‘Teşekkür ederim, beni
numarası 19’uncu olan tümene kumandan tayin etmişsiniz. Bu tümen nerededir?’
‘Ha, evet. Belki bunun için Erkânıharbiye ile görüşürseniz daha iyi bilgi
edinirsiniz’. Enver’i çok yorgun ve kafası işlerinde görüyordum. Sözü
uzatmadım. ‘Peki, o hâlde fazla rahatsız etmeyeyim.’ dedim. Başkumandanlık
Erkânıharbiye’sine gittim. Gerekenlere kendimi şöyle tanıtıyordum: ‘19’uncu
Tümen Komutanı Mustafa Kemal.’ Hepsi şaşırıyordu! Böyle bir tümenin var
olduğundan haberi olana rastlamadım. Sonunda bir akıllı dedi ki: ‘Belki böyle
bir tümen Liman von Sanders’in ordusunda bulunmaktadır. Bir defa onu görseniz.’
Von Sanders’in Kurmay Başkanı Kazım Bey’in bürosuna giderek durumu anlattım.
Kazım Bey: ‘Bizim dislokasyonumuzda böyle bir tümen yoktur. Fakat olabilir ki,
Gelibolu’da 3’üncü Kolordu, yapmakta olduğunu bildiğimiz bazı yeni teşkilat
arasında yeni bir tümen kurmayı tasarlamıştır. Bir defa oraya kadar gitseniz.'
Kazım Bey ‘Bununla beraber hareketimizden önce sizi kumandan paşaya tanıtayım’
dedi."
Bunun üzerine Atatürk, Liman von
Sanders ile tanışmıştır. Bu Alman Mareşali Atatürk’ü nezaketle karşılamış,
Bulgarların durumunu merak eden Mareşal, Atatürk’e kibar bir tavırla
"Bulgarlar hâlâ harbe girmeyecekler midir?" diye sormuş. Atatürk
"Benim görüşüme göre henüz girmeyeceklerdir." diye cevap vermiştir.
Mareşal “Niçin?" diye sorunca Atatürk “Benim anladığıma göre
Bulgarlar iki ihtimalden biri anlaşılmadan harbe girmezler. Biri, Almanya’nın
başarı kazanabileceğine inandırıcı deliller görmedikçe, ikincisi de harp kendi
topraklarına temas etmedikçe.” diye cevap vermiştir. Bu cevaba sinirlenen
Mareşal, sağ yumruğunu sıkıp havaya kaldırarak “Bulgarların Alman başarısına
güvenleri yok mu?” diye sormuştur. Bu öfkeli soruyu Atatürk gayet sakince
“Hayır Ekselans.” diye cevaplamıştır. Öfkeden yüzü kıpkırmızı olan Liman von
Sanders “Niçin?” diye sorunca, Atatürk bir şey anlamamış gibi bakmış, bu sırada
Mareşal “Nasıl olur Alman başarısına güvensizlik? Nasıl olur bu?” diye
söylenince, Atatürk “Öyle efendim.” diye diretmiştir. Bunun üzerine Mareşal
Sanders, dikkatlice Atatürk’e bakarak “Sizin fikriniz nedir?” diye sormuş, her
ne koşulda olursa olsun muhatabının yüzüne gerçeği, sadece gerçeği söylemeyi
ilke edinmiş olan Atatürk, biraz düşündükten sonra kendisinden emin “Bulgarları
düşündüklerinde haklı buluyorum.” demiştir. Yarbay Atatürk’ün bu cevabı Mareşal
Liman von Sanders üzerinde âdeta şok etkisi yapmıştır. Bu sözler üzerine ayağa
kalkan Mareşal, Atatürk’e “Çıkabilirsiniz.” demiştir.
Sayın milletvekilleri, Çanakkale’de iki
büyük savaş kaderi tayin etmiştir. Bunlardan biri, 6-18 Mart 1915 deniz savaşı,
Nusret Mayın Gemisi’nin döktüğü mayınların kaderi tayin ettiği bir muhteşem
destan; diğeri ise 6-10 Ağustos 1915’te Anafartalar’da Büyük Atatürk’ün
komutasında verilen kara savaşıdır. 
19’uncu Tümen Komutanı Yarbay Mustafa
Kemal Çanakkale’de verdiği kritik kararlarla savaşın kazanılmasında önemli
roller üstlenmiştir. Mustafa Kemal’in Çanakkale savaşlarında o kritik
kararlarından birisini nasıl verdiğini kendi ağzından dinleyelim: 
“Kaçmakta olan askerlere ‘Niçin
kaçıyorsunuz?’ dedim. ‘Efendim, düşman…’ dediler ve karşı tepeyi gösterdiler.
Gerçekten de düşmanın bir avcı hattı karşı tepeye doğru serbestçe yürüyordu.
Ben kuvvetlerimi dinlensinler diye geride bırakmıştım. Düşman bana benim
askerimden daha yakın durumdaydı ve bulunduğum yere gelirse kuvvetlerim çok
kötü duruma düşecekti. O zaman, artık mantık yürütmeyle mi içgüdüyle mi
bilmiyorum, kaçan askerlere ‘Düşmandan kaçılmaz.’ dedim. ‘Cephanemiz kalmadı.’
dediler. ‘Cephaneniz yoksa süngünüz var.’ dedim ve bağırarak bunlara ‘Süngü
takın!’ dedim ve yere yatırdım. Bunlar süngü takıp yere yatınca düşman
askerleri de yere yattı ve arkadaki bölük yetişerek ateş açtı. Kazandığımız an
bu andı.” Yarbay Mustafa Kemal’in o an orada olması ve verdiği o kritik karar
sonunda düşman püskürtülmüştür. Böylece Mehmetçik Gelibolu topraklarının batı
kıyısındaki ilk mevzisini oluşturmuştur. 
Mehmet Akif şöyle diyor: 
“Vurulup tertemiz alnından, uzanmış
yatıyor,
Bir hilal uğruna, ya Rab, ne güneşler
batıyor!
Ey, bu topraklar için toprağa düşmüş
asker,
Gökten ecdad inerek öpse o pak alnı,
değer.
Ne büyüksün ki, kanın kurtarıyor
tevhidi,
Bedr’in aslanları ancak, bu kadar şanlı
idi.
Sana dar gelmeyecek makberi kimler
kazsın?
“Gömelim gel seni tarihe’ desem,
sığmazsın.”
“Bedr’in aslanları ancak, bu kadar
şanlı idi.” sözünü söylüyor Mehmet Akif. Neden Bedir’in aslanları ancak, bu
kadar şanlı idi? Bu bir benzetme ve incelik var burada. Çünkü manevi
inanışımızın büyük lideri Hazreti Muhammed “Eğer 313 kişi burada yok olursa
sana kulluk yapacak tek bir insan kalmayacaktır.” diyerek Allah’a yalvarıyordu
Bedir Savaşı’nda. İşte Çanakkale de böyleydi. Bugün yeryüzünde bir Türk
kalmayacak ve dolayısıyla müstevliler emellerini gerçekleştirmiş olacaktı
Çanakkale’de. O şanlı zaferin komutanı Çanakkale’deki askerimize “Ben size
taarruzu değil, ölmeyi emrediyorum.” diyerek bir tarih yazıyordu. Ve yine o
Atatürk, değen şarapnel parçasından dolayı yaralanıyor, saat parçalanıyor ama
yaralandığını kimseye haber vermiyordu. 
Bu arada,
Balıkesir Havranlı Koca Seyit’ten de bahsetmek gerekir. İngilizlere ait Ocean
isimli zırhlı gemi, mayınlardan kurtuluyor, Boğaz’ı ateşe vererek İstanbul’a
doğru seyrediyordu. Seyit Onbaşı, Rumeli Mecidiye Tabyasındaki ayakta kalan
vinci kırılmış tek bir topu namlusuna, 276 kilogram ağırlığındaki mermiyi bütün
varlığıyla Allah’a sığınarak insan üstü bir gayretle sürüyor ve ancak üçüncü
atışında Ocean gemisini batırmasıyla savaşın seyri değişiyordu. Churchill şöyle
diyor: “Tophaneli Hakkı’nın yaptığını dört yüz yıldan beri hiç kimse yapmamıştır.
Nusret Mayın Gemisi’nin bu kahraman subayı, bir gecede Çanakkale Boğazı’nı
mayınlamış, yenilmez addedilen İngiliz donanmasının üçte 1’ini kullanılmaz hâle
getirmiştir.” Churchill, yargılanması esnasında da şöyle diyor: “Ben
Çanakkale’de Türklerle savaşmadım, Allah’la savaştım.” 
(Mikrofon
otomatik cihaz tarafından kapatıldı)
BAŞKAN – Sayın
Özkes, süreniz doldu. 
Size ek süre
veriyorum, lütfen tamamlayınız.
İHSAN ÖZKES
(Devamla) – Teşekkür ederim Sayın Başkan.
Çanakkale’de
vatanını namus bilen, öndeki arkadaşının şehit düştüğünü görüp kendisinin de
şehit olacağını gören kahramanlarımız, dünyanın mazlum halklarına örnek olacak
bir destan yazmıştır. Emperyalistlerse 500 binden fazla cana mal olan acı ve
gözyaşını geride bırakarak Çanakkale’nin geçilmezliğini anlamışlardır. 
Savaş
bittiğinde, Osmanlı, Rus ve Avusturya-Macaristan İmparatorlukları tarih
sayfasından silinmiştir. Dünya, adını altın harflerle boğazın iki yakasına
kazıyan, yedi düvele meydan okuyan Anafartalar kahramanı Mustafa Kemal Atatürk
ve nice isimsiz kahramanlarımızın Çanakkale’nin geçilmez destanına tanık
olmuşlardır. Mehmet Akif’in dediği gibi: “Değil mi cephemizin sinesinde iman
bir/ Sevinme bir, acı bir, gaye aynı, vicdan bir/ Değil mi cenge koşan
Çerkez’in, Laz’ın, Türk’ün/ Arap’la, Kürt ile bakidir ittihadı bugün/ Değil mi
sinede birdir vuran yürek, yılmaz/ Cihan yıkılsa, emin ol, bu cephe sarsılmaz!”
Sayın milletvekilleri, Çanakkale
Savaşı’nda, İstiklal Harbi’nde bu millet, Türk’üyle Kürt’üyle, Alevi’siyle
Sünni’siyle birlik ve beraberlik içinde olduğu için kazanmışlardır. Çanakkale
Savaşı Türkiye Cumhuriyeti’nin bir ön sözüdür. Çanakkale’yi geçilmez kılan,
Çanakkale’de yatan şehitlerdir; Çanakkale’yi geçilmez kılan, Çanakkale’nin o
deha, o zeki, o askerî bilgesi Ulu Önder Atatürk’tür.
(Mikrofon otomatik cihaz tarafından
kapatıldı)
İHSAN ÖZKES (Devamla) – Sözlerime
Mehmet Akif’in mısralarıyla son veriyorum. 
BAŞKAN – Sayın Özkes, iki dakika ek
süre verdim. Lütfen, Genel Kurulu selamlamak için…
İHSAN ÖZKES (Devamla) – Son cümlem efendim,
son cümlem. 
BAŞKAN – Tamam, mikrofonunuzu açtım.
Lütfen…
İHSAN ÖZKES (Devamla) – Çanakkale’de
şehitlerimizi rahmetle ve minnetle anıyor ve Mehmet Akif’in mısralarıyla son
veriyorum: “Sen ki asara gömülsen, taşacaksın. Heyhat!/ Sana gelmez bu ufuklar,
seni almaz bu cihan/ Ey şehit oğlu şehit, isteme benden makber/ Sana aguşunu
açmış duruyor Peygamber.”
Saygılarımla. (CHP, AK PARTİ ve MHP
sıralarından alkışlar) 
BAŞKAN – Teşekkür ediyorum Sayın Özkes.

Şimdi söz sırası, Milliyetçi Hareket
Partisi Grubu adına Grup Başkan Vekili ve Kayseri Milletvekili Sayın Yusuf
Halaçoğlu’na aittir. 
Buyurun Sayın
Halaçoğlu. (MHP, AK PARTİ ve CHP sıralarından alkışlar) 
Süreniz yirmi
dakika. 
MHP GRUBU ADINA
YUSUF HALAÇOĞLU (Kayseri) – Muhterem Başkanım, sayın milletvekilleri; hepinizi
saygıyla selamlıyorum. 
Bugün 18 Mart
Şehitler Günü. Aynı zamanda, Çanakkale Zaferi’nin 100’üncü yıl dönümü. Her mart
ayının 18’inde içimizi farklı duygular kaplar; biraz buruk, biraz iftihar dolu,
biraz hüzünlü ama bir o kadar da gururla dolu duygular hâkim olur. Zira,
insanlığın kıyamete kadar dönüp dönüp bakacağı, bakıp da ders alacağı, tarihe
unutulmaz bir not düşülmüştür Çanakkale’de. Biz tarihin şeref levhalarına
ecdadının yapıp ettikleriyle iftihar edebilecek, tarihi okuyup anlatırken yüzü
kızarmayacak, yeryüzünde Hazreti Peygamber’in övgüsüne mazhar olmuş nadide
milletlerden biri olarak ibretle bakılacak bir geçmişe sahibiz. 
Bugün, tarihin
tozlu raflarından çıkarılıp insanlığın önüne serilen birçok doküman
Çanakkale’de akılalmaz hadiselerden bahsediyor. Bu dokümanlara baktığımızda,
binlerce kilometre uzaklardan gelmiş yedi düvelin, Müslüman Türkleri Anadolu
tarihinden silmek uğruna, haç adına ölüm kustuklarını ortaya koyuyor. Bizim,
işin bundan sonrası adına gerekli hassasiyeti gösterip göstermediğimiz
hususunda ise pek de iç açıcı şeyler söylememiz mümkün değildir. 
Çanakkale
savaşları, kendi kulvarında dünyanın en büyük olaylarından biridir. Yokluk
varlığı, iman küfrü, tevazu ve mahviyet kuru gururu perişan etmiştir. Mevzuya
böyle yaklaşıldığında Çanakkale’den çıkarılabilecek pek çok ders vardır. Her
şeyden evvel, Çanakkale’nin savaş yoluyla geçilemeyeceği bütün dünya tarafından
görülmüş ve kabul edilmiştir. O dönemin süper güçleri İngiliz ve Fransız
ordularının, onların isimlendirmesiyle “Yenilmez Armada” olarak bilinen
orduların dahi yenilebilir olduğu bütün dünyaya ispat edilmiştir. Tarihin hemen
her döneminde dünyanın dört bir tarafında problem çıkaran, baş ağrıtan, âdeta
çıbanbaşı durumundaki, üzerinde güneş batmayan imparatorluk, tarihindeki en
büyük hezimet ve asker kaybıyla büyük bir prestij kaybına uğradı. Çanakkale
geçilemeyince Birinci Dünya Harbi uzadı. Sıcak denizlere inme, yıkılan Osmanlı
pastasından pay alma ümidiyle ittifak devletlerinin safında savaşa katılan
Çarlık Rusyası da Çanakkale’den geçip kendine ulaşacak ittifak kuvvetlerinin
yardımını elde edemediği için iç karışıklıkların üstesinden gelemeyerek
Bolşevik İhtilali’ne boyun eğmiştir. Doğusundaki son karakolunda kardeşlerinin
ölüm kalım mücadelesine seyirci kalan Âlemiislam, Türk ordularının
muzafferiyetiyle bayram yapmıştır. Tarihin felsefesini yapanlar bundan daha pek
çok netice ve ders çıkarabilirler.
Sayın
milletvekilleri, Çanakkale Zaferi, dünya tarihinde bir dönüm noktası olmuş,
tarihin akışı üzerinde Türk milleti belirleyici bir rol oynamış, millet olma
bilincinin tohumları atılarak Kurtuluş Savaşı’nın kazanılmasına zemin
hazırlayan bir prestij ve azmin mücadelesinin adı olmuştur. Çanakkale’yi
geçilmez yapan, Çanakkale Savaşı’nda şehit olan insanların torunları olan
bizler, bu savaşın tarihî, siyasi, askerî ve diplomatik yönlerini iyi bilmeli,
günümüze ulaşan etkilerini iyi değerlendirmeliyiz; bayrağın teslimiyetini, her
keresinde gerçek varlığın ilanı olan ezanın susmasını, ata kanlarıyla sulanmış
kutsal vatan topraklarının düşman çizmesi altında ezilmesini kabul etmeyip
inanç ve iman dolu göğüslerin düşmana siper edildiğini unutmamalıyız. Gönülden
inanıyorum ki bilimsel bilgi, belge ve tarihî verilerin ışığı altında
hazırlanan çalışmalar, gelecek nesillerin, Çanakkale Savaşı’nın tarihî önemini
daha iyi anlamalarını sağlayacaktır. 
Çanakkale Savaşı’yla ilgili kitaplar
detaylı olarak incelendiği zaman, nice ilginç bilgilerle karşılaşılır. Bu
ilginç bilgilerden bir demet sunmak istiyorum sizlere. Çanakkale cephesi
savaşları sonucu Anadolu’daki her 3 evin 1’inden şehit çıkmıştır, 3 kadından
1’isiyse dul kalmıştır. Arıburnu ve Conkbayırı’nda şehit olan üniversite
öğrencilerinin büyük bir kısmı, Darülfünun Mekteb-i Tıbbiye-i Şahane
öğrencisidir. Fakülte, öğrenciler ordu hizmetine alındığı için 1915 yılında
mezun verememiştir.
Çanakkale cephesinin deniz harekâtı,
kuşkusuz, sıradan bir askerî harekât ya da muharebe olayı değildir. Boğazlar,
konumu ve önemi itibarıyla İstanbul Karadeniz kapısı, Çanakkale de Ege Denizi kapısı
olarak geçmişte taşıdıkları ve çağımızda taşımakta oldukları stratejik önem ve
değer açısından daima birlikte mütalaa edilmiş ve edilmektedir. Her iki boğaz,
klasik ve dar çerçevede sadece Akdeniz’i Karadeniz’e, Avrupa’yı Asya’ya
bağlayan su geçitleri ya da köprüler değil, Akdeniz’in öteki önemli su
geçitlerinden Cebelitarık ve Süveyş Kanalı’yla da bütünleşerek dünyanın büyük
denizlerini ve büyük kıta, kara parçalarını birbirine bağlayan, daha geniş
anlamdaki jeopolitik konumuyla dünya siyaset ve iktisadiyatı üzerine olan
etkilerini bugün de korumaktadır. Bu nedenlerledir ki Türk boğazları
uluslararası ilişkilere yön vermede daima odak noktası olmuştur. Gerçekten,
tarihin eski dönemlerinden beri ön planda, Avrupa ve Asya ülkeleri arasında
başlamış olan ekonomik, ticari ve siyasi ilişkiler ile askerî hareketler
sürekli olarak boğazlar bölgesinde cereyan etmiştir. Başka bir deyişle,
boğazlar, dünyanın diğer parçalarında pek görülmemiş ardı arkası kesilmeyen
mücadelelere sahne olmuştur. 
Boğazların tarihin akışı içerisindeki
stratejik durumu ve jeopolitik konumuyla ilgili yukarıdaki kısa açıklamaların
ışığı altında, Çanakkale muharebelerinin sonuçları üzerindeki değerlendirmeler,
kuşkusuz, daha bir önem ve anlam taşıyacaktır. Böylesine bir değerlendirmenin
daha gerçekçi ve sağlıklı olabilmesi için ise, büyük devletlerin Türk boğazları
üzerindeki ulusal emellerine kısa da olsa bir göz atılması gerekir.
Birinci Dünya Harbi öncesinin başlıca
büyük devletlerinden Almanya’nın doğuya doğru politikası, Rusya’nın ılık
denizlere ulaşma emelleri, İngiltere’nin “Denizlere egemen olan, dünyaya hâkim
olur.” teorisine dayanarak özellikle 19’uncu yüzyıldan bu yana güttüğü
Rusya’nın Akdeniz’e çıkmasını engelleme siyaseti, hep Türk boğazlarında
düğümlenmektedir. İşte boğazlar üzerindeki bu gizli çıkar çatışmalarıdır ki
İngiliz ve Fransızları İstanbul’u almaya ve Ruslardan önce Karadeniz Boğazı’na
el atmaya yöneltmiş ve Çanakkale cephesinin açılmasında başlıca etken olmuştur.
Ruslara silah ve malzeme yardımı sorunuysa savaşın sadece görünürdeki nedenini
oluşturmaktadır. 
Böylece, büyük devletlerin Türk
boğazları üzerindeki tarihî emellerini ortaya koyarken, bu devletlerden
İngiltere’nin bu cephenin açılmasında birinci derecede aktif rol aldığını da
belirtmek doğru olur. Nitekim, İngiliz Donanma Bakanı Churchill, cephenin
açılmasında büyük çaba göstermiş ve etkili olmuştur. Gerçekten o, bu cephenin
açılmasının başmimarı olmuş, Türklerin askerî gücünü ciddiye almamış, olayı
basit ve sadece sınırlı bir cezalandırma hareketi olarak görmüştü. En güçlü ve
modern silahlarla donatılmış zırhlılarının boğazda görünüvermesiyle Türklerin
direnmekten vazgeçeceğini sanmıştı. Kuşkusuz, bu, büyük bir yanılgıydı.
İngilizler, Çanakkale’deki Türk savunmasını ve askerini sadece matematiksel
ölçülere vurup onun yüksek manevi gücünü görmezlikten gelerek büyük bir hesap
hatasına düştüler ve sonunda önce denizde, sonra da karada hiç beklemedikleri
amansız cevabı aldılar. Böylece onlar, zaferi boğazda Türk top ve mayınlarına,
karada Türk süngüsüne bırakarak çekilip gittiler.
Çanakkale
Zaferi’nin özellikle genç nesillere iyi anlatılması, ecdadımıza ve
şehitlerimize bir borcumuz olduğu gibi, geleceğimizin de teminatıdır. Nitekim,
kazanılan zafer hakkında devrin önemli liderleri şunları söylediler: Mesela Churchill
“Türkler, Çanakkale’yi zorlayan çağının en ileri tekniğine sahip güçler
karşısında âdeta bir kale gibi dikilmişlerdir.” diyor; Sör Kombet ise
"Çanakkale'de her şeyimiz kusursuzdu fakat başarılı olmadık. Zira Türkler
yuvalarına girilmiş aslanların hiddet, cesaret ve kahramanlığıyla
savaşıyorlardı. Böyle bir millet görmedim." diyor. 
Sayın milletvekilleri, çocuklarımıza
Çanakkale'yi anlatırken, Çanakkale'nin normal bir savaş olmadığını
anlatmalıyız. Gerçekten de Çanakkale, göğüslerin düşmana siper edildiği, havada
kurşunların birbiriyle çarpıştığı sıra dışı bir savaştı. Çanakkale, aynı
zamanda yaralı düşmanını savaş alanından alıp, düşman siperlerine götürüp
teslim edecek kadar insan olduğunu unutmayanların savaşıydı. Dünyanın en büyük
deniz gücüne sahip İngiltere'nin görkemli filosunun Boğaz Muharebesi'nde
düştüğü aczi, yarınların vatan savunucuları hiçbir zaman hatırlarından
çıkarmamalıdır. Burada, Türk askerinin dünyanın en güçlü zırhlıları ve en
modern harp silah, araç gereç ve bol cephanesiyle donatılmış deniz ve kara
ordularına karşı sergilediği, başka ulusların askerleriyle kıyas götürmez
direnç, azim ve ruh, Türk İstiklal Savaşı'mızın Kuvayımilliye ruhuyla eş değer
bir anlam taşıması açısından da ayrıca tarihsel bir değere sahiptir. 
Öyle ki dev armadalar, ateş
edebileceğinden bile kuşkuya düşülen birtakım eski, demode toplarla alay
edercesine savaşıyor, karadaki Türk topçusu ona sadece 1.900 mermi atabilirken,
onlar tek bataryamıza 4 bin mermi kullanabiliyordu. Ne var ki bu mermi
yağmurundan karada hasar gören 4 Türk topuna karşı, sadece batan düşman
gemilerinin üstünde 44 topun birden boğaz sularına gömüldüğü görülüyordu. 
Aslında gerçek, modern silahların, iman
ve inançla savaşmasıydı. Hayalleri, Kostantinopolis'i İstanbul yapanları
buradan atmak ve kendilerine göre, düşmanı ezmek, Bizans'ı yeniden diriltmekti.
Yoksa topraklarımıza on binlerce kilometre öteden neden gelmişlerdi? Mehmet
Akif merhumun dediği gibi:
 “Eski Dünya, Yeni Dünya, bütün
akvam-ı beşer,
 Kaynıyor kum gibi, mahşer mi, hakikat
mahşer.
 Yedi iklimi cihanın duruyor
karşında,
 Avustralya'yla beraber bakıyorsun:
Kanada!
 Çehreler başka, lisanlar, deriler
rengârenk.
 Sade bir hadise var ortada:
Vahşetler denk.
 Kimi Hindu, kimi yamyam, kimi
bilmem ne bela...
 Hani, tauna da züldür bu rezil
istila...”
Sayın milletvekilleri, Çanakkale’de
sadece bir cesaret örneği gösterilmemiş, aynı zamanda insan onur ve
haysiyetinin zirve yaptığı bir nitelik de sergilenmiştir. 
Sizlere Çanakkale Savaşı’yla ilgili
gerçek bir hikâye: Kocadere köyünde büyük bir sargı yeri kuruluyor. Kimi
Urfalı, kimi Bosnalı, kimi Adıyamanlı, kimi Gürünlü, kimi Halepli çok sayıda
yaralı getiriliyor. Bunlardan biri, Lâpseki’nin Beybaş köyündendir ve yarası
oldukça ağırdır. Zor nefes alıp vermektedir. Alçalıp yükselen göğsünü biraz
daha tutabilmek için komutanının elbisesine yapışır, nefes alıp vermesi oldukça
zorlaşır ama tane tane kelimeler dökülür dudaklarından “Ölme ihtimalim çok
fazla. Ben bir pusula yazdım, arkadaşıma ulaştırın.” Tekrar derin nefes alıp
defalarca yutkunur “Ben köylüm Lâpsekili İbrahim Onbaşıdan 1 mecit borç
aldıydım, kendisini göremedim, belki ölürüm, ölürsem söyleyin, hakkını helal
etsin.” “Sen merak etme evladım.” der komutanı, kanıyla kıpkırmızıya boyanmış
alnını eliyle okşarken ve az sonra komutanın kollarında şehit olur ve son sözü
de “Söyleyin, hakkını helal etsin.” olur. Aradan fazla zaman geçmez, oraya
sürekli yaralılar getirilmektedir. Bunlardan çoğu da sargı yerine
ulaştırılmadan şehit düşüyor, şehitlerin üzerinden çıkan eşyalar, künyeler
komutana ulaştırılıyor. İşte, yine bir künye ve yine bir pusula. Komutan
gözyaşlarını silmeye daha fırsat bulamamıştır. Pusulayı açar, hıçkırarak okur
ve olduğu yere yığılır kalır, ellerini yüzüne kapatır, ne titremesine ne de gözyaşlarına
engel olamaz. Pusuladaki not: “Ben, Beybaş köyünden arkadaşım Halil’e 1 mecit
borç verdiydim. Kendisi beni göremedi. Biraz sonra taarruza kalkacağız. Belki
ben dönemem, arkadaşıma söyleyin, ben hakkımı helal ettim.” 
Aslında, bu iman ve güçtür ki, Seyit
Onbaşı’ya 215 kiloluk mermiyi sırtına alıp top kundağına koyduran,
Conkbayırı'nda Mustafa Kemal’in kalbi yerine şarapneli saate çarptıran,
mevcudunun üçte 2’si şehit düşen 57’nci Alaya yenilmezlik gücünü veren. Bile
bile ölen arkadaşının hemen arkasından onun bıraktığı cepheyi tutan
Çanakkale’nin isimsiz kahramanları vatanın her bir köşesinden cepheye koşarken,
bayrak için, vatan toprağı için, ezanın susmaması için asla geri dönmeyi
düşünmeyenler, Türklük onur ve haysiyetini en güzel şekilde korumakla,
üzerlerine düşen görevi layıkıyla yerine getirdiler, şehadet mertebesine
eriştiler. 
Onlar, Çanakkale Zaferi’ni elde
etmekle, sadece bir zafer değil, Türk milletinin Anadolu’daki varlığının
devamını da sağladılar ve haklı olarak Türk milletinin gönlünde ve kalbinde
“Mehmetçik” unvanını kazandılar, Hazreti Peygamber’in ordusu oldular. 
Hiç kimse unutmasın:
“Bayrakları bayrak yapan üstündeki
kandır. 
Toprak, eğer uğrunda ölen varsa
vatandır.” (MHP, AK PARTİ ve CHP sıralarından alkışlar)
Sayın milletvekilleri, mukaddes vatan
toprakları için canlarını seve seve vererek bir ulusun kaderini değiştiren,
vatanımızı, istiklalimizi, sarsılmaz imanları, eşsiz cesaretlerine borçlu
olduğumuz aziz şehitlerimiz, dünyada eşi benzeri olmayan bir destan yazmıştır. 
Onlar, şairin dediği gibi, toprakları
uğruna toprağa düşüp, bir hilal uğruna tertemiz alınlarından vurulup, makber
yerine Yüce Peygamber’in kendilerine açılan kollarına yol almışlardır. Vatanın
her karış toprağını kanlarıyla sulamış bu destanı yazanları, barış adına
ülkemizi işgal etmek isteyenlerle eş değer tutanlar, ehlisalibin günümüzdeki
temsilcileridir. Bu gibilerin toplumumuz tarafından iyi bilinmesi
gerekmektedir. 
Bu vesileyle, cumhuriyetimizin kurucusu
Mustafa Kemal Atatürk, Çanakkale şehitlerimiz ve bugüne dek vermiş olduğumuz
tüm aziz şehitlerimizi ve gazilerimizi, Milliyetçi Hareket Partisi Grubu adına
bir kez daha saygı ve şükranla anıyor, Cenab-ı Allah’tan rahmetler diliyor,
yüce heyetinizi saygıyla selamlıyorum.(MHP, AK PARTİ ve CHP sıralarından alkışlar)
BAŞKAN – Teşekkür ediyorum Sayın
Halaçoğlu.
Halkların Demokratik Partisi Grubu
adına İstanbul Milletvekili Sayın Abdullah Levent Tüzel.
Buyurun Sayın Tüzel. (HDP sıralarından
alkışlar)
Süreniz yirmi dakika. 
HDP GRUBU ADINA ABDULLAH LEVENT TÜZEL
(İstanbul) – Teşekkür ederim.
Sayın Başkan, değerli milletvekilleri;
hepinizi saygıyla selamlıyorum.
Evet, bütün grupların ortak
değerlendirmesiyle birlikte Çanakkale şehitlerimizi ve Çanakkale’deki o büyük
zaferi anıyoruz. Emperyalistlere karşı verilen bu mücadelede hayatlarını
kaybetmiş atalarımızı, büyüklerimizi bir kez daha saygıyla, hürmetle anıyoruz.
Evet, aslında Meclisimizin ve bütün
grupların konu üzerinde konuşması, özellikle de 100’üncü yılında konuşması,
buradan günümüze dair sonuçlar çıkartmak açısından hem gerekli hem de önemli. 
Benden önce konuşan sayın grup
temsilcileri, daha çok Çanakkale’de kahramanlık eserleri sergileyen, destanları
sunan ve Anadolu’nun, yurdumuzun dört bir tarafından cepheye sürülüp, orada
korkusuzca canlarını verenler üzerine, daha çok onları anan konuşmalar ve
değerlendirmeler yaptı. 
Tarih, bizim tarihimiz; tarih elbette
bütün yönleriyle, gerçeklikleriyle bilinmeli. Ve bugün çokça başvurulduğu gibi,
birtakım çarpıtmalar yapmadan, özellikle de dersler çıkartarak ve günümüzdeki
ihtiyaçlara işaret ederek anmak, herhâlde, o toprakta yatan binlerce insanımıza
bizim borcumuzdur, bizim onlara karşı görevimizdir. 
Ne olmuştu yüz yıl önce Çanakkale
Boğazı’nda? İngiliz, Fransız emperyalistleri ile Alman emperyalistlerinin
Birinci Dünya Savaşı’ndaki paylaşım mücadelesinde, savaşında Osmanlı
Devleti’nin kullanılması ve topraklarımızın, boğazların kaybedilmesi pahasına
böyle bir savaşa girilmesiydi ve çokça söylendiği gibi, bugün çokça dile
getirdiğimiz gibi, Anadolu’nun bağrından kopup gelen Türk, Kürt, Arap, Çerkez,
Alevi, Ermeni, bütün milliyetlerden, bütün uluslardan, bütün inançlardan bizim
insanımız cephede amansız bir mücadele verdiler. Bütün yoksunluklara rağmen
gerçekten büyük bir kahramanlık, adı gibi büyük bir destan yazdılar ama onlar,
emperyalist işgalcilere karşı yurdunu savunmak, geleceğine sahip çıkmak adına
gerçekten bir mücadele verdiler. 
Şimdi, bugün yine destan yazmaktan söz
edenlere hatırlatmada bulunmak istiyorum. İşgalcilere karşı savaşmak, yüreklice
mücadele etmek başka bir şey; bugün kendi evladına, bu ülkenin gençlerine
“Demokrasi, özgürlük, eşitlik, yaşam hakkı istiyoruz.” dediği için kurşun
sıkmak, gaz fişeği atmak, şiddet uygulamak, devlet terörü estirmek başka bir
şey. Bunun adı destan olmaz, bunu öncelikle bu Çanakkale şehitlerimiz ve
Çanakkale Savaşı’ndaki kahramanlıkları anarken bir kez daha hatırlamak,
hatırlatmak istedim. 
Tabii, özellikle AKP Hükûmeti, son
yıllarda, Çanakkale Deniz Zaferi ve ardı sıra da kara savaşlarında
insanlarımızın fedakârlıkları üzerinden çokça bir siyasi malzeme konusu
yapıyor. Bugün de Sayın Başbakan yine Çanakkale’deki anma törenlerinde
konuşuyordu, bir kez daha “vatan, namus, onur, şeref, haysiyet” gibi kelimelere
çokça başvuruyordu ve bugün, işte, yine IMF örnekleri vererek “IMF’ye tek kuruş
borcumuz kalmamıştır.” benzeri ifadelerle ülkemizin gelmiş olduğu noktaya
olumlu anlamda atıflarda bulunuyordu. 
Değerli milletvekilleri, Değerli milletvekilleri, değerli
arkadaşlarım; ekonomi üzerine bugün gensoru önergemiz de zaten görüşülecek.
Ekonomimizin hiç de parlak olmadığını, artık IMF’ye tek kuruş borcumuzun
kalmamış olmasının, bugünkü borçlar, cari açık, enflasyon, devalüasyon,
işsizlik, yoksulluk rakamları karşısında zerrece kıymetiharbiyesinin
bulunmadığını artık kabul etmemiz gerekiyor. Ekonomik gerçekliklerimizi çok
daha doğru, halkımızı da doğru bilgilendiren bir şekilde ele almak gerekiyor.
Çanakkale savaşlarını anmak, Çanakkale’deki kayıplar ve
orada yaratılan fedakârlık; öbür taraftan Sarıkamış’ta 90 bin askerin donarak
ölmesine yol açmak… Burada Osmanlı paşalarının sorumlulukları, emperyalistlere
bağlanan emeller… Yani çok övündüğümüz Çanakkale Savaşı’nda bizim
askerlerimize, ordumuza komutanlık edenin bir Alman Paşası olduğunu, Liman von
Sanders olduğunu unutmadan bunları konuşmak gerekiyor. 
Tarihte emperyalistlerin uğursuz rolü, toprakları işgal
etmek, halkları boyunduruk altına almak, halkları bölmek, kışkırtmak,
devletçikler kurmak, oraları bir pazar alanı gibi görüp yağmalamak, doğal,
tarihî zenginliklerine, kaynaklarına el koymak, bunu askerî, siyasi her planda
yapmak, soykırıma uğratmak… Emperyalistlerin bu uğursuz rolü o zaman da vardı,
şimdi de var, uyanıklığı elden bırakmamamız gerekiyor. O nedenle, tarihimizdeki
bu türden değerlere sahip çıkarken bunların arka planındaki nedenleri,
niçinleri iyi görmek gerekiyor. Özellikle de ecdadına sahip çıkmasını arzu
ettiğimiz genç nesillerin eğitiminde tarihi doğru öğrenmelerini sağlamak
gerekiyor. 
Bakın, yine bu Çanakkale hatırası üzerine 100’üncü yıl
vesilesiyle yapılan bir salon konuşmasında Sayın Cumhurbaşkanı yine AKP
gençliği diyebileceğimiz bir gençlik kesimine seslenirken “Bizim gençlerimiz
sağda solda yakıp yıkan Vandal olmayacak; kadınlara saldıran, şiddet gösteren,
tecavüz eden gençler olmayacak...” devlete baş kaldıran, benzer, bu
türden şeylerde bulunarak kendi yaratmak istediği bir gençlik tipini tarif
ediyordu. Milliyetçi, dindar, aynı zamanda kendi fikrinin dışındakilerle, kendi
ideallerinin dışındakilerle de her an için kavga etmeye hazır bir gençlik
modeli çiziyordu.
ERKAN
AKÇAY (Manisa) – Levent Bey, milliyetçi model çizmiyor.
ABDULLAH
LEVENT TÜZEL (Devamla) - Ama, bu konuşmayı yapan Sayın Cumhurbaşkanının
eleştirilerine, Sayın Cumhurbaşkanının bugünkü ülke yönetimindeki uyguladığı
tutumlara karşı eleştirileri dile getiren gençler de önleyici gözaltı muamelesi
görüyordu, tıpkı bugün -anaların ahını alan- çeşitli vesilelerle, nedenlerle
annelerin “Cumhurbaşkanına hakaret ediyor.” gerekçesiyle sorgulanıp tutuklanma
istekleri, aynı şekilde, kimi köşe yazarlarının, gazetecilerin Cumhurbaşkanını
eleştirilerinin hakaret kapsamında ele alınıp bu şekilde yargılanmaları
örneğin. 
Şimdi,
bir tarafta bir tarih, gerçekten bugünlere varmamızda çok önemli tarih
sayfaları içerisinde, Ulusal Kurtuluş Mücadelesi’nin belki de ilk muharebesi
diyebileceğimiz son derece tarihî, önemli, şanlı bir sayfa; onun arkasında işte
bugün neredeyse inkâr etme noktasında olunan bütün bu Osmanlı coğrafyasındaki
çok uluslu, çok milliyetli, çok kimlikli bir yurttaş topluluğunun orada bu
cephe savaşını vermiş olması gerçekliğini inkâr eden bir anlayış, bunun
arkasından milliyetçi, ayrıştırıcı, kelimenin anlamıyla bölücü bir söylem.
Bütün bunlar ne için? Sadece benim dediğim olsun, benim söylediğim bir iktidar
sürsün diye.
Yani,
bir diğer taraftan, eğer gerçekten tarihimizden… Yani bir tarafı kahramanlık
destanları, yurt savaşı, vatan savunması, emperyalist işgalcilere,
sömürgecilere karşı cansiparane bir mücadele ama öbür tarafında Ulusal Kurtuluş
ve cumhuriyetten sonra halkların inkârı, sadece tekçi bir anlayışı ülkede
egemen kılmak adına bir tarafıyla dinci, muhafazakâr bir toplum inşası, Sünni
mezhebinden başka bir düşünceyi, inancı tanımamak, öbür tarafında, başta
Kürtler, Ermeniler olmak üzere, Türk milleti dışındaki halkların yaşam hakkını,
varlığını, geleceğini, kültürünü, ulusal kimliğini devam ettirme hakkını
acımasızca yok eden bir anlayış. Şimdi, belki de bütün bu katliamlarla dolu,
karanlık sayfalarla dolu tarihimizden ders çıkartmak adına bir arayış var, bir
çözüm süreci var ama bunda da Sayın Başbakanın ağzından duyuyoruz ki, çözümü
bir şefkat ve merhamet duygusuyla açıklıyor. 
Bakın, değerli milletvekilleri, Sayın
Meclis Başkanımız; çok önemli süreçlerden geçiyoruz. Yüz yıllık bir tarih,
doksan iki yıllık bir cumhuriyet; bütün bunlardan, geleceğe dönük, birlik,
beraberlik içerisinde, sağlık, huzur, refah ve barış içerisinde ama hepsinden
önemlisi, eşit, özgür, onurlu yurttaşlar olarak yürümek açısından bunlarla
gerçekten yüzleşmeli. Bunlarda yanlışa yanlış diyebilmeli, yapılması
gerekenlerde de doğru kararlar almak durumundayız, böyle yaklaşmak
durumundayız. 
Kürt sorunu... O gün cephede
Hakkâri’den, Batman’dan, Siirt’ten gelip Çanakkale’nin topraklarında bugün
yatan, hepimizin saygıyla andığı insanlar... Yine aynı şekilde, Agop, başka
isimlerle Ermeni yurttaşlarımız, o Anadolu insanı, orada savaşırken iyiydi ama
öbür tarafta aynı tarihlerde İstanbul’da Babıali’de, Sultanahmet’te Ermeni
aydınları sürgüne gönderiliyordu. 
Bakın, 24 Nisan, bütün dünyada herkesin
üzerine konuştuğu, aynı zamanda üzerinden bir hesaplaşma, bir propagandanın
sürdürüldüğü bir tarih ama bunu en çok Fransızlar, Amerikalılar, şurada burada
olanlardan öte bizim yapmamız gerekiyor. Niye böyleydi? Bir tarafta
Çanakkale’de savaşılırken o hepimizin övündüğü “Çanakkale geçilmez.” şiarını
Kilitbahir’e kanlarıyla yazanların mirasına sahip çıkacaksak o zaman cephede
savaşan Ermeniler, sürgüne, soykırıma uğratılan Ermeniler(X)
gerçekliğini ve bugün hâlâ acısını çektiğimiz ve Hrant gibi değerli
aydınlarımızın katledilmesine yol açan Ermeni politikamızı sorgulamalıyız, Kürt
politikamızı, Alevilere dönük politikalarımızı. 
Burada hepimizi düzlüğe çıkaracak,
selamete çıkaracak olan, demokratik kültürdür, demokratik çözüm yoludur. Eğer
çözüm diyeceksek öyle demin söylediğim gibi şefkat, merhamet değil, hepimizin
doğuştan, insanlık toplumunun bir parçası olmaktan gelen haklarımız vardır. Bir
Türk olarak benim haklarım vardır, bir Kürt olarak arkadaşlarımın hakları
vardır, başka milliyetlerden insanlarımızın hakları vardır. “Ne olacak canım,
hepimiz de bir aradayız, neyimiz eksik?” diyerek sokakta, mahallede,
kahvehanede konuşan vatandaşın yaklaştığı gibi, bir soruna yaklaşarak bir
Cumhurbaşkanı, bir devlet politikacılığı tutumu, tavrı geliştirmiş olmayız.
Neyimizin eksik olduğu, Kürtlerin neyinin
eksik olduğu ortada değil midir? Her şeyden önce bu kimlik mücadelesinde, eşit
yurttaşlık mücadelesinde kaybedilmiş canlar vardır. Bir savaştan çıkmış
gelmişiz. Yani, kastettiğimiz savaş emperyalistlere karşı vermiş olduğumuz bir
savaş, değil, bir halkın “Ben de varım, bu topraklarda geçmişten bugüne hep
oldum, bundan sonra da olacağım ama olacaksam, beraber yaşayacaksak, bu vatan
ortak vatanımızsa, demokratik bir ülke olarak yeniden inşa etmeliyiz. Yeni bir
anayasa, yeni bir yurttaşlık tanımı, yeni siyasal özgürlüklerle, yeni idari,
demokratik yönetim modelleriyle birlikte ama tabii ki savaşarak, çatışarak
değil, konuşarak, müzakere ederek, tartışarak ve siyaset geliştirerek çözüm
üretmeliyiz… İşte, çokça çekiştirilen, özellikle milliyetçi kesimden gelen
arkadaşlarımızın ha bire, bunu bir pazarlık, arkasında karanlık güçlerin
olduğu, bilinmeyenlerle dolu bir süreç olarak eleştirdiği, sorguladığı bir
süreci anlamak ve bu süreci geliştirmekle hepimiz aslında görevliyiz. Eğer yani
o, tarihteki şehitlerimize boynumuzun bir borcu varsa, bir vefa borcumuz varsa
ve bugünlere gelmemizde, onların mücadelelerinde bir görevimiz varsa, işte
bugünü konuşmak gerekiyor. 
Çok şeyimiz eksik aslında bakıldığında.
O ölenlerimizin mezarları dahi yok, o çocukların, o gençlerin. Faili meçhuller
aydınlatılmamış. Bunlar ortaya çıksın, bunlar araştırılsın, komisyonlar
kurulsun, Meclis bu işi yürütsün, yönetsin diye ha bire söylüyoruz. 
Kürtlerin neleri yok? Başta, ana dili
yok sayılmış. Ana dilde eğitim bugün hâlâ en temel mesele ve Anayasa
değişikliği konusunda belki de en çok konuşulan konuların başında geliyor. 
Bakın, bugün Meclis sıralarımızda
birçok milletvekili arkadaşımız yok HDP Grubundan. Neden yok? Yani bugüne
karşı, onlar için anlamsız olduğu için değil. İçinde bulunduğumuz hafta
“Nevroz” haftası, “Nevroz” kutlamaları nedeniyle, onlar “Nevroz” kutlamaları
yapılan illerdeler, ilçelerdeler; köylerde, mahallelerde halkın, Orta Doğu
halklarının, Kürt halkının, bütün bu coğrafyanın halklarının ortak bayramı olan
“Nevroz” kutlamalarındalar. “Nevroz” kutlamaları bir yanıyla tarihten gelen bir
süreç, tarihsel bir anlamı var ama en az onun kadar önemli, işte, bugün içinde
bulunduğumuz, son iki yıldır adada Sayın Öcalan’la sürdürülen bir barış ve
çözüm süreci arayışı içerisinde, bugün herkes kulağını dikmiş, “Nevroz”
meydanlarında, Sayın Öcalan’dan gelecek mesajın nasıl bir içerikte olacağını
merakla bekliyor. Niçin bu böyle? Çünkü artık gençlerimizin çatışmalar
içerisinde ölmeyişi ve bundan sonra da bu yönde, bunu güvenceye alacak
çalışmaların, ihtiyaçların işaret edilmesi hepimiz için önemli.
Değerli milletvekilleri, Kürt sorunu
hiçbir zaman ülkemizde yaşayan Kürtlerin sorunu olmadı. Kürt sorunu bugün, işte
o cephede, Çanakkale Savaşı’nda savaşan bütün o ecdadımızın torunları olan
hepimizin sorunu oldu, başta Türk halkı olmak üzere hepimizin sorunu oldu çünkü
eşitlik, özgürlük, demokrasi olacaksa bütün ülke için olacak. Ama doksan iki
yıllık bir cumhuriyetle gelmiş olduğumuz nokta o tarihî mücadeleye yakışır,
denk düşer bir vaziyette midir? Öyle değildir. Ne Çanakkale o döktüğü kanları
hak eder bir durumdadır… Çanakkale ilini kastediyorum. Bir tarafta
tersanesiyle, termik santralleriyle, döküm tesisleriyle, çevre tahribatıyla,
kırsalındaki ağaç kesimiyle, maden ocaklarıyla, taş ocaklarıyla başka türden
bir yangın, alev içerisindedir. Öbür tarafıyla, yurdumuzun yüzde 20 oranındaki
işsizliği, genç işsizliği; Çanakkale’de yaşayanlar yani o mücadelenin
torunları, milyonlarca genç bugün işsiz durumdadır. O gün cepheye silah
taşıyan, o gün savaşan kocalarını, eşlerini, erkeklerini bekleyen kadınlar,
Türkiye'nin kadınları şimdi ne durumdadır? Aşağılanmakta, küçümsenmekte,
cinsiyetçi ayrımcılıkla her gün her gün yeniden üretilen, ailede, sokakta,
kahvede, devlet kurumlarında, eğitim alanında her gün kadını daha kötü bir yere
doğru itekleyen ve üzerine şiddeti sevk eden… Ne yazık ki Türkiye'nin kadınları
bu noktadadır. İşte en büyük problemimiz, halkların bir arada yaşayacağı,
düşmanlaştırıcı, ayrımcı olmayan bir dille bugün bu sorunlara yaklaşmak. O
nedenle, tarihimizdeki kahramanlığı anarken, öbür taraftan, yaptığımız
yanlışlıkların ve bugün bizi bekleyen başkaca bela ve tehditleri savuşturmanın
-emperyalist güçlerden kaynaklı- tek çıkış yolu, bunları doğru aydınlatmak,
Kürtlerden, Ermenilerden, Alevilerden, bütün zulüm görmüş, ayrımcılık görmüş,
baskı görmüş, kırımlara uğramış bizim insanlarımızdan özür dilemekten ve
onların isteklerine yanıt vermekten geçmektedir. Gerçekten hatalardan ders
çıkartarak ilerlemek bugün işte içinde bulunduğumuz her tür yoksunluğu da
gidermek açısından tek çıkış yolu olacaktır. Yoksa, hak isteyenlere karşı
baskıcı, otoriter bir yönetim, ülkeyi istediği gibi tek başına yönetmek, benim
dediğim olsun, beni eleştirenler tutuklansın…
(Mikrofon otomatik cihaz tarafından
kapatıldı) 
BAŞKAN – Sayın Tüzel, süreniz doldu,
lütfen konuşmanızı tamamlayınız, ek süre verdim.
ABDULLAH LEVENT TÜZEL (Devamla) –
Teşekkür ederim Sayın Başkan.
O nedenle, tarih bizim tarihimiz,
gerçeklikler bizim gerçekliklerimiz ve bir arada yaşama irademiz hâlâ son
derece güçlü ve kuvvetli ama en büyük ihtiyaç demokratik bir ülkeye olan
ihtiyaç, herkesin utanmadan, sıkılmadan, onuruyla, bütün haklarıyla,
özgürlükleriyle katılacağı bir toplum yaşamı yani toplumsal barış. Bunun
yolunun da nereden geçtiği son derece ortada. O nedenle Kürt halkının ve barış
isteyenlerin, demokrasi isteyenlerin “Nevroz” meydanlarındaki çağrıları bu
yeniden eski defterlerle ülkeyi yönetmek isteyenler karşısında onlara verilmiş
en iyi cevaptır diye düşünüyorum. “Nevroz” ateşleri, o anlamda ülkemizi
aydınlatsın, birlik ve beraberlik duygularımızı pekiştirsin ve yeniden bu
ülkenin hiçbir gencinin, hiçbir insanının canı yanmasın. Emperyalistlere karşı,
sömürgecilere karşı, onların dayatmalarına karşı hep birlikte eşit yurttaşlar olarak
göğüs gerelim, geleceğimize birlikte sahip çıkalı, tam demokratik, özgür bir
ülkenin, bir Türkiye’nin yurttaşları olarak hep birlikte yaşayalım diyorum. 
Bir kez daha şehitlerimizi saygıyla
anıyoruz. Onun peşi sıra gelen bütün halklarımıza, bütün yurttaşlarımıza da
böyle savaşların görülmeyeceği, kayıpların olmayacağı bir gelecek diliyorum.
Teşekkür
ediyorum. (HDP sıralarından alkışlar) 
BAŞKAN –
Teşekkür ederim Sayın Tüzel.
Sayın Halaçoğlu,
bir talebiniz mi var?
YUSUF HALAÇOĞLU
(Kayseri) – Sayın Başkanım, bir talebim var.
Sayın konuşmacı,
gerçekle alakası olmayan, özellikle Ermenilerle ilgili birtakım konuşmalar
yaptı. Bu konuda, Çanakkale Savaşlarını ve şehitlerini andığımız şu tarihte bir
düzeltme yapmamız lazım, yanlış anlaşılmaması açısından.
MEHMET NACİ
BOSTANCI (Amasya) – Sayın Başkanım...
BAŞKAN – Sayın
Halaçoğlu’na söz vereyim, sonra Sayın Başkan Vekili, size de...
Buyurun, iki
dakika süre veriyorum Sayın Halaçoğlu.
VII.- AÇIKLAMALAR
1.- Kayseri Milletvekili Yusuf Halaçoğlu’nun, İstanbul
Milletvekili Abdullah Levent Tüzel’in 1915 Çanakkale Kara ve Deniz Savaşları
Zaferi’nin 100’üncü yıl dönümü ve 18 Mart Şehitler Günü nedeniyle HDP Grubu
adına yaptığı konuşmasındaki bazı ifadelerine ilişkin açıklaması 
YUSUF HALAÇOĞLU
(Kayseri) – Teşekkür ederim Başkanım.
Sayın
milletvekilleri, şimdi, tabii, tarihle yüzleşmek çok kolay bir iş değil.
Herkesin tarihiyle yüzleşmesinde çok büyük bir fayda vardır.
Gerçekten,
Ermeniler tarihleriyle hangi ölçüde yüzleşecekler, önce onu belirlemek isterim.
Yani, siz Çanakkale’de ölüm kalım mücadelesi verirken sizin tebaanız olan
Ermenilerin Van’da isyan çıkarmaları, Ruslarla iş birliği yapmaları ve 80 bin
insanı katletmeleri karşısında ne yapacaktınız? Veya Zeytun’da isyan etmiş
Ermenilere karşı 20 bin askeriniz İngilizlerle savaşmak yerine eğer Zeytun’a
sevk edilmişse ne yapacaksınız? Savaş içerisindesiniz ve 4 cephede
savaşıyorsunuz. Her şeyden önce bunları yerli yerine oturtmak lazım.
İkincisi:
Kürtlerden bahsediyorsunuz. Peki, Birinci Dünya Savaşı’nda hangi Kürt aşiretleri
Ruslarla iş birliği yapmışlardı? Yani yapmayın, başta Bedirhanlar olmak üzere
pek çok aşiretten söz ediyorum. Kimlere madalya takılmıştı Ruslar tarafından?
Tarihle
yüzleşmek kolay bir şey değildir. Gelin, tarihle yüzleşecekseniz hep beraber
yüzleşelim. Bakın, biz devlet olarak Ermenilere bir çağrıda bulunduk, dedik ki:
“Buyurun, tarihçiler komitesi kuralım ve tarihçiler komitesi tarafından da bu
iş birlikte çözümlensin.” 
(Mikrofon
otomatik cihaz tarafından kapatıldı) 
YUSUF HALAÇOĞLU
(Devamla) – Ama neden hiç kimse girmiyor? Çünkü tarihleriyle yüzleşme imkânları
yoktur, yüzleri yoktur.
Şimdi, burada
rastgele konuşmamak gerekiyor.
Saygılar
sunuyorum. (MHP sıralarından alkışlar) 
BAŞKAN –
Teşekkür ederim.
Sayın
Bostancı...
MEHMET NACİ BOSTANCI (Amasya) –
Çanakkale üzerine özel bir oturum yapıyoruz. Levent Bey’in de konuşmasının
sonunda ifade ettiği gibi, birlikte yaşama iradesine katkı yapmamız gereken bir
nitelik taşıdığı için özel oturum yapıyoruz fakat gündelik, polemikçi bir
siyasal dille Çanakkale arasında bağ kurmuş, bununla yetinmemiş, gündelik dilin
içerisinde Sayın
Cumhurbaşkanımıza ve Başbakanımıza yönelik hak etmedikleri ağır eleştirilerde
bulunmuştur. Bu çerçevede söz istiyorum.
BAŞKAN – Evet, buyurun size de söz vereyim. Ancak, sizin de
belirttiğiniz gibi özel gündem yapıyoruz, bunun nezaketini hepimiz takdir
ederek… Kamuoyu zaten tüm konuşmaları dinliyor, takip eder, onun için, siz de
lütfen o çerçevede…
İDRİS BALUKEN (Bingöl) – Sayın Başkan, burada aslında
konuşmada hiçbir sataşma yok. Her grup tabii ki, belli olaylarla ilgili farklı
düşünecek ve direkt gruplara sataşma olmayan bir konuda, sizin böylesi bir
gündemde bu işi bir polemik konusu hâline getirmeniz doğru olmamıştır. 
BAŞKAN – Yaptırmak istemiyorum da, sizin, sataşmadan söz
verilmediğinde hangi İç Tüzük hükümlerini değerlendirdiğinizi de biliyoruz. 
İDRİS BALUKEN (Bingöl) – Hayır, sataşma diye bir şey yok.
Halkların Demokratik Partisinin tarihe bakış açısını güncelle birleştiren bir
çerçeve konuldu ortaya.
BAŞKAN – Onun için, merak etmeyin, ikazı da yaptık, o
çerçevede bir tavzihde bulunacak, yoksa size sataşacak değil. Evet, sataşırsa
zaten doğru olmaz. 
Buyurun Sayın Bostancı, rica edeceğim…
VIII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, İstanbul
Milletvekili Abdullah Levent Tüzel’in 1915 Çanakkale Kara ve Deniz Savaşları
Zaferi’nin 100’üncü yıl dönümü ve 18 Mart Şehitler Günü nedeniyle HDP Grubu
adına yaptığı konuşması sırasında AK PARTİ eski Grup Başkanına ve AK PARTİ Grup
Başkanına sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; sataşırsam usul belli, Sayın İdris Bey de söz alır, gelir.
Burada özel bir oturumla bir aradayız. Hakikaten birlikte
yaşama iradesi mühim. Bu birlikte yaşama iradesi de kendiliğinden oluşmaz, bunu
inşa etmek için emek ve çaba sarf etmek gerekir. Tarihe bakarken tarihi farklı
biçimlerde okuyabiliriz ama bugün eğer özel bir oturum var ise bu özel oturumun
ruhuna da uygun bir şekilde, birlikte yaşama iradesini tahkim eden bir
anlayışla yaklaşmak doğru olurdu. Sayın Levent Bey de aynı görüşte olduğu için
sözlerinin sonunda, bu yüzden bunun altını çiziyorum. Ama affedersiniz, yirmi
dakikalık bir konuşmanın on sekiz dakikasını Sayın Cumhurbaşkanına, Sayın
Başbakana yönelik polemikçi bir dille eleştiri üzerine kurmak, bu iradeye bir
tür destek sayılmaz. 
“Polemikçi” diyorum, kendisi hakikatçi görebilir. İdeoloji
zaten tabiatın duplike edilmesidir yani kendisini tabiatla aynı görür, başka
türlü bir gerçeklik görmez. Levent Bey de böyle bir gerçeklik üzerinden
konuştuğunu varsayabilir ama benim için öyle değildir, polemikçi bir dildir,
bugün yeri olmaması gerekirdi. 
Saygılar sunuyorum.
BAŞKAN – Teşekkür ediyorum Sayın Bostancı.
ABDULLAH LEVENT TÜZEL (İstanbul) – Sayın Başkan…
BAŞKAN – Buyurun Sayın Tüzel.
ABDULLAH LEVENT TÜZEL (İstanbul) – Müsaade ederseniz, ben de
bu konularda arkadaşlarımızın eleştirilerine, sataşmalarına…
BAŞKAN – Bu son konuşma, arkası gelecek mi şimdi, siz de
ona…
ABDULLAH LEVENT TÜZEL (İstanbul) – Yok, hayır, ben sadece
kapatmak üzere… 
BAŞKAN – Hadi buyurun, size de verelim. 
İyi başladık ama iyi bitirmemiz gerekiyor. Anlamlı bir gün,
rica edeceğim…
2.- İstanbul Milletvekili Abdullah Levent Tüzel’in,
Kayseri Milletvekili Yusuf Halaçoğlu’nun yaptığı açıklaması ve Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
ABDULLAH LEVENT TÜZEL (İstanbul) –
Sayın Başkan, merak etmeyin, iyi bitiririz, hiç merak etmeyin, yeter ki… Biraz
önce söylendiği gibi, bu ülkede ortak yaşama irademiz hepimizde var, bu
sorunları çözme kararlılığımız var, iyi olmasından başka bir şans yok ama iyi
olması için de bunlara gerçekçi bir şekilde yaklaşmak lazım. Öncelikle de
buradaki demokratik teamüller usulü değerlendirmelerimize saygı duymak
gerekiyor. Yani şimdi üç grubun Çanakkale Savaşı ve şehitlerimiz üzerine
değerlendirmeleri daha çok o tarihle sınırlı kalan, onu yâd eden bir
konuşmaydı. Benimkisi farklı olarak bugünün, ülkemiz Türkiyesi’nde bugünkü o
yaşananlardan çıkartılan sonuçlar açısından bir değerlendirmeydi. En çok da
ihtiyaç duyduğumuz şey demokratik bir gelecek. Bu, ülke yönetimi açısından da,
bir arada bulunduğumuz halkların ihtiyaç duyduğu yakıcı barış açısından da,
Kürtler, Ermeniler açısından da. 
Tabii ki Sayın MHP Grup Başkan
Vekilinin söylediği tarzda yani “O tarihte şöyle isyanlar vardı, onun için yani
katli vacipti.” anlamına gelecek bir değerlendirmeye katılmak mümkün değil. 
(Mikrofon otomatik cihaz tarafından
kapatıldı)
BAŞKAN – Evet, teşekkür ediyorum. 
YUSUF HALAÇOĞLU (Kayseri) – “Katli
vacipti.” diye bir şey söylemedim ya, katli vaciple alakası yok yani. 
ABDULLAH LEVENT TÜZEL (Devamla) - Ama
bunu iki dakikada da konuşmak mümkün değil.
BAŞKAN – Teşekkür ederim. 
Neyse… Hepsi tutanaklara geçti.
İnşallah, okuyanlar objektif değerlendirecektir. 
VI.- ÖZEL GÜNDEM (Devam)
A) 1915 Çanakkale Kara ve Deniz Savaşları Zaferi
Görüşmeleri (Devam)
1.- 1915 Çanakkale Kara ve Deniz Savaşları Zaferi’nin
100’üncü yıl dönümü ve 18 Mart Şehitler Günü nedeniyle günün anlam ve öneminin
belirtilmesi görüşmeleri (Devam)
BAŞKAN - Şimdi, Hükûmet adına Aile ve
Sosyal Politikalar Bakanı Sayın Ayşenur İslam. 
Buyurun Sayın Bakan. (AK PARTİ
sıralarından alkışlar) 
Sizin de süreniz yirmi dakika. 
AİLE VE SOSYAL POLİTİKALAR BAKANI
AYŞENUR İSLAM (Sakarya) – Sayın Başkan, değerli milletvekilleri; hepinizin
bildiği gibi, 20’nci yüzyıl dünya savaşlarının yüzyılıdır. 1914’te Avrupa’da
başlayan birinci savaş kısa zamanda tüm bölgeye yayılır ve Osmanlı Devleti’ni
etkisi altına alır. İlber Ortaylı’ya atfen, 19’uncu yüzyılın imparatorluğun en
uzun yüzyılı olduğunu düşünürsek, 1915’in de asrın en uzun yılı olduğunu kabul
edebiliriz. Bir suikastla başladığı varsayılan Birinci Dünya Savaşı, iki
kurşunla milyonlarca insanın öldürüldüğü muazzam bir yangındır aslında. Osmanlı
Devleti savaşın başlamasından yaklaşık beş ay sonra sürece dâhil olur ve yüz
yıl önce bu topraklarda dünya tarihinin en önemli bağımsızlık ve istiklal
mücadelesi başlar. 
 Daima jeopolitik bir değere sahip olan
Çanakkale ve İstanbul boğazlarının savaş zamanında kıymetinin katlanarak
arttığı malumdur. Bu iki boğaza hâkim olmak, bütün güney Rusya’nın iktisadi
hayatına egemen olmanın yanında, Karadeniz ve Akdeniz’e kıyısı olan devletlerin
siyasi, ticari ve bazı askerî faaliyetlerini, özelde deniz kuvvetlerinin
faaliyetlerini, genelde ise bu devletlerin deniz ulaşımını kontrol altına almak
demektir. Boğazlar üzerindeki hâkimiyet dolaylı olarak çevre devletlerin ticari
faaliyetleri üzerinde etkili bir kontrol unsurudur. 
Savaş sırasında bu konu epeyce
tartışılır ve İngilizlerin sadece donanmayla boğazın geçilebileceği, ardından
da İstanbul’a ulaşılabileceği tezi ağırlık kazanır. Savaş öncesi Osmanlı ordusu
tarafından boğazı savunmak için bazı tertibatlar elbette alınmıştır. Boğaz
mayınlanır, mayın hatlarının sayısı artırılır, tabyalar düzenlenir, gece
gözlemi ve isabetli atış için ışıldaklar yerleştirilir, denizaltıların
geçmesine mani olmak üzere 5 Şubat 1915’te boğazın güney kesimindeki son mayın
hattının ardına balıkçı ağları gerilir. İngilizler Kraliyet Donanmasının en
modern zırhlısı Queen Elizabeth’i, Fransızlar en iyi donanma filolarını bölgeye
gönderirler. İtilaf devletlerinin deniz harekâtı 19 Şubat 1915’te başlar. 13
Mart 1915’e kadar düşman gemileri tabyalarımızı top ateşine tutar, mayın tarama
gemileri alabildiğine yol alır. Osmanlı donanması savunmadadır. Nusret Mayın
Gemisi 7-8 Mart sabaha karşı, düşman gemilerinin projektörlerine aldırmadan,
Yüzbaşı Hakkı komutasında, 26 adet mayını 100 metre aralıkla Erenköy Koyu’na,
diğerlerinden farklı biçimde kıyıya paralel olarak dökmeyi başarır. Bu harekât
bir süre sonra savaşın kaderini değiştirecektir. Nitekim 16 Mart sabahı Fransız
Amiral Karden sinirleri bozulduğu gerekçesiyle görevinden ayrılır. 18 Mart günü
itilaf devletlerinin gemilerinin bir bölümü batırılır, bir bölümü saf dışı
edilir ve yüz yıl önce bugün Çanakkale geçilemez.
Mareşal Otto Liman von Sanders itilaf
devletlerinin şaşkınlığını şu cümlelerle anlatır: “Çanakkale’yi bir asker
olarak anlatmak imkânsızdır. Çelikten, manevi kudretten, vatan aşkından bir
insan yapısı ne demektir? Bu sualin cevabı işte, bu gösterişsiz, mütevekkil ve
sessiz Anadolu çocuğunun ta kendisidir.”
Savaşın seyri 18 Marttan sonra değişir.
Boğazda elde edilen bu ilk zaferden sonra Gelibolu Yarımadası’na yöneltilen
çıkartmalarla dünyanın en güçlü zırhlılarınca sürdürülen cehennemî
bombardımanlarla Çanakkale kara savaşları başlar. Çanakkale’yi karadan geçmek
için 25 Nisandan itibaren itilaf devletleri Gelibolu Yarımadası’na çıkartma
yaparlar. Bu kez Avustralya, Yeni Zelanda askerlerinden oluşan Anzakların
bulunduğu itilaf devletleri karşılarında yüz binlerce Mehmet’ten oluşan Türk
kara ordusunu bulurlar. Önce karadaki birliklerle savaşmayı, sonra da denizden
ilerleyerek boğazı geçmeyi planlamaktadırlar. Arıburnu’nda, Seddülbahir’de
başarısız olurlar. Haziran 1915’te 20 bin Fransız ve 31 bin İngiliz askerinden
oluşan iki kolordu zırhlı araç desteğinde genel bir saldırıya geçer. Bu
çarpışmalarda her iki taraf da büyük kayıplar verir. Düşman durdurulur ancak
iki ayda 100 bin şehit verilmiştir. Ne var ki özellikle İngilizler Marmara
Denizi’ne ulaşmak için her şeyi göze almışlardır. Anafartalar’da, Conk
Bayırı’nda yeniden püskürtülürler ve nihayet 9 Ocak 1916’da neredeyse gizlice
çekilip giderler. 
Toplam 250 bin şehit verdiğimiz
Çanakkale Savaşı’nda İngilizler 100 bin, Fransızlar 50 bin asker yitirdiler.
Bir eşi daha olmayan bu mücadeleyi Darülfünun müderrislerinden İsmail Hakkı Bey
şöyle anlatıyor: “Çanakkale müdafaası yapılmış ve kazanılmıştır. Lakin vazife
yalnız askerler ve kumandanlar için bitmiştir, bizim için bitmemiş, hatta
başlamamıştır bile. Herkes bilsin ki burada kanlarını akıtanlar hep bu tarih,
bu namus ve fazilet için öldüler. Onların kan borcunu ödemek lazımdır. Şairler
destanlarını yazsınlar, ressamlar levhalarını çizsinler, heykeltıraşlar
abidelerini ortaya koysunlar, muharrirler hikâyelerini yazsınlar, sağ kalanlar
da Fatiha okusunlar.” 
Samipaşazade Sezai ise “Çanakkale
müdafaası üç mucizeler muharebesidir.” diyor. “Bir, hâli kurtardığı için; iki,
maziye hamaset ve azametini iade ettiği için; üç, vatanımızı bir vatanıebedi
yaptığı için.” Gerçekten de Çanakkale savaşlarının tartışılmaz en önemli
sonucu, bu toprakları hepimiz ama hepimiz için bir ebedi vatan yapmasıdır. 
Çanakkale, Osmanlı coğrafyasının bir
manzumesidir. Osmanlı topraklarının dört bir tarafından gelen genç-yaşlı,
kadın-erkek yüz binlerce insan yaşadıkları coğrafyaya sahip çıktılar. Gerçek
manasıyla yedi düvele karşı muazzam bir direnç göstererek Çanakkale ruhunu ortaya
çıkardılar. 
Sayın Başkan, değerli milletvekilleri;
sözlerimi, bundan seksen beş yıl önce bu kürsüden söylenen birkaç cümleyle
tamamlamak istiyorum: “Çanakkale topraklarında bir Mehmet vardır, Dumlupınar’da
bir Mehmet vardır, Sakarya’da bir Mehmet vardır, İnönü’de bir Mehmet vardır,
tarihin içinde bir Mehmet vardır, bu Meclisin havasında bir Mehmet vardır. İşte
bu Mehmet’i, isterseniz şu esnafın şahsında, isterseniz bütün memleketin
şahsında, bütün tarihin şahsında görürsünüz fakat ‘Mehmet’ dediğimiz, bugünleri,
bu muvaffakiyetleri, bu muahedeleri getiren Mehmet’in ruhudur, o kaynaktır. 
Ey göklerde toz
olan, ey siperde toprak olan süngülü Mehmet, ey denizlerde kaynayan, su gibi
eriyen Mehmet, asker Mehmet, denizci Mehmet, zabit Mehmet, Türk tarihi Mehmet, senden
sonra biz varız, bizden sonra yine sen varsın, Mehmet vardır.” (AK PARTİ
sıralarından alkışlar)
Ebediyete
intikal eden bütün Mehmetlerimize Allah’tan rahmet diliyorum; gazilerimize,
kahramanlarımıza şükranlarımı bir kez daha ifade ediyorum. Çanakkale Deniz
Zaferi’nin 100’üncü yıl dönümünü ve Şehitler Günü’nü kutluyor, bu aziz günde
bütün milletimi saygıyla selamlıyorum. (AK PARTİ, CHP ve MHP sıralarından
alkışlar) 
BAŞKAN –
Teşekkür ediyorum Sayın Bakan.
Değerli
milletvekilleri, 1915 Çanakkale Kara ve Deniz Savaşları Zaferi’nin 100’üncü yıl
dönümü ve 18 Mart Şehitler Günü münasebetiyle yapılan konuşmalar
tamamlanmıştır.
Olağan
görüşmelere geçeceğiz.
MEHMET SAĞLAM
(Kahramanmaraş) – Sayın Başkan, söz alabilir miyim?
BAŞKAN – Bu
konuyla ilgili mi?
MEHMET SAĞLAM
(Kahramanmaraş) – Evet. 
BAŞKAN – Bu
konulara yine devam edeceğiz, gündem dışı konuşmalar var Sayın Bakan. 
MEHMET SAĞLAM
(Kahramanmaraş) – Hayır efendim, şimdi, İstanbul Milletvekili Sayın Levent
Tüzel’in konuşmasını diğer arkadaşlarla beraber dikkatle dinledik. Orada
“soykırım” lafı geçti, bunun zabıtlardan çıkarılmasını teklif ediyorum. 
BAŞKAN – Peki,
tutanakları getirtelim, varsa böyle bir husus gereğini yaparız. 
Teşekkür
ediyorum. 
Konuşmalar
tamamlandı, olağan görüşmelere geçeceğiz. 
Yine aynı
konuyla ilgili olarak Sayın İzzet Çetin, Sayın Mustafa Erdem ve Sayın Selçuk
Özdağ sırasıyla konuşacak ancak görüşmelere on dakika ara veriyorum. 
 Kapanma
Saati: 15.54

İKİNCİ OTURUM
Açılma Saati:
16.08
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muhammet Bilal MACİT (İstanbul), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 79’uncu Birleşiminin İkinci Oturumunu açıyorum.
Bugünkü olağan görüşmelerimize
geçiyoruz. 
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, 18 Mart Şehitleri
Anma Günü ve Çanakkale Deniz Zaferi’nin 100’üncü yıl dönümü münasebetiyle söz
isteyen Ankara Milletvekili İzzet Çetin’e aittir.
Buyurun Sayın Çetin. 
IX.- GÜNDEM DIŞI KONUŞMALAR 
A) Milletvekillerinin Gündem Dışı Konuşmaları
1.- Ankara Milletvekili İzzet Çetin’in, 18 Mart
Şehitleri Anma Günü ve Çanakkale Deniz Zaferi’nin 100’üncü yıl dönümüne ilişkin
gündem dışı konuşması 
İZZET ÇETİN (Ankara) – Sayın Başkan,
değerli milletvekilleri; Çanakkale Deniz Zaferi'nin 100’üncü yıl dönümü ve
Şehitleri Anma Günü nedeniyle gündem dışı söz aldım. Hepinizi saygıyla
selamlıyorum.
Değerli arkadaşlar, tarihin akışını
değiştiren bir nitelik taşıyan Çanakkale savaşları, emperyalist Birinci Dünya
Savaşı’nın en kritik aşamalarından birini oluşturmaktadır.
Tarihçilerin cumhuriyetimizin ön sözü
olarak nitelendirdiği Çanakkale savaşlarında her türlü yokluğa ve olumsuzluğa
rağmen canını dişine takarak savaşan şehitlerimiz ulusumuzun kalbinde
ölümsüzleşmişlerdir.
Çanakkale Savaşı, emperyalizme karşı
tarihî özgürlük ve bağımsızlık direnişine, mücadelesine sahne olduğu gibi, aynı
zamanda tarihin gördüğü en büyük devrimcinin de tarih sahnesine çıkmasına
vesile olmuştur. Mazlum milletlerin kurtuluş mücadelesine de öncülük ve örnek
teşkil eden Ulusal Kurtuluş Savaşı’mızın eşsiz komutanı, ulusumuzun şansı ve
cumhuriyetimizin kurucusu büyük dahi Mustafa Kemal Atatürk, Yarbay Mustafa
Kemal olarak bu savaşta çıkmıştır tarih sahnesine.
18 Mart 1915'te Çanakkale'yi denizden
geçmeyi planlayan emperyalist güçler yenilgiye uğratılmış, arkasından 25 Nisan
1915'te başlayan kara savaşları da bağımsızlık, özgürlük, kardeşlik ve birlik
ruhuyla sonuçlanmıştır.
Çanakkale Boğazı’nı denizden
geçemeyenler karadan saldırarak amaçlarına ulaşmayı denemişler ancak
başaramamışlardır. Yarbay Mustafa Kemal Atatürk komutasındaki birliklerimiz
büyük bir savunma ve kahramanlık örneği ortaya koyarak kara savaşını da zaferle
sonuçlandırmışlardır. Bu zafer, hayal kırıklığına uğrayan Winston Churchill'in
"Yalnız bir kişiyi hesaba katmamışız, Mustafa Kemal'i." itirafına da
yol açmıştır. Çanakkale Zaferi, arkasından verilecek ulusal Kurtuluş Savaşı
için de büyük bir moral ve motivasyon kaynağı olmuştur. Bu savaşta halkın güvenini
kazanmış olan, efsane bir kahraman olarak halkın gönlüne giren Mustafa Kemal
Atatürk'ün öncülüğünde yine bir tarihî mücadele verilmiş ve zaferle
sonuçlandırılmıştır.
Sayın Başkan, değerli milletvekilleri;
bugün tarihî çarpıtan, tarihsel gerçekleri yok sayan, tarihî olayları kendi
ideolojileri çerçevesinde dönüştürüp eğip büken bir anlayış var ülkemizde. Bu
anlayış, uzunca bir süre Çanakkale Zaferi’nin ve bu zaferde büyük asker Mustafa
Kemal'in tarihsel önemini hafifletmek için çok çaba sarf etti. Atatürk ilke ve
devrimleri ile cumhuriyetin kazanımları konusunda rahatsız olanlar da,
emperyalist çıkarcıların yelkenine rüzgâr taşıyanlar da aynı anlayışın
mensuplarıdır. Bugün için Atatürk adından rahatsız olanlar, aynı zamanda
Çanakkale Zaferi’nden ve Kurtuluş Savaşı’ndan da rahatsız olanlardır.
Milyon dolarlık lüks zırhlı arabalarla
dolaşan, şatafat gösterisinden geri kalmayan birisi tarafından yönetilen
Diyanet, Çanakkale Zaferi nedeniyle okuttuğu hutbede savaşın en önemli komutanı
Mustafa Kemal Atatürk'ten bahsetmiyor. Oturduğu koltuğu, yaşadığı şatafatı
Atatürk'e borçlu olan birisinin Atatürk'ü yok sayması, görmezden gelmesi,
rahatsız olması ayrıca üzerinde düşünülmesi gereken vahim bir durumdur. Bunlar
laik, çağdaş Türkiye Cumhuriyeti’ni içine sindiremeyen, ucube rejimler arayışı
içinde olanlardır. Kuruluşunda aziz şehitlerimizin, atalarımızın kanı bulunan
cumhuriyetimizi babalarının çiftliği gibi görenlerdir. Dedeleri, Çanakkale
başta olmak üzere, pek çok cephede özgürlük ve bağımsızlık uğruna şehit olan bu
halk, Atatürk'ün de laik cumhuriyetin de kıymetini ve değerini çok iyi
bilmektedir. Laik demokratik cumhuriyete dönük her türlü girişim ve plan
hakşinas halkımız tarafından hep püskürtülmüş, bundan sonra da
püskürtülecektir.
Bu duygu ve
düşüncelerimle Çanakkale Zaferi’nin 100’üncü yıl dönümünde cumhuriyetimizin
kurucusu, Çanakkale Gazisi Mustafa Kemal Atatürk ve silah arkadaşlarını,
kahraman şehitlerimizi ve gazilerimizi saygı ve minnetle anıyorum. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim.
Gündem dışı
ikinci söz, aynı konuda söz isteyen Ankara Milletvekili Mustafa Erdem’e aittir.
Buyurun Sayın Erdem.
2.- Ankara Milletvekili Mustafa Erdem’in, 18 Mart
Şehitleri Anma Günü ve Çanakkale Deniz Zaferi’nin 100’üncü yıl dönümüne ilişkin
gündem dışı konuşması 
MUSTAFA ERDEM
(Ankara) – Teşekkür ederim Sayın Başkan.
Çok değerli
milletvekilleri, Çanakkale Savaşı’nın 100’üncü yıl dönümü münasebetiyle bu
vatanı, bu devleti, bu dini, bu milleti bizlere emanet eden, başta Çanakkale
şehitlerimiz olmak üzere, bütün şehitlerimizi ve gazilerimizi sevgi, saygı,
rahmet ve minnetle anıyor, Cenabıhakk’ın kendilerine rahmetini, merhametini
esirgememesini niyaz ediyor, bu vesileyle hepinizi sevgi ve saygılarımla
selamlıyorum.
Değerli
milletvekilleri, şehadet makamı, bir beşerin dünya hayatında ulaşmak istediği
en yüce makamdır, kolay kolay ulaşılabilecek, kolay kolay erişebilecek bir
makam değildir. Yüce kitabımız Kur’an’da Cenabıhak şehitlik mertebesine erip
cennete ulaşabilecek olanlar için “Onların malları ve canlarıyla satın
aldıkları bir değer.” ifadesini kullanmaktadır. Bugün, Çanakkale’de bizlere bir
emanet bırakan, Çanakkale’de yedi düvele haddini bildiren, Çanakkale’yi
geçilmez kılan insanlar, dünya hayatındayken ahireti tercih edip mallarını ve
canlarını ortaya koyarak Allah’ın rızasını kazanmak durumunda olanlardır. 
Yine, yüce kitabımız Kur’an-ı Kerim’de
Cenabıhak, müminleri, inanan insanları “Özellikle kendileri muhtaç olmalarına
rağmen başkalarını kendilerine tercih edenler” olarak niteler.
Dün, Çanakkale’de bir insan olarak, bir
kul olarak en az bizim kadar yaşama hakkına sahip, en az bizim kadar Allah’ın
kendilerine tahsis etmiş olduğu dünya nimetlerini tatma hakkına sahip, en az
bizim kadar hayalleri, en az bizim kadar emel ve idealleri, en az bizim kadar
dünya tasavvuru olan insanlar, bu milletin zulme uğramaması, bu milletin
ayaklar altına alınmaması, vatan denilen kutsal topraklara düşman çizmesi
basmaması için, gencecik yaşlarında, bir gül bahçesine girer gibi, toprağın
kara bağrına girmişlerdir. 
Değerli milletvekilleri, bugün
ülkemizde ayakta duranların, onların mirasına değil emanetine sahip çıktığını
söyleyenlerin, en azından dünyaya duydukları meyil ve sahip oldukları sırça
köşklerin vebali içerisinde, Allah’a karşı hicapla ellerini yüzlerine germeleri
ve yaptıklarının Allah rızasına ne kadar uygun olup olmadığını test etmeleri
lazım gelir. 
Değerli milletvekilleri, dün
Çanakkale’de gençliğini toprağa gömenlere karşı vatanın ne olduğunu
bilmeyenler, özgürlüğün ne anlama geldiğini bilmeyenler, düşmanlarla ittifak
kurup vatanını satanların bugün torunlarının kan ve gözyaşı denizinde Orta
Doğu’da nasıl boğulmaya mahkûm olduklarını ibretle, esefle, acıyla görüyor,
yüce Türk milletinin böyle bir acı akıbeti yaşamaması için huzurlarınızda yüce
Rabb’ime niyazda bulunuyorum. 
Değerli milletvekilleri, Çanakkale’yi
geçilmez yapan hadise, inanmanın ne anlama geldiğini, vatanın ne anlama
geldiğini bilme ruhudur. Onlar öylesine inanmış insanlardı ki vatan olmadan
devlet olmayacağını, devlet olmadan özgürce yaşamanın ve onurlu bir insan olma
imkânının bulunmadığını biliyorlardı. Onlar Müslüman’dı. Onlar vatan olmadan
iffetin, şerefin, namusun, haysiyetin olmayacağını; dahasını söyleyeyim, onlar
vatan olmadan, devlet olmadan Müslümanca yaşamanın mümkün olmayacağını
biliyorlar ve onun için bayrağını, devletini bir şekilde düşman çizmelerine
karşı korumak ve bunun için toprağa gencecik girmek için can atıyorlardı. 
Değerli milletvekilleri, üzülerek bir
şey daha söylemek istiyorum: Dün, onlar Osmanlı Devleti’nin mensubu olmalarına
rağmen, gâvurun bile “Türk askeri” dediği, Türk milleti şerefini taşıyan ve
Türk milleti adına yedi düveli dize getiren insanlardı ama bugün, ne acı ki
onların vatanları, onların toprakları üzerinde saltanat sürenler “Türk’üm”
demeye hicap duyuyor. Türk milliyetinin ne temsil ettiğini dikkatlerinize arz
etmek istiyorum: Ama, unutmayın ki “Ecdadımızın heybeti marufi cihandır/ Fıtrat
değişir sanma, bu kan yine o kandır!” diyor, hepinizi saygıyla selamlıyorum.
(MHP sıralarından alkışlar) 
BAŞKAN – Teşekkür ederim. 
Gündem dışı üçüncü söz, yine aynı
konuda söz isteyen Manisa Milletvekili Selçuk Özdağ’a aittir. (AK PARTİ
sıralarından alkışlar) 
Buyurun Sayın Özdağ. 
3.- Manisa Milletvekili Selçuk Özdağ’ın, 18 Mart
Şehitleri Anma Günü ve Çanakkale Deniz Zaferi’nin 100’üncü yıl dönümüne ilişkin
gündem dışı konuşması
SELÇUK ÖZDAĞ (Manisa) – Sayın Başkan,
değerli milletvekilleri; yüz yıl önce emperyalizme karşı, geri dönmeyeceklerini
bile bile koşarak cepheye gidenlerin aziz hatırasına: 
“Vurulup tertemiz alnından, uzanmış
yatıyor,
Bir hilâl uğruna, ya Rab, ne güneşler
batıyor!
Ey, bu topraklar için toprağa düşmüş
asker!
Gökten ecdad inerek öpse o pak alnı
değer.
Ne büyüksün ki kanın kurtarıyor
tevhidi...
Bedr'in arslanları ancak, bu kadar
şanlı idi.
Sana dar gelmeyecek makberi kimler
kazsın? 
'Gömelim gel seni tarihe' desem,
sığmazsın.” 
Akif’in muhteşem dizeleriyle ifade
ettiği ve “Bedir’in arslanları”na benzetme yaptığı bir varoluş mücadelesinin
adıdır Çanakkale. 
 Çanakkale Zaferi’miz ile İstiklal
Marşı’mızın Mehmet Akif üzerinden derin bir bağlantısı da vardır; “Çanakkale
Şehitlerine” şiirinde İstiklal Marşı’nın izlerini görmek mümkündür. Daha doğru
bir ifadeyle, İstiklal Marşı’mızın arka planında Çanakkale Zaferi’miz de
vardır.
 Çanakkale Zaferi’nin 100’üncü yılını
kutluyoruz. Bu zafer elbette tarihimizdeki tek zafer değildir ama bugüne
tesirleri olan, geleceğimizin savaşı ve zaferidir Çanakkale. 
 İstanbul’u ve sığındığımız son
limanımız olan Anadolu’muzu korumak için bundan tam yüz yıl önce yedi düvele
karşı “Çanakkale geçilmez.” diyerek yazılan destanın adıdır Çanakkale. 
 İlayikelimetullah, din-i mübin-i
İslam, nizamıâlem, bayrak ve istiklal uğruna, önündeki arkadaşının şehit
olduğunu gördüğü hâlde gözünü kırpmadan şehadet şerbetini içmek için mevzilere
koşan Mehmetçiklerin destanıdır Çanakkale.
 Müslüman Türk milletinin haysiyet ve
onuruna halel getirmemek, mabetlerimize namahrem eli değdirmemek, ezanlarımızın
sedasını dindirmemek için göğüslerini siper edenlerin yazdığı şiirin adıdır
Çanakkale. 
Değerli milletvekilleri, Çanakkale,
Kurtuluş Savaşı direncinin nüvesidir. Çanakkale’deki direnç fidanı, Millî
Mücadele’de dal budak salmıştır. Çanakkale bizim için azmin fark edildiği,
Sakarya ise azmin zafere dönüştüğü cephedir. 
 Çanakkale, Azerbaycanlı Meşhed
Ali’nin, Afganistanlı Ali Arrat’ın, Batumlu İlyas’ın, Bosnalı Yakup’un,
Bitlisli Mehmet’in, Gümüşhaneli Hüseyin Zihni’nin, Diyarbakırlı Memduh’un,
Giritli Rauf’un, Muğlalı Hacı İbrahim’in, Manisalı Hasan’ın, Ankaralı Halil’in
“Toprak eğer uğrunda ölen varsa vatandır.” düsturunca koyun koyuna yattıkları
dünyanın en büyük şehitliğinin adıdır.
Değerli milletvekilleri, Balkanlarda
küçük devletlere mağlup olan, kısa zamanda Avrupa’daki topraklarını kaybeden
Osmanlı, Çanakkale’yle âdeta yeniden dirilmiş ve kendine biçilen kefeni
parçalayarak ilelebet yaşayacağını ve gücün sadece silahta olmadığını dünyaya
göstermiştir.
 Churchill daha savaş başlamadan “Bir
elimizi arkamıza bağlar, bir elimizle ezer geçeriz.” diyordu Çanakkale için.
Hiçbir direnmeyle karşılaşmadan İstanbul’a gireceklerini hayal ediyordu. Türk
milleti, Churchill ve müttefiklerinin hayallerini ve bu topraklar üzerindeki
hesaplarını Çanakkale’nin serin sularına gömmüştür.
Sayın Başkan, değerli milletvekilleri;
Eğer Çanakkale’de mağlup olsaydık, Birinci Dünya Savaşı’nın sonuçları bizim
için daha acı olacak ve belki de Anadolu topraklarını tamamen kaybetmiş
olacaktık. Türkiye Cumhuriyeti, bu topraklar üzerinde hevesi ve hesabı olanlar
için hâlâ Osmanlı Devleti’dir. Dün Çanakkale’de bizi boğmaya çalışanlar ile
bugün Orta Doğu’yu ve Afrika’yı kan gölüne çevirenler aynı güçlerdir. Bu
coğrafya üzerinde hesabı ve hevesi olanların oyunları hâlâ devam etmektedir.
Biz, geleceğe dair bütün planlarımızı bu hesapları bozmak üzerine kurmalı, yaşananları
Çanakkale’deki inanmışlıkla ve adanmışlıkla değerlendirmeliyiz.
 Bu çerçevede, Çanakkale Zaferi’nin
bugüne uzanan ve bütün Türk milletine yüz binlerce şehit üzerinden verdiği
mesajı iyi anlamalıyız. Çanakkale’de şehit olan ecdat, bize bir ruh armağan
etti. Bu ruhun adı Çanakkale ruhudur. Bu ruh, bizi aynı ülküde, aynı iman
mihverinde, aynı irfanda birleşmeye çağırıyor; birlik olunca hangi destanların
yazılabileceğini bütün bir dünyayı dize getiren bir zaferle bize gösteriyor.
 Millet olarak hepimize düşen,
Çanakkale’de yatan şehitlerimizin yaşadığı kardeşlik ruhunu, genciyle
yaşlısıyla, kadınıyla erkeğiyle, doğusuyla batısıyla yaşamaktır; geleceğimiz
olan gençlerimizi Çanakkale ruhuyla yetiştirmektir; şehitlerimizin uğruna can
verdikleri değerlere sahip çıkmak ve bu değerlerin yaşaması için çaba sarf
etmektir. Çanakkale’de yeşeren birlik ve beraberlik ruhunu diri tuttuğumuz
sürece ulaşamayacağımız hiçbir hedef ve üstesinden gelemeyeceğimiz hiçbir
mesele yoktur.
Değerli milletvekilleri, bu aziz
beldede yatan 250 bin şehit hâlâ orada nöbet tutmaya devam ediyor. Biz,
şehitlerin ölmediğine inanan bir medeniyetin çocuklarıyız. Onlar mahiyetini
bilmediğimiz bir hayatla diridirler. Onlar şehadet şerbetini içerek bize
mukaddes bir vatan hediye etmişlerdir. Bu emaneti korumak, her taşını Çanakkale
bilmek görevimizdir. 
 Çanakkale’deki Osmanlı orduları
Başkomutan Vekili Enver Paşa’ya, Cevat ve Esat Paşa’ya, Çanakkale Savaşı’nda
yarbay olan cumhuriyetimizin kurucusu –banisi- Gazi Mustafa Kemal’e, binlerce
komutana ve öğrenci olarak cepheye gidip bir daha geri dönmeyen öğrencilere,
aziz şehitlerimize: Şundan emin olun ki bize emanet ettiğiniz vatan her taşıyla
korunacaktır. Sizin çiğnetmediğiniz vatan toprağı kıyamete kadar hiçbir güce
çiğnetilmeyecektir. Çanakkale’de mayaladığınız millî ruh kılavuzumuzdur.
Vatanın her karış toprağı bizim için Çanakkale’dir. 
Zaferimizin 100’üncü yılı kutlu olsun.
Saygılar sunuyorum. Allah’a emanet olun. (AK PARTİ ve CHP sıralarından
alkışlar)
BAŞKAN – Teşekkür ederim Sayın Özdağ.
X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, 18 Mart Şehitleri Anma Günü ve Çanakkale Deniz Zaferi’nin
100’üncü yıl dönümüne ilişkin konuşması 
BAŞKAN – Değerli milletvekilleri,
bugün, 18 Mart Şehitleri Anma Günü ve Çanakkale Deniz Zaferi’nin 100’üncü yıl
dönümünü kutluyoruz. 
Tarihî bir gün yaşamaktayız. Çanakkale
Zaferi, tarihten silinmek istenen bir milletin vatanını ve mevcudiyetini canı
pahasına da olsa nasıl savunacağını göstermesi bakımından ibret alınması
gereken bir ilham kaynağıdır. Çanakkale Zaferi, bu memlekette yaşayan herkesin
kardeş olduğunun ve aynı kaderi paylaşmış olmasının en güzel ve en acı
gerçeğidir. Çanakkale Zaferi süreci, aynı kardeşlik duygusunu diğer ülkelerin
insanları için hissettiğimizi ispat ettiğimiz, dünya tarihine örnek olan bir
destandır. 
Kardeşlik duygusu en içten bir şekilde
Mustafa Kemal Atatürk tarafından Conkbayırı’nda şöyle dile getirilmiş: “Bu
memleketin toprakları üstünde kanlarını döken kahramanlar, burada bir dost
ülkenin toprağındasınız, huzur ve sükûn içinde uyuyunuz. Sizler Mehmetçiklerle
yan yana, koyun koyunasınız. Uzak diyarlardan evlatlarını harbe gönderen
analar, gözyaşlarınızı dindiriniz. Evlatlarınız bizim bağrımızdadır, huzur
içindedirler ve huzur içinde, rahat uyuyacaklardır. Onlar bu toprakta canlarını
verdikten sonra artık evladımız olmuşlardır.”
Sayın milletvekilleri, bizleri izleyen
herkese sesleniyorum: Bu vatanın, bu ülkenin, tarihimizin hangi acılarla dolu
olduğunu ve acıların hangi zaferlerle örüldüğünü anlamak için, bu vatanın her
bir karış toprağı için gençlerimizin nasıl toprağa düştüğünü anlamak için
Gelibolu Yarımadası Tarihî Millî Parkı’nı görmek gerekiyor. Oraya gidip her
defasında, Mehmet Akif Ersoy’un dediği gibi “Ey, bu topraklar için toprağa
düşmüş asker/Gökten ecdad inerek öpse o pak alnı, değer.” diye haykırmak
gerekiyor.
Ben de Çanakkale Zaferi’ne giden yolda
kurulan kardeşliğin geleceğimize ışık tutmasını diliyorum. Başta Mustafa Kemal
Atatürk olmak üzere, tüm şehitlerimizi gururla anıyorum, onlarla onur duyuyorum
ve anıları önünde saygıyla eğiliyorum.
Ben bir şehit torunuyum. Seferberlik
yıllarında Trabzon Maçka Mağura -bugünkü adıyla Örnekalan- köyünden
seferberliğe giden ve bir daha geri dönemeyen Mustafaoğulları 4 kardeşten birisi
olan ve Filistin cephesinde şehit olan öz dedem İbrahim Efendi’yi ve diğer
kardeşleri olan Çanakkale’de, Sarıkamış’ta şehit olan Kazım Efendi’yi, Mehmet
Efendi’yi ve Kamil Efendi’yi sevgiyle anıyorum. (AK PARTİ sıralarından
alkışlar) 
YUSUF HALAÇOĞLU (Kayseri) – Sayın
Başkanım, sözünüz bittiyse bir şey söylemek istiyorum. 
BAŞKAN – Bitti. 
VII.- AÇIKLAMALAR (Devam)
2.- Kayseri Milletvekili Yusuf Halaçoğlu’nun, İstanbul
Milletvekili Abdullah Levent Tüzel’in 1915 Çanakkale Kara ve Deniz Savaşları
Zaferi’nin 100’üncü yıl dönümü ve 18 Mart Şehitler Günü nedeniyle HDP Grubu
adına yaptığı konuşmasındaki bazı ifadelerine ilişkin açıklaması 
YUSUF HALAÇOĞLU (Kayseri) – Şimdi,
Sayın Başkanım, demin Çanakkale savaşlarıyla ilgili özel oturumda Halkların
Demokratik Partisi adına konuşan milletvekili aynen şu şekilde bir cümle
kullandı: “…savaşan Ermeniler, sürgüne,
soykırıma uğratılan Ermeniler gerçekliğini ve bugün hâlâ acısını çektiğimiz ve
Hrant gibi değerli aydınlarımızın katledilmesine yol açan Ermeni politikamızı
sorgulamalıyız.” diye bir söz sarf etti, burada, Ermenilerin soykırıma
uğratıldığı gibi bir iddia içerisinde yer aldı. 
Bunun Türkiye Büyük Millet Meclisinde
bu şekilde söylenmesini kabul etmemiz mümkün değil çünkü var olmayan bir
meseleyi burada dile getirmek, burada ırkçılık yapmak, aslında Ermenilerin…
Çanakkale savaşlarını andığımız, 252 bin şehitten bahsettiğimiz bir dönemde,
devletine ihanet eden, Van’da, Zeytun’da, Yozgat’ta, İzmit’te isyan edip
devletine başkaldıranlara karşı uluslararası hukukun da verdiği bir uygulamayı
yapan devlete karşı “soykırım” kelimesini kullanmasını kabul etmemiz mümkün
değil. 
Türkiye Büyük Millet Meclisinin bunu
kabul edeceğini de düşünmüyorum. Gerekiyorsa Türkiye Büyük Millet Meclisinde
bunu tekrardan oylamaya sunmanızı, buradan kaldırılmasını talep ediyorum,
tutanaklardan çıkarılması konusunda. 
MEHMET NACİ BOSTANCI (Amasya) – Sayın
Başkan…
BAŞKAN – Buyurun Sayın Bostancı.
3.- Amasya Milletvekili Mehmet Naci Bostancı’nın,
İstanbul Milletvekili Abdullah Levent Tüzel’in 1915 Çanakkale Kara ve Deniz
Savaşları Zaferi’nin 100’üncü yıl dönümü ve 18 Mart Şehitler Günü nedeniyle HDP
Grubu adına yaptığı konuşmasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın
Başkan, “soykırım” hukuki bir kavram olarak İkinci Dünya Savaşı’nın ardından
gündeme gelmiştir. Diasporadaki Ermeniler 1915’te yaşanan olayları, 1945
sonrası bu hukuki kavramla ilişkilendirerek farklı amaçları hedeflemişlerdir. 
1915’te Osmanlı topraklarında, evet,
büyük dramlar yaşanmıştır, büyük acılar yaşanmıştır; Ermeniler acı da
yaşamıştır, katliam da yapmıştır. Aynı şekilde, Anadolu’nun başka yerlerinde de
yaşanan olaylar, felaketler söz konusudur. Bunlara ilişkin, tarihçilerin
söyleyeceği çok söz olabilir, çok farklı iddialar olabilir ama Millet Meclisi
içinde, milleti temsil eden iradenin parçası olan bu yerde, Ermeni
diasporasının farklı amaçlara matuf, tarihi de çarpıtarak dile getirdiği tarzda
“soykırım” ifadesinin kullanılmasını talihsizlik olarak görüyor ve metinden
çıkarılmasını talep ediyorum. 
Ermeniler, bildiğiniz gibi, Osmanlı
İmparatorluğu’nda “tebaayısadıka” olarak adlandırılan bir kesimdir. Tanzimat
Dönemi’nde tercüme odası faaliyetleri, bütünüyle Ermenilere bırakılmıştır.
Ermenilerin Osmanlı İmparatorluğu’nda büyük katkıları vardır. Elbette, Ohannes
Paşa vardır. Mesela usta olarak, mimar olarak, sanayici olarak imparatorluğun
bir parçası olarak yaptıkları işler vardır. Ama 1915’e doğru giderken doğuda
Taşnak ve Hınçak komiteleri marifetiyle yaptıkları, kayıtlarda mevcuttur. 
Dolayısıyla, bu yaşanan olaylara
ilişkin siyaset yapanların, Ermeni diasporasının milliyetçi amaçlara matuf
diskurunu kullanarak burada dile getirmelerini uygun ve kabul edilebilir
bulmuyorum. Tutanaklardan çıkarılmasını talep ediyorum. (AK PARTİ sıralarından
alkışlar)
BAŞKAN – Teşekkür ederim.
Sayın Tüzel, bir açıklama yapacak
mısınız?
ABDULLAH LEVENT TÜZEL (İstanbul) –
Evet, Sayın Başkanım.
BAŞKAN – Yerinizden lütfen...
Sayın Tüzel, Sayın Altay’ın da bir
açıklaması olacak. İsterseniz onu da dinleyelim, toplu bir şey yaparsınız.
Buyurun Sayın Altay.
4.- Sinop Milletvekili Engin Altay’ın, İstanbul
Milletvekili Abdullah Levent Tüzel’in 1915 Çanakkale Kara ve Deniz Savaşları
Zaferi’nin 100’üncü yıl dönümü ve 18 Mart Şehitler Günü nedeniyle HDP Grubu
adına yaptığı konuşmasındaki bazı ifadelerine ilişkin açıklaması
ENGİN ALTAY (Sinop) – Teşekkür ederim
Sayın Başkan.
Tarihi tarihçilere bırakmak Cumhuriyet
Halk Partisi olarak bizim de hep öteden beri söyleyegeldiğimiz bir durumdur.
Geçmişte Anadolu topraklarında halklar arasında yaşanmasını istemediğimiz
olayların olduğu bir vakıadır. Biraz önce Sayın Halaçoğlu’nun da kürsüden
söylediği gibi, “Kürtler de Ruslar da şunu yaptı.” deyip bunları kaşıyarak
Türkiye’nin geleceğine, selametine yönelik bir sonuç elde etmiş olmayız. Biz de
Cumhuriyet Halk Partisi olarak “Ermeni soykırımı” ifadesini kabul ve tasvip
etmediğimizi ancak bunu söylerken elbette ki Ermenilerin öldürüldüğünü,
karşılıklı öldürmelerin, şunun bunun olduğunu, tehcirin yaşandığını biliyoruz,
bunda bir sorun yok ama Türkiye Büyük Millet Meclisinde bir “Ermeni soykırımı”
ifadesinin –kürsü masuniyeti var, bir şey diyemem ama- doğru olmayacağı
kanaatindeyiz.
Teşekkür ederim.
BAŞKAN – Teşekkür ederim.
Buyurun Sayın Tüzel.
5.- İstanbul Milletvekili Abdullah Levent Tüzel’in,
1915 Çanakkale Kara ve Deniz Savaşları Zaferi’nin 100’üncü yıl dönümü ve 18
Mart Şehitler Günü nedeniyle HDP Grubu adına yaptığı konuşmasındaki bazı
ifadelerini düzelttiğine ilişkin açıklaması
ABDULLAH LEVENT TÜZEL (İstanbul) –
Sayın Başkan, teşekkür ederim.
Biraz önceki konuşmamdaki ifadelerin
gruplar tarafından bir düzeltme isteğiyle karşılandığını öğrenmiş bulunuyorum.
Şimdi “Ermeniler, sürgüne, soykırıma
uğratılan Ermeniler gerçekliği” ifadesi… 
Öncelikle şu hususa değinmek istiyorum:
Yani Parlamentoda demokratik bir işleyiş açısından, hem milletvekillerinin hem
grupların, düşünce özgürlüğü ve değerlendirme serbestisi çerçevesinde
görüşlerini hiçbir kısıtlamaya tabi olmaksızın ifade edegelmesi gerekir. 
Ancak, tabii, bu konu, Ermeniler konusu,
hem Meclisimiz açısından hem ülkemiz halkları açısından son derece hassas bir
konu. Kimse Ermenilere düşmanlık gibi bir kötülüğü üstüne almak istemiyor. Biz
de tabii, bu konuda bu duyguları paylaşıyoruz ancak şu var: Yani tarihimizde
yaşanmış acı olaylar var. Bu, uluslararası yargı kararlarıyla bir soykırım
olarak adlandırılmış değil, doğru, bu yönüne katılmak mümkün. Belki de orada
bir “gerçeklik” lafı yerine “Bu türden, uluslararası toplumun da tartıştığı
iddialar” şeklinde ifade edilebilir. 
Ama bizim asıl dikkat çekmemiz gereken
nokta şu, hep onu söyledik: Eğer barış içerisinde yaşayacak, geleceğe
yürüyeceksek, halkların kardeşliğini sağlayacaksak 24 Nisan gibi bir tarihte,
âdeta üstüne tüy dikercesine, gidip Çanakkale’de Anzakları anma, hatırlama adına
bu tarihi oraya atfetmek, bu anma törenlerini orada yapmak değildir. Bütün açık
yürekliliğimizle, tarih yazıcılarıyla, işte siyasetçileriyle birlikte 24 Nisanı
bütün gerçeklikleri, yaşanmışlıkları, eleştirileriyle masaya yatırmak olmalı. O
zaman, işte bugün Ermeni kardeşlerimiz huzur ve güven içerisinde, hani güvercin
tedirginliği olmadan yaşayabileceklerdir, burada yok olup gitme korkusu
yaşamadan. Yoksa 1 milyon Ermeni nüfusun bugün binlerle ifade edilen sayılara
düşmüş olması, onların sorunu değil, tıpkı Kürtlerin yaşadığı acılar gibi bizim
sorunumuz, bu ülkede çoğunluğu oluşturan kesimlerin sorunudur. 
Benim ifade etmek istediğim husus
buydu. Eğer “soykırım” kelimesi böyle bir hassasiyet yaratıyorsa -ki bu
hassasiyeti anlıyorum- hiçbir şekilde kullandığımız ifadeler bizlerin
kardeşliğine, ortak yaşamına, barışına ve bu geçmişi soruşturmadaki ortak
sorumluluğumuza halel getirmemeli; buna katılıyorum, bu açıdan da bunu
“iddialar”(x) şeklinde düzeltmek benim açımdan da
grubumuz açısından da bir sorun teşkil etmeyecektir.
Teşekkür ediyorum.
BAŞKAN – Teşekkür ederim.
Gerekli düzeltme yapılmıştır Sayın
Tüzel tarafından.
YUSUF HALAÇOĞLU (Kayseri) – Sayın
Başkan, bir dakika. Tam anlamadık nasıl bir şekilde değiştiriliyor?
BAŞKAN – “’İddia’ demem gerekirdi.”
şeklinde açıklama yapıyor.
YUSUF HALAÇOĞLU (Kayseri) – Yani
“Soykırıma uğratılan Ermeniler iddialarını” şeklinde mi değiştireceksiniz?
BAŞKAN – Şimdi, bakın…
YUSUF HALAÇOĞLU (Kayseri) – Sayın
Başkanım…
BAŞKAN – Sayın Halaçoğlu, Sayın Tüzel
dedi ki: “Yani bu konunun bu şekilde burada ifade edilmesi bir hassasiyettir.
Benim de bunu böyle söylememem gerekirdi.”
YUSUF HALAÇOĞLU (Kayseri) – O zaman
“soykırım” kelimesini tamamen çıkarın oradan.
BAŞKAN – Kelimeyi tutanaktan çıkarmak
benim yetkim içinde değil.
YUSUF HALAÇOĞLU (Kayseri) – Hayır,
kendisi o zaman çıkarttırsın. 
BAŞKAN – Sayın Halaçoğlu…
İDRİS BALUKEN (Bingöl) – Öyle şey olur
mu canım?
Sayın Başkan, öyle şey olur mu?
YUSUF HALAÇOĞLU (Kayseri) – Kusura
bakmayın, o zaman…
BAŞKAN – Sayın Halaçoğlu, bir dinler misiniz
beni?
Şimdi, Sayın
Tüzel açıklamasını yaptı, “Böyle dememeliydim.” dedi. Siz de bundan tatmin
olmadığınızı söylüyorsunuz ama benim tutanaklardan bu kelimeyi çıkarma yetkim
yok. Bu bir Başkanlık Divanı kararıyla olur. Eğer bu cevaptan tatmin olmazsanız
İç Tüzük’ün 155’inci maddesine göre gerekli dilekçenizi yazarsınız, Başkanlık
Divanı buna karar verir. 
YUSUF HALAÇOĞLU (Kayseri) – Onu yaparız
Sayın Başkan ama burada şunu ifade etmek istiyorum…
BAŞKAN – Buyurun. 
YUSUF HALAÇOĞLU (Kayseri) – Her şeyden
önce “soykırım” tabiri, tamamen, siyasi bir tabirden öte bir şey değildir.
Ermeni çetelerinin -bakın, Ermeniler demiyorum, dikkatli konuşuyorum- o tarihte
katlettiği Müslümanların sayısı içinde Kürtler de vardır, tam 518.301 kişidir.
Hangi köyde, hangi mahalde hangi çetelerin katlettiklerine dair kayıtlar
vardır. Peki, Ermenilerle ilgili böyle bir kayıt yokken hangi sebeple burada
soykırım adına bir konuşma yapılabilir? 
BAŞKAN – Teşekkür ederim. 
YUSUF HALAÇOĞLU (Kayseri) – Her şeyden
önce bu…
BAŞKAN – Yani, burada şimdi biz tarihi
tartışma durumunda değiliz Sayın Halaçoğlu. 
YUSUF HALAÇOĞLU (Kayseri) – Efendim, bu
basit bir iş değil; bakın, bu, fikir özgürlüğüyle alakası olan bir iş değil;
bu, bir milletin tamamen en adi suçla suçlanması anlamına gelmektedir. 
TÜLAY BAKIR (Samsun) – “Soykırım”
diyemezler; hayır, hiçbir şekilde kabul etmiyorum, öyle bir şey yok. 
ABDULLAH LEVENT TÜZEL (İstanbul) –
Sayın Halaçoğlu, böyle iddialar var, bu şekilde.
YUSUF HALAÇOĞLU (Kayseri) – Türkiye
Cumhuriyeti’nde, Türkiye Cumhuriyeti’nin Türkiye Büyük Millet Meclisinde, böyle
bir Mecliste ve Çanakkale savaşları konuşulurken böyle bir iddianın ortaya
atılmasını kabul etmek mümkün değildir. Kendilerinin bizzat bunun hassasiyetini
duyup çekmesi gerekir. Bunu özellikle belirtmek istiyorum. 
BAŞKAN – Söyledi, hassas davrandığınızı
biliyoruz. 
İDRİS BALUKEN (Bingöl) – Sayın
Başkanım, gerekli açıklamayı yaptı Sayın Vekilimiz, tutanaklardan
inceleyebilirsiniz.
BAŞKAN – Eğer bununla tatmin
olunamazsa, şu anda benim yetkim değil tutanaklardan bu kelimeyi çıkarmak,
155’inci maddedeki usule uygun davranmanızı özellikle rica edeceğim sizden. 
Sayın Haydar Akar…
ERKAN AKÇAY (Manisa) – Soykırım iddiası
Türkiye ve Türk düşmanlarının bir ithamıdır, asla kabul edilemez ve
reddediyoruz. 
BAŞKAN – Sayın Akar, 58’e göre bir söz
talebinde bulunmuşsunuz. Hangi beyanınızı düzeltmek istiyorsunuz öğrenebilir
miyim? 
HAYDAR AKAR (Kocaeli) – Orada ifade
etmiştim efendim. 
BAŞKAN – “Yapmış olduğum konuşma
esnasında yanlış bir ifade kullandım.” diyorsunuz. 
HAYDAR AKAR (Kocaeli) – Evet, yanlış
bir ifade kullandım. Okuyayım mı ifademi?
ENGİN ALTAY (Sinop) – Onu orada
söyleyecek. Burada niye söylesin? 
HAYDAR AKAR (Kocaeli) – Orada
söyleyeceğim efendim, onun için istiyorum. 
BAŞKAN – Söyleseydiniz çok daha iyi
olurdu yerinizden ama buyurun, peki. 
HAYDAR AKAR (Kocaeli) – Yok, önemli
değil, burada da söyleyebilirim. 
BAŞKAN – Yani, artık Sayın Altay’a
soracağım nasıl idare etmem gerektiğini bundan sonra. 
ENGİN ALTAY (Sinop) – Sayın Başkan, İç
Tüzük gayet açık. 
BAŞKAN – Size soracağım işte. 
Buyurun. 
HAYDAR AKAR (Kocaeli) – Şimdi
söyleyeceğim zaten ben. 
BAŞKAN – Gerçek, samimi söylüyorum yani
kızmıyorum. 
Buyurun, iki dakika. 
XI.- GEÇEN TUTANAK HAKKINDA KONUŞMALAR
1.- Kocaeli Milletvekili Haydar Akar’ın, 17/3/2015
tarihli 78’inci Birleşimdeki bazı ifadelerini düzelttiğine ilişkin konuşması 
HAYDAR AKAR (Kocaeli) – Sayın Başkan,
sayın milletvekilleri; önce, bugün 18 Mart; onurlu bir ulusun dünyaya kendini
kanıtladığı, tarihin akışını değiştirdiği Çanakkale Zaferi’nin 100’üncü yılını
kutluyoruz. Başta Büyük Önder Mustafa Kemal Atatürk olmak üzere, bu topraklarda
özgürce yaşamamızı sağlayan aziz şehitlerimizi saygı ve rahmetle anıyorum. 
Evet, bu sözü niye istedim? Dünkü
konuşmamın bir paragrafında, tarımla ilgili paragrafta “Nasıl gelmişiz? Bakalım
buğdaya: 2003’ten 2014’e kadar 19 milyon ton buğday ithalatı yapmışız ve 19
milyar TL para ödemişiz. 2003’ten 2014’e 8 milyon ton arpa ithal etmişiz, bunun
karşılığında 6 milyar 300 milyon TL para ödemişiz.” dedim. Bu cümle tamamen
yanlış, hatalı söylediğim bir cümle. Bu cümleyi düzeltmek istiyorum. 
Evet, gerçekten buraya nasıl gelmişiz?
Buğday üretiminde 2003’te 19 milyon ton buğday üretilirken 2014’te de 19 milyon
ton buğday üretiliyor. Yani buğday üretiminde hiçbir artış olmamış ama on iki
yıllık AKP döneminde de nüfusumuz 10 milyon artmış. Bunu belirtmek istemiştim.(x)
Yine, arpayla ilgili de yine 2003’te
arpa üretimimiz 8 milyon 100 ton iken 2014’te 6 milyon 300 bin tona düşmüş yani
ciddi bir düşüş kaydedilmiş. Nüfusla doğru orantılı değil tahıl ürünlerinde
veya gıda ürünlerinde bu tür düşüşler AKP iktidarları döneminde nüfusun artmış
olmasına rağmen. Ama bunların sonucu olarak da büyük miktarlarda ithalat yapma
zorunluluğu ortaya çıkmış ve Türkiye’de 2 Trakya büyüklüğündeki alan da,
üretici ürünlerinin karşılığını alamadığı için, üretip kazanamadığı için,
maliyetleri karşılayamadığı için de tarımdan çıkmış, Türkiye Cumhuriyeti tarım
ürünleri ithal eden bir ülke hâline dönüşmüş demek istedim.(x)
Teşekkür ediyorum söz verdiğiniz için.
BAŞKAN – Ben de teşekkür ederim Sayın
Akar.
Gündeme geçiyoruz.
Başkanlığın Genel Kurula sunuşları
vardır.
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım.
XII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Avusturya-Türkiye Parlamentolararası Dostluk Grubu üyelerinden oluşan
parlamenter heyetin Türkiye Büyük Millet Meclisi Başkanlığının konuğu olarak
ülkemize resmî bir ziyarette bulunmasının Türkiye Büyük Millet Meclisi
Başkanlık Divanının 10/3/2015 tarihli 96 sayılı Kararı’yla uygun bulunduğuna
ilişkin tezkeresi (3/1720)
 17/3/2015
 Türkiye Büyük
Millet Meclisi Genel Kuruluna
Avusturya-Türkiye Parlamentolararası
Dostluk Grubu üyelerinden oluşan parlamenter heyetin, Türkiye Büyük Millet
Meclisi Başkanlığının konuğu olarak ülkemize resmî bir ziyarette bulunması,
Türkiye Büyük Millet Meclisi Başkanlık Divanının 10 Mart 2015 tarihli ve 96
sayılı Kararı’yla uygun bulunmuştur.
Söz konusu heyetin ülkemizi ziyareti,
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 7’nci maddesi gereğince Genel
Kurulun bilgilerine sunulur.
 Cemil
Çiçek
 Türkiye
Büyük Millet Meclisi
 Başkanı
BAŞKAN – Bilgilerinize sunulmuştur.
Meclis araştırması açılmasına ilişkin
üç önerge vardır, ayrı ayrı okutuyorum:
B) Meclis Araştırması Önergeleri
1.- Yozgat Milletvekili Sadir Durmaz ve 19
milletvekilinin, Yozgat
ilindeki işsizlik sorununun araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1263)
Türkiye Büyük
Millet Meclisi Başkanlığına
Yozgat ilinin işsizlik sorunlarının
araştırılarak yapılacak yasal düzenlemeler de dâhil olmak üzere alınacak
önlemlerin tespiti amacıyla Anayasa’nın 98'inci, TBMM İçtüzüğü’nün 104'üncü ve
105'inci maddeleri gereğince Meclis araştırması açılmasını arz ederiz.
1) Sadir Durmaz (Yozgat)
2) Mustafa Kalaycı (Konya)
3) Seyfettin Yılmaz (Adana)
4) Oktay Vural (İzmir)
5) Emin Çınar (Kastamonu)
6) Cemalettin Şimşek (Samsun)
7) Ali Öz (Mersin)
8) Ali Halaman (Adana)
9) Hasan Hüseyin Türkoğlu (Osmaniye)
10) Bülent Belen (Tekirdağ)
11) Ali Uzunırmak (Aydın)
12) Münir Kutluata (Sakarya)
13) Mustafa Erdem (Ankara)
14) Sümer Oral (Manisa)
15) Erkan Akçay (Manisa)
16) Emin Haluk Ayhan (Denizli)
17) Muharrem Varlı (Adana)
18) Mehmet Erdoğan (Muğla)
19) S. Nevzat Korkmaz (Isparta)
20) Mehmet Şandır (Mersin)
Gerekçe:
Yozgat, Anadolu'nun merkezinde tarım
sektörünün ağırlıkta olduğu bir kentimizdir.
Anadolu'nun merkezinde bulunan ve
coğrafi konum olarak Kayseri ve Ankara gibi büyük şehirlere yakınlığının
ilimizi daha avantajlı bir konuma getirmesi gerekirken Yozgat'ta işsizlik had
safhada bulunmaktadır.
Yozgat ilimiz sürekli olarak göç
vermektedir. Son on yılda Yozgat'tan göç alabildiğince hızlanmıştır. 2007
yılından itibaren TÜİK'in rakamları ortadadır. Son olarak 2010-2011 dönemi baz
alındığında, Yozgat, deprem felaketi yaşanan Van ilimizden sonra en çok göç
veren 2’nci il durumundadır. Van’daki göçün nedeninin deprem olduğu herkesin
malumudur, ancak Yozgat'taki göçün nedeninin yetkililerce araştırılarak
açıklanması ihtiyacı bulunmaktadır.
Yaş guruplarına göre bakıldığında göç
eden nüfusun büyük bir bölümünün 40 yaş ve altı olduğu görülmektedir. Bu da
göstermektedir ki Yozgat her geçen yıl genç, dinamik ve üretken nüfusunu
kaybetmektedir.
Kalkınma Bakanlığı verilerine göre,
2003 yılından bu tarafa kamu yatırımlarının illere göre dağılımı sıralamasında
Yozgat ilimiz 81 il arasında 60'ıncı sıranın üzerine hiçbir zaman çıkamamıştır.
Nüfus yoğunluğu ve coğrafi büyüklük bakımından Yozgat'tan küçük olan iller bile
daha fazla yatırım almışlardır.
Özellikle son yıllarda Yozgat'ta
üretime dönük bütün kamu yatırımları kapatılmış ya da özelleştirilmiş,
istihdama dönük yeni hiçbir yatırım yapılmamıştır. Bazı bölge müdürlükleri de
kaldırılmıştır.
Turizmin geliştirilmesine müsait bazı
beldelerdeki belediyelerin kapatılması, zaten yetersiz olan turizmin tamamen
ortadan kalkmasına neden olacaktır. Bu olumsuzluklardan dolayı işsizlik ve göç
hızla artmış ve artmaya devam etmektedir.
Açıklanan bu sebeplerden dolayı, Yozgat
ilimizde işsizlik sorununun yerinde tespit edilerek konunun aydınlığa
kavuşturulması ve gereken önlemlerin alınması amacıyla bir Meclis araştırması
açılması gerekmektedir. 
2.- Adana Milletvekili Ali Halaman ve 19
milletvekilinin, sigara kaçakçılığı ve sigara kaçakçılığıyla ilgili kayıt dışı
ticaretin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1264)
Türkiye Büyük Millet Meclisi Başkanlığına
Sigara insan sağlığına zararlı olmasına
karşın, ekonomik açıdan önemli bir tüketim maddesidir. Türkiye'de nüfusun üçte
1’i sigara tüketmekte ve büyük paralar harcanmaktadır. Bu harcanan paraların
büyük bir bölümü yabancı sigara tekellerinin kasasına gitmektedir. Ülkemizde
sigara kaçakçılığının insan sağlığı ve ekonomiye verdiği zararlar
bilinmektedir. Kaçak yollarla ülkemize giren kaçak sigaranın yurda girişinin
engellenmesi ve kayıt dışı ticaretin önlenmesi için ve alınması gereken
tedbirlerin belirlenmesi amacıyla Anayasa'nın 98’inci ve TBMM İçtüzüğü’nün 104
ve 105’inci maddeleri gereğince Meclis araştırması açılması için gereğini
saygılarımla arz ederim. 
1) Ali Halaman  (Adana)
2) Mehmet Şandır  (Mersin)
3) S. Nevzat Korkmaz (Isparta)
4) Erkan Akçay  (Manisa)
5) Mesut Dedeoğlu  (Kahramanmaraş)
6) Necati Özensoy  (Bursa)
7) Oktay Öztürk  (Erzurum)
8) Enver Erdem  (Elâzığ)
9) Bülent Belen (Tekirdağ)
10) Mustafa Kalaycı  (Konya)
11) Murat Başesgioğlu  (İstanbul)
12) Meral Akşener  (İstanbul)
13) Kemalettin Yılmaz (Afyonkarahisar)
14) Koray Aydın  (Trabzon)
15) Sümer Oral  (Manisa)
16) Münir Kutluata  (Sakarya)
17) Ali Öz  (Mersin)
18) Emin Haluk Ayhan  (Denizli)
19) Seyfettin Yılmaz  (Adana)
20) Emin Çınar  (Kastamonu)
Gerekçe: 
Tütün mamulleri ve alkollü içki
kaçakçılığıyla mücadele, vergi kaybının önlenmesi, insan sağlığının korunması,
terör ve organize suç örgütlerinin finansmanının engellenmesi, haksız rekabetin
önüne geçilmesi ve kayıtlı istihdamın temin edilebilmesi açılarından önem arz
etmektedir.
Ülkelerin ekonomik yapısı ve toplum
sağlığına karşı önemli bir tehdit hâline gelen tütün mamulleri kaçakçılığı suçu
konusunda, ülkemize yönelik risk her geçen gün artmaktadır. Tütün ve tütün
mamulleri kaçakçılığı çoğunlukla kara ve deniz sınırlarımızın ihlali şeklinde
gerçekleşmektedir.
Emniyet Genel Müdürlüğü 2011 yılında
ülke genelinde yakalanan gümrük kaçağı sigaraların yüzde 32,3'ünün Doğu Anadolu
Bölgesi’nde, yüzde 27,8'inin Güneydoğu Anadolu Bölgesi’nde, yüzde 7'sinin
Karadeniz Bölgesi’nde, yüzde 12,8'inin Akdeniz Bölgesi’nde, KKTC üzerinden
Akdeniz'e kıyısı bulunan Adana, Antalya ve Mersin illerimiz üzerinden iç
piyasaya sürüldüğü tespit edilmiştir.
Karadeniz ve Doğu Akdeniz Bölgesi’ndeki
sigara kaçakçılığı suç faaliyetlerini arttıran uluslararası suç kartellerinin
Romanya, Gürcistan, Abhazya özerk bölgesi, Mısır, Lübnan, Suriye ve KKTC
limanlarından ülkemize ve Avrupa'ya yönelik suç faaliyetlerini 2011 yılında
yoğunlaştırdıkları tespit edilmiştir.
Diğer taraftan, 2011 yılında ülke
genelinde kargo yöntemiyle sevkiyatı gerçekleştirilen 354 olayda 1 milyon 324
bin 125 paket gümrük kaçağı sigara ele geçirilmiştir. Kaçak sigaranın doğu
illerinden batı illerine nakledilmesi ve batı bölgesinde farklı illerde
piyasaya sürülmesinde bahse konu yöntemin artan bir ivmeyle kullanıldığı tespit
edilmiştir.
Türkiye'ye her yıl 30 bin ton kaçak
sigara girmektedir. Yani, her 6 sigaradan 1’i kaçaktır. Resmî kurumlara göre
ekonomi yılda 1,1 milyar dolar, tütün eksperlerine göre ise 2,1 milyar zarara
uğramaktadır. Bu rakamların çok daha fazla olduğu tahmin edilmektedir.
Sigara kaçakçılığının, silah ve
uyuşturucu kaçakçılığına göre daha risksiz ve daha kolay olması, mevcut kanunlara
göre cezasının yok denecek kadar az olması kaçak ve sahte sigaraya olan ilgiyi
arttırmaktadır. Bir yandan devlet her yıl 2,5 milyar dolar dolayında vergi
kaybına uğramakta, bir yandan da terör örgütü PKK bu yöntemle ciddi lojistik
destek sağlamaktadır. İstihbarat raporlarına göre, Türkiye pazarına sokulan
sahte sigaranın Kuzey Irak'taki sigara fabrikalarında üretildiği, ülkeye
sokulması ve dağıtılmasında ise PKK'nın aktif rol oynadığı belirtilmektedir.
Türk ekonomisindeki kaybın önlenmesi ve
devlete vergisini ödeyen esnafın zarar görmemesi için, ülkemize yasal olmayan
yollarla giren sigaranın kaçakçılığının engellenmesi amacıyla Anayasa'nın
98’inci ve TBMM İçtüzüğü’nün 104’üncü ve 105’inci maddeleri gereğince Meclis
araştırması açılması için gereğini saygılarımla arz ederim.
3.- İstanbul Milletvekili Sedef Küçük ve 21
milletvekilinin, kız çocuklarının erken yaşta ve zorla evlendirilmeleriyle
ilgili sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1265)
Türkiye Büyük Millet Meclisi Başkanlığına
Uluslararası
sözleşmelere göre, 18 yaşının altında olan her birey çocuk sayılmakta ve 18 yaş
altı yapılan evlilikler erken evlilik olarak değerlendirilmektedir. Yeni Medeni
Kanun’la evlilik yaş sınırının istisnai hâller hariç 17 yaşını doldurma şartına
bağlanmış olması sonrasında, gerek söz konusu istisnai hâlin kullanımına
ilişkin başvuruların sayısının yükselmesi gerek çocuk yaşta yaptırılan
gayriresmî evliliklerin artması ülkemizde öteden beri bir sorun olan çocuk
gelinler konusunda önlem alınması gereğini ortaya koymaktadır.
Bilindiği gibi,
erken yaşta evlilik her şeyden önce özellikle kız çocuklarının okuldan
alıkonulmasıyla sonuçlanmaktadır. Öte yandan, küçük yaşta kadın, eş ve anne
olmak kız çocuklarına altından kalkamayacakları kadar ağır sorumluluklar
yüklemektedir. Toplumsal geleneklerin arkasına sığınarak yapılan ve pek çok
yaşamın kararmasına yol açan erken yaşta evlilikler bir sorun odağı olmaya
devam etmektedir. 
Bu nedenlerle,
kız çocuklarının erken yaşta ve zorla evlendirilmeleriyle ilgili sorunların ve
alınması gereken önlemlerin belirlenmesi amacıyla Anayasa’nın 98, İç Tüzük’ün
104 ve 105'inci maddeleri gereğince Meclis araştırması açılmasını arz ederiz.
26/11/2012
1) Sedef Küçük  (İstanbul)
2) Tolga Çandar  (Muğla)
3) Hülya Güven  (İzmir)
4) Emre Köprülü  (Tekirdağ)
5) Mustafa
Sezgin Tanrıkulu  (İstanbul)
6) Candan Yüceer
 (Tekirdağ)
7) Celal Dinçer  (İstanbul)
8) Selahattin
Karaahmetoğlu  (Giresun)
9) Ali İhsan
Köktürk  (Zonguldak)
10) Mustafa
Serdar Soydan  (Çanakkale)
11) Mahmut Tanal
 (İstanbul)
12) Dilek Akagün
Yılmaz  (Uşak)
13) İhsan Özkes  (İstanbul)
14) Gürkut Acar  (Antalya)
15) Hasan Akgöl  (Hatay)
16) Kadir Gökmen
Öğüt  (İstanbul)
17) Mehmet Ali
Ediboğlu  (Hatay)
18) Recep Gürkan
 (Edirne)
19) Metin Lütfi
Baydar  (Aydın)
20) Haluk
Eyidoğan  (İstanbul)
21) Mehmet Hilal
Kaplan  (Kocaeli)
22) Sakine Öz  (Manisa)
Gerekçe:
Evrensel İnsan
Hakları Bildirgesi’nin 16/2 maddesi, evliliğin ancak evlenmeye niyetlenen
eşlerin özgür ve tam oluruyla yapılabileceğini hüküm altına almaktadır. Yani,
bildirgeye göre, taraflardan birinin bilinçli bir karar vermek için yeterince
olgun olmaması hâlinde evlilik iradesinin özgür ve tam olamayacağı kabul
edilmiştir.
Birleşmiş
Milletlerin insan haklarına dair yedi temel sözleşmesinden biri olan Kadınlara
Karşı Her Türlü Ayrımcılığın Önlenmesi Uluslararası Sözleşmesi’nde “Çocuğun
erken yaşta nişanlanması veya evlenmesi hiçbir şekilde yasal sayılmayacak ve
evlenme asgari yaşının belirlenmesi ve evlenmelerin resmî sicile kaydının
mecburi olması için yasama dâhil gerekli tüm önlemler alınacaktır."
denilmektedir.
Bunlara uygun
olarak, Medeni Kanun’umuzun 124'üncü maddesi "Erkek veya kadın onyedi
yaşını doldurmadıkça evlenemez." diyerek bu durumu hüküm altına almıştır.
Ancak kanun, hâkime, olağanüstü durumlarda ve pek önemli bir sebeple 16 yaşını
doldurmuş olan erkek veya kadının evlenmesine izin verebilme yetkisi de
tanımıştır. Türk Medeni Kanunu'nun yürürlüğe girmesiyle birlikte çocuklarını 18
yaş altında evlendirmek isteyen aileler bu yolu kullanmaya başlamışlardır.
Son yıllarda bu
başvurularda bir artış eğilimi gözlenmektedir. Örneğin TÜİK verilerine göre,
2012 yılında 18 yaşından küçük kızını evlendirmek için mahkemeye dava açan
ailelerin sayısında 2011 yılına göre yüzde 94,2 artış olduğu saptaması
yapılmaktadır. Ayrıca bazı sivil toplum örgütlerince, kız çocuklarının çocuk
yaşta, ruhsal ve fiziksel gelişimini tamamlamadan gayriresmî olarak yapılan
evliliklerin sayısında da artış olduğu belirtilmektedir. Bu evliliklerin hemen
hepsi kız çocuğunun bilinçli rızası dışında, zorla yaptırılmaktadır.
Çocuk gelin
görülme sıklığı ile ailenin yoksulluğu arasında doğru orantı bulunmasından
başlayarak ülkelerin toplumsal ve geleneksel profiline kadar pek çok faktörün
bu sorunda rol oynadığı ifade edilse de Türkiye genelinde erken evlilik
oranının yüzde 40'lar civarında olduğu ve kız çocuklarının kendilerini
koruyamayacak yaşta evlendirilmelerinin en temel insan hakkı olan eğitim
haklarının önündeki en büyük engel olduğu gerçeği gözlerden ırak
tutulmamalıdır.
Bu konuda
toplumsal duyarlılığın artırılması başta olmak üzere, yasal düzenlemeleri de
kapsayan geniş kapsamlı ve sürdürülebilir önlemlerin alınması gerekliliği
bulunmaktadır. Aksi takdirde, bu sorunun etkilerinin ve yarattığı
olumsuzlukların artması kaçınılmazdır.
Yukarıda anılan
nedenlerle, kız çocuklarının erken yaşta ve zorla evlendirilmelerinin
önlenmesiyle ilgili sorunların ve alınacak önlemlerin yüce Meclisimizce tespiti
amacıyla bir Meclis araştırması açılmasının yerinde olacağı düşüncesindeyiz.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır. 
Gündemin “Özel Gündemde Yer Alacak
İşler” kısmına geçiyoruz. 
Bu kısımda yer alan, Halkların
Demokratik Partisi Grubu adına Grup Başkan Vekili Bingöl Milletvekili İdris
Baluken’in, Türkiye'nin son dönemde ekonomik ve istihdama yönelik
göstergelerinin kötüye gittiği iddiasıyla Ekonomi Bakanı Nihat Zeybekci
hakkında bir gensoru açılmasına ilişkin (11/47) esas numaralı Gensoru
Önergesi’nin gündeme alınıp alınmayacağı hususundaki görüşmelere başlıyoruz. 
XIII.- GENSORU
A) Ön Görüşmeler
1.- HDP Grubu adına, Grup Başkan Vekili Bingöl
Milletvekili İdris Baluken’in, Türkiye’nin son dönemde ekonomik ve istihdama
yönelik göstergelerinin kötüye gittiği iddiasıyla Ekonomi Bakanı Nihat Zeybekci
hakkında gensoru açılmasına ilişkin önergesi (11/47) 
BAŞKAN - Hükûmet? Burada. 
Önerge daha önce bastırılıp dağıtıldığı
ve Genel Kurulun 9/3/2015 tarihli 72’nci Birleşiminde okunduğu için tekrar
okutmuyorum. 
Sayın milletvekilleri, Anayasa’nın
99’uncu maddesine göre bu görüşmede önerge sahiplerinden bir üyeye, siyasi
parti grupları adına birer milletvekiline ve Bakanlar Kurulu adına Başbakan
veya bir bakana söz verilecektir. 
Konuşma süreleri, önerge sahibi için on
dakika, gruplar ve Hükûmet için yirmişer dakikadır. 
Şimdi, söz alan sayın
milletvekillerinin isimlerini okuyorum: 
Önerge sahibi olarak İstanbul
Milletvekili Sayın Sebahat Tuncel; gruplar adına, Halkların Demokratik Partisi
Grubu adına İstanbul Milletvekili Sayın Abdullah Levent Tüzel, Milliyetçi
Hareket Partisi Grubu adına İzmir Milletvekili Sayın Ahmet Kenan Tanrıkulu,
Cumhuriyet Halk Partisi Grubu adına İstanbul Milletvekili Sayın Müslim Sarı,
Adalet ve Kalkınma Partisi Grubu adına Bitlis Milletvekili Sayın Vedat Demiröz;
Hükûmet adına Ekonomi Bakanı Sayın Nihat Zeybekci konuşacaktır. 
Şimdi, ilk söz, önerge sahibi olarak
İstanbul Milletvekili Sayın Sebahat Tuncel’de. 
Buyurun Sayın Tuncel. (HDP sıralarından
alkışlar) 
Süreniz on dakika. 
SEBAHAT TUNCEL (İstanbul) – Sayın
Başkan, değerli milletvekilleri; Halkların Demokratik Partisi adına hepinizi
saygıyla sevgiyle selamlıyorum. 
Bugün, burada,
aslında Türkiye ekonomisine ilişkin çok önemli tartışmalar yürüteceğiz. Aslında
yaşamın kendisini çok ilgilendiren bir konu. Ekonomi, sadece rakamlarla ilgili
bir durum değil, toplumun refahını, toplumun geleceğini ilgilendiren bir konu
ama baktığımda Genel Kurula bu konuyla çok ilgilenen kesim yok. İktidar ve
muhalefet açısından bu bir sorun hâli diye düşünüyorum.
Sevgili arkadaşlar, bizim Sayın Bakan
hakkında verdiğimiz gensoru, aynı zamanda AKP hükûmetlerinin aslında ekonomi
politikalarına ilişkin yaklaşımlarımızı, genel eleştirilerimizi ifade etmek
açısından önemli; yoksa bu politikalardan sadece bir kişinin sorumlu
olmadığının, aslında o kişi şahsında AKP Hükûmetinin ekonomi politikalarının
Türkiye'yi ne hâle getirdiğinin görülmesi açısından önemli.
Türkiye ekonomisinin en temel
sorunlarından biri, aslında bu ülkede gerçekten ekonominin ne olduğu
meselesinin çok doğru değerlendirilmemesi. Aslında AKP Hükûmeti, Başbakanından
Cumhurbaşkanına, bakanlarına, on iki yıllık iktidarları boyunca her zaman için
“Türkiye ekonomide çok iyi, dünya ekonomisinin bilmem kaçıncı sırasında;
dolayısıyla istikrar gerekiyorsa bize oy vereceksiniz, dolayısıyla biz çok
mutlu bir ülkeyiz çünkü ekonomimiz çok iyi.” diye ifade ettiler ve bunun
üzerinden siyaset yaptılar. Oysa gerçeğe baktığınızda gerçekten Türkiye'nin
ekonomide durumu çok mu iyi? Evet, bir kesimin durumu çok iyiydi, yüzde 10’luk
diyebileceğimiz bir kesim Türkiye'de çok mutlu çünkü AKP Hükûmetinin tam da
patronlara, tam da aslında iktidar sahibine yakın olanlara yönelik politikaları
nedeniyle Türkiye'de bir grup bu ekonomik politikadan memnun. Ama çok geniş bir
kesim, yüzde 80’le, yüzde 90’la ifade edeceğimiz kesim bu ekonomi
politikalarının altında ezilmekte.
Türkiye'de işçi sınıfının geldiği
düzeye; işçilerin, emekçilerin, kadınların, yoksulların düzeyine baktığınızda
bunu çok daha net olarak görebilirsiniz. AKP Hükûmetinin özellikle Aile ve
Sosyal Politikalar Bakanlığı bütçesine baktığınızda, bununla ne demek
istediğimizi çok net ifade edebiliriz. Bu ülkede yoksulluğu kronik bir hâle
getiren, bunu bir kader olarak sunan ve bunu da özellikle yoksulluk üzerinden
yardımlaşma fonlarıyla bir kadere dönüştüren bir zihniyetle karşı karşıyayız.
Aslında kapitalist modernist ülkelerin
genel olarak politikası bu. AKP, sonuçta, kapitalist modernist güçlerin Türkiye
temsilcisidir, neoliberal politikaların Türkiye temsilcisidir. O yüzden,
özelleştirme politikalarına, işçi politikalarına, kadın istihdamına, tarıma,
bütün bu politikalardan bakıyor ve bu ülkede ekonomiye de bakarken buradan,
sadece sıcak para üzerinden, sadece işlerin dönüp dönmediğinden bakarak siyaset
yapıyor. Cumhurbaşkanının son günlerdeki bu ülkeyi bir şirket gibi yönetme
yaklaşımı, aslında AKP iktidarının bu ülkeyi nasıl yönettiğinin bir göstergesi
ve çok çarpıcı. Aslında, bu ülkeyi şirket gibi yönetme yaklaşımıyla,
Türkiye’nin ekolojik alanını talana çeviren, her türlü süreci ranta çeviren,
“kentsel dönüşüm projeleri” adı altında yaşamımızı zindan eden, yoksulları daha
yoksul yapan, zenginleri daha zengin yapan, bu ülkede yoksullar ile zenginler
arasındaki farkı uçuruma sürükleyen bir yaklaşım içerisindeyiz. Hesap
verilebilirliği de yok bunun. 
En temel eleştirilerimizden birisi bu
yani bu ülkede AKP Hükûmetinin yaptığı bütün ekonomik yatırımlara ya da bütün
işlemlere baktığınızda, gelip bu Meclise hesap vermemiştir, halka hesap
vermemiştir; bunun hesap sorulabilir yönü de yoktur. Yerel yönetimlerinden
tutun, aslında, merkezî Hükûmet politikalarına baktığınızda bu çok ciddi bir
sorun. Bu ülkede eğer yolsuzluk tartışılıyorsa, hırsızlık tartışılıyorsa, kara
para aklama tartışılıyorsa, AKP Hükûmeti ve onun şahsında Cumhurbaşkanının ismi
dahi bu işlere karışmışsa burada bir sorun var demektir. Yani, ekonomi
dediğiniz şey sadece paranın gelip gitmesi meselesi değildir ki; bu, aslında
şeffaf olmamasının, denetimden yoksun olmasının temel şeyidir. Ekonomi Bakanı
bundan sorumludur. Hâlâ hesap verilmemiştir bu ülkede, halklara hesap
verilmemiştir. Örneğin, ayakkabı kutularından çıkan paranın hesabı
verilmemiştir. Örneğin, bu ülkede hâlâ hırsızlığın hesabı verilmemiştir. 
RECEP ÖZEL (Isparta) – Seçimler olmuyor
mu bu ülkede Sebahat Hanım?
SEBAHAT TUNCEL (Devamla) – Verilmediği
için de insanlar kaygıyla bakıyor. Tabii, bu geleneksel, “Küçük kalkar, büyüğe
bakar.” diye bir söz var, bu baştan aşağı, Cumhurbaşkanından Başbakanına,
bakanlarına, hatta yerelde en küçük bir esnafa, bireye kadar yaygınlaşan bir
yaklaşımdır. Daha önce birkaç yerde söyledim, “dayısı olmak” sözü Türkiye’ye
özgü bir sözdür çünkü dayısı olan işlerini yapar. Bu “dayısı olmak” denetimden
uzaklaşmanın, şeffaf olmamanın beraberinde getirdiği bir şey.
Şimdi, bakıyoruz, ekonomik olarak
gerçekten bu kadar iyi durumdaysak niye insanlar ciddi anlamda sorun yaşıyor?
Diyelim ki, bu ülkedeki ekonomik istihdam alanına baktığınızda, istihdam
alanında ciddi sorunlar var, özellikle kadın istihdamı. 2013 yılı verilerine
bile baktığınızda, bu ülkede 7 milyon 820 bin kadın istihdam ediliyor, bunun
2,1 milyonu tarım alanında yani aslında güvencesiz, aslında kayıt dışı alanlarda
çalışan.
Yine, bakıyorsunuz, Dünya Ekonomik
Forumu’nun Küresel Cinsiyet Eşitsizliği Raporu’nda Türkiye 142 ülke arasında
125’inci sıraya gerilemiş ve bu, Avrupa ve Orta Asya bölgelerinde en son anlamına
geliyor. Bu eşitsizlikler de ifade edilirken aslında kadınların istihdam
yaşamına katılımı, ekonomik yaşama katılımı, bütün bu anlamda değerlendirilen
konulardır.
Değerli milletvekilleri, o yüzden
Ekonomi Bakanının bugün burada hesap vermesi, Hükûmet adına hesap vermesi
Türkiye açısından önemlidir. Çünkü, ekonominin demokrasiyle de direkt, doğrudan
alakası vardır. Demokratik ülkelerde yoksul ile zengin arasında bu kadar çok
uçurum yoktur. Demokratik ülkelerde insanların eğitim, barınma, sağlık
haklarında bu kadar uçurum yoktur. Yine, demokratik ülkelerde, denetlenebilir
bir ekonomiyle karşı karşıyayız. Dolayısıyla, bütün bunların hesabını vermek
gerekiyor.
Bakın, önümüzde 1 Mayıs var. Yeniden
tartışacağız biz bunu. İşçi sınıfının getirildiği durum, sendikaların
getirildiği durum; bu ülkede işçinin, emekçinin hakkını alamaması, grev bile
yapamaması bunun sorunu değil midir? Bakın, bu ülkede grev yapamıyor işçiler.
Grev kararı alıyor. Hükûmet, hemen bakanlar olmadığı hâlde, bakanların
imzasıyla grevi erteliyor güvenlik gerekçesiyle. Bu nasıl ekonomidir ki bu ekonomiye
karşı itiraz eden, bu ekonomiye karşı “Biz bunun karşısında eziliyoruz,
emeğimizin karşılığını alamıyoruz, örgütlenemiyoruz.” diyenlerin sesini bile
kısan bir sistemle karşı karşıyayız. O yüzden, bu denetlenebilirlik durumu da
yok. Kim denetleyecek? İşçi sınıfı denetleyecek. Şimdi, siz patronların sözüne
göre bütün kararları alırsanız burada işçi sınıfı tabii ki itiraz edecek, tabii
ki isyan edecek, bu mücadeleyi büyütecek.
Yine, sevgili arkadaşlar, son
dönemlerde bakıyorsunuz, AKP iktidarı döneminde, hani, ekonomi bu kadar iyiyken
doların ateşinin yükselmesi, doların geldiği düzey, bunun karşısında aslında
işte bütün siyasi müdahalelere rağmen sorunun hâlâ çözülmemiş olması,
Türkiye’deki ekonomik krizin ne kadar derin olduğunu gösteriyor. Şimdi gidin
küçük esnafa, durumu göreceksiniz. Aslında AKP iktidarı döneminde çok
övündüğünüz o ekonominin ciddi anlamda esnafta bir karşılığının olmadığının,
esnafın ciddi anlamda darboğazda olduğunun, bu ülkede herkesi, 76 milyonun
neredeyse tamamını siz özel şirketlere ya da kamuya borçlu hâle getirdiğinizin
farkında mısınız? Bu ülkede yurttaşlar yaşayabilmek için kredi almak
zorundalar. Bu ülkede insanlar çocuklarını okula gönderebilmek için, daha iyi
koşullarda yaşayabilmek için ya da en azından yaşayabilmek için -bırakalım daha
iyi koşulları, ev alabilmek için- hepsini borçlandırmış durumdasınız. Aslında
bu, kapitalizmin temel şeylerinden birisi, kendisine bağımlı hâle getiriyor.
Buna karşı bu politikaları yürütmek yani AKP’nin ortaya çıkarttığı bu
politikalara karşı gerçekten itirazlarımızı ortaya koymak ve bunun hesabını
sormak bizim muhalefet olarak görevlerimizden birisi.
Yine, sevgili arkadaşlar, rakamlara siz
bizden daha iyi bakıyorsunuz. Bakın, Sayın Bakanın da önünde rakamlar vardır,
Türkiye’nin gelişmişlik düzeyi, enflasyonun artışı, yine işte dolarda ortaya
çıkan durum ve bunun aslında Türkiye ekonomisine ne kadar büyük zarar
verdiğini, AKP’nin şimdiye kadar sıcak para üzerinden kurduğu ilişkinin
Türkiye’yi ne hâle getirdiğini hep buradan bir kez daha hatırlatırız. Ben
kendim bu kürsüde konuşma yapmıştım, o zaman hatırlarsanız Yunanistan’ı da
örnek göstermiştik, demiştik ki: AKP’nin uyguladığı politikalarla biz hep
ekonomik olarak iyi kalacağız, istikrarlı olacağız, dolayısıyla kimse
korkmasın, politikalarının yanlış olduğunu, toplumu yanlış yönlendirdiğini, tam
da aslında bu sıcak paraya yönelik yaklaşımın ciddi sorun olduğunu, istihdama
dayalı değil, üretime dayalı değil sadece tüketim üzerinden, sıcak para
üzerinden geliş gidişin ne hâle getirdiğini uyarmıştık, şimdi bir kez daha
bunun uyarısını gösteriyoruz. AKP’nin hem dış politikası hem de ekonomiye
yönelik uyguladığı politikalar bugün Türkiye’yi ciddi bir ekonomik krizin
ortasına sürüklemiştir, bu kriz çok daha derindir, görünenden çok daha derindir,
bunu önümüzdeki dönemlerde göreceksiniz. AKP Hükûmeti, seçim nedeniyle bu krizi
gölgelemek, bu kriz yokmuş gibi davranmak, kendi şeylerinden, Başbakanından,
Cumhurbaşkanına tedbir almaya çalışıyor ama halk artık gerçeği biliyor. Yani
Türkiye ekonomisi o kadar iyi bir düzeyde değil, üstelik Orta Doğu’da yürüttüğü
siyaset nedeniyle çok daha kırılgan. İnsanlar artık buraya yatırım yapmıyor,
sadece inşaat alanında yatırım yapıyor, ne istihdama yönelik ne de üretime
dayalı bir yatırım yapıyor. Bunu bir sorgulayın bakayım, daha çok dış
ülkelerden buraya gayrimenkul üzerinden değerlendirmeler yapılıyor yani bütün
bunların nedenini bile sorguladığınızda Türkiye ekonomisinin çok kırılgan
olduğunu, çok derin kriz yaşayabileceğini, bunun tedbirinin alınması gerektiğini,
bu tedbirin de ancak demokratik, şeffaf bir noktada olması gerektiğini
düşünüyoruz. 
(Mikrofon otomatik cihaz tarafından
kapatıldı) 
RECEP ÖZEL (Isparta) – Gensorunun
konusu neydi anlamadık ki, bundan dolayı gensoru verilebilir mi ya? 
SEBAHAT TUNCEL (Devamla)
– O yüzden, Bakanlığın bu konuda hesap vermesi gerekiyor. (HDP sıralarından
alkışlar) 
BAŞKAN – Sayın
Tuncel, teşekkür ederim 
RECEP ÖZEL
(Isparta) – Gensorunun konusu ne?
İDRİS BALUKEN
(Bingöl) – Anlamadın mı, on dakikadır konuşuyor işte.
RECEP ÖZEL
(Isparta) – Vallahi, bunlardan dolayı gensoru verdiyseniz yazık ya, vallahi
yazık!
BAŞKAN – Sayın
Özel, lütfen...
İDRİS BALUKEN
(Bingöl) – Ekonomik kriz, dolar; onlar Ekonomi Bakanıyla alakalı değil mi? 
BAŞKAN – Sayın
milletvekilleri, Halkların Demokratik Partisi Grubu adına İstanbul Milletvekili
Sayın Abdullah Levent Tüzel konuşacak.
Süreniz yirmi
dakika. (HDP sıralarından alkışlar) 
HDP GRUBU ADINA
ABDULLAH LEVENT TÜZEL (İstanbul) – Sayın Başkan, değerli milletvekilleri, Sayın
Bakan; hepinizi saygıyla selamlıyorum.
Grubumuzun,
Ekonomi Bakanı Sayın Nihat Zeybekci hakkında vermiş olduğu gensoru üzerinde
görüşlerimizi paylaşmak istiyorum. 
Recep Bey
arkadaşımız, tabii, ekonomiye değindi, onları anlayamadı herhâlde. Yani,
işsizlik rakamları, yoksulluk göstergeleri, dolar-kur-faiz ilişkileri ve bütün
bunlar Türkiye’nin ekonomisiyle son derece yakından ilgili, bire bir
bağlantılı. Dolayısıyla, ekonominin iyiye gittiğini kim iddia edebilir bugün
yani son, yılbaşından bu yana yaşananlardan sonra? Bunun üzerine gitmemiz
gerekiyor yani bütün 77 milyon Türkiye vatandaşı adına. Birileri bir eli yağda,
bir eli balda, birileri borç batağında; birileri demeyelim, milyonlarcası borç
batağında. Bu dengesizlik elbette masaya yatırılmalı, sorgulanmalı ve Sayın
Bakan tarafından da, Hükûmet tarafından da bir izahı olmalı. Bizim de
sorularımız var.
Değerli
milletvekilleri, kabul etmek gerekiyor ki Türkiye ekonomi bakımından hayli
sıkıntılı, zor günlerden geçiyor; kelimenin anlamıyla bir darboğaz hâli var,
bir bunalım hâli var. Aslında, ekonomiyi yönetenler tarafından da bir çarşafa
dolanma hâli var. 
Şimdi, kamuoyu
en son neyi konuşur oldu? Dolardaki ani yükseliş, işte, “Doların ateşini kim
körüklüyor?” tartışmaları. Ardı sıra, Cumhurbaşkanının adının burada sık sık
geçer oluşu, yaptığı her açıklamadan sonra böyle kuruş kuruş doların
yükselmesi. Herkes bilir ki, sokakta kime sorsanız, dolar ne kadar artıyorsa, dolar
kuru ne kadar artıyorsa vatandaşın cebindeki para da o kadar eriyor; bu, çok
açık bir şey. Ve yılbaşından bu yana saptanan kayıp yüzde 16 civarında bir
örtülü devalüasyon olduğu şeklinde. Tabii, çokça tartışıldı bu dolardaki
yükselişin ve devam etme eğilimi gösteren bu yükselişin nedenleri; kaynağında
dış spekülatörler mi var, yoksa ülkeyi yöneten iç gücün kendi içinde yaşadığı
çatışmalar, tartışmalar, çelişkiler mi var? Bütün bunlar sorgulanıyor. Ama
herkesin üzerinde birleştiği bir şey var değerli milletvekilleri, yani bütün bu
dış kaynaklı olabilecek müdahalelerin doları getirebileceği seviyenin 2,40
olabileceği ama bugün 2,63’lere gelip dayandıysa aradaki farkın tek müsebbibi,
tek sorumlusunun, doğrudan bu alana müdahale eden, Merkez Bankasını sorgulayan,
Merkez Bankasının bağımsız ya da özerk yapısını âdeta ta vatan hainliğine kadar
uzatan Cumhurbaşkanının açıklamaları, Cumhurbaşkanının müdahaleleri olduğu
hemen herkes tarafından saptanıyor. Dolayısıyla, bunu, bir defa, anlamak ve
sorgulamak gerekiyor. Gerçekten bu ülkede yani dolar zenginlerini daha da
zengin yapmak, milyarder sayısını kırklara çıkartmak, bu şekilde dengesiz,
adaletsiz bir durum, kısa yoldan köşe dönenler, haksız kazanç sağlayanlar,
vurgun yapanlar yani kimler zenginleşiyor, bunu saptamak çok da zor olmasa
gerek yani bugün yaşadığımız koşullarda bilançolar açıklanıyor, cirolar
açıklanıyor, SPK var, İMKB var, bir sistem, bir çark dönüyor, bunları bulmak
zor olmasa gerek. Yani biz biliyoruz tabii, mart ayı başında Türkiye’nin
zenginler listesi bir kez daha açıklandı, bir kez daha büyük tekeller,
bankalar. Ama sanki başkaca da böyle elinde dolar biriktirip bu spekülasyondan
kazananlar olduğu da sorgulanıyor, tartışılıyor.
Şimdi, bir zaman, hiç kimsenin de bir
yere koyamadığı, Merkez Bankasıyla -yani devletin en tepesi ile ekonomideki
yeri ortada olan Merkez Bankasının- olan tartışmaları biliyorsunuz. Finans
dünyasında bunlara bir ölçüde anlam verilemedi. Sonra Sayın Başbakan New York’a
gitti, orada birtakım tavsiyeler aldı belli ki. Sonra Ekonomi Kurulu toplandı,
izahatlar verildi, Merkez Bankası bu konuya açıklamalar getirdi. Bir anlamıyla,
iş sanki tatlıya bağlandı gibi ama tatlıya bağlandı da ne oldu? Bizim millî
birikimlerimiz, millî kaynaklarımız, bize olan bu kayıp maliyet 80 milyar
lirayı aştı. Şeyler böyle söylüyor, yani bu aradaki çeşitli oyunlar…
Dolayısıyla, bunun gerçekten bir hesabının verilmesi lazım. Yani sadece her yıl
bir bütçe yapmak, bu bütçe fazlalıkları, bütçeyi aşan şeyler, bunların da
açıklamalarının yapılması gerekiyor ama bunların doğrudan, öncelikle vurduğu
kesim, bütün bu oyunların, spekülasyonların, vurgunların doğrudan vurduğu kesim
işçiler, emekliler, kamu emekçileri yani sabit ücretlileri, sabit geliri
olanlar. Neden? Çünkü sabit gelirlilerin beslenme, ulaşım, konut, bütün bu
yaşamsal giderleri doğrudan katlanmıştır. 
Bir diğer şey, yani kredi kartı
borçluları milyonlarla ifade ediliyor. Bugün her kesim, dar gelirli, düşük
ücretli, zorlukla ayakta duran her kesim bütün aile bütçesini kartlarla,
borçlarla döndürüyor ve bu borçlu küçük üreticinin, küçük esnafın iflası her
yerde gelip kapıya dayanmıştır ve tabii ki kaybeden emekçi, şimdi, önceki
zamanlarda yapmış olduğu toplu sözleşme haklarını bile kaybetme durumuyla karşı
karşıya kalmıştır. Döviz artışının, döviz kurundaki artışın sonuçları
acımasızca milyonlarca emekçiyi vurmaktadır. 
Şimdi, o zaman,
hakikaten kim zenginleşti, kim haksız zenginleşti? Bu soruyu sorarak, ardından
da “Gerçekte kim vatan haini?” sorusunu sormamız gerekiyor. Bu türden dış ve iç
güçlerin oyunlarıyla, müdahaleleriyle birileri olağanüstü bir şekilde
zenginleşiyorsa, belki de ülkeye, vatana, halklarımıza yapılacak en büyük
kötülük buradadır. Bunun açıklanması, bunun bir izahı olması gerekiyor. 
Yine hep böyle
ekonomiden söz alınınca, işte “IMF’ye borçları ödedik.” şu bu falan hep
söyleniyor ya ama on dört ayda yüzde 33 artan bir dış borç gerçekliği var. Yine
aynı şekilde, işsizlik rakamları hep açıklanıyor, “çift haneli” deniliyor, işte
“10,6” deniliyor ama biz biliyoruz ki, genç işsizlik yani umudu tüketenler,
benzeri, şu bu açısından bakıldığında bunun yüzde 20’lere vardığını, 3 milyonu
aşan insanımızın işsizlik çemberinde böyle bir yaşam sürdürdüğünü biliyoruz. 
Evet, şimdi,
peki gidişat ne yönde? “Bu kırılganlığın, bu bunalım hâllerinin düzelme,
iyileşme belirtileri var mı?” denildiğinde böyle olmayacağı da ortada. Bütün
sanayisiyle, üretimiyle, finans dünyasıyla dışa bağımlı olan şey bu sürecin
durmayacağını gösteriyor, Amerikan Merkez Bankasının bu açıdan müdahaleleri,
niyetleri durmayacak. İşte, bir para toplama ve ülkemizdeki birikmiş dövizin de
buralara akması ve dolayısıyla bizdeki açıkların daha da büyümesi söz konusu.
Ama sermaye dünyası bir şekilde kendisine bir yol bulacaktır, bundan hiç
şüphemiz yok. Bir şekilde yine, siyasi güç eliyle, iktidar eliyle kendisine
tanınan aflar, muafiyetler, imtiyazlar, teşvikler ve işte ha bire önümüze gelen
bu yasal düzenlemelerle, bu Bakanlar Kurulu kararlarıyla, planlamalarla yolunu
bulacak ama işçi sınıfımızın, ezilen, işinden atılan, yoksullaştırılan, her
geçen gün daha çok sefalete sürüklenen işçi sınıfımızın, emekçilerin manzarası
açısından bakıldığında, elbette bu durum içten içe büyük bir öfke doğurmakta.
Her yerde, bakın, Türkiye’nin her yerinde aslında büyük bir direniş var; irili
ufaklı, küçüklü büyüklü, memleketin her sathında aslında kime dokunsanız yarası
olan ve sızlanan bir emekçi kesimi var. 
Bunun nedenleri çok; işte, hiç
vazgeçilmeyen özelleştirme politikaları. Yine, bu görüşülmekte olan yasada
bakıyoruz, İGDAŞ özelleştirmesi gündemde. İşte, bu santrallerin
özelleştirilmesi. Büyük kızılca kıyametten sonra Yatağan, Kemerköy
santrallerinde bir anlaşma sağlandı ama biliyoruz ki -nerede özelleştirme var-
elektrik iş kolunda, BEDAŞ’ta, İstanbul’da, Taksim’de aylardır direnen işçiler,
iş sağlığı, güvenliği talep ettikleri için, taşeron çalışmayla bu özelleştirme
sonucunda mağdur edildiler ve onlar aylardır direniyorlar. Özelleştirme
başlığı, işçi sağlığı ve güvenliği önemli bir direniş başlığı. 
Bakın, bu Hükûmet, Soma’dakilere,
Ermenek’tekilere, Zonguldak madencilerine, hiçbirisine verdiği sözü tutmadı.
Soma’da 2.830 işçi işinden oldu. Bunun bir kısmı işe geri döndü, kendisine
yeniden iş bulabildi, iyi kötü çalışıyor. Ama 1.400 işçi Soma’da, Kınık’ta,
Manisa’nın ilçelerinde, İzmir’in ilçelerinde, bu madenciler şimdi TKİ’nin
önünde direnmeye devam ediyorlar. Tazminatları verilmedi, kıdem, ihbar tazminatları
verilmedi, Hükûmet sözünde durmadı. Ermenek işçileri daha geçende yine
ayaklandılar “Hükûmet bize verdiği sözleri tutmadı.” diye. Zonguldak’ta HEMA
işçileri yerin 500 metre altına indiler. Peşi sıra, aynı şekilde, işçiler, yine
o şekilde, Zonguldak’ta ancak direnerek ve madenleri işgal ederek, bu şekilde
hak alabiliyorlar. 
Sadece madenciler değil, bakın, gıda
işçileri. Hem de bu gıda işçileri kimler biliyor musunuz arkadaşlar?
Türkiye'nin en zenginlerinin, fabrikatörlerin işletmelerinde çalışan işçiler.
Ülker işçileriydi, en son dün anlaşma sağlayabildiler. Koç Holdingin Divan
işletmelerinde çalışan işçiler, sendikalaşma istedikleri için 60’ı birden
kapıya konuldu, fabrika önünde direniyorlar. Dünya zengini, Türkiye'nin
zengini, en zengin ailesi sendikalı çalışmaya kendi fabrikasında, işletmesinde
bir türlü razı gelmiyor.
Kayseri’de Boydak işçileri, mobilya iş
kolunda, ağaç iş kolunda örgütlü işçiler geçenlerde yürüdüler, binlercesi, 4
bin işçi ama oradan, en tepeden müdahalelerle yine direnişleri bastırıldı ve
şimdi karın tokluğuna acımasız bir sözleşmeyle çalıştırılıyor. Belediye
işçileri keza aynı şekilde. Dün çokça adı geçiyordu üniversite kurulsun diye.
Kastamonu’da SFC işçileri, yine ağaç iş kolunda işçiler. Bakın, bunlar
sıralandığında, sayısız. Bursa’da Sütaş işçileri,, Nestle işçileri, hepsi,
işten atılma nedeniyle, ücret alacaklarını almadıkları nedeniyle,
sendikalaştıkları için, haksız ağır çalışma koşulları için direniyorlar. Neden?
Çünkü ülkenin hâli bu, çalışma hayatına yansıması bu. Ekonomide sermaye sınıfı,
yöneten sınıf, egemen sınıf hep fedakârlığı işçiler versin istiyor, işçiler
göstersin istiyor. Bundan dolayı bütün bunlar gerçekleşiyor.
Değerli milletvekilleri, şimdi, Sayın
Bakan Nihat Zeybekci burada. Biz özellikle bu ekonomide iyiye gidiş olarak
dönüp dönüp söylenen şeyleri… Şunları sormak istiyoruz: Bakın, şimdi,
cumhuriyet tarihinin en düşük büyüme oranları gerçekleşti yani özellikle AKP
iktidarı döneminde, 2002-2015 yılları arasında en düşük büyüme oranları. Bunlar
nasıl izah ediliyor? Özellikle Orta Vadeli Program’da revize edilen yüzde 3
büyüme, hâlâ bu iddianın arkasındalar mı? Ekonominin kurmayları, ekonominin
bakanları, Hükûmet hâlâ bunun gerçekleşeceğini ileri sürebiliyorlar mı? Yani,
büyüyen büyüyor tabii, zenginler ortada, dolar milyarderleri ortada, bunların
sayıları artıyor ama öbür taraftan da gelir adaletsizliği de vahim boyutlarda.
Nüfusun yüzde 1’i, değerli milletvekilleri, Türkiye’de üretilen gelirlerin
yüzde 54’üne sahip. Bu size bir şeyi çağrıştırıyor mu? Nüfusun yüzde 1’i,
gelirlerin yüzde 54’ü… Bu, gelir adaletsizliğinin, gelir uçurumunun gelmiş
olabileceği son noktadır. Peki, bu nasıl giderilecek? Adaletli bir vergi
toplamayı, vergi sistemini bu Hükûmet başarabilecek mi? Bakın, enflasyon
hedeflemesi tutmayan Merkez Bankası -şimdi, bu sıra sık sık görüşmeler,
toplantılar yaptılar ya- Hükûmete bu konuyu acaba nasıl açıklıyor? 
Şimdi, yine,
izahı gereken bir konu: Şimdi, dolar kuru, demin de değindik, bir yılda
1,82’den 2,63’e yükseldi, bir yılda bu trendi gösterdi. Hükûmet buna burada
nasıl bir izahat getiriyor? Yok mu, hiçbir sorumluluğu yok mu? 
Yine, bu Merkez
Bankası ile Cumhurbaşkanının atışmalarında bir şekilde hal yolu bulundu, demin
söylediğim gibi iş tatlıya bağlandı da acaba bu tatlıya bağlanmasında Başbakana
önerilen tavsiyelerin rolü nedir? Bunları açıklayın, öğrenmek istiyoruz. Dış
ticaret hacminde bir azalma var. Bu azalma neye yorumlanıyor? Bu işsizlik
oranları düzenli olarak artıyor; azalmıyor, eksilmiyor, artıyor. Aynı şekilde,
Hükûmet bunu neye bağlıyor acaba?
Yine, dün
gazetelerde vardı, Başbakanlık kendisine ayrılan ödeneğin çok çok üstünde bir
harcama yapmış. Bu ne kadardır? Nedir bu harcama? Bu harcamayı gerektiren
nedenleri bizler öğrenmek istiyoruz.
Şimdi, bakın,
üretici sanayi giderek küçülüyor, ufalıyor ve özel sermayenin döviz borcu,
geliri konusunda, hem borcu hem de döviz geliri konusunda biz sayısal veriler
ve kanıtlar duymak istiyoruz Sayın Ekonomi Bakanından. Yani, bu açıdan gidişat
ileriye doğru mu, kötüye doğru mu? Hani, sermaye dünyası, tamam, onların
hesapları ama bizim işçilerimiz de buradan payımıza ne düşecek diye bilmek
ister. 
Değerli milletvekilleri, yine, gıda
politikaları açısından, bakın, tüm dünyada gıda fiyatları düşüyor ama nedense,
ne hikmetse bizde ha bire artıyor. Dışa bağımlılık mı? Evet, dışa bağımlılık
yönü var. Peki, burada bu dolar artışının bu tarafa yansıması açısından durum
nedir? Bunların da birer birer izahatının yapılması gerekiyor. Ama bu izahatın
şöyle, yani televizyonlarda halka “Biraz daha dişinizi sıkın, biraz daha
sabredin, her şey iyi olacak, güzel olacak.” tarzında Meclisi bilgilendirmek
değil, hakikaten hepimizi tedirgin eden, düşündüren, önlem alınması gerektiğini
ortaya koyan bu gidişata gerçekçi, anlaşılabilir, mantıklı izahatların
getirilmesini istiyoruz. 
Son olarak, değerli milletvekilleri,
şunları söylemek istiyorum: Gerçekten, ekonomik gidişat açısından dış
müdahaleler, bağımlılık, benzeri şeyler ve Türk lirasının bu açıdan getirilmiş
olduğu nokta, göstergeler hiç de parlak değil. Ama öbür taraftan Hükûmetin,
yönetimin eli hep emekçinin cebinde, hep onun boğazını sıkar durumda. Hep
fedakârlık işçiden, gençlerden, kadınlardan isteniyor. İstihdam politikası da
böyle, üretim politikası da böyle, sermaye piyasası politikası da böyle. O
nedenle, biz bu ülkenin birikimleri varsa, milyonlarca… Bakın, Türkiye’nin 26
milyon çalışan, üreten emekçi nüfusu var. Bu insanların birikimleri, bu
insanların yarattığı değerler, bu insanların ödedikleri vergiler, sizin millî
sermaye, millî servet diye ilan ettiğiniz birikim, bunlar bir kez daha sermaye
gruplarına peşkeş çekilmesin ve bütün bunlar halkın aşına, ekmeğine, çalışma
koşullarının iyileştirilmesine, refahına yöneltilsin; tedbir alınacaksa,
düzenleme yapılacaksa, yasa getirilecekse bunun için getirilsin. Peki,
Hükûmette, Ekonomi Bakanlığında bu yönde bir çalışma var mı? Biz bugüne kadar
bunu görmedik, göremedik. Bundan daha kötüsü olabileceğini düşünüyoruz. Tabii,
önümüzdeki seçimler bu açıdan aynı zamanda bir hesaplaşma da olacak. Yani,
sadece hep konuştuğumuz yolsuzluk, yoksulluk, işsizlik değil, bu açıdan da halk
doğru yönde…
(Mikrofon otomatik cihaz tarafından
kapatıldı) 
ABDULLAH LEVENT TÜZEL (Devamla) –
…tercihini yapacağı bir sürece girmiştir. Ekonomi Bakanlığı da bu açıdan
hedefte olan bir bakanlıktır. 
Gensorumuzun dikkate alınmasını ve
desteklenmesini talep ediyorum.
Grubumuz adına teşekkür ediyorum. (HDP
sıralarından alkışlar) 
BAŞKAN – Teşekkür ederim.
Milliyetçi Hareket Partisi Grubu adına
İzmir Milletvekili Sayın Ahmet Kenan Tanrıkulu konuşacak.
Süreniz yirmi dakika.
Buyurun. (MHP sıralarından alkışlar) 
MHP GRUBU ADINA AHMET KENAN TANRIKULU
(İzmir) – Sayın Başkan, sayın milletvekilleri; Halkların Demokratik Partisinin
Ekonomi Bakanı Sayın Nihat Zeybekci adına verdiği gensoru önergesi üzerinde
Milliyetçi Hareket Partisi Grubu adına söz almış bulunuyorum ve önergeyle
ilgili görüşlerimizi aktarmak üzere huzurunuzdayım. Öncelikle, Genel Kurulumuzu
saygıyla selamlıyorum.
Değerli milletvekilleri, bugün 18 Mart.
Ben de Çanakkale’de atalarımızın bu toprakları kanla, canla vatanlaştırmasını
ve şehitlerimizi minnetle ve rahmetle anıyorum.
Değerli milletvekilleri, milletimiz,
içinde bulunulan ve bir türlü düzelemeyen bu ağır ekonomik şartlardan ve
ülkemizde daha önce hiç şahit olunmamış ölçüde yolsuzluk ve hırsızlıklardan,
keyfekeder, hukuk sisteminin alaşağı edilmesinden artık yorulmuştur. Bugün
Türkiye'nin faiz tartışmasından daha çok, daha derinlerde ve daha önemli
problemleri bulunmaktadır ve Türkiye ekonomisi bıçak sırtındadır. 
Tartışmaların yoğunlaştığı alanlar
aslında şu başlıkların altında olsaydı burada belki de daha farklı konuları
konuşma fırsatı bulup bazı önerilerde de bulunabilirdik Hükûmete. Bunlar ne
olabilirdi? 
Giderek yükselen ve tehlike gösteren
enflasyon. Hâlen düşüşte de olsa yeteri kadar karşılanma imkânı olmayan cari
açık ve daha önemlisi bu açığın finansmanının kalitesi meselesi. Bir yıl içinde
çevrilmesi gereken 170 milyar dolarlık dış yükümlülük ve reel kesimin 183
milyar doları bulan açık pozisyonu ve nihayet son tartışmalarla birlikte Türkiye'nin
yükselen kredi riskleri, CDS risk primlerinin yükselmesi bugün burada asıl
tartışılması gereken meseleler olmalıydı. İşte bu risklerin varlığı
yabancıların Türkiye'ye paralarının yani “sıcak para” dediğimiz, o elimize
aldığımızda avcumuzu yakan paranın rahatça gelmesinin önünde de engel teşkil
etmektedir. 
Değerli arkadaşlar, aslında sıcak para
açısından Türkiye çok uzun yıllar, 2003-2007 arasında bir cennet hâline
gelmiştir ve Türkiye büyümesi sıcak parayla finanse edilmiştir çok uzun yıllar.
Böyle bir ortamda Hükûmete ve ekonomi yönetimine ve tabii ki iktidara düşen ne
olmalıydı? Ek bir risk yaratmamak, riskleri büyütmemek ve mümkün mertebe
alınmış olan -bu biraz önce saydığım başlıklardaki- riskleri de minimize
ederek, azaltarak ortadan kaldırmaya çalışmak olmalıydı ama gelin görün ki AKP
yönetimi bunun tam tersini yaparak bugün görüştüğümüz gensoru önergesindeki alt
başlıklardaki konulardaki meseleleri gündeme taşımıştır. 
Değerli milletvekilleri, durup dururken
kurlar artmadı, fırlamadı. Yani baktığımız zaman aşağı yukarı 16 Ocakta 2,30
civarında olan kur 2,62’ye geldi, iniyor çıkıyor belki 1 kuruş. Merkez
Bankasının o kadar ciddi anlamda rezervlerinden para aktarmasına rağmen
kurlarla ilgili ciddi bir tedbir de geliştirilemiyor değerli arkadaşlar. Sepet
kur 2,70’i bulmuş, “gösterge tahvil faizi” dediğimiz on yıllık veyahut beş
yıllık faizlerdeki oran da 8,76 yani bir ara yüzde 9’ları buldu bu faizlerin
artışı. 
Değerli arkadaşlar, bu ortamda
geçenlerde Beştepe’de “İşi tatlıya bağlama ekonomi brifingi” verildi. Bu
brifingin enteresan bir tarafı da burada sunulan ve döviz kuru oynaklığını
gösteren grafik, şu gördüğünüz grafik, değerli arkadaşlar, aslında durumu en
güzel şekilde bizzat Merkez Bankası Başkanının hazırladığı sunuda bize
anlatıyor. Bu grafikte koyu renkte gördüğünüz şey Türk lirasının 2013’ten sonra
yabancı paralara, özellikle dövize, dolara karşı aldığı değeri gösteriyor,
diğerleri de, daha az renkli olanlar da gelişmekte olan ülkelerin aldığı kur.
Şimdi buradaki esas, bu grafikte gösterilmesine rağmen, özellikle son bir buçuk
ayda kur dalgalanmasına neden olan sebebin, Merkez Bankasına faiz baskısını bir
tarafa bırakarak, işte birtakım bakanlar veya ekonomi yönetiminin ileri
gelenleri “Pariteden oldu.” gibi hikâyelerle kamuoyunu da yanıltmaktadırlar.
Aslında Beştepe sunumu bunun böyle olmadığının da çok açık delili olarak
karşımıza çıkmaktadır. Bunun anlamı şudur: 2013’ten sonra Türk lirasındaki
dalgalanmanın en önemli sebebi, kırılganlıkların en önemli sebebi tamamıyla iç
unsurlardan ivme almasıdır ve iç meselelerden, daha doğrusu Türkiye’deki
ekonomik ve siyasi istikrarın yok olmaya başlamasından kaynaklanmaktadır.
Türkiye’de istikrar kaybolmuştur değerli arkadaşlar. Bunun ilanı da işte bu
sunumda ortaya konulan grafiktir. Faiz baskısıyla yüzde 14 artış gösteren dolar
kuru eğer sadece bir parite hareketi olsaydı, farklı kurlarla hareket etmiş
olsaydı en fazla yüzde 5’lik bir artış gösterecekti ama bu bile meselenin tek
başına içeriden kaynaklandığının bir diğer göstergesi. 
Bize benzer 27 ülkede dolar fiyatı
ortalama olarak yüzde 6 oranında artmış. Bugünlere getirirsek bunu, bizdeki
yüzde 14, şu andan bugün itibarıyla bakarsak, neredeyse yüzde 20’lere yaklaştı.
Aslında bu bir gizli devalüasyon böyle baktığınız zaman. Ocak ayında malum çevrelerin
konuşması, malum şahısların konuşması ve neredeyse vatan hainliğine kadar işin
götürülmesiyle başlayan o tartışma ve polemikler, Türk lirasının yüzde 20
devalüe edilmesine yol açmıştır değerli arkadaşlar.
İşte, maalesef, nasıl birtakım manevi
değerlerimiz Süleyman Şah Türbesi’nde olduğu gibi korunamıyorsa, bugün Türk
lirasının da değeri korunamamaktadır. 
Önümüzdeki günlerde ne olacaktır?
Dolara bağlı olarak ithalatın faturasında artışlar olacaktır. İçeride de buna
bağlı olarak fiyat artışları yani enflasyonda artışlar göreceğiz. Tabii, bu
dolardaki yükselişin maliyeti ve fiyatları artırması kaçınılmaz olarak
önümüzdeki günlerde karşımıza çıkacak. Buna karşılık euronun değer kaybı
ihracat gelirlerimizde de azalmaya yol açmaktadır. Bu da bir başka gerçek
olarak karşımıza çıkmaktadır. Yani çok kısa bir süre içerisinde maliyet ve
fiyat yapısından kaynaklanan ve tüm ekonomiyi olumsuz olarak etkileyen bir
durumla karşı karşıyayız.
Değerli milletvekilleri, biz, Merkez
Bankasının politika faiziyle birtakım uğraşmalar yaparken veya birileri Merkez
Bankasına tabir caizse ayar vermeye çalışırken, aslında Merkez Bankasının
belirlediği bir diğer faiz oranı var ki toplumda herkesi ilgilendiren ve
toplumun her kesiminin canını yakan bir faiz oranı. O da nedir biliyor musunuz?
Kredi kartı faiz oranları. Siz hiç bu Merkez Bankasına ayar verenlerden “Kredi
kartı faiz oranlarını, ey Merkez Bankası, indir.” dediğini duydunuz mu?
Maalesef böyle bir şey duymadınız. Böyle bir durum da yok.
SEYFETTİN YILMAZ (Adana) – Hiç duymadık.

AHMET KENAN TANRIKULU (Devamla) - Kredi
kartı faizi aylık olarak, alışveriş faizi ve nakit avansı olarak baktığımız
zaman yüzde 2,02’dir. Bunu yıllığa getirdiğimiz zaman, hani basit olarak
baktığımızda, yüzde 24 gibi algılarsınız ama öyle değil, o basit. 
NECATİ ÖZENSOY (Bursa) – Bileşik…
AHMET KENAN TANRIKULU (Devamla) -
Bileşik faize baktığınız zaman yüzde 30’ları buluyor. Bir de bunun üstüne
Kaynak Kullanımı Destekleme Fonu koyun, banka sigorta muamele vergisini koyun,
tüketicinin sırtına yükleri yükleyin ve kredi kartının içinden çıkılamaz hâle
geldiğini görün.
SEYFETTİN YILMAZ (Adana) – Birileri de
köşeyi dönüyor Sayın Bakan bu arada!
AHMET KENAN TANRIKULU (Devamla) –
Değerli arkadaşlar, Merkez Bankası faiz oranı -dedim ya- yüzde 7,5; bu kısa vadeli
faiz oranı yani “politika faiz oranı” denilen faiz. Fiilî enflasyon yüzde 7,55.
E, enflasyon hedefini de –tutmayan bir hedefleri var- yüzde 6,3 almışsınız ama
siz bu arada kredi kartının politika faizinin en az 3 katı ve diğer fiilî
enflasyon oranının da 4 katı kadar bir faiz oranıyla tüketicinin sırtına
bindiriyorsunuz. Şimdi, bunun adına, tabiri caizse, kelimenin en hafif
tabiriyle “soygun” denir, “talan” denir, “vurgun” denir ve geliri az olan
toplumun her kesiminde yaşayan insanların canının yanması demektir.
Değerli arkadaşlar, bu durumda
gerçekten bir faiz oranı indireceksek veyahut Merkez Bankasına belirli bir
ölçüde bir çıkış, bir yol gösterme yapacaksak, ben -tabirimi hoş görün- bu
“ayar” kelimesini kullanmak istemiyorum, bu çok yanlış bir şey çünkü Merkez
Bankası bizim hükûmetimiz döneminde bağımsızlığına kavuştu değerli
milletvekilleri. Biz Merkez Bankasının bu hâllere gelmesi için bağımsızlığını
getirmedik. 2000 yılında Merkez Bankası bağımsızlanırken bu olaylarla işte
karşılaşmasın, birtakım gözünü hırs bürümüş siyasetçiler veya sorumsuz kişiler
Merkez Bankasına ayar vermesin diye işte o zaman bağımsızlığını getirdik.
Peki, bu durumda Türkiye'nin diğer
makroekonomik göstergeleri bundan nasıl etkilenecek? Gelelim, buna bakalım.
Birkaç tane mesele. Bu işten büyüme
etkilenir mi veya azalır mı veyahut da enflasyon hedefe yaklaşır mı? Bu
sorulara baktığımız zaman ilk soruya “Evet.” diye cevap verebiliyoruz ama
ikinci soruya maalesef “Hayır.” demek zorundayız. Yani büyüme bu işten olumsuz
etkilenir, enflasyon da düşmez. Bunun nedeni, tabii ki döviz kurlarındaki
oynaklık olarak karşımıza çıkıyor. Enflasyona neden olan meselenin yeteri kadar
artış sebebi ortada. İthal girdi fiyatları içerideki diğer fiyatları etkiliyor
ve dolayısıyla maliyetler artıyor. Bu maliyet artışları da beklenen enflasyonu
da etkilediği için üçlü fiyat davranışları enflasyonun daha yukarı çıkmasına
yol açıyor. 
Bu tartışmalar Türkiye'nin
kırılganlaşmasına yol açıyor değerli milletvekilleri. Bu, kırılma meselesi
nedir? Şimdi, Türkiye'nin o ilk 20’lerde, ilk 15’lerde diye gösterildiği mesele
çok gerilerde kaldı; Türkiye artık kırılgan 5’li içerisinde sayılıyor. Nedir bu
ülkeler? Brezilya, Endonezya, Güney Afrika, Hindistan ve nihayet Türkiye. Bu
ülkelerin hepsinin temel özelliği şu: Hepsinin ekonomisinde sıkıntılar var,
problemler var, ciddi enflasyon artışlarıyla karşı karşıyalar, cari açıkları
var ve bunlar onu, o ülkeleri kırılgan yapmakla mükellef. 
Değerli arkadaşlar, bu kırılganlığın
ağırlıklı kesimi şirketler. Şirketler kesimi yani özel sektör bu kırılganlıktan
daha fazla etkileniyor, sebebi de bu kur artışları meselesidir. Yani borçlarını
geri ödeme zamanı geldiğinde kur artışları tartışmaları başladığındaki kurla…
Ki biraz önce söyledim, yani 2,29-2,30 civarından 2,62’lere, hatta bir ara
2,65’lere kadar geçti bu kur. Bu kadar yüksek bir maliyeti bunların kaldırması
mümkün değil. İşte, onlar da ne yapıyorlar? Üretimi kısıyorlar, işçi
çıkarıyorlar; bu da büyümeyi olumsuz anlamda etkiliyor.
Değerli arkadaşlar, Türk ekonomisine yön
veren, TL faizi değildir -bakın, bunun altını çiziyorum- döviz faizidir çünkü
Türk ekonomisi çift paralı bir ekonomidir. Böyle bir ekonomide sizin, Merkez
Bankasına talimat vererek, kısa vadeli faizleri indirerek bir yere varmanız
asla mümkün değildir; diğer yöne dikkatinizi çekmeniz lazım ama maalesef, onun
için de basiretli, dirayetli bir ekonomi yönetimi olması gerekiyor. Kısa vadeli
TL faizlerinin hızlı düşmesi demek aynı zamanda yatırımların finansman
maliyetinin de artması demek, buna da çok ciddi manada dikkat çekilmesi lazım.
İşte, bu ilişki doğru anlaşılsaydı vatana ihanet meselesinin muhatabı da bir
başkaları olurdu diye düşünüyorum. 
Değerli arkadaşlar, Türkiye’de reel
faiz bir ara dünyanın en yüksek reel faiziydi. Bakın, 2002-2006 arasında reel
faiz yüzde 14’leri buldu, yüzde 17 bile olduğu oldu ve daha sonra yani
2006-2010 arasında yüzde 5,5 ve daha sonra da, 2010’dan sonra geçen dört yıllık
süre içerisinde sıfıra yaklaştı, zaman zaman eksi oldu. Bu, faizin yüzde 14
olduğu dönemde, değerli arkadaşlar, bizim büyümemiz ortalama yüzde 7,5-8’lere
yaklaşmış, faizin 5,5 olduğu dönemde yüzde 4,7’leri bulmuş ve reel faizin
neredeyse sıfır, negatif olduğu dönemde de 4,4 olmuş. Şimdi bunları niye
söyledim, biliyor musunuz? TL faizinin inmesi aynı zamanda büyümeyi de
düşürmüş, çünkü dövizin faizi yükseldiği için TL faizinin inmesi büyümeyi
olumlu bir anlamda etkilemiyor. Bu, ortada bir gerçek. İşte, başlattığınız
tartışma ülkeyi maalesef böyle bir noktaya getirdi. 
O zaman şu soruyu soralım: Faiz lobisi
kim, kimlerdir bu faiz lobisi? Hani herkesin dilinde, söylüyorlar. Normalde,
kendi aralarında anlaşıp, vatandaştan mevduatı düşük faizle toplayıp sonra
topladıkları bu paraları çok yüksek faizlerle vatandaşa tekrar kredi veren
gruplara bizim normalde faiz lobisi dememiz lazım, yani düzen normal işleseydi
böyle dememiz lazımdı. Zaten bunun örneği de şu: Bankalar Ocak 2015’te tam 12,4
milyar lira faiz geliri elde etmişler ve bu dönemde de, yine ocak ayında,
mevduat sahiplerine 4,7 milyar lira faiz ödemişler. Yani neredeyse aldıkları
paranın üçte 1’i kadar veriyorlar geriye, yani bu kadar da pintilikte
bulunuyorlar. 
Aslında -şimdi söyleyeceğim önemli- on
iki yıldır bu ülkede hem Hükûmet hem de işte, şimdi hedef tahtası hâline
getirilen Merkez Bankası kriz söylemiyle yüksek faiz düşük kur politikası
uygulayarak gerçek faiz lobisini yarattı. Bu politikaların sonucunda gerçek
faiz lobisi ortaya çıktı.
Değerli arkadaşlar, bütün bu
uygulamalar, aynı zamanda ihracatı da kârlı olmaktan çıkartmıştır. Şu anda
ihracatla ilgili de ciddi sıkıntılarımız var. Niye? Kaynaklarımızı dış ticarete
konu olan konulara ve sektörlere aktaracağımız yerde, lüks gayrimenkullere,
birtakım kamu arazilerine ve yatırımlarına yöneldi. Yani kaynak planlamasında
bir yanlışlık yaptı Hükûmet. Buna da çok dikkat etmek gerekiyor. Faiz lobisini
orada burada arayacağınız yerde, dönün bu yanlış politikalarda arayın diyoruz. 
Enflasyon çok ciddi manada yükseldi ve
enflasyonun önlenebilmesi adına, aslında yapılması gereken birtakım da
reformlar var hem büyümeyi artıracak hem enflasyonu önleyecek. Biz diyoruz ki
Milliyetçi Hareket Partisi olarak, Hükûmetin odaklanması gereken yapısal
reformlar var. Nedir onlar? Beşerî sermayeye önem verin, iş gücü piyasasına
dikkat edin, teknolojik yeniliklerle uğraşın ve nihayet fiziki altyapıyı da ona
göre düzgün hâle getirin. Yani bu kadar reform yapılması dururken sadece faiz
politikasına odaklanmanız gerçekten çok enteresan ve yanlış bir hedef.
Değerli arkadaşlar, şimdi, şunu
söylemem gerekiyor: Merkez Bankası son dokuz yılda 6 kere bu Hükûmete veya
önceki hükûmetlere özür mektubu yazdı, “Ya, kusura bakmayın, ben enflasyon
hedeflemesi yaptım ama bir türlü tutturamıyorum.” dedi. Şimdi, siz Merkez
Bankasının faiz politikasını bir kenara bırakın da asıl bu konu üzerinde odaklanın.
Niye para ve maliye politikalarını birlikte entegre edip bu konu üzerinde bir
şey yapmıyorsunuz da mektup yazılmasına vesile oluyorsunuz? Yoksa mektuptan mı
acaba çok fazla hoşlanıyorsunuz?
Şimdi, döviz girişi ve çıkışı 2015
yılında ciddi manada sıkıntıya girecek ve azalacak. 180 milyar dolarlık bir
kısa vadeli dış borç meselemiz önümüzde heyula gibi duruyor, çok ciddi bir
problem. Borç rakamlarına baktığımız zaman bu rakamlar çok büyük rakamlar.
2014’ün sonunda hazinenin borcu 612 milyar lirayı bulmuş ama daha önemlisi,
özel sektör ve hanehalkı borcu 1,5 trilyon. 
Şimdi, ben size bir şey söyleyeyim,
işte değişim burada. On iki yılda ne yapmışlar arkadaşlar? Eskiden kamu
borçluymuş, toplam borçların yüzde 80’i kamudaymış, şimdi denge değişmiş, yüzde
70’ini özel sektöre yüklemişler. Diğer bir deyimle, Türkiye’nin borçları
azalmamış, yer değiştirmiş, birbirleriyle yer değiştirmişler.
Şimdi, bunu deyince aklıma, şirketlere
gidince, bir şirket meselesi geldi, bugünlerde de tartışılan bir konu. Acaba
bir ülke anonim şirket olarak yönetilebilir mi? 
Değerli arkadaşlar, hepinizin merakla
bunun üzerinde durduğunu biliyorum. Devlet niçin bir şirket gibi yönetilemez,
önce onu söyleyeyim. Aslında cevabı çok basit, ikisinin arasında dağlar kadar
fark var, devlet ile şirket arasında. Devlet bir toprak parçasında yaşayan
insan topluluklarının egemenlik anlayışı ve hukuk içinde teşkilatlanması demek,
dolayısıyla milletten ayrı bir devlet kavramının da düşünülememesi lazım. Bu
yüzden de devlet zaten toplumsal refahı artırmak için vergi gelirleri, diğer
gelirlerle birtakım çalışmalar yapıyor ama şirkette patron belli. Şirketin
amacı ne? Kârını artır, kârı dağıt. Devlette böyle bir olay var mı yani “Kâr
artırayım, kârı dağıtayım.” diye? Böyle bir şey de yok.
Değerli arkadaşlar, şunu söylüyorum:
Bugün siyasi iktidar devleti kendi babasının malı gibi görüyor. Türk devleti,
işletme veyahut şirket veya holding değil, bunun altını çizelim, böyle bir fark
yok. Türkiye’de Osmanlılardan beri gelen bir devlet geleneği var, bu devlet
geleneğini ciddiye alıp devamını getirmemiz lazım. İşte, bu nedenlerle
şirketler şirket gibi, devlet de devlet gibi yönetilmeli. Esas olan, devleti
devlet gibi, şirketi de şirket gibi yönetmektir.
Teşekkür ediyor, saygılar sunuyorum.
(MHP sıralarından alkışlar)
BAŞKAN – Teşekkür ederim Sayın
Tanrıkulu.
Cumhuriyet Halk Partisi Grubu adına
İstanbul Milletvekili Sayın Müslim Sarı konuşacak.
Buyurun. (CHP sıralarından alkışlar)
CHP GRUBU ADINA MÜSLİM SARI (İstanbul)
– Teşekkür ederim Sayın Başkan.
Halkların Demokratik Partisinin vermiş
olduğu gensoru üzerinde Cumhuriyet Halk Partisi adına söz almış bulunuyorum.
Hepinizi saygıyla selamlıyorum.
Gensoru Sayın Zeybekci’yle ilgili bir
gensoru, Ekonomi Bakanlığıyla ilgili bir gensoru ve genel olarak da Hükûmetin
iktisat politikası ve ekonomi politikasıyla ilgili bir gensoru. 
Özellikle son zamanlarda piyasalardaki
gelişmeler üzerinden Sayın Cumhurbaşkanının da dâhil olduğu, daha doğrusu
Cumhurbaşkanının yönlendirdiği, Merkez Bankasının olayın bir tarafı olduğu bir
kur ve faiz tartışması yapılıyor. Şimdi, öncelikle bu tartışmaların ne kadar
anlamlı olduğunu; Cumhurbaşkanının, Başbakanın, sayın bakanların ya da Merkez
Bankası Başkanının söylediği sözlerin ne kadar yerinde olduğunu anlayabilmek,
anlatabilmek için bütün bu tartışmaların üzerine oturduğu ekonomi politikaları
ve ekonomik gelişmelerle ilgili birkaç söz söylemek gerekiyor. 
Öncelikle, en sonda söyleyeceğimizi
başta söyleyelim: Türkiye’de ekonomide işler yolunda gitmiyor, ekonomi iyi
gitmiyor. Şimdi, bazı verilere bakarak, TÜİK’in resmî verilerini kullanarak bu
konuda söylediklerimin altını doldurayım. 
Büyümeye bakalım. Şimdi, bakınız
deniyor ki: “AKP Hükûmetleri dönemleri boyunca Türkiye ekonomisi büyüme
rekorları kırdı. Çin’i geçtik. Bir Türkiye mucizesi var uluslararası alanda.”
Bu gerçekten böyle mi? Bakınız, devletin resmî rakamları: 2003’ten 2014’e kadar
-yani bu senenin de büyümesinin 3 civarında olacağını varsayarsak- Türkiye
ekonomisinin büyüme ortalaması yüzde 4,8. Cumhuriyet kurulduğundan 2002 yılına kadar
Türkiye ekonomisi ortalama yüzde 5 büyümüş. İşin içinde savaşlar var, krizler
var, koalisyon hükûmetleri var, sol hükûmetler var, sağ hükûmetler var,
istikrarsız dönemler var, darbeler var; bunların hepsini topluyorsunuz,
bölüyorsunuz, ekonomi ortalama yüzde 5 büyümüş. Sizin Hükûmetiniz döneminde,
2003’ten bugüne kadar ekonominin büyüme ortalaması yüzde 4,8. Dolayısıyla,
tarihsel ortalaması kadar bile büyütememişsiniz ekonomiyi. Cumhuriyet tarihinin
büyüme ortalamasının altında bir büyüme var Sayın Bakanım, devletin resmî
rakamları. Şimdi diyeceksiniz ki “Türkiye’nin tarihsel ortalamaları bu
olabilir, tarihsel ortalamaların altında büyünülebilir ama dünyanın diğer
ülkeleri ne olmuş?” Bakınız, Türkiye’yi dünyanın diğer ülkeleriyle,
karşılaştırılabilir ülkeleriyle karşılaştırdığınız zaman da Türkiye ekonomisine
özgü bir problem olduğunu anlıyorsunuz. 
Yine resmî rakamlardan bahsedelim:
2003’ten 2007’ye kadar yani dünyada bol paranın olduğu bir dönemde Türkiye
ekonomisi 6,9 büyümüş; bu iyi bir büyüme, tarihsel ortalamaların üzerinde bir
büyüme. Aynı dönemde, gelişmekte olan ülkeler yüzde 7,6 büyümüş yani Türkiye
yine gelişmekte olan ülkelerin altında bir büyümeyle kapatmış bu dönemi ama
tarihsel ortalamaların üzerinde bir büyümeyle. Sonra paranın yönü değişmiş, bir
küresel kriz olmuş. Gelişmekte olan ülkeler ne kadar büyümüş ve gelişmiş,
Türkiye ne kadar büyümüş diye baktığımız zaman 2008 sonrasına, gelişmekte olan
ülkelerin büyümesi 5,3’e inmiş, düşmüş, Türkiye’nin büyümesi ise 3,2’ye düşmüş.
Yani, Sayın Bakanım, Türkiye gelişmekte olan ülkelerden ayrışmış. Bu,
Türkiye’ye ilişkin, Türkiye’de uygulanan politikalara ilişkin, ekonomik
politikalarına ilişkin Türkiye’ye özgü yapısal bir sorun olduğu anlamına
geliyor. Türkiye hem tarihsel ortalamaları kadar büyüyememiş hem de diğer
gelişmekte olan ülkelerle karşılaştırdığımız zaman bunlardan daha az büyümüş. 
Üçüncü bir sorun, büyümemiz son üç
yılda çok çok fazla düşmüş. Yani, bakın, 2012 yılında 2,2; 2013 yılında 4,1; bu
sene de 3’ün altında 2,7 bekliyoruz, ortalamayı aldığımız zaman yüzde 2,9. Bu
üç yıl ortalamasının 2,9 olduğu Türkiye ekonomisinde kriz yılları dışında çok
az dönem var. Dolayısıyla, bizim gerçekten ekonomiye ilişkin yapısal bir
problemimiz var, bunu bir oturup konuşalım. Yani, her türlü siyasi polemiğin
ötesinde, her türlü ideolojik duruşumuzun ötesinde devletin resmî rakamlarını
önümüze koyarak bunu bir tartışmaya ihtiyaç var; yani, Türkiye ekonomisinde bu
büyüme kaybı, bu ivme kaybı nereden kaynaklandı, bunları bir tartışmaya ihtiyaç
var Sayın Bakanım. Bakınız, bunun doğal sonucu işsizlik. 
Şimdi, size bir rakam vereyim, yine
devletin resmî rakamları. AKP dönemi boyunca Türkiye’de işsizlik oranları
artmış Sayın Bakanım. Bakın, 1980’li yıllar, Özallı yıllar, yine istikrarlı
hükûmetlerin olduğu yıllar Türkiye’de işsizlik ortalaması yüzde 8,3. 1990’lı
yıllar, istikrarsızlık yılları, sürekli hükûmetlerin kurulduğu, bozulduğu
yıllar Türkiye’de işsizlik ortalaması 8,2; TÜİK’in resmî rakamları. Peki, sizin
döneminizde kaç? Çift haneli rakamlar. 2014 yılı sonu itibarıyla, işsizlik
ortalama 9,9; aralık ayında 10,9. Dolayısıyla, sizin döneminizde, hani “Büyüme
mucizeleri yaptık, mucizeler yarattık.” diyorsunuz ya, bu dönemde işsizlik
artmış, işsizlik oranı 1980’li ve 1970’li yılların üzerinde. Ve işsizlik 2012
yılının sonbaharından itibaren de artış sürecinde. Bakınız, 2012 8,4; 2013 9;
2014 9,9; yani işsizlik artıyor. Normal, Türkiye’de işsizliğin artması normal.
Niye? Çünkü büyüme oranları düşüyor. 
Türkiye yüzde 3
büyümeyi taşıyamaz. Bir Batı ülkesi, Amerika ya da olgun bir ekonomi, örneğin
Fransa, İngiltere‘de yüzde 2’lik, 3’lük büyümeler çok iyi büyümeler olabilir
ama Türkiye genç bir ülke. Her yıl 500 bin insan, 600 bin insan istihdam
havuzuna giriyor. Dolayısıyla, mevcut 3 milyon işsize ek olarak istihdam
havuzuna giren bu insanlara iş verebilmek için bile ekonomiyi en az yüzde 5
büyütmek zorundasınız. Ekonomi en az yüzde 5 büyüdüğünde işsizlik sabit
kalıyor. Ama büyüme oranları aşağıya doğru indikçe işsizlik oranları da
büyüyor. Ve önümüzdeki dönem, orta vadede, Türkiye’nin önünde 0 ile 3 arası bir
büyüme patikası var. 
Ben bir kriz
beklemiyorum, ben yüzde 5, yüzde 6 gibi bir küçülme beklemiyorum ama inatçı bir
düşük büyüme dönemi var Türkiye’nin önünde; 0 ile 3 arasında. Bu, işsizlik
demek. Bu, aslında hükûmetler için daha yıpratıcı demek çünkü bir yıl
küçüldüğünüzde, ertesi yıl büyüdüğünüzde bunu anlatabiliyorsunuz ama sürekli
işsizlik yaratan, yeteri istihdam üretmeyen, işsizliği artıran düşük büyümeler
Türkiye için kabul edilemez, Türkiye için, iktidarlar için daha yıpratıcıdır.
Dolayısıyla, böyle de bir problemimiz var, bunu da dikkatlerinize sunmak
isterim. 
Şimdi, “Türkiye ekonomisinin en yapısal
problemi nedir?” diye sorduğunuzda, karşımıza çıkan ilk konu hiç kuşkusuz ki
dış açıklar; cari işlemler açığı ve ekonominin dışa olan bağımlılığı. Bakınız,
aslında konuştuğumuz bütün problemler, konuştuğumuz bütün sorunlar Türkiye’nin
büyüme modelinden kaynaklanan sorunlardır. Bu sorunu AKP de icat etmiş
değildir, AKP’nin yarattığı bir sorun da değildir ancak bu, 24 Ocak
Kararları’ndan beri, 1980’lerin başından beri kurgulanan büyüme modelinin
yarattığı ama AKP iktidarı döneminde de derinleşen, giderek derinleşen bir
sorundur. 
Bakınız, her ülke cari işlemler açığı
verebilir ama büyümek için cari işlemler açığı vermek zorunda olan ender
ülkelerden biridir Türkiye. Mekanizma son derece basit: Büyümek için ara
girdiye ihtiyacınız var ve bu ara girdiniz ithal. Dolayısıyla, sizin büyüme
modelinizde büyümeniz ihracata değil ithalata bağlı. Mal ve hizmet ithal edebildiğiniz
sürece büyüyebiliyorsunuz. İhracatınız da ithalatınıza yetişmediği için cari
işlemler açığı veriyorsunuz. O zaman, cari işlemler açığı verebildiğiniz ölçüde
ve bunu finanse edebildiğiniz ölçüde büyüyebiliyorsunuz. Sizin bu modelinizde,
bu büyüme modelinizde büyüyebilmeniz, cari işlemler açığı vermenize ve bunu
finanse edebilmenize bağlı ve giderek bu ilişki derinleşerek devam ediyor,
ekonomi büyürken de küçülürken de devam ediyor. Sizin Hükûmetiniz döneminde 1
birim büyümek için vermek zorunda olduğunuz cari işlemler açığı sürekli
artıyor. 1990’larda da Türkiye büyümek için cari işlemler açığı vermek
zorundaydı ama şimdi de vermek zorunda. Fakat şimdi 1 birim büyümek için daha
fazla cari işlemler açığı vermek zorunda olan bir ülke. Dolayısıyla, Türkiye
bunu taşıyamaz. Türkiye ekonomisinin yapısal problemidir bu ve bu yapısal
problem bir an önce ele alınmalıdır.
Cari işlemler açığının finansmanı bir
başka problem ve sizin iktidarınız döneminde bu değişmedi, hatta daha da
derinleşti. Bakınız, siz büyümek için cari işlemler açığı veriyorsunuz, cari
işlemler açığını da ya sıcak parayla ya da borç yaratıcı kalemlerle finanse
ediyorsunuz. Bakınız, en son rakam, 2015 Ocak itibarıyla cari işlemler açığı yıllık
bileşik kümülatif 42,8 milyar dolar. Yani Türkiye ekonomisi, bu ocaktan geçen
ocağa kadar 42 milyar dolar açık vermiş.
Peki, bu açığını nasıl finanse etmiş
diye baktığımız zaman, sadece 6,1 milyar dolarını borç yaratmayan kalemlerden
finanse etmiş ve sıcak para olmayan kalemlerden. Yani, doğrudan yabancı sermaye
yatırımlarıyla yapılan finansman, bunun 4 milyarı da zaten gayrimenkul
alımları. Yani, düşünün ki 42 milyar dolar cari işlemler açığı veriyorsunuz ve
bunun sadece yüzde 14’ünü borç yaratmayan ya da sıcak para olmayan kaynaklardan
finanse ediyorsunuz. Bu model sürdürülemez, bu modelin bir an önce değişmesi
gerekir, bu modele bir an önce radikal müdahalelerde bulunmak gerekir, bunları
tartışmak ve konuşmak gerekir. 
Şimdi, bakınız, bu modelin, bu iktisadi
yapının doğal sonucu borçlardır. Şimdi, bu kürsüye gelecek Sayın Bakan ya da
AKP sözcüsü arkadaşım gelecek, diyecek ki “Biz IMF'ye olan borçlarımızı ödedik.
22 milyar dolar borcumuz vardı, şimdi borçları sıfırladık. Biz IMF'ye borç
veren ülke hâline geldik.” Şimdi, bakınız arkadaşlar, eğer siz cari işlemler
açığı veriyorsanız bu cari işlemler açığını birilerinin finanse etmesi gerekir.
Bu açığı kamu finanse etmiyor 2001’den beri. Kamunun borç stoklarının millî
gelire oranı düşüyor. Bu açıdan baktığınız zaman Maastricht kriterini tutturmuş
görünüyorsunuz ancak ekonominin toplam borçluluğu büyüyor çünkü cari işlemler
açığı veriyorsunuz. Kim yükleniyor peki bunu? Özel sektör yükleniyor. Bakınız,
2002 yılında özel sektörün sadece 43 milyar dolar borcu vardı yani cumhuriyet
kurulduğundan 2002 yılına kadar gelen bütün hükûmetlerde özel sektörde 43
milyar dolar stok borç birikmişti; şimdi, sizin döneminizde bu 278 milyar
dolara çıktı, en az 5 kat, en az 6 kat. (CHP sıralarından alkışlar) Bu gayet
normal. Bir balon gibi düşünün, ekonominin bir tarafını sıkıyorsunuz, kamu
sektörünü sıkıyorsunuz, kamu borçlanmıyor ama ekonominin borç yaratma dinamiği
devam ediyor, o zaman balonun öbür tarafı şişiyor. Balonun öbür tarafı kim?
Özel sektör. (CHP sıralarından alkışlar) Şimdi diyeceksiniz ki “Özel sektör
borcundan bize ne? Biz kamuya bakarız.” 
MEHMET AKİF HAMZAÇEBİ (İstanbul) –
Maalesef, maalesef, “Özel sektör borcundan bize ne?” diyorlar.
MÜSLİM SARI (Devamla) - Böyle bir şey
yok, 2001’de olduğu gibi bir sabah kalkıverirsiniz ki özel sektör borçları bir
anda kamu borçları hâline dönüşmüş. Dolayısıyla, bunu yok sayamazsınız. Türkiye
ekonomisinin toplam borçluluğu bu model elinde büyümektedir, bu, ekonominin
kırılganlığını artırıyor. 
Bakınız Sayın Bakan, bunları konuşmaya
ihtiyacımız var. Türkiye’de önümüzdeki bir yılda ödemek zorunda olduğumuz borç
miktarı 166,1 milyar dolar. Yani, bugünden önümüzdeki bir yıla kadar geçmiş
dönemde yaptığımız borçlanmanın 166 milyar dolarının vadesi gelecek; 42 milyar,
43 milyar da cari işlemler açığı vereceksiniz, 210 milyar dolar. Bunu bulmak
zorundasınız uluslararası piyasalardan ve ödünç verilebilir fonların daraldığı
bir çerçevede. Bundan üç yıl önce bu konuşmayı yapıyor olsaydık size
diyebilirdim ki: “Dünyada ödünç verilebilir fonlar 3 trilyon dolardır. Buradan
200 milyar doları Türkiye çok rahat çekebilir.” Ama paranın yönü değişiyor,
para yeniden güvenli limanlara doğru gidiyor. Dolayısıyla, ödünç verilebilir
fonlar 1 trilyon doların bile altına düştü. Yani, giderek küçülen bir pastadan
giderek büyüyen bir finansmanı sağlamak zorunda olan bir ekonomik model bu.
Faiz tartışmalarına buradan bakacağız, bu tartışmaların ne kadar anlamlı olup
olmadığına buradan bakacağız. 
Bakınız, bir başka veri döviz pozisyon
açıkları. 2001 yılında finansal sektörün döviz pozisyon açıkları 20 milyar dolardı
ve bütün bankacılık sistemi bu 20 milyar dolarlık döviz pozisyon açığıyla
battı, kura karşı daha kırılgandı çünkü. Sonra BDDK kuruldu ve BDDK kurulduğu
için finansal sektörün döviz pozisyon açıkları izlenebildi, sıfırlandı ya da
risksiz bir yerde tutuldu ama reel sektörle ilgilenmedik. Doğrudan doğruya
istihdam yapan, üretim yapan, en büyüğünden en küçüğüne kadar, Türkiye’deki
bütün reel sektör firmalarının döviz pozisyon açığı 183 milyar dolar. Biz
finansal krizde 20 milyar dolar bankacılık sektörü döviz pozisyon açığıyla
yakalandık. Bugün 183 milyar dolar. Siz iktidara geldiğinizde 6,5 milyar
dolardı, şimdi 183 milyar dolar ve bu sektör kuru, bu kur da reel sektörü
kırılgan bir hâle getiriyor. Bakınız, son üç ayda tartışmalar ya da küresel
gelişmelerle ulusal para yüzde 10 değer kaybetti diyelim; yüzde 12 ama yüzde 10
diyelim. Yüzde 10 değer kaybının reel sektörde yarattığı zarar 18 milyar dolar,
sırf döviz pozisyon açığından dolayı. Yani, bunu Türk reel sektörüne yaşatmaya
hiç kimsenin hakkı yok.
Dolayısıyla, faizle ilgili bütün bu
tartışmalara bu ekonomik çerçeveden bakacağız. İdeolojik pozisyonlarımızı,
siyasal duruşlarımızı bir tarafa bırakalım. Bu ülke hepimizin. Eğer bu ülkenin
daha fazla üretmesini istiyorsak -bu modelle de hesaplaşmayı düşünerek- bütün
bu palyatif tartışmalardan öte bu kürsülerde bir şeyler söylemek gerekir, bu
kürsülerde yol göstermek gerekir, hatalar yapılıyorsa bu hataları açık
yüreklilikle kabul etmek gerekir, öz eleştiri yapmak gerekir. Biz de muhalefet
partisi milletvekilleri olarak, bütün bu öz eleştiri ortamında katkılarımızı
sunmaya hazırız, yapıcı muhalefet olarak bunu yapmaya hazırız.
Bakınız, faiz,
piyasadaki bütün riski süpüren yegâne araçtır. Bir ülkede faize baktığınız
zaman o ülkenin bütün risklerini görürsünüz; siyasi risklerini görürsünüz,
sosyal risklerini görürsünüz, ekonomik risklerini görürsünüz. Hiç kimse,
piyasadaki faizin arz ve talep koşulları çerçevesinde oluşmasını engellemeye
çalışan hiç kimse palyatif olarak faizi orada tutamaz. “Faiz oranları yüksektir
Türkiye’de. Türkiye yüksek reel faiz vermektedir. Türkiye’de yüksek faizi
savunanlar ya da faiz oranlarının aşağı inmesini istemeyenler vatan hainidir.”
demek bizi hiçbir yere götürmez. Merkez Bankası faiz oranlarını piyasadaki arz
ve talep koşullarına göre, para politikasına göre ayarlamaya çalışmaktadır. Şu
anda Merkez Bankası son derece zor durumdadır. Bir yandan siyasal iktidarın
baskısı, bir yandan piyasanın gerekleri. Dolayısıyla, piyasanın arz ve talep
koşullarına göre oluşmuş faizinin üzerinde baskı oluşturmak bizzat faiz
oranlarının yükselmesine neden olmaktadır.
Şimdi, bakın,
Merkez Bankasının faiz oranlarını aşağıya doğru indirelim diye Merkez
Bankasının bağımsızlığına halel getirecek şekilde bir baskı yaratmaya çalışmak,
bir müddet sonra ikincil piyasada faiz oranlarının yükselmesine neden
olmaktadır.
VAHAP SEÇER
(Mersin) – Bir de “vatan haini” demek.
MÜSLİM SARI
(Devamla) – Şimdi, şunu sormak lazım: Merkez Bankası faizi indirmiyor diye
“vatan haini” diyenler, yapmış oldukları baskıyla piyasa faizinin yukarıya
çıktığında acaba vatan haini kim olacak diye soracaklardır? Vatan haini kim?
Eğer faiz oranlarının yükselmesiyse vatan hainliği ya da faiz oranlarını yüksek
tutmaksa vatan hainliği, yaptıkları baskılarla ikincil piyasada faiz oranlarını
yükseltmesinden dolayı dönüp kendilerine bir bakmayacaklar mıdır Sayın Bakanım?
Bunu nasıl açıklayacaklar? (CHP sıralarından alkışlar) Ekonominin dengelerine
palyatif müdahaleler ekonominin başka yerlerinde arızalar çıkmasına neden
oluyor? 
Bakınız, kur… Yine balon örneğinden
verelim: Bir tarafı sıktığınızda diğer taraf patlıyor. Ulusal para 22 Ocaktan
bu yana yüzde 13 değer kaybetti.
Şimdi, diyeceksiniz ki döviz kuru… 
OSMAN AŞKIN BAK (İstanbul) – Dünya
ekonomisinden de bahset biraz ya, ne oluyor, dolar ne yapıyor? Amerika nasıl
büyüyor?
VEDAT DEMİRÖZ (Bitlis) – Diğer paralar?
MÜSLİM SARI (Devamla) – Bu doların
sorunudur, diğer paraların değildir.
Bakın, Türk lirası euroya karşı yüzde
5,2 değer kaybetti. Sepet yüzde 8. Bu sadece şeyle ilgili değil, parite etkisi
değil.
Bakınız bir örnek vereyim: Türkiye'de
yılbaşından bu yana dolar yüzde 12,3 değer kaybetti. Gelişmekte olan ülkelerin
parası yüzde 9 değer kaybetti.
Şimdi, gelişmekte olan ülkelerin -ki
bunun içinde çok kırılgan ülkeler var- parası dolara karşı yüzde 9 değer
kaybederken Türkiye'nin parası niye yüzde 12,3 değer kaybediyor? Bu, Türkiye'ye
ilişkin yapısal bir problemin olduğu anlamına gelir. Bu, Türkiye'nin diğer
gelişmekte olan ülkelerin içinde bulunduğundan farklı bir biçimde, Türkiye’ye
özgü bir sorunun olduğu anlamına gelir. Bu, tamamıyla buradaki tartışmalarla
ilgilidir.
OSMAN AŞKIN BAK (İstanbul) – Norveç
kronunu söyle, dünyadaki en yüksek şey. Dünya ekonomisine bak bir de.
MÜSLİM SARI (Devamla) - Dolayısıyla
Sayın Bakan, siz ekonominin dümeninde bulunan bir bakansınız, bütün bu
tartışmalardan azade Türkiye'deki reel sektörün, Türkiye'deki bütün
vatandaşların ekonomik haklarını savunmakla yükümlüsünüz. 
(Mikrofon otomatik cihaz tarafından
kapatıldı)
MÜSLİM SARI (Devamla) - Dolayısıyla
ekonominin bu tür müdahalelerden azade kılınması birincil görevinizdir. Bu
tartışmaları bir tarafa bırakarak bu konuyla ilgili daha aklıselim davranmanızı
öneririm.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederim Sayın Sarı.
Birleşime on beş dakika ara veriyorum.
 Kapanma
Saati: 18.07
ÜÇÜNCÜ OTURUM
Açılma Saati:
18.23
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muhammet Bilal MACİT (İstanbul), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 79’uncu Birleşiminin Üçüncü Oturumunu açıyorum.
Ekonomi Bakanı Nihat Zeybekci
hakkındaki (11/47) esas numaralı Gensoru Önergesi’nin gündeme alınıp
alınmayacağı hususundaki görüşmelere devam ediyoruz.
Hükûmet burada. 
Şimdi söz sırası Adalet ve Kalkınma
Partisi Grubu adına Bitlis Milletvekili Sayın Vedat Demiröz’de.
Buyurun.
AK PARTİ GRUBU ADINA VEDAT DEMİRÖZ
(Bitlis) – Sayın Başkan, değerli milletvekilleri; bağımsızlık uğruna canını
vermekten çekinmeyen milletimizin kahramanlık destanı olan, diriliş ve tarih
sahnesine yeniden çıkışın öncüsü olan Çanakkale Zaferi’mizin 100’üncü yıl
dönümünü kutluyor, vatanını canından aziz bilen tüm şehitlerimizi rahmetle ve
minnetle anıyorum. Bizlere emanet ettikleri bu güzel yurdu daha müreffeh bir seviyeye
getirmek için iktidarı ve muhalefetiyle tüm gayretlerimizle çalışmaya devam
edeceğimizi beyan ediyorum.
Değerli milletvekilleri, bugün Ekonomi
Bakanımız Sayın Nihat Zeybekci hakkında verilen gensorunun gündeme alınıp
alınmamasına ilişkin karar vermek üzere toplanmış bulunuyoruz. Öncelikle,
hepinizi saygıyla selamlıyorum ve Türkiye ekonomisine ilişkin güncel
gelişmeleri sizlerle paylaşmak istiyorum.
Tabii, bu gensoru müessesesi, doğrusu,
geçmiş yıllarda çok önem arz eden ve gensoru verildikten sonra günlerce
konuşulan, hükûmetler düşüren bir müesseseydi ama maalesef, bugün 5 bakanımız
ve üstelik Bakanlar Kurulu hakkında peş peşe gensoru önergesi veriliyor ve
maalesef, önergeyi veren arkadaşlarımızdan da ancak Grup Başkan Vekili şu anda
aramızda…
İDRİS BALUKEN (Bingöl) – Kendi
sıralarına bak, Hükûmet sıralarına bak!
VEDAT DEMİRÖZ (Devamla) – Buna verilen
önem… 
MÜSLİM SARI (İstanbul) – Hükûmet
nerede?
VEDAT DEMİRÖZ (Devamla) – Onun için,
lütfen, bu müessese gerçekten önemli bir müessese ve buna dikkat etmemiz
gerekiyor.
İDRİS BALUKEN (Bingöl) – Sizin ne kadar
ciddi olduğunuz ortada! Hükûmet nerede?
MÜSLİM SARI (İstanbul) – Hükûmet
nerede? Bir tane bakan yok orada!
İDRİS BALUKEN (Bingöl) – AK PARTİ
Grubunda kaç kişi oturuyor? 20 kişi yok. Ayıp, ayıp!
BAŞKAN – Sayın milletvekilleri, lütfen…
VEDAT DEMİRÖZ (Devamla) – Evet, değerli
milletvekilleri, hepinizin malumu, Türkiye'de 2002 yılından bu yana ekonomik
olarak hızlı bir dönüşüm süreci yaşanıyor. 
İDRİS BALUKEN (Bingöl) – Bizim
arkadaşların nerede olduğunu en iyi sen biliyorsun! “Nevroz” alanlarındalar.
BAŞKAN – Sayın Baluken, lütfen laf
atmayalım. Lütfen…
VEDAT DEMİRÖZ (Devamla) – Ekonomideki
bu dönüşüm ve iyileşmenin bir neticesi olarak, 2002’den bu yana ortalama yüzde
5 büyüme oranı yakaladık. 
İDRİS BALUKEN (Bingöl) – Bilinçli
olarak bugüne denk getirip ondan sonra böyle konuşuyor.
VEDAT DEMİRÖZ (Devamla) – 2008 yılında
yaşanan küresel krizin ardından altı yılı geride bıraktık. Altı yıl boyunca tüm
ekonomi oyuncuları istikrar ortamının yeniden sağlanması ve ekonomik olarak
tekrar düzlüğe çıkmak için büyük çaba harcadılar, ancak küresel ekonomide
istenen istikrar ortamına hâlâ ulaşılamadığını görüyoruz. Özellikle en büyük
ticari ortağımız olan Avrupa Birliğinde hâlâ bir arayış mevcut. Türkiye, 2010
yılında yüzde 9,2; 2011 yılında yüzde 8,8 büyüyerek Avrupa’da en yüksek büyüme
kaydeden ülke pozisyonuna geldi. 
Bunun yanında, son 20 çeyrekte ortalama
5,6 gibi son derece yüksek bir büyüme oranına ulaştık ve söz konusu oran,
gelişmiş ve gelişmekte olan ülkelerle kıyaslandığında, Türkiye'nin küresel
krizin etkilerinden ne denli kısa süre içerisinde çıkmayı başardığının bir
göstergesidir. Öyle ki 2013 yılında 4,1 büyüme oranıyla, Avrupa Birliği üyeleri
içinde Letonya’nın ardından en hızlı büyüyen 2’nci ekonomi olduk. Dünyada
birçok ekonominin deflasyon riskiyle karşı karşıya kaldığı ve büyümenin son
derece düşük olduğu 2014 yılında, Türkiye ekonomisi 3,3 büyüme kaydetmiştir.
Net ihracatın büyümeye katkısının pozitif tutulması için Ekonomi Bakanlığımızın
büyük gayretleri mevcuttur. 
Gelişmekte olan ekonomilerin yer aldığı
BRICS; Brezilya, Rusya, Hindistan, Çin ve Güney Afrika bloğuna baktığımızda,
son dönemde Hindistan dışında kalan ülkelerin zayıf bir büyüme seyrettiğini
görüyoruz. Özellikle Çin’de büyümenin ivme kaybettiği, Brezilya’da yüksek
enflasyona karşı büyümede sorunlar yaşandığı bir konjonktürden geçiyoruz. Diğer
taraftan, Amerika Birleşik Devletleri ekonomisinde enflasyon dışında takip
edilen kritik göstergelerde kayda değer bir iyileşmeden söz etmek mümkün. Bu
kapsamda, FED’in faiz artırma sürecine ilişkin kritik bir dönemdeyiz ve söz
konusu durum gelişmekte olan ekonomilerin tamamını etkiliyor.
Diğer taraftan,
Rusya ve Ukrayna arasında yaşanan siyasi gerilimler, sınır ülkelerimizde
meydana gelen siyasi istikrarsızlıklar Türkiye ekonomisini olumsuz etkileyen
faktörler olarak önümüze çıkıyor. Amacımız, Türkiye ekonomisinin yapısal
sorunlarını çözerek geleceğimiz olan gençlerimize daha yaşanabilir bir Türkiye
bırakmaktır. Bu doğrultuda “en büyük sermayemiz” dediğimiz genç nüfusumuzun
nitelik olarak daha iyi hâle gelmesi için her ilimize üniversite açtık. 2003
yılında 70 olan üniversite sayısı 2014 yılında 181’e çıktı. Üniversitelerin
sayısını artırmanın yanında daha nitelikli hâle gelmeleri ve özel sektörümüze
katkıda bulunmaları için AR-GE’ ye önem verdik. 2002’de 1,84 milyar lira olan
AR-GE harcamaları 2013’te 14,8 milyar liraya yükseldi. Böylelikle 2002 yılında
yüzde 0,54 olan AR-GE harcamalarının gayrisafi yurt içi hasıla payı, 2013
yılında 0,95’e yükseldi. Hedefimiz, 2023 yılında AR-GE harcamalarının gayrisafi
yurt içi hasıla payının yüzde 3 seviyesine ulaştırılması. Ekonomi Bakanlığımız
bu hedefe ulaşmamız adına gereken desteği veriyor. Örneğin Bilim, Sanayi ve
Teknoloji Bakanlığı tarafından desteklenen AR-GE projeleri neticesinde elde
edilen ürünlerin üretimine yönelik yatırımları Ekonomi Bakanlığımız öncelikli
yatırımlar kapsamına alarak bu tür projelere büyük destekler sağlıyor. Bu
vesileyle, Hükûmetimizin tüm kurumlarının ortak hedefler doğrultusunda iş
birliği ve uyum içerisinde çalıştıklarının altını çizmek istiyorum.
Ekonomi
Bakanlığımızın önemli çalışmalarının bir kısmını da yatırımlara verilen
teşvikler oluşturuyor. 2003 yılından bugüne ülkemizde 480 milyar liralık sabit
yatırım ve yaklaşık 1,6 milyon kişilik istihdam öngören 41.200 adet yatırım
teşvik belgesi düzenlenmiştir. Bu teşviklerin de olumlu katkısıyla ülkemizde
istihdam seviyesi rekor düzeylere ulaşmıştır. 2014 yılı itibarıyla toplam
istihdamımız 26 milyon kişiye dayanmıştır. 
Kıymetli milletvekilleri, böylesine
zorlu koşulların yaşandığı dünya ekonomisinde Türkiye'nin tek başarısı elbette
ki büyüme değildir. Dış ticaret rakamlarına bakıldığında artık eski Türkiye'nin
olmadığını bir kez daha görüyoruz. 2014 yılında ihracatımız yüzde 4’lük artışla
157,7 milyar dolara ulaşarak tüm zamanların rekorunu kırdı. Bu rakamlara
serbest bölgelerden yaptığımız ihracat ve yolcu beraberindeki satışlar dâhil
değildir. Onları da dâhil ettiğimizde yaklaşık 172 milyar dolarlık bir ihracat
rakamına ulaşmış oluyoruz. İşte, Sayın Bakanımıza verilen gensorunun sebebi bu,
niye ihracat rakamları bu kadar milyar dolara ulaşıyor? 
Ayrıca, ihracatımızda önem arz eden
belirli sektör ve ürünlerin yurt dışında tanıtımı amacıyla ihracatçı
birliklerimiz bünyesinde oluşturulan sektörel tanıtım grupları marifetiyle yurt
dışında tanıtım faaliyetlerimiz sürdürülmektedir. Hizmet ihracatında önemli
sektörlerimizden biri de yurt dışı müteahhitlik ve müşavirlik hizmetleridir.
Müteahhitlerimiz bugüne kadar yurt dışında 104 ülkede 295 milyar dolar
değerinde 7.615 proje üstlendi. Üstlenilen proje bedeli 2002 yılındaki 2,6
milyar dolar seviyesinden 2013 yılında 32,5 milyar dolara yükseldi. 2014
yılında üstlenilen yurt dışı projeleri ise 17,4 milyar dolar olarak
gerçekleşmiştir. 
Lojistik sektöründe ise
ihracatçılarımızın elverişli maliyetlerle ve süratli bir şekilde hedef
pazarlara ulaşmalarını sağlayacak yeni ulaşım güzergâhları tespit edilmeye ve
sektörün sorunları süratle çözülmeye çalışılmaktadır. Lojistik çalışmalar
sayesinde hedef pazarlara ulaşımda Kızıldeniz’den Körfez ülkelerine,
Gürcistan’dan Rusya’ya, Hazar Denizi’nden Orta Asya’ya yeni ihraç
güzergâhlarının tesis edilmesi yönünde çaba sarf edilmektedir Çok önemli bir
ihraç pazarımız olan Irak’a taşımalarımızın kesintisiz bir şekilde devam etmesi
için Irak ve İran’ın ilgili makamları nezdinde girişimlerde bulunulmuş ve
Irak’a ihracatımızın aksamadan devamı için gayret sarf edilmektedir. 
2014
yılında olduğu gibi 2015 yılında da ikili ilişkiler açısından temel hedef
-talep açısından pazarın büyük ölçüde doygunluk yaşadığı geleneksel Avrupa
Birliği pazarının dışında- Türkiye'nin tarihî bağları ve coğrafi konumu
itibarıyla kültür coğrafyamız olarak tanımlanan Orta Asya, Orta Doğu,
Balkanlar, Kafkasya, Kuzey ve Orta Afrika’yı da içine alan geniş bölgede
ekonomik ve ticari anlamda etki alanımızın genişletilmesi olacaktır. 
2023
hedeflerimiz için önemli uygulamalarımızdan bir tanesi de 2012 yılı Haziran
ayında yeni bir anlayışla uygulamaya koymuş olduğumuz yatırım teşvik
sistemimizdir. Bugüne kadar geçen iki yılı aşkın bir sürede teşvik sistemimiz
sayesinde yatırımlar anlamında önemli kazanımlar elde ettiğimizi rahatlıkla
söyleyebilirim. Artık ülkemizi katma değer yaratmayan, düşük teknolojili ve
sadece montaja dayalı yatırımların gerçekleştirildiği fasoncu, edilgen bir ülke
olmaktan çıkarıyoruz. Bu anlayış çerçevesinde hazırlanan teşvik sistemimiz,
sanayimizin ihtiyaç duyduğu yapısal dönüşümün sağlanması ve sanayimizin dışa
bağımlı üretim çıkmazından kurtulması açısından kullandığımız önemli bir
enstrümanımız olma özelliğini taşıyor. Ülkemize 2002’ye kadar toplam 14,6
milyar dolar doğrudan yabancı yatırım gelmişken 2003 başından bugüne kadar 150
milyar dolar doğrudan yabancı yatırım girişi olmuştur ve 2014 yılındaki
doğrudan yabancı yatırım girişlerinin yüzde 70’e yakını Avrupa Birliği
kaynaklıdır. 
Burada
hatırlatmakta yarar görüyorum. Bakanlığımızın tüm amacı, yatırımcılarımız için
daha uygun yatırım ortamının oluşturulmasıdır. Bugüne kadar olduğu gibi özel
sektörümüzle birlikte bu amaç doğrultusunda yürütülen çalışmalar büyük bir
kararlılık ve titizlik içinde önümüzdeki dönemde de sürdürülmeye devam
edilecektir. 
2014
yılında ithalat cephesine baktığımızda sevindirici sonuçlar elde ettiğimizi
görüyoruz. İthalatımızı yüzde 3,7 azaltarak 242 milyar dolar seviyesinde tuttuk
ve dış ticaret açığımızı yüzde 15 oranında azaltmayı başardık. Ayrıca, Sayın
Başbakanımızın açıkladığı öncelikli dönüşüm programlarının hızlı bir şekilde
hayata geçirilmesiyle beraber, dış ticarette yaşamakta olduğumuz dengelenmenin
daha güvenli ve sağlam bir şekilde gerçekleşeceğini düşünüyoruz. 
Değerli milletvekilleri, Sayın
Bakanımız Nihat Zeybekci’nin yönetiminde Ekonomi Bakanlığı ülkemiz ekonomisini
hem küresel hem de bölgesel sorunlara rağmen sağlam bir şekilde yönetmeye devam
ediyor. Ülkemizi daha müreffeh seviyelere ulaştırmak için yaptığı kıymetli
çalışmaların önümüzdeki dönemde de devam ederek başarıya ulaşmasını diliyor,
hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim. 
İDRİS BALUKEN (Bingöl) – Sayın Başkan,
kürsüde konuşmasını yapan sayın hatip, gensoru hazırlama usulüyle ilgili
grubumuzu ciddiyetsizlikle suçladı, dolayısıyla açıktan sataşma oldu. 
BAŞKAN – Size söz vereceğim, yalnız bir
de Bakan da konuşsun, sonra itirazları alacağım. Tamam?
İDRİS BALUKEN (Bingöl) – Olur. 
BAŞKAN – Hükûmet adına Ekonomi Bakanı
Sayın Nihat Zeybekci konuşacak. 
Buyurun. (AK PARTİ sıralarından
alkışlar)
EKONOMİ BAKANI NİHAT ZEYBEKCİ (Denizli)
– Sayın Başkan, saygıdeğer milletvekilleri; Halkların Demokratik Partisinin
Ekonomi Bakanlığıyla ilgili, Bakanlığımı ilgilendiren konularla ilgili vermiş
olduğu gensoru sebebiyle sizlerin huzurundayım. Bu vesileyle sizleri saygıyla
selamlıyorum. 
Tabii, sözlerimin başında, bugün, bu
toprakların insanlarının çok büyük bir şemsiye altında -bütün özellikleriyle-
öncelikle en büyük şemsiyemiz olan aynı inancın insanları, aynı vatanın
insanları, aynı bayrağın insanları olarak, bütün kardeşlerim bir araya gelerek,
Çanakkale’de yazılan o destanı burada anmadan geçemeyeceğim. Gerek Çanakkale’de
gerekse dünyanın her yerindeki tüm şehitlerimizi rahmetle, minnetle ve şükranla
anıyorum. 
Yalnız, şehitlerimizi anarken de
tarihimizin de çok iyi şekilde bilinmesi gerekliliğinin altını da bir kere daha
çizmek istiyorum. Başta Cumhurbaşkanımız, Başbakanımız ve Hükûmetimizin bütün
mensupları ve bundan önce de Türkiye Cumhuriyeti hükûmetlerinin başbakanları ve
cumhurbaşkanları, iddia edilen Ermeni iddiasıyla ilgili her daim şunu
söylemişlerdir: “Tarihi tarihçilere bırakmak lazım.” Bu işi bilenlere ve
uzmanlara bırakmak lazım. Onların dışında da bu işi siyasi amaçlarıyla bu
millete asla ve asla yakıştırılmayacak bir yafta takmaya çalışanlara da bugüne
kadar bu milletin bir duruşu vardır.
Ben öncelikle, bu gensoru için çok
teşekkür etmek istiyorum. Demokrasimizin gereği olan, demokrasimizin en önemli
unsurlarından birisi olan bilgi alma, bilgilenme, tartışma, karşılıklı istişare
edebilme ve müzakere edebilme adına bunu çok önemli bir fırsat olarak
görüyorum. Son dönemlerde speküle edilen, manipüle edilen, bir şekilde
suistimal edilen bir alanın, bir konunun sağlıklı bir şekilde tartışılması
gereken en önemli mekân Türkiye Büyük Millet Meclisidir. Burada hakkıyla,
hiçbir şeye, siyasi mülahazalara meydan vermeden veyahut da minimum seviyede,
siyasi konulara bu konuyu alet ederek bu tartışılabilmeli veyahut da Hükûmetin
bir bakanı veya Hükûmet mensupları muhalefetin veyahut da Türkiye Büyük Millet
Meclisi mensuplarının aklına takılan her konuyla ilgili buraya gelip bilgi
vermeli, bilgi sunmalı. Onun için, ben bunu son derece önemli buluyorum. Sadece
gensoruyu da beklememeli, bu gelenek bence geliştirilerek devam etmeli.
Hükûmetimizin bakanı veya bakanları muhalefet partilerimizin her birini veya
Türkiye Büyük Millet Meclisindeki grupların tamamını konularla ilgili
zamanında, sağlıklı olarak bilgilendirmeli. Bilgi önemli. Eğer sağlıklı
bilgilenirsek, sağlıklı bilgi verilirse doğru kanaate sahip oluruz. Doğru
kanaate sahip olduğumuz zaman da doğru kararlar veririz, sağlıklı kararlar veririz
ve bundan da en çok faydalanan ülkemiz olur ve milletimiz olur.
Ben sözlerime başlamadan önce 2014
yılıyla ilgili bir değerlendirmede bulunmak istiyorum. Burada benden önce söz
alan değerli grup temsilcilerinin görüşlerine tek tek cevap vermeye kalkarsam
buradaki bu süre kesinlikle yetmez, saatlere varan cevaplar vermek gerekir
veyahut da konuyu tartışmak gerekir.
2014 yılında Türkiye, etrafındaki tüm
olumsuzluklara rağmen, ticari anlamda bir destan yazmıştır. Kuzeyimize
baktığımız zaman, Rusya ve Ukrayna krizi… Ukrayna’nın dış alımlarının yüzde
40’ın üzerinde düştüğü, Rusya’nın dış alımlarının -2014’ten bahsediyorum, daha
2015 değil- yıl ortalamasıyla yüzde 20 civarında düştüğü, Kafkaslarda Gürcistan
civarındaki olumsuzluklara, İran’daki yaptırımların kaldırılıp
kaldırılmamasıyla ilgili belirsizliklere, Irak topraklarının yüzde 40’ının bir
terör örgütü tarafından işgal edilmesine, Suriye’nin bir zulüm coğrafyası
hâline gelmesine, Mısır’ın sadece dış ticaretinde, ithalatta yüzde 10’un
üzerinde daralmaya gitmesine –bizimle değil, kendi dış ticaretinde- en önemli
pazarlarımızdan bir tanesi Libya’nın üç dört parçaya bölünmüş olmasına, Avrupa
Birliğinin toplam dış ticaretinde, ithalatında yüzde 1’in altında bir artış,
büyümesinin de sıfır olmasına rağmen, Türkiye ihracatını yüzde 5 artırmayı
başardı. Neden yüzde 5? Bakın, biz bunu… Ki, sizlere de bu bilgiyi arz ettiğim
zaman bundan sonra Türkiye'nin ihracatıyla ilgili sağlıklı rakamlar kullanmamız
gerekiyor. Bizim ihracatımız 157,7 milyar olarak Hükûmetimiz tarafından veyahut
da ilgili otoriteler tarafından açıklanmıştır, doğrudur ama bunun içinde
dikkate almadığımız bizim serbest bölgelerden yapmış olduğumuz 5,2 milyar
dolarlık ihracatımız vardır. Bu, ihracat rakamlarımızın içine dâhil
edilmemiştir yani bugüne kadar hiç yapılmamıştır. Ayrıca, resmî kayıtlarda
olan, faturası olan ve para girdisi olan, kayıtlı bir şekilde devletimizin eline
8,8 milyar dolarlık bavul ticareti… Bunları üst üste eklediğimiz zaman da
Türkiye’nin ihracatı 171,6 milyar dolardır. İthalatımıza gelince, 242 milyar
doların üzerinde açıklanan ithalatımız da, yine serbest bölgelere yapılan
ithalatı artı olarak koyduğumuz zaman, bir de minimum fiyat uygulamasıyla
ithalatımızı yaklaşık olarak 4 milyar dolar civarında fiktif şekilde
artırmamızı da üzerine eklediğimiz zaman da ithalatımız 241 milyar dolardır.
Dolayısıyla, Türkiye’nin dış ticaret açığı veyahut da ihracatın ithalatı
karşılama oranı tarihî bir zirveye gelmiştir, yüzde 71-72 seviyesine gelmiştir.

Değerli arkadaşlar, dış ticaret
açığımızdan sonra Türkiye’nin hakikaten en önemli -biraz önce değerli
konuşmacıların da belirttiği gibi- açıklarından bir tanesi, zaaflarından bir
tanesi de cari açıktır. Yani bu cari açığın, Türkiye’nin cari açığıyla ilgili
Türkiye ihracatını artırırken… Evet, kabul etmemiz mümkün değil yani
Türkiye’nin yüzde 5’in altında bir büyümeye asla ve asla razı olmaması gerekir
ama dünyaya baktığımız zaman ve özellikle çevremize baktığımız zaman, yüzde 2,8
civarında -söylediğinizi teyit etmek için söylüyorum- bu senenin sonu
itibarıyla gelecek olan büyüme rakamı yüzde 2,8 civarında. Gelecek olan büyüme
rakamını asla ve asla küçümsemeden Türkiye, ekonomi kitaplarında, ekonomi
teorilerinde yazılan, olması gereken bir başarının altını çizdi bu sene. O da
şudur: İhracatını artırırken, büyürken, yatırım ve ara malı ithalatında
azalmaya gitmeden cari açığını daraltmayı başardı. Geçtiğimiz 2013’e göre yüzde
30 seviyesinde cari açığını daralttı ve cari açığında 19,3 milyar dolarlık bir
iyileşmeyi yakaladı. 19,3 milyar dolarlık cari açıktaki daralma sağlıklı yani
millî bir büyümenin en önemli göstergelerinden bir tanesidir. Neden? Bunun 12
milyar doları doğrudan net ihracat artışımızdan, yaklaşık olarak da 7 milyar
doları gereksiz ithalatımızdaki daralmadan kaynaklanmaktadır. Dolayısıyla,
Türkiye bu anlamda da çok önemli bir başarıyı sağlamış ve başarıya imza
atmıştır.
Değerli arkadaşlar, Türkiye’nin en
önemli başarılarından bir tanesi de hizmet ihracatıdır. Türkiye 2014 yılında
50,5 milyar dolarlık hizmet ihracatı başarmıştır. Hizmet ihracatı bizim genelde
kalemlerimizde görünmez ama hizmet ihracatımız yarısını fazla verdiğimiz bir
gelirimizdir. Hizmet ihracatımız 50,5 milyar dolardır, hizmet ithalatımız da
yaklaşık olarak tam yarısıdır, 25 milyar dolar net fazla verdiğimiz alandır burası.

Diğer taraftan, etrafımızdaki bütün
olumsuzluklara rağmen yani coğrafyanın bu kadar olumsuzluğuna rağmen Türkiye
2013 yılında tarihî bir zirve yakalamıştır müteahhitlik hizmetlerinde. Türkiye
yıllık 34 milyar dolarlık müteahhitlik hizmetlerinin altına imza atmıştır. 2014
yılında, bütün bu olanlara rağmen Türkiye 23 milyar doların üzerinde
müteahhitlik hizmetinin altına imza atmıştır. Türkiye olarak 2023’te yılda 100
milyar dolarlık müteahhitlik hizmetinin, kontratının altına imza atmayı
hedefliyoruz. 
Türkiye 2014 yılında turizmde de
istediği sonucu almıştır. 41 milyon turist Türkiye’ye gelmiştir. Dünyanın 6’ncı
büyük turizm destinasyonu olmuştur, Avrupa’nın 1’inci turizm destinasyonu
olmuştur. 
Değerli arkadaşlar, 2014 yılındaki cari
açıkla ilgili bu olumlu gelişme 2015 yılında rekor seviyede devam etmektedir.
Ocak ayında cari açığımız 2 milyar dolar seviyesindedir. Aynı ocağın yani 2014
yılının Ocağına göre 2015 yılındaki cari açığımız yüzde 60 seviyesinde
iyileşmiştir. Yani, 2014 yılında yüzde 5,7 seviyesinde gerçekleşecek olan cari
açık 2015 yılında yüzde 4 seviyelerine gelecektir. Bunun sebebi, petrol
fiyatlarının düşmesi, ham maddenin de paralel bir şekilde, buna uygun bir
şekilde düşmesi, adı ne olursa olsun, ortada bir sonuç vardır. Yani, şu anda
biz cari açıkla ilgili çok önemli bir sonuç elde ediyoruz. 
Değerli
arkadaşlar, 2002 yılından itibaren- ki bunu işte 2002 yılında biz iktidara
geldik diye, o anlamda da söylemiyorum ama- kilogram ihracat fiyatlarında da
artık Türkiye edilgen bir ekonomi olmaktan çıkmakla ilgili önemli adımlar
atıyor. O da ne? Türkiye, bugüne kadar… Yani bugüne kadar bu ülkeye ve millete
hizmet eden herkesten Allah razı olsun diyorum. Her kim ki bu ülkede taş üstüne
taş koydu, Allah razı olsun. Ama, bu döneme kadar gelmiş olduğumuz resmi şöyle
bir çekelim beraber: Ham madde ve enerji geleceğini ve ham madde ve enerji
dünyasını başkalarının kontrol ettiği bir dünyada, tüketim alışkanlıklarını
başkalarının kontrol ettiği bir dünyada, belirlediği bir dünyada, dağıtım
kanallarını ve tüketim kanallarını da başkalarının belirlediği ve kontrol
ettiği bir dünyada, bugüne kadar bütün bu başkalarının kontrol ettiği dünyada
Türkiye bu başarıyı gerçekleştirmiştir. Ama, artık “Hedef 2023” diyorsak,
“Hedef 500 milyar dolarlık ihracat, 150 milyar dolarlık hizmet geliri, 100
milyar dolarlık müteahhitlik kontratı” diyorsak, artık Türkiye gelecekle ilgili
ham madde ve enerji geleceğini kendisinin belirlediği, tüketim alışkanlıklarını
belirlediğini ve tüketim kanallarını kontrol ettiği bir dünyada yoluna devam
etmek zorunda. Bu şekilde Türkiye 2023 hedeflerine varır ve bu şekilde de
çalışmalarımız devam ediyor. Türkiye’nin 2009 yılında 1 kilogram ihracatı
-2009’dan bahsediyorum- 1,16 sent/kilogram iken bugün itibarıyla Türkiye’nin 1
kilogramlık ihracatı 1,66 dolara gelmiştir. İthalatı da var. İthalatımız da
1,77 dolardır, ithal ettiğimiz ürünlerin. Hedef: Türkiye’nin bunu behemahâl, en
kısa sürede 2,25-2,50 dolarlar seviyesine getirmesi gerekir. 
Diğer önemli bir gelişmeyi ben sizlerle
paylaşmak istiyorum: TL’nin
dış ticaretteki yeri binde yarım, yani yüzde yarımlar seviyesindeydi, 2002’de
binde 6’ydı, şu anda Türkiye'nin dış ticaretinde TL’nin payı yüzde 5 seviyesine
geldi yani 19,1 milyar dolarlık dış ticaretimizi artık TL’yle yapabilir hâle
geldik. 
Gelelim son günlerde bu, hakikaten Türkiye'nin hiç hak
etmediği hâlde gündem yaratılmaya çalışılan konularına. 
Değerli arkadaşlar, malumunuz kurlarla ilgili birileri,
Türkiye’ye yakışmayan, Türk ekonomisinin gücüne yakışmayan maalesef bir
dalgalanmadan fırsat çıkarmaya çalışıyorlar. Dünyada bir dalgalanma vardır.
Dünyada dolar karşısında 2013 sonundan… 2013 başından itibaren Amerikan Merkez
Bankasının 750 milyar dolardan 4 trilyon dolara çıkarttığı likiditesini
durduracağını ve daraltacağını açıklamasından ve dolayısıyla faiz artışına
gideceği, faiz artışı beklentisi yaratmasıyla dünya ekonomilerinin bundan
etkilenmesi kaçınılmazdı. Ama o gün şunu söyledik, dedik ki: “Evet, dünya
bundan etkilenecektir, Türkiye de etkilenecektir ama Türkiye dış ticaretinin
yüzde 40’ını Avrupa Birliğiyle yapan bir ülkedir. Dünyada Avrupa Birliğiyle
Gümrük Birliği Anlaşması olan tek ülkedir.” Avrupa Birliği Merkez Bankası
Başkanı aynı zaman diliminde ne söyledi? “Euronun değerlenmesine müsaade
etmeyeceğiz.” Biz çıktık dedik ki: “Evet, Türkiye, ABD’nin bu kararından
etkilenecektir ama Avrupa Birliğinin kararlarından daha çok etkilenecektir ve
dolayısıyla, Türkiye'nin gelecekle ilgili doların bu şeyinden dolayı kaygı
duymasına ve yüksek faiz maliyetine gitmesine gerek yoktur.” Bunu söyledik.
Peki, sonra ne oldu? Tarih bizi haklı çıkardı. En son geldiğimiz noktada,
Avrupa Birliği Merkez Bankası her ay 60 milyar avroluk piyasaya para sürmeye
başladı. 2016 baharına kadar 1,6 trilyon avro piyasaya para süreceğini söyledi
ve bunu yaparken şunu da yaptı: Faizi de sıfıra çekti, hatta eksiye çekti. Bu
arada başkaları ne yaptı? Başka ülkeler de bunu takip etti. Tam tersini yapan
bir ülke oldu, Brezilya. Brezilya bu dönemde faizini artırdı kurla ilgili bu
sıkıntıyı gidermek için ama bunu engelleyemedi ve hazirandan bugüne kadar yüzde
40 Brezilya parası değer kaybetti. Peki, ne oldu? 
Değerli arkadaşlar, ben, bunu da
sizlerle çok hızlı bir şekilde paylaşmak istiyorum. Sözlerimin başında
söylediğim gibi, bu çok kısa bir şekilde konuşulacak şey değildir. Bakın, dolar
ve doların karşısında diğer paralar: Doların karşısında -bu an itibarıyla-
geçen sene 2014 Haziranından bugüne kadar euro yüzde 27,2 değer kaybetti,
doların karşısında, TL yüzde 23,7 değer kaybetti. 
Diğer bir konu: “Dolar endeksi”
dediğimiz 6 para biriminden oluşan bir grup var. Dünyanın en bağımsız para
birimleri diyelim bunlara. Euro, yen, İsviçre frangı, sterlin, Kanada doları ve
İsveç kronu. Bu 6 para birimi dolar karşısında 2014 Haziranından bugüne kadar
ne yapmış biliyor musunuz? Onlar da yüzde 24 değer kaybetmiş. Türk lirası aynı
dönemde yüzde 23 seviyesinde değer kaybederken dünyanın en bağımsız, en güçlü
paraları da yüzde 24 seviyesinde değer kaybetmiş. 
Biraz önce konuşmacıların burada
değindikleri Sayın Cumhurbaşkanımızın konuştuğu, Sayın Cumhurbaşkanımızın
konuşmadığı günlerle ilgili enteresan bir grafik var. Orada şunu söylüyor:
Özellikle şubat başından itibaren alınıyor bu. “Cumhurbaşkanı konuştu falanca
yerde, grafik yukarıya gitti; falanca yerde sustu, durdu; falanca yerde
konuştu, yukarıya gitti.” diye. Aynı dönemlerde, aynı günlerde, aynı
dakikalarda bir çalışma yaptık, dedik ki… Tam şurada, ikisi arka arkaya. “Peki,
aynı günlerde euro ne yapmış?” diye ona da baktık. Bire bir, yüzde 95 oranında
aynı günler, aynı saatlerde euro da aynı hareketi yapmış. Dönsek baksak dolar
endeksine, aynı şeyi yapmış olur. 
Ben o gün şunu söylemiştim: Tamam,
TL’yle ilgili böyle bir iddianız olabilir ama euroyla ilgili bu dalgalanmayı ne
yapacağız? Euroyu da mı Cumhurbaşkanımız indirip kaldırmaya başladı veya euro
da mı artık Cumhurbaşkanımızı takip etmeye başladı? Öyle bir şey varsa
seviniriz.
Değerli arkadaşlar, bakın, Türkiye’nin
şu andaki bütün değerlerine baktığımız zaman, ekonominin bütün değerlerine
baktığımız zaman, bankaların sermaye yeterliliğine baktığımız zaman Avrupa
Birliğinde 28 ülkenin bankalarının 25’inden daha iyiyiz. Bütçe açığına
baktığımız zaman Avrupa Birliği üyesi ülkelerin 28’inin 22’sinden daha iyiyiz. 
Birilerinin şöyle bir öğretisi vardır,
derler ki tabi olduklarına veya onlara tabi olanlara; “Siz üretime yatırım
yaparak üretimin sonunda helal kazanç elde edip onun gelirini alacak kadar
veyahut da faize para yatırıp da vadesini bekleyecek kadar şaşkın ve saf
değilsiniz. Siz bu dalgalanmalar arasındaki o dalga boylarının rantına
bakacaksınız.” diye birileri tembihlidir. 
Şimdi onlar Türkiye’de bir oyun
oynamaya çalışıyorlar. Türkiye’nin geleceğiyle ilgili, siyasi istikrarla ilgili
zerre miktar şüphe yoktur; Türkiye’nin geleceğiyle ilgili, ekonomik istikrarla
ilgili zerre miktar şüphe yoktur. Ne yapmaları gerekiyor? “Risk varsa rızık
var.” diye onların bir sloganı vardır. Rızkı da burada tabii ki Allah’ın helal
rızkıyla karıştırmamak lazım, onların spekülasyonlarıyla ilgili söyledikleri
bir sözdür. Türkiye’de risk yoktur, onlara da rızık yoktur. Bunu herkes böyle
bilsin. (AK PARTİ sıralarından alkışlar) 
(Mikrofon otomatik cihaz tarafından
kapatıldı) 
BAŞKAN – Teşekkür ederim.
EKONOMİ BAKANI NİHAT ZEYBEKCİ (Devamla)
– Değerli arkadaşlar, gönül isterdi ki, bu önemli konuda çok daha sağlıklı bir
şekilde uzun uzun sizlere bilgi arz etmek isterdim.
Tekrar yüce Meclisi saygıyla
selamlıyorum. Allah’a emanet olun. (AK PARTİ sıralarından alkışlar) 
BAŞKAN – Teşekkür ederim Sayın Bakan. 
Sayın Baluken, buyurun. 
İDRİS BALUKEN (Bingöl) – Sayın Başkan,
Sayın Bakandan önce söz talebim vardı sataşma nedeniyle.
BAŞKAN – Biliyorum. Hangi nedenden
dolayı?
İDRİS BALUKEN (Bingöl) – Sayın hatip
konuşması sırasında grubumuzu gensoru müessesesini ciddiyetsiz bir şekilde
işletmekle suçladı. 
BAŞKAN – Buyurun, iki dakika. 
VIII.- SATAŞMALARA İLİŞKİN KONUŞMALAR
3.- Bingöl Milletvekili İdris Baluken’in, Bitlis
Milletvekili Vedat Demiröz’ün (11/47) esas numaralı Gensoru Önergesi üzerinde
AK PARTİ Grubu adına yaptığı konuşması sırasında HDP Grubuna sataşması
nedeniyle konuşması
İDRİS BALUKEN
(Bingöl) – Teşekkür ediyorum.
Sayın Başkan, değerli milletvekilleri;
hepinizi saygıyla selamlıyorum.
Bu kürsüde konuşmak ciddi bir iştir; 10
kere düşünüp 1 kere cümleyi kullanmak gerekir çünkü söz ağızdan çıktıktan sonra
bağlayıcıdır. Özellikle Sayın Bitlis Milletvekilinin kendi halkından, kendi
gerçeğinden bu kadar kopuk olmasını da biz halkımızın takdirine bırakıyoruz.
HDP Grubundaki milletvekillerinin nerede olduğunu en iyi siz biliyorsunuz. Bu
hafta “Nevroz” haftasıdır ve milletvekillerimizin tümü kendi halkıyla birlikte
ağır bedellerle kutlamaya başladıkları “Nevroz”un coşkusunu kutluyorlar. 
Tabii, konuşurken önce, aynayı da
kendinize tutmanız lazım; eğer kendinize tutsaydınız, bu gensoru görüşmeleri
sırasında AK PARTİ Grubunda maksimum 25 milletvekilinin oturduğunu, sizin
konuştuğunuz sırada da 25 milletvekilinin burada olduğunu, Hükûmet sırasında da
tek bir bakanın olmadığını; ayrıca, yasama faaliyeti sırasında AK PARTİ
Grubunun sadece yoklamalar sırasında burada bulunduğunu görmüş olurdunuz.
Dolayısıyla bu gensoruyla ilgili yaptığınız eleştiri son derece yersiz bir
eleştiridir. Çünkü biz gensoruyu verdiğimiz tarihten itibaren aslında siyasi
nezakete de uyan, grubumuzla bunu istişare ederek buraya getirmekti. Grubumuz
geçen hafta “full” kadro buradaydı, haftanın ilk günü yine aynı şekilde
milletvekillerimizin çoğunluğu buradaydı ama özellikle, bilinçli olarak
“Nevroz” haftasının seçilmesini de biz sizin ciddiyetinizle bağdaştırıyoruz. Bu
hafta hem Halkların Demokratik Partisi açısından “Nevroz” programı var hem de
bir başka siyasi partinin sanırım kurultayı var, genel kurulu var. Yani böylesi
bir ortamda bile siz Meclis gündemini işletmeyle ilgili siyasi partilerle bir
ortaklaşma ihtiyacı hissetmiyorsunuz. Bu yaklaşımınız her şeyden önce siyasi
nezakete uymaz diyorum. 
Ayrıca, bir sözüm Sayın Bakana…
(Mikrofon otomatik cihaz tarafından
kapatıldı)
İDRİS BALUKEN (Devamla) - Sayın Bakanın
bir cümlesini düzeltmesi gerekir. Burada, bu ülkedeki ortak şemsiyeyi inanç
üzerinden tanımladı. Bu, sanırım farkında olmadan yapılmış büyük bir hata. Bu
ülkedeki gayrimüslimler, farklı inanç grubuna sahip olan insanlar da bu vatan
altında, aynı şemsiyenin altında vatandaşlarıdır. Bu açıklamanızı mutlaka
düzeltmeniz lazım.
Teşekkür ederim.
EKONOMİ BAKANI NİHAT ZEYBEKCİ (Denizli)
– Sayın Başkan, sadece bununla ilgili yanlış anlaşılmayı…
BAŞKAN – Buyurun.
Süreniz bir dakika.
VII.- AÇIKLAMALAR (Devam)
6.- Ekonomi Bakanı Nihat Zeybekci’nin, Bingöl
Milletvekili İdris Baluken’in sataşma nedeniyle yaptığı konuşmasındaki bazı
ifadelerine ilişkin açıklaması 
EKONOMİ BAKANI NİHAT ZEYBEKCİ (Denizli)
– Teşekkür ediyorum Sayın Başkanım.
Bizi birleştiren şemsiyelerden
birisidir inanç, birisidir; vatandır -yani söylediysem onu düzeltmek için söylüyorum-
bayraktır, tek devlettir ve inançtır. Bütün bunlar bizim zenginliklerimizdir.
Yoksa, Çanakkale’de Rumların olduğunu da bilen birisiyim; Çanakkale’deki
yatanların, bu vatanı savunanların içinde Rumların olduğunu da bilen birisiyim,
öyle bir hata yapmam.
Teşekkür ediyorum.
BAŞKAN – Teşekkür ederim.
XIII.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan Vekili Bingöl
Milletvekili İdris Baluken’in, Türkiye’nin son dönemde ekonomik ve istihdama
yönelik göstergelerinin kötüye gittiği iddiasıyla Ekonomi Bakanı Nihat Zeybekci
hakkında gensoru açılmasına ilişkin önergesi (11/47) (Devam)
BAŞKAN – Sayın milletvekilleri, Ekonomi
Bakanı Nihat Zeybekci hakkındaki gensoru önergesinin gündeme alınıp
alınmayacağı konusu hususundaki görüşmeler tamamlanmıştır. 
Şimdi gensoru önergesinin gündeme
alınıp alınmayacağı hususunu oylarınıza sunacağım.
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Gensoru önergesinin gündeme
alınmasını oylarınıza sunacağım ve karar yeter sayısı arayacağım.
Kabul edenler… Kabul etmeyenler… Karar
yeter sayısı vardır, gensoru önergesinin gündeme alınması kabul edilmemiştir.
(AK PARTİ sıralarından alkışlar) 
Sayın milletvekilleri, saat 20.00’ye
kadar birleşime ara veriyorum.
Kapanma Saati:
19.01
DÖRDÜNCÜ OTURUM
Açılma Saati:
20.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muhammet Bilal MACİT (İstanbul), Mine LÖK BEYAZ (Diyarbakır)
-----0-----
BAŞKAN - Sayın milletvekilleri, Türkiye
Büyük Millet Meclisinin 79’uncu Birleşiminin Dördüncü Oturumunu açıyorum.
Alınan karar gereğince sözlü soru
önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1'inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu'nun görüşmelerine kaldığımız yerden devam edeceğiz.
XIV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri İstanbul
Milletvekili Ayşe Nur Bahçekapılı, Kayseri Milletvekili Mustafa Elitaş, Giresun
Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
BAŞKAN – Komisyon? Yok. 
Ertelenmiştir. 
2'nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
BAŞKAN – Komisyon? Yok. 
Ertelenmiştir. 
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok. 
Ertelenmiştir. 
4’üncü sırada yer alan, Askeri Hakimler
Kanunu ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
BAŞKAN – Komisyon? Yok. 
Ertelenmiştir. 
5’inci sırada yer alan, Polis Vazife ve
Salahiyet Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile İstanbul Milletvekili Mahmut Tanal'ın;
Nüfus Hizmetleri Kanununda Değişiklik Yapılmasına Dair Kanun Teklifi, İstanbul
Milletvekili Bülent Turan'ın; Nüfus Hizmetleri Kanununda Değişiklik Yapılması
Hakkında Kanun Teklifi, Çanakkale Milletvekili İsmail Kaşdemir'in; Kimlik
Bildirme Kanununda Değişiklik Yapılmasına Dair Kanun Teklifi, İstanbul
Milletvekili Mustafa Sezgin Tanrıkulu ve Kocaeli Milletvekili Mehmet Hilal
Kaplan'ın; 2559 Sayılı Polis Vazife ve Salahiyet Kanununda Değişiklik
Yapılmasına İlişkin Kanun Teklifi, Adana Milletvekili Osman Faruk Loğoğlu'nun;
Emniyet Teşkilatı Kanununda Değişiklik Yapılması Hakkında Kanun Teklifi, Mersin
Milletvekili Ertuğrul Kürkcü'nün; Polis Vazife ve Salahiyet Kanununda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu ve Cumhuriyet Halk Partisi Grup Başkanvekilleri Sinop Milletvekili
Engin Altay, Ankara Milletvekili Levent Gök ile 4 Milletvekilinin; Nüfus
Hizmetleri Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu'nun; 5490 Sayılı ve 25/4/2006 Tarihli
Nüfus Hizmetleri Kanununda Değişiklik Yapılması Hakkında Kanun Teklifi ile
Avrupa Birliği Uyum Komisyonu ve İçişleri Komisyonu Raporlarının görüşmelerine
kaldığımız yerden devam edeceğiz.
5.- Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana Milletvekili
Osman Faruk Loğoğlu'nun; Emniyet Teşkilatı Kanununda Değişiklik Yapılması
Hakkında Kanun Teklifi, Mersin Milletvekili Ertuğrul Kürkcü'nün; Polis Vazife
ve Salahiyet Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu ve Cumhuriyet Halk Partisi Grup
Başkanvekilleri Sinop Milletvekili Engin Altay, Ankara Milletvekili Levent Gök
ile 4 Milletvekilinin; Nüfus Hizmetleri Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu'nun; 5490 Sayılı
ve 25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu Raporları
(1/995, 2/422, 2/514, 2/909, 2/1518, 2/1579, 2/1632, 2/2443, 2/2469) (S.
Sayısı: 684) 
BAŞKAN –
Komisyon? Yok.
Ertelenmiştir.
6’ncı sırada yer
alan, Konya Milletvekili Kerim Özkul ve Kırıkkale Milletvekili Ramazan Can ile
45 Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu ile Türkiye
Büyük Millet Meclisi Başkanlığı ve Plan ve Bütçe Komisyonu Başkanlığı
Tezkerelerinin görüşmelerine kaldığımız yerden devam edeceğiz.
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (*)
BAŞKAN –
Komisyon? Burada.
Hükûmet? Burada.
İç Tüzük’ün 91’inci maddesine göre
temel kanun olarak görüşülen teklifin geçen birleşimde birinci bölümde yer alan
10’uncu maddesi kabul edilmişti, şimdi 11’inci maddeyi görüşeceğiz.
11’inci madde üzerinde üç adet önerge
vardır ve ikisi aynı mahiyettedir.
Okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 11. maddesinin aşağıdaki değiştirilmesini arz ve teklif ederiz.
 Rahmi
Aşkın Türeli Haydar Akar Bülent
Kuşoğlu
 İzmir Kocaeli Ankara
 Ensar
Öğüt Bihlun Tamaylıgil 
 Ardahan İstanbul 
MADDE 11- 11/7/1972 tarihli ve 1606
sayılı Bazı Dernek ve Kurumların Bazı Vergilerden, Bütün Harç ve Resimlerden
Muaf Tutulmasına İlişkin Kanunun 1 inci maddesinin birinci fıkrasının son
cümlesinde yer alan "bu kuruluşlara ait iktisadi işletmelere"
ibaresinden sonra gelmek üzere "ve 31/12/1960 tarihli ve 193 sayılı Gelir
Vergisi Kanunu ile 13/6/2006 tarihli ve 5520 sayılı Kurumlar Vergisi Kanunu
uyarınca yapılacak olan vergi kesintilerine" ibaresi eklenmiştir.
BAŞKAN - Şimdi okutacağım iki önerge
aynı mahiyette olduğundan birlikte işleme alacağım.
Türkiye Büyük
Millet Meclisi Başkanlığına
Görüşülmekte olan 688 Sıra Sayılı Kanun
Teklifi’nin 11. Maddesinin kanun metninden çıkarılmasını arz ve talep ederiz. 
İdris Baluken Selma
Irmak Halil Aksoy
Bingöl Şırnak Ağrı
Mülkiye Birtane Adil
Zozani Erol Dora
Kars Hakkâri Mardin
Demir Çelik Abdullah
Levent Tüzel  Sebahat Tuncel
Muş  İstanbul
 İstanbul
Aynı mahiyetteki diğer önergenin imza
sahipleri:
Erkan Akçay Özcan
Yeniçeri Mehmet Günal
Manisa Ankara Antalya
Alim Işık Ali
Öz 
Kütahya  Mersin
BAŞKAN – Aynı mahiyetteki önergelere
Komisyon katılıyor mu? 
PLAN VE BÜTÇE KOMİSYONU SÖZCÜSÜ AHMET
ARSLAN (Kars) –Katılmıyoruz Sayın Başkan. 
BAŞKAN – Hükûmet? 
MALİYE BAKANI MEHMET ŞİMŞEK (Batman) –
Katılamıyoruz Sayın Başkan. 
BAŞKAN – Sayın Erkan Akçay, buyurun.
(MHP sıralarından alkışlar) 
ERKAN AKÇAY (Manisa) – Sayın Başkan,
değerli milletvekilleri; 11’inci maddede verdiğimiz önerge üzerine söz aldım.
Bu kanun teklifinin 4, 11, 12, 14, 15 ve 16’ncı maddeleri Kızılay ve Yeşilayla
ilgili düzenlemeler. 
Değerli milletvekilleri, bu Kızılay,
Yeşilaydan sonra AKP’ye bir de “moray” kurmayı öneriyorum çünkü bu düzenlemeler
AKP’yi ileride morartacak düzenlemeler. (CHP sıralarından alkışlar) Yani
gerçekten, bütün samimiyetimle ifade ediyorum. 
Sayın Erdoğan dedi ya: “Ülkeyi biz
şirket gibi yöneteceğiz.” Yalnız, haber vereyim: Şirketiniz kayıt dışı
çalışıyor, merdiven altı çalışıyor. Bu, kayıt dışı ve merdiven altı şirket
yönetme zihniyetinin, Kızılayı da Yeşilayı da merdiven altı yönetme anlayışının
bir tezahürüdür. Ne hukuk var ne de saydamlık var. Yani Yeşilay Vakfına 2015
yılı için 15 milyon lira ödenek aktarmayı kendinize hak görüyorsunuz, bir de
“denetlenmeyecek” diyorsunuz. Yani benim burada yolsuzluk yapacağımın bir
itirafıdır. “Yok, yolsuzluk yapmayacağız.” diyorsanız, bu düzenlemeleri
yapmamanız gerekir. O kadar çok vergi istisna, muafiyetleri getiriliyor ki
haksız rekabete de yol açıyor. Ne üzerine haksız rekabet ve eşit olmayan bir tutum
sergileniyor? Sivil toplum kuruluşları, kamu yararına çalışan dernekler
arasında da bir haksızlık ve adaletsizlik yaratılıyor. 
Yeşilay Vakfı kurulmuş, sanki Yeşilay
Vakfı tapınak şövalyeleri; isim yok, yöneticiler belli değil, açıklanmıyor.
Niye açıklamıyorsunuz? Yeşilaya vakıf kurmaya ne gerek var? Mahdumları var
herhâlde veya mason locası gibi mahrem çalışacağı anlaşılıyor ve sizin bu kadar
mahrem tuttuğunuz bir yönetime, bir yapıya her yıl 15 milyon lira aktarmayı
öngörüyorsunuz. İşte, Kızılayda KDV istisnası, kurumlar vergisinin birtakım
istisnaları, tahakkuk eden vergi cezalarını affetme şeklinde, devam eden
davaları kaldırma şeklinde birtakım düzenlemeler. 
Şimdi, değerli milletvekilleri, eğer
bir yerde denetim yoksa, hesap kitap yoksa orada yolsuzluk olması
kaçınılmazdır. Neticede, bunlar, bir anlamda da kamunun, milletin bağışlarıyla,
milletin parasıyla, milletin kaynaklarıyla oluşan ve yine millete hizmet etmesi
gereken kurumlar ve kuruluşlardır. Bir taraftan siz buna kamu kaynağını
aktarırsanız, öncelikle sivil toplum kuruluşu olma hüviyetini zedelersiniz. 
Şimdi, değerli milletvekilleri, bu 5624
sayılı Kanun’a göre yürüttüğü faaliyetleri hariç olmak üzere Kızılay
Derneğinin, Gelir Vergisi Kanunu veya Kurumlar Vergisi Kanunu uyarınca
yapılacak vergi kesintilerinden muaf tutulmasını öngörüyorsunuz. Neden
öngörüyorsunuz? Vergi ödevlerini yerine getirme konusunda kamunun öncelikli
olarak örnek olması gerekmiyor mu? Önce kamu, kamu yararına çalışan dernek,
vakıf ve sivil toplum kuruluşları örnek olacaklar vatandaşa ki vatandaş da bu
olumlu örnekleri görecek, kendi ödevlerini yerine getirecek. 
Ve her torba kanunda artık bu klasik
hâline geldi. Bir: Kamu İhale Kanunu’ndan istisna ve muafiyetler banko
getiriliyor. Kızılayla ilgili birtakım düzenlemeler ve son yıllarda bilhassa
Yeşilayla ilgili… Bir de Yeşilay merakı başladı ama Yeşilayın yaptığı
faaliyetleri de somut olarak milletin önüne de koyamıyor bu Hükûmet bunca
desteğe, birtakım ayrıcalıklara, imtiyazlara rağmen. 
Bundan sonraki görüşlerimizi diğer
maddelerde ifade etmek üzere hepinize saygılar sunarım. 
BAŞKAN – Teşekkür ederim. 
Diğer önerge üzerinde Sayın Sebahat
Tuncel konuşacak. 
SEBAHAT TUNCEL (İstanbul) – Teşekkür
ederim Sayın Başkan. 
Değerli milletvekilleri, 11’inci madde
üzerine grubumuz adına söz almış bulunmaktayım. Hepinizi selamlıyorum. 
Aslında bu kürsüde çok defa ifade
ettik, bu kanun yapma biçiminin, torba kanun yapma biçiminin çok sorunlara
neden olduğunu ve bu kanun uygulamaya geçtikten sonra çok ciddi sorunlar teşkil
ettiğini, bu defa yeni torba kanunlarla yeni düzenlemeler yaptığımızda hep
ifade ettik. Tabii ki burası, insanların, Türkiye’de yaşayan 77 milyon insanın
geleceğini ifade edecek, onların yaşamlarını kolaylaştıracak, daha iyi
koşullarda yaşamalarını sağlayacak kanunlar çıkarmakla görevli. Ama burada
çıkarılan kanunlar ne yazık ki toplumun sorunlarını çözmek yerine sorunlara
yeni sorunlar katmak üzerinden gerçekleşiyor. 
Şimdi, aslında, bu maddelerde de
ifade edilen, özellikle yeni bir vakıf kuruyoruz, bunun üzerinde yeni şeyler
yapıyoruz. Bu, AKP Hükûmetinin aslında ihtiyaçları belirlemek üzerinden değil…
“Mevcut ihtiyaçları belirleyelim, bunun üzerinden yasa çıkartalım. Bunun
çerçevesi nedir, kuralları nedir, ne talep ediyor?” diyerek bunu yapmak yerine,
tersine, önce kurumu kuralım, sonra bütçesini hazırlayalım, sonra da -ne
olursa- bunu ihtiyaç olarak topluma dayatalım. Asıl kanun yapma pratiği
açısından bu çok ciddi bir sorun. Gerçekten, Kızılay varken, Yeşilay varken
yeni bir şeye ihtiyaç var mı, hangi ihtiyaçtan? Mesela, Hükûmet bizi ikna
etmeli: “Bu, bu ihtiyaçlar var. Yardımlaşma konusunda toplumun çok yoğun talebi
var, her gün bu talepler dile getiriliyor, dolayısıyla biz bu talepler
karşısında yeni bir kanun getiriyoruz.” Bunun yerine, aksine, aslında kendi iktidar
ilişkileri çerçevesinde, işte Cumhurbaşkanının kızının başkanlığını yaptığı bir
kurumu buradan nasıl şey yapabiliriz? Bunun kanununu çıkartıp bunun üzerinden
bir değerlendirme… O zaman da başka bir tartışmaya neden oluyor. Toplumun mu
ihtiyacı, birilerinin ihtiyacı mı? Yani topluma göre mi kanun yapıyoruz,
bireylere göre mi kanun yapıyoruz? “Hukukun mu üstünlüğü, üstünlerin hukuku
mu?” tartışmasını AKP’liler çok yaptığı için, bunu çok sevdikleri için bir kez
daha görüyoruz ki aslında hukuk falan yok, Anayasa yok.
Diğer bir boyutu, bu yasayı yaparken
vergilendirme meselesi. “Kamu yararına” diye ifade ettiniz. Bütün kamu yararına
olan kurumlar için aynı değerlendirmelerde mi bulunuyoruz? Hayır, bazıları çok
daha özel. Çünkü bu şeylere özel yetkiler veriyorsunuz. Vergiden muaf
tutuyorsunuz, kamu kaynaklarını aslında bir şekilde bunun hizmetine
sunuyorsunuz. Olabilir, olmaz demiyoruz. İhtiyaç olur, siz bunun üzerinden…
Gerçekten bu bir ihtiyaçtır, çok geniş kesimler tarafından talep edilmiştir,
acil yapılması gerekir ama burada böylesi bir durumla da karşı karşıya değiliz.
Biraz önce sayın hatip de söyledi. Yani hangi ihtiyaçlar çerçevesinde bu yeni
kurum kuruluyor? Bunu neye istinaden yapacağız? Denetimi nasıl olacak? Mesela,
denetim yok. “Peki, bunlar gerçekten amaca uygun çalışıyor mu, çalışmıyor mu?
Bu amaca uygunluğunu nasıl denetleyeceğiz?” meselesinde hiçbir şey yok. Oysa bu
kanunla haksız kazanç elde edilmesiyle ve bu kapsamda topluma yönelik yani
zaten mevcut olan hukuksuz, mevcut olan adaletsiz sistemi yeniden biraz daha
derinleştirmekle karşı karşıyayız. O açıdan -çünkü bundan sonra birkaç
maddede daha var aynı düzenleme- bunun düzenlemesini, bu kürsüde, bunları,
eleştirilerimizi ifade etmeye devam edeceğiz.
Değerli
arkadaşlar, bu konuda gerçekten toplumun yararına olan her şeyden yanayız biz,
her şeye muhalefet etmiyoruz. Ama, bunu yaparken bu yararın nasıl olacağına
birlikte karar verelim, birlikte tartışalım, gerçekten sivil toplum örgütü de
gelip buraya dâhil olsun, birlikte ihtiyaçları belirleyelim, birlikte kanun
yapalım. Şimdi, siz bir kanun getiriyorsunuz, bunu hem sivil topluma
dayatıyorsunuz hem topluma dayatıyorsunuz hem siyasi partilere dayatıyorsunuz,
sonra da “Bunlar kamu yararınadır.” diye ifade ediyorsunuz. Biz anlıyoruz,
seçim öncesi böyle torba kanunla hem bir sonraki şeyde tek başına iktidar
olamazsanız mevcut ne çıkaracaksak bunları çıkaralım diye bir kaygı
içerisindesiniz. Bu haklı bir kaygı çünkü seçimlerden sonra tek başınıza
iktidar olmayacağınızı göreceksiniz. İkinci şey olarak da ne çıkartabilirsek,
yangından ne kurtarabilirsek, böylesi bir yaklaşım içerisinde… Ama, bu bir
sonraki dönemde yeniden buraya gelecek ve yeniden tartışma hâline gelecek.
Çünkü çıkardığınız her kanunda, her yasada ciddi sorunların ortaya çıkacağı
ortada. 
Biz,
buradan bir kez daha muhalefet olarak bunun ciddi sorunlara neden olduğunun,
hele hele denetimden uzak bir yapılanmanın, denetimden uzak, şeffaflıktan uzak
bir yapılanmanın kendisinin ciddi sorunlara neden olacağının, adaletsizliği
derinleştireceğinin altını çizmek istiyoruz. “Var olan kurumlar niye yetmiyor?
Bunları nasıl güçlendirebiliriz?” yerine, var olan kurumlara yeni kurumlar
eklemek ihtiyacı aslında yeni rant alanı açmaktan, yeni istihdam alanı
açmaktan, kendine göre aslında politikalarında kendi yandaşlarına rant
sağlamaktan başka bir anlam ifade etmiyor. O açıdan, biz bu maddenin yasa
metninden çıkartılmasını öneriyoruz.
Genel
Kurulu selamlıyorum.
BAŞKAN
– Aynı mahiyetteki önergeleri oylarınıza sunacağım...
MEHMET
AKİF HAMZAÇEBİ (İstanbul) – Karar yeter sayısı istiyoruz.
YUSUF
HALAÇOĞLU (Kayseri) – Hayır, yoklama istiyoruz.
BAŞKAN
– Karar yeter sayısı mı, yoklama mı?
III. YOKLAMA
(CHP ve MHP sıralarından bir grup
milletvekili ayağa kalktı)
YUSUF
HALAÇOĞLU (Kayseri) – Yoklama istiyoruz.
BAŞKAN
– Yoklama için lütfen 20 kişi rica edeyim.
Sayın
milletvekilleri, yoklama taleplerinde –Sayın Halaçoğlu, Sayın Hamzaçebi ki bu
kuralı iyi uygular- lütfen 20 kişi birden ayağa kalkarsa bize de yardımcı olmuş
olursunuz.
Sayın
Halaçoğlu, Sayın Akçay, Sayın Hamzaçebi, Sayın Düzgün, Sayın Seçer, Sayın
Şeker, Sayın Çetin, Sayın Erdem, Sayın Korkmaz, Sayın Türeli, Sayın Öztürk,
Sayın Türmen, Sayın Bulut, Sayın Çirkin, Sayın Haberal, Sayın Işık, Sayın
Başesgioğlu, Sayın Tayan, Sayın Özgündüz, Sayın Özkes. 
Yoklama için iki dakika süre veriyorum
ve süreyi başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı yoktur. 
Sayın milletvekilleri, ilk ve son defa
on beş dakika ara veriyorum. Bundan sonraki bütün aralar beş dakikadır. 
 Kapanma
Saati: 20.20
BEŞİNCİ OTURUM
Açılma Saati:
20.35
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muhammet Bilal MACİT (İstanbul), Mine LÖK BEYAZ (Diyarbakır)
-----0-----
BAŞKAN - Sayın milletvekilleri, Türkiye
Büyük Millet Meclisinin 79’uncu Birleşiminin Beşinci Oturumunu açıyorum.
III. YOKLAMA
BAŞKAN - 688 sıra sayılı Kanun
Teklifi’nin 11’inci maddesi üzerinde aynı mahiyetteki Manisa Milletvekili Erkan
Akçay ve arkadaşları ile İstanbul Milletvekili Sebahat Tuncel ve arkadaşlarının
önergelerinin birlikte yapılan oylamasından önce istem üzerine yapılan
yoklamada toplantı yeter sayısı bulunamamıştı. 
Şimdi, yoklama işlemini
tekrarlayacağım. 
Yoklama için iki dakika süre veriyorum
ve süreyi başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır. 
XIV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)
BAŞKAN – Aynı mahiyetteki iki önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Teklifin görüşmelerine devam ediyoruz.
Komisyon ve Hükûmet burada.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 11. maddesinin aşağıdaki değiştirilmesini arz ve teklif ederiz.
 Ensar
Öğüt (Ardahan) ve arkadaşları
MADDE 11- 11/7/1972 tarihli ve 1606
sayılı Bazı Dernek ve Kurumların Bazı Vergilerden, Bütün Harç ve Resimlerden
Muaf Tutulmasına İlişkin Kanunun 1 inci maddesinin birinci fıkrasının son
cümlesinde yer alan "bu kuruluşlara ait iktisadi işletmelere"
ibaresinden sonra gelmek üzere "ve 31/12/1960 tarihli ve 193 sayılı Gelir
Vergisi Kanunu ile 13/6/2006 tarihli ve 5520 sayılı Kurumlar Vergisi Kanunu
uyarınca yapılacak olan vergi kesintilerine" ibaresi eklenmiştir.
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkan.
BAŞKAN – Hükûmet?
ÇEVRE VE ŞEHİRCİLİK BAKANI İDRİS
GÜLLÜCE (İstanbul) – Katılmıyoruz efendim.
BAŞKAN – Önerge üzerinde Sayın Bülent
Kuşoğlu konuşacak.
Buyurun. (CHP sıralarından alkışlar) 
BÜLENT KUŞOĞLU (Ankara) – Sayın Başkan,
değerli arkadaşlarım; hepinizi saygıyla selamlıyorum. 
Bu, 688 sıra sayılı Kanun Teklifi’nin
11’inci maddesi vergiyle ilgili, aslında herhangi bir sorun olmayan bir konunun
daha da netleştirilmesiyle ilgili bir madde düzenlemesi. Maliye Bakanlığı ve Kızılayla
normalde çözülebilecek bir konunun çok rahat bir şekilde kanun çıkarabilme
durumu söz konusu olmasından dolayı getirilmiş bir düzenleme.
Değerli arkadaşlar, bu dönemde,
maalesef, bazı şeyler moda oldu. Her konuda, yönetmelikle düzenlememiz gereken bir
konuda ya da bakan onayıyla halletmemiz gereken bir konuda maalesef kanun
çıkarıyoruz. Bunlar bürokrasi tarafından, bakanlar tarafından düzenlenmesi,
detaylandırılması gereken konulardır, bütün bunlarla ilgili kanun çıkarılmaz
ama bürokrasi bu dönemde hiç üzerine sorumluluk almıyor, bakanlar sorumluluk
almıyor. “Ha, bununla ilgili bir kanun çıkaralım.” Her konuyla ilgili kanun
çıkarılıyor. Dolayısıyla, biz bu dönemde, maalesef, Plan ve Bütçe Komisyonunda
ya da burada sürekli olarak torba kanunlarla uğraştık durduk. Bunların çoğu
kanun olarak gelmemesi, düzenlenmemesi gereken konulardı, işlerdi, maalesef hep
bunları yaptık ve bunlar yapılırken de mesela, Plan ve Bütçe Komisyonunda
arkadaşlarımız bunlar çok hızlı geçsin düşüncesiyle -diplomatik bir üslupla
söylüyorum- söz almıyor, bu konuları genellikle tartışmıyorlar, bize
bırakıyorlar. Biz de konuyla ilgili olarak -tartışıyoruz ama tartışma
karşılıklı olur, iki tarafın diyaloğudur- sadece bürokrasiden aldığımız
bilgilerle bir şeyi aydınlatmaya, düzeltmeye çalışıyoruz. Bu dönemde yaptığımız
işlerin çoğu, maalesef, çıkardığımız kanunların bir bölümünü düzeltmekle geçti,
hatta uygulamaya geçmeden ya da bir ay sonra, iki ay sonra, beş ay sonra
düzelttiğimiz kanunlar oldu maalesef; böyle bir dönem yaşadık. Hâlbuki daha
düzgün kanunlar üretebiliriz. Kanun yapmak… Burası bir fabrika değil, çok hızlı
kanun çıkarmak, çok kanun çıkarmak Meclisin, yasama organının iyi çalıştığı
anlamına gelmez. Böyle bir anlayış var, bu anlayışla maalesef, sürekli olarak
kanun yapıyoruz. 
Anayasa’ya aykırılık iddialarımız
oluyor, bunlar da dikkate
alınmıyor. Maalesef, bu torbada da benzer bir durum söz konusu. Bunlar da çok
fazla tartışılmadan, dikkate alınmadan yine buralara kadar getiriliyor. Yine,
Anayasa Mahkemesinden dönen bir düzenleme, cümlenin ters yüz edilmesiyle bir
daha kanun olarak çıkarılacak; yine Anayasa Mahkemesinden büyük ihtimalle
dönecektir yani normal olarak dönmesi gerekir. Anayasa Mahkemesiyle ilgili
olarak da soru işaretlerimiz oldu maalesef.
Değerli arkadaşlarım, şu anda görüştüğümüz torba kanunla
ilgili olarak veya yine Plan ve Bütçe Komisyonunda iki günde bitirdiğimiz bir
torba kanunla ilgili olarak bir yığın -biraz önce söylediğime benzer- aksaklık
söz konusu. Biraz önce Sayın Akçay söyledi, mesela, bu Yeşilayla ilgili,
Yeşilay Vakfı, cemiyetin bir vakıf kurması, ondan sonra ocak ayı içerisinde
bunun mahkeme kararının yayımlanması söz konusu ama biz tutuyoruz alelacele
Sağlık Bakanlığı bütçesine 15 milyon lira koyuyoruz. Peki, bu vakfın
yöneticileri kimler? Belli değil, belli değil. Bakın, daha kurulmamış, teşekkül
etmemiş, hayatiyete geçmemiş bir vakfa, kuruma, biz 5018 sayılı Kanun’da
muafiyet yaratarak yani “Denetlenmesi de olmasın.” diyerek para aktarıyoruz.
Aslında oradaki ibare de yanlıştır, dün de bunları söyledim. Oluşmamış bir
kuruma, vakfa para aktarıyoruz, bunun da denetimi olmasın diyoruz kanunda. 
Bunun haricinde, yine bu kanunda var, bu torbada var, Sağlık
Bakanlığı personeli için üniversite kuruyoruz; böyle bir şey olamaz. O zaman
Maliye Bakanlığında da değerli elemanlar var, onlar için de bir üniversite
kurulsun, bir maliye üniversitesi, Kültür Bakanlığı için de kurulsun. Spor
Bakanlığı için de kurulsun, Ekonomi Bakanlığı için de kurulsun, her yer
üniversite olsun. Yani, kanun yapıyoruz diye sistemi altüst ediyoruz, devlet
düzenini altüst ediyoruz, kanun silsilesini altüst ediyoruz. 
Yine, bu görüştüğümüz, Plan ve Bütçe Komisyonunda bugün biten
torba kanunda bir düzenleme var… 
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Kuşoğlu.

BÜLENT KUŞOĞLU (Devamla) – Peki. 
Herkesi saygıyla selamlıyorum. (CHP
sıralarından alkışlar)
MEHMET AKİF HAMZAÇEBİ (İstanbul) –
Karar yeter sayısı… 
BAŞKAN – Önergeyi oylarınıza sunacağım
ve karar yeter sayısı arayacağım. 
Kabul edenler… Kabul etmeyenler… Karar
yeter sayısı vardır, önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
12’nci maddede üç adet önerge vardır,
okutuyorum: 
Türkiye Büyük Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 12. maddesinin aşağıdaki şekilde değiştirilmesini arz ve teklif
ederiz.
 Rahmi
Aşkın Türeli  Ensar Öğüt  Haydar
Akar 
 İzmir
 Ardahan  Kocaeli

 Bülent
Kuşoğlu  Bihlun Tamaylıgil 
 Ankara
 İstanbul 
MADDE 12- 25/10/1984 tarihli ve 3065
sayılı Katma Değer Vergisi Kanununun 13 üncü maddesinin birinci fıkrasının (ğ)
bendinden sonra gelmek üzere aşağıdaki bent eklenmiştir.
"h) Türkiye Kızılay Derneğine
tüzüğünde belirtilen amaçlarına uygun olarak afet yönetimi ve yardımları,
barınma, beslenme, sosyal yardımlar, toplumu bilinçlendirme, ulusal ve
uluslararası insancıl hukuk ve uluslararası Kızılay-Kızılhaç Hareketi
faaliyetleri, savaş veya olağanüstü hallerdeki görevleri ile kan, sağlık, göç
ve mülteci hizmetlerini (sığınmacı hizmetleri dahil) yerine getirmesine yönelik
görevler kapsamında yapılan teslim ve hizmetler; Türkiye Kızılay Derneğinin
ulusal ve uluslararası işbirlikleri, uluslararası mensubiyet ve üyelikleri,
Birleşmiş Milletlere bağlı kurum ve kuruluşlar ile uluslararası akreditasyonu
olan yardım kuruluşlarıyla yürüttüğü insani yardım faaliyetleri kapsamında
bulunan teslim ve hizmetleri,"
BAŞKAN – Şimdi okutacağım iki önerge
aynı mahiyettedir, birlikte işleme alacağım. 
Türkiye Büyük Millet Meclisi Başkanlığına
Görüşülmekte olan 688 sıra sayılı Kanun
Teklifinin 12 nci maddesinin kanun metninden çıkarılmasını arz ve talep ederiz.

 İdris
Baluken Selma Irmak Erol
Dora
 Bingöl Şırnak Mardin

 Abdullah
Levent Tüzel  Adil Zozani Demir
Çelik
 İstanbul
 Hakkâri Muş
 Mülkiye
Birtane Halil Aksoy Sebahat
Tuncel
 Kars Ağrı
 İstanbul
Aynı mahiyetteki diğer önergenin imza
sahipleri:
 Erkan
Akçay Özcan Yeniçeri Mehmet
Günal
 Manisa Ankara Antalya
 Alim
Işık Mustafa Erdem  Ali
Öz
 Kütahya Ankara Mersin
BAŞKAN – Aynı mahiyetteki önergelere
Komisyon katılıyor mu? 
PLAN VE BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkan.
BAŞKAN – Hükûmet?
ÇEVRE VE ŞEHİRCİLİK BAKANI İDRİS
GÜLLÜCE (İstanbul) – Katılmıyoruz efendim.
BAŞKAN – Önergelerden biri üzerinde
Sayın Sebahat Tuncel konuşacak. 
Buyurun. 
SEBAHAT TUNCEL (İstanbul) - Sayın
Başkan, değerli milletvekilleri; 12’nci madde üzerine grubumuzun görüşlerini
iletmek için söz aldım. Genel Kurulu tekrar selamlıyorum.
Gerçekten, burada bazı tartışmaları
yeniden yapmak gerekir. Kamu yararına olan kurumların, sivil toplum
örgütlerinin kapsamlarını ele almak sanırım daha doğru çünkü bu sivil toplumun
kamu yararına hizmet yapıp yapmadığını neye göre belirliyoruz meselesi önemli.
Çünkü bütün kamu yararına hizmet yapan kurumlara aktarım yapmak gerekir. Burada
Yeşilay Vakfına yıllık 15 milyon TL ve her yıl da aslında ihtiyaç oranında
artırılarak bu yapılacak ama kamu yararına olan bu vakfa başkaları giriyor mu?
Örneğin kadın örgütleri kamu yararına iş yapıyor mu yapmıyor mu, bunu nasıl
belirliyoruz? Bu ülkede gerçekten kadınların mevcut durumda daha ileri düzeye
ilerlemesi, yaşadığı şiddet, yaşadığı toplumsal sorunlar, yaşadıkları sorunlara
çözüm bulabilmek için oluşturdukları derneklere, sivil toplum örgütlerine aynı
destek yapılacak mı, yapılmayacak mı? 
Bu ülkede birçok kadın, kadına yönelik
şiddet nedeniyle mağdur oluyor yani her türlü şiddet… Bu kürsüde de konuştuk,
Özgecan’ın katliamından sonra “Kadına uzanan eller kırılsın.” dedik. Ondan
sonra, neredeyse, 10’a yakın kadın katledildi ve hâlâ katledilmeye devam
ediyor. Bu konuda özellikle eşleri tarafından, sevgilileri tarafından,
akrabaları tarafından şiddet gören kadınlar, diyelim ki kadın örgütlerine
başvuru yapıyorlar ve birçoğu, olanaksızlık nedeniyle bu şeyi yapmıyor yani
kadınlar çoğu zaman üç ay, altı ay sığınma evlerinde kalıp sonra yaşama yeniden
gitmek zorunda kalıyorlar. 
Mesela biz bu “kamu yararına” şeyine
kadın örgütlerini katacak mıyız? Bence katmamız gerekir. Madem “kamu yararına”
diyoruz o zaman onları da burada değerlendirelim, o zaman adaletli olsun. Şimdi
biz, bazılarını ayırıp bazılarını ayırmadan, Hükûmetin kendi yararına, kamu
yararına dediği aslında iktidarın yararına kurduğu vakıflara ya da kurumlara
burada bütçe ayıracağımıza, aksine, gerçekten toplumun ihtiyacı olan gençlerin,
kadınların, çocukların… Örneğin, bugün sokakta çalışmak zorunda olan çocuklar
var, sokakta yaşayan çocuklar var. Bunların geleceği için bir sivil toplum örgütü,
kamu yararına yapılan kurumlara yönelik yaklaşımları burada
değerlendirebiliriz. O yüzden, bir adalet sağlamak lazım hem vergi toplarken
hem dağıtırken.
Diğer bir konu değerli milletvekilleri:
Denetim meselesi, çok ciddi bir mesele. Örneğin, bu vakıflar yani hem Kızılay
hem Yeşilay hem de diğer sivil toplum örgütleri aldıkları bütçeyi nasıl
değerlendiriyorlar? Mesela, toplumsal cinsiyete duyarlı bir bütçeleme
yapıyorlar mı; yaptıkları konusunda eşitlik perspektifini ele alıyorlar mı?
Kızılay, yardımları yaparken bunu hangi perspektiften yapıyor; yapmıyorsa bunun
denetimi nedir, yaptırımı nedir? Mesela, diyelim ki alınan bu paraları amacına
uygun kullanıp kullanmadığını kim denetliyor, nasıl denetliyor, bunun hesabı
nasıl verilecek meselesinde hiçbir tartışma, hiçbir şey yok; daha çok işte,
burada bir kurum var, yardım -ki duygusal bir noktada da kamu yararına- evet,
uluslararası alanda da, işte Türkiye’de de…
Yanı başımızda,
hele hele Orta Doğu’da savaş, çatışma yaşanırken Türkiye’de işte insani yardım
konusunda bu kadar ciddi ihtiyaç duyulduğu bir dönemde de biz, özellikle
Kızılayın ya da AFAD’ın ya da bu alanda çalışma yapanların nasıl çalışma
yaptığını, buradaki denetimi bile görmüyoruz. Özellikle, savaş nedeniyle
kapımızı açtık, insanlar buraya geldi. Buradaki yardımlar ne kadar
denetleniyor, bu yardımlar amacına uygun yapılıyor mu yapılmıyor mu, bu
yardımlar karşısında nasıl bir şey izleniyor bunlar yok. 
Dolayısıyla yani
çıkarttığımız yasalara bakarken sadece bir maddi ihtiyaç üzerinden bir yasa çıkarmak
değil ya da işte orada kurum temsilcilerinin ihtiyacı ya da iktidarın kendi
şeyine göre temsilini değil, gerçekten toplumun ihtiyacını belirleyelim,
buradaki denetim meselesini ciddi yapalım çünkü denetim, demokrasinin temel
şeylerinden birisidir. 
Sonuçta
muhalefet, bugün burada söylediği, kürsüde söylediği sözleri boşuna söylemiyor
ya da sadece muhalefet etmek için söylemiyoruz, aynı zamanda bu konuda bizim
kaygılarımız var, bu kaygıların giderilmesi gerekiyor. Sonuçta biz de kendi
durduğumuz noktada “Bu ülkeyi yönetmeye adayız.” diyoruz. Mesela biz bu ülkeyi
yönettiğimizde böyle yönetmeyeceğiz; bütün sivil toplum örgütleriyle, halkla,
yurttaşlarla bir araya gelip ihtiyaçlarımızı birlikte belirleyeceğiz. Belki
halkın bu konuda denetiminin yolunu açacağız. Mesela, halk bilmiyor, bütün bu
yasalar çıkartılıyor, nereye başvuracağını dahi bilmiyor. Gerçekten haksız
hukuksuz bir durum var mı, bunu bile denetleyemiyor ama bu çok doğal çünkü
Türkiye’de hukuksuzluk hukuk hâline getirildi. 
Sağlık alanında,
eğitim alanında, işte kadın alanında, her yerde, kentsel dönüşüm –bir sonraki
madde kentsel dönüşüm üzerine, o konuda da görüşlerimizi ifade edeceğiz- bütün
bu alanlarda hukuksuzluk, hukuk hâline getirildi. Bize de bu dayatılıyor; biz
en azından, muhalefet olarak buna yönelik şerhimizi ifade ediyoruz. 
Bu maddenin
metinden çıkartılmasını talep ediyoruz. 
Teşekkür ederim.
BAŞKAN – Diğer önerge üzerinde Sayın
Mustafa Erdem konuşacak, Ankara Milletvekili.
Buyurun. (MHP sıralarından alkışlar)
MUSTAFA ERDEM (Ankara) – Teşekkür
ederim Sayın Başkan.
688 sıra sayılı yasanın 12’nci maddesi
üzerine Milliyetçi Hareket Partisi Grubu adına söz almış bulunuyorum. Hepinizi
sevgiyle saygıyla selamlıyorum.
Değerli milletvekilleri, inanç
değerlerimizin gereği olarak, insanlar, kendi kazanımlarını, kendi imkânlarını
başkalarıyla paylaşmak durumunda kalırlar. Bu, bizim örfümüzde vardır,
kültürümüzde vardır, dinî değerlerimizde vardır, İslam medeniyetinin tamamında
vardır. Bir sadakayicâriyye kültürü olarak bu, asırlar boyu devam edegelmiş ama
en mükemmel şeklini Türk milletinin insanlığa yön verdiği döneme isabet
ettirmiştir. 
Şimdi, biz, birey olarak birtakım hayri
hizmetleri yaparken bunun kurumsal kimlik kazanması ve böylece daha fazla
kimselere, daha fazla kitlelere, daha fazla yerlere ulaşmasını da temin etmek
durumunda kalırız. Nitekim bizim tarihimizde, başta Kızılay olmak üzere çok
çeşitli hayır kurumları icra edilegelmiş ve bunlar, insanlığın karşı karşıya
kaldıkları tehdit ve tehlikelere her zaman çözüm üretmeye gayret etmişlerdir.
Bu, sadece Türk milletinin kendi tarihiyle alakalı değil, aynı zamanda
insanlığın karşı karşıya kaldığı ciddi tehlikelerde de bir çözüm arayışı
içerisinde olmuştur. Son zamanlarda Kızılayımız, sadece Türkiye'de yangın,
deprem, sel vesaire değil, İslam dünyasının çok çeşitli yerlerinde de birtakım
hayri hizmetlere vesile olmuştur.
Değerli milletvekilleri, bir hususu
burada özellikle dikkatlerinize sunmak istiyorum: İnsan, bir hayır kurumuna
katkıda bulunacak ise önce hayır kurumuna katkıda bulunacak olanların, bunu
meşru yollardan, helal yollardan temin etmesi lazım gelir ama inancımız gereği
bunun bir başka hususu daha vardır ki bu da en az birinci madde kadar
önemlidir; o da temiz yollardan, meşru yollardan, helal yollardan biriken
değerlerin aynı şekilde ahlaki, insani, hayri, temiz, helal ve meşru alanlara
sarf edilmesi lazım gelir. 
Ecdat, dünden bugüne alın teri, göz
nuru olarak nitelediğimiz, insanlığın yararına olması hâlinde ebedî hayatın
kazanımlarını elde edeceğine inandığından dolayı bu konularda çok hassas
davranmış, çok titiz davranmış ve onların kurduğu medeniyetle asırlarca
insanlığa ışık tutmuş, huzur ve refah sebebi olmuştur ama gelin görün ki yakın
geçmişimizden bugüne yani AKP’nin iktidarda olduğu dönemlerde hayır
hizmetleriyle alakalı olarak yapılan işlerde amacı dışında kullanılmalar,
maksadı dışına hizmet, insanların alın terleri ve göz nurlarını siyasi veya
farklı hesaplar uğruna peşkeş çekmeler, maalesef, Türk milletinin hayır
duygularının zedelenmesine, umutlarının yok edilmesine, inançlarının istismar
edilmesine sebebiyet vermektedir. 
Şu anda karşı karşıya kaldığımız
manzaralara bakılır ise, adı her ne olursa olsun, dünden bugüne insanlığın
hayır duygularının şu veya bu şekilde kötü amaçlarla kullanılmış olması,
onların dinî değerlerinin de bir şekilde zaafa uğratılma sebebi olarak
karşımıza çıkmaktadır. 
Değerli milletvekilleri, hayır
kurumları, hayır yapmak için kurulur. Hayır kurumları, hayır yapma amacına
matuf olarak kurulur. Ama bunun hedefi, ebedî alanı kazanmak, ebedî âlemde
huzur içerisinde bulunmak, bireysel olarak yapmak istediklerini yapamayanların,
kurumsal olarak, amaçlarına hizmet etme gayesine matuf olarak vardır. Ama gelin
görün ki son dönemlerde, özellikle de sizin dönemlerinizde kurageldiğiniz
birtakım sivil toplum örgütleri veya birtakım hayır kuruluşları, sizlerin nasıl
siyasi çıkarlarınıza alet edildiklerini, insanımızın hayır tutkularının nasıl
amacı dışına kullanıldıklarını gösterme bakımından fevkalade ibret vericidir.
Şunu buradan özellikle hatırlatmak ve uyarmak istiyorum: Hayır sahipleri,
verdikleri hayır, yaptıkları hayır hizmetleriyle ahireti kazanmak, ebedi âlemde
huzurlu ve mutlu olmak isterlerken, onların amaçlarını kötüye kullananların,
dünya saltanatı inşa etmeleri, kendilerini sırça köşklerde yaşatmaları ve
yaptıkları yanlışları suretihaktan görünerek Türk milletine dayatmaları,
ahlakımız, inancımız, örfümüz, kültürümüz ve dinimiz açısından fevkalade
sakıncalıdır diyor, hepinizi saygıyla selamlıyorum. 
BAŞKAN – Teşekkür ederim Sayın Erdem. 
Önergeleri oylarınıza sunuyorum…
YUSUF HALAÇOĞLU (Kayseri) – Karar yeter
sayısı…
BAŞKAN – Karar yeter sayısı arayacağım.

Kabul edenler… Kabul etmeyenler… Karar
yeter sayısı vardır, önergeler kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 12. maddesinin aşağıdaki şekilde değiştirilmesini arz ve teklif
ederiz.
 
Rahmi Aşkın Türeli (İzmir) ve arkadaşları 
MADDE 12- 25/10/1984 tarihli ve 3065
sayılı Katma Değer Vergisi Kanununun 13 üncü maddesinin birinci fıkrasının (ğ)
bendinden sonra gelmek üzere aşağıdaki bent eklenmiştir.
"h) Türkiye Kızılay Derneğine
tüzüğünde belirtilen amaçlarına uygun olarak afet yönetimi ve yardımları,
barınma, beslenme, sosyal yardımlar, toplumu bilinçlendirme, ulusal ve
uluslararası insancıl hukuk ve uluslararası Kızılay-Kızılhaç Hareketi
faaliyetleri, savaş veya olağanüstü hallerdeki görevleri ile kan, sağlık, göç
ve mülteci hizmetlerini (sığınmacı hizmetleri dahil) yerine getirmesine yönelik
görevler kapsamında yapılan teslim ve hizmetler; Türkiye Kızılay Derneğinin
ulusal ve uluslararası işbirlikleri, uluslararası mensubiyet ve üyelikleri,
Birleşmiş Milletlere bağlı kurum ve kuruluşlar ile uluslararası akreditasyonu
olan yardım kuruluşlarıyla yürüttüğü insani yardım faaliyetleri kapsamında
bulunan teslim ve hizmetleri,"
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkanım. 
BAŞKAN – Hükûmet? 
ÇEVRE VE ŞEHİRCİLİK BAKANI İDRİS
GÜLLÜCE (İstanbul) – Katılmıyoruz efendim. 
BAŞKAN – Önerge üzerinde Sayın Bihlun
Tamaylıgil konuşacak.
Buyurun. (CHP sıralarından alkışlar) 
BİHLUN TAMAYLIGİL (İstanbul) – Sayın
Başkan, değerli milletvekilleri; 688 sıra sayılı Teklif’in 12’nci maddesinde
verdiğimiz önerge üzerine söz aldım. (AK PARTİ sıralarından gürültüler) 
Sayın Başkanım, arkadaşlarımızın belki
çok acil görüşmek istedikleri konular var ama ben o konuların dışında kendi
anlatmak istediğimi dile getirmek istiyorum. 
BAŞKAN – Sayın Tamaylıgil’i dinleyelim
lütfen.
BİHLUN TAMAYLIGİL (Devamla) –
İsterlerse dışarda da herhâlde beraberce paylaşabilirler.
BAŞKAN – Sayın Tamaylıgil’i lütfen
dinleyelim. Lütfen sessiz olalım. 
Sürenizi baştan alıyorum. 
Buyurun. 
BİHLUN TAMAYLIGİL (Devamla) – Teşekkür
ederim.
Sayın Başkanım, değerli arkadaşlar;
bugün 18 Mart. 18 Martı ve 18 Mart ruhunu paylaşmayı, bu kürsüden bir
milletvekili olarak, özellikle de bir kadın milletvekili olarak, kurtuluş
mücadelesinin bayrağıyla Türk kadınının açmış olduğu bağımsızlık ve özgürlük
ruhunu paylaşmayı kendime görev biliyorum. 
18 Mart, tabii, dünya tarihine
baktığımız zaman, hem bağımsızlık ve özgürlük mücadelesi hem de birlik ve
beraberlik içerisinde yapılmış büyük bir karşı duruşun yazmış olduğu bir destan
olarak karşımızda ve bu destan yazılırken Çanakkale, şehit ve gazilerin
kanlarıyla sulanarak, bir ulusun dirilişini ortaya koyduğu toprak olarak
-varlığı- tarihte yer tutuyor. 
Şimdi, bu zaferin 100’üncü yıl
dönümünde, tarihten de ders alarak bundan sonraki barış dolu günleri dilerken,
ben “Çanakkale geçilmez.” dedirten Mustafa Kemal Atatürk, silah arkadaşları ve
kahraman şehitlerimizi saygı ve şükranla anmak istiyorum. Bu sözleri söylerken,
ne yazık ki, son dönemde, 18 Mart ruhunu paylaşırken Mustafa Kemal Atatürk’ü
dikkate almayan söylemlerle karşı karşıya olmaktan da büyük üzüntü duyduğumu
bildirmek istiyorum. 
Bakın, Harp Mecmuası diye bir mecmua
var Osmanlı Devleti’nin 1915 yılında basmış olduğu ve orada Seyit Onbaşı’yla
beraber Mustafa Kemal Atatürk’ten övgüyle bahsediyor. Biz bugün hâlâ bu övgüyü
dile getirmekten imtina edenlerle karşı karşıyayız. Unutulmamalı ki bu imtina
edenler tarihin tozlu raflarında kalırken, Mustafa Kemal her zaman altın
harflerle Türk tarihinde yerini tutacaktır. 
Şimdi, bugünkü KDV istisnasıyla ilgili
söylemek istediklerim de şunlar: Bakınız, bizim bir kanunumuz var ve bu kanun
1606 sayılı Kanun, bazı Dernek ve Kurumların Bazı Vergilerden, Bütün Harç ve
Resimlerden Muaf Tutulmasına İlişkin Kanun. Bu kanun 3685 sayılı Kanun’la da
değişikliğe uğramış ve orada da “Kızılay Derneği, Türk Hava Kurumu, Sosyal
Hizmetler ve Çocuk Esirgeme Kurumu Genel Müdürlüğü, Türkiye Yardım Sevenler
Derneği, Darüşşafaka, resmî darülaceze kurumları, sağlanan bütün gelirlerinden,
vergi, resim ve harç olarak muaftır.” diyor ve “Kendilerine terettüp eden
vergi, harç ve resim mükellefiyetinin kurumlara ait olduğu hâllerde bütün
vergilerden muaftır.” diyor.
Şimdi, biz bakıyoruz, Yeşilay,
Yeşilayın şimdi üretilen vakfı ve Kazılaya vergi istisnaları getiriliyor. Çok
güzel, tabii ki Kızılay çok önemli işler yerine getiriyor, kan bağışlarını, kan
bağışlarıyla ilgili çalışmaları hızlandırıyor, tüm Türkiye'ye ve dünyaya afet
zamanı, olumsuz şartların yaşandığı her süreçte el uzatıyor ama biz, peki,
burada tanımlanmış bir sürü kurum varken niye diğerlerini dışarıda bırakıyoruz?
Bakın, bir Darüşşüfaka var, Anadolu’nun
toprağının her kısmında babasız çocuklara okul imkânı veriyor, onlara KDV
istisnası tanımıyoruz. Geçen sene 3 milyon lira KDV ödemiş. Neye ödemiş? Aldığı
defter, kitaba. “E, biz battaniyeye, çadıra KDV ödemeyelim ama bunlar ödesin.”
Artı, bir de Kızılay ve Yeşilaya bağış topladıkları zaman kurumlar vergisi matrahından
tamamını düşürten bir uygulama ama bunlarda da matrahın yüzde 5’ini aşmayacak
bir sınırlama. Böyle kurumlar veya yardım faaliyetleri arasında güçlendirecek
çalışmaları niye birbirinden ayırıyoruz? Bunu ayırma ihtiyacı neden duyuluyor?
Bakınız, değerli arkadaşlar, bugün
Darüşşafakayla ilgili talepler defalarca Komisyonda da dile getirildi, kabul
edilmedi; Çağdaş Yaşamı Destekleme Derneği kabul edilmedi. LÖSEV… Lösemili
çocuklarla ilgili hastane yapılıyor, niye bunlara istisna tanımıyoruz? Hepsinin
eğer bir sosyal devlet sorumluluğunda düşünüyorsak bunların bütünüyle dikkate
alınmasında fayda var diye düşünmek gerekiyor. Ama Kızılaya son dönemde
bakıyoruz… Ha, şu: Kızılay Sağlık Bakanlığından Yeşilay gibi yardım da almamış.
Kızılay da buraya dâhil edilmiş ki Yeşilay Vakfının yolu açılırken o da bir
anahtar olsun, anahtar kelime olsun diye.
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın
Tamaylıgil.
BİHLUN TAMAYLIGİL (Devamla) – Kızılay
son dönemde -hani şu, biraz önce hocamız dile getirdi, bağışçıların hukukuyla
ilgili, bazı bağışları aldı ama adı özellikle 17-25 Aralık sürecinde geçenlerin
bağışlarını alırken onlarla ilgili bir “tweet”i sosyal medyada paylaştı diye,
en başarılı, Türkiye 3’üncüsü, bölge 1’incisi kan merkezi müdürünü de görevden
aldı. 
Biraz da siyasi düşünmemek gerekir
diyorum, Meclisimizi saygıyla selamlıyorum. (CHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
İstem üzerine on dakika ara veriyorum.
Kapanma Saati:
21.06
ALTINCI OTURUM
Açılma Saati:
21.19
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muhammet Bilal MACİT (İstanbul), Mine LÖK BEYAZ (Diyarbakır)
-----0-----
BAŞKAN - Sayın
milletvekilleri, Türkiye Büyük Millet Meclisinin 79’uncu Birleşiminin Altıncı
Oturumunu açıyorum. 
688 sıra sayılı
Kanun Tasarısı’nın görüşmelerine devam edeceğiz. 
Komisyon burada.

Hükûmet burada. 
13’üncü maddede
dört adet önerge var, okutuyorum: 
Türkiye Büyük Millet Meclisi Başkanlığına
Görüşülmekte
olan 688 sıra sayılı Kanun Teklifinin 13 üncü maddesi ile 3065 sayılı Katma
Değer Vergisi Kanununa eklenen geçici 34 üncü maddenin aşağıdaki şekilde
değiştirilmesini arz ve teklif ederiz.
 Mustafa
Elitaş  Osman Boyraz  Mihrimah
Belma Satır
 Kayseri İstanbul İstanbul

 Erol
Kaya  Mehmet Doğan Kubat Recep
Özel 
 İstanbul İstanbul Isparta
 Ramazan
Can Nusret Bayraktar 
 Kırıkkale Rize
"GEÇİCİ MADDE
34- 6/10/2011 tarihli ve 28076 sayılı Resmî Gazete'de yayımlanarak yürürlüğe
giren 26/9/2011 tarihli ve 2011/2266 sayılı Bakanlar Kurulu Kararı ile uygulama
usul ve esasları belirlenen ve sınırları ve koordinatları gösterilen alanda
yapılacak iyileştirme, yenileme ve dönüşüm projeleri kapsamında, trampa yolu
ile kamulaştırılan taşınmazların Hazineye devir ve teslimi işlemleri 31/12/2018
tarihine kadar katma değer vergisi, damga vergisi ve tapu harcından
müstesnadır. Bu taşınmazların 31/12/2018 tarihine kadar Hazineye devrinden
dolayı Gelir ve Kurumlar Vergisi kanunlarına göre kazanç oluşmuş
sayılmaz."
Türkiye Büyük Millet Meclisi Başkanlığına
Görüşülmekte
olan 688 Sıra Sayılı Konya Milletvekili Kerim Özkul ve Kırıkkale Milletvekili
Ramazan Can ile 45 Milletvekilinin; Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Teklifi ve Plan ve Bütçe Komisyonu Raporu
ile Türkiye Büyük Millet Meclisi Başkanlığı ve Plan ve Bütçe Komisyonu
Başkanlığı Tezkereleri'nin Çerçeve 13’üncü maddesiyle 3065 Sayılı Kanun'a
eklenmesi öngörülen Geçici 34'üncü Maddesinin aşağıdaki şekilde
değiştirilmesini arz ve teklif ederiz. 
 Mehmet
Akif Hamzaçebi
 İstanbul
"GEÇİCİ MADDE 34- 29/6/2011
tarihli ve 644 sayılı Çevre ve Şehircilik Bakanlığının Teşkilat ve Görevleri
Hakkında Kanun Hükmünde Kararnamenin 2 nci maddesinin birinci fıkrasının (ğ)
bendi ile 13/12/1983 tarihli ve 178 sayılı Maliye Bakanlığının Teşkilat ve
Görevleri Hakkında Kanun Hükmünde Kararnamenin 13 üncü maddesine dayanılarak
çıkarılan ve 6/10/2011 tarihli ve 28076 sayılı Resmî Gazete'de yayımlanarak
yürürlüğe giren 26/9/2011 tarihli ve 2011/2266 sayılı Bakanlar Kurulu Kararı
ile uygulama usul ve esasları belirlenen ve sınırları ve koordinatları
gösterilen alanda yapılacak iyileştirme, yenileme ve dönüşüm projeleri
kapsamında, trampa yolu ile kamulaştırılan taşınmazların Hazineye devir ve
teslimi 31/12/2015 tarihine kadar katma değer vergisinden müstesnadır. İstisna
kapsamında teslim edilen kıymetlerin iktisabında yüklenilen ve teslimin yapıldığı
döneme kadar indirim yoluyla giderilemeyen katma değer vergisi, teslimin
yapıldığı hesap dönemine ilişkin gelir veya kurumlar vergisi matrahının
tespitinde gider olarak dikkate alınır.
Sultanbeyli’deki vatandaşların tapu
sorununu çözmek amacıyla yukarıdaki fıkra uyarınca katma değer vergisinden
müstesna olarak, trampa yoluyla kamulaştırılarak hazineye devir ve teslim
edilen taşınmazlar karşılığında hazinece devredilen taşınmazların imar
durumları ve değerleri uygun araçlarla kamuoyuna duyurulur. Anılan imar
durumlarında Sultanbeyli’deki mülkiyet sorunu yaşayan vatandaşların sahip
olacağı taşınmazlar hariç, 10 yıl süreyle değişiklik yapılmaz.
BAŞKAN – Şimdi okutacağım önergeler
aynı mahiyettedir, birlikte işleme alacağım.
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifi’nin 13. Maddesinin teklif metninden çıkarılmasını arz ve talep ederiz.
 İdris
Baluken Selma Irmak Halil
Aksoy
 Bingöl Şırnak Ağrı
 Mülkiye
Birtane Adil Zozani Erol
Dora
 Kars Hakkâri
 Mardin
 Demir
Çelik Abdullah Levent Tüzel Sebahat
Tuncel
 Muş İstanbul İstanbul
Aynı mahiyetteki diğer önergenin imza
sahipleri:
 Erkan
Akçay Özcan Yeniçeri Mehmet
Günal
 Manisa Ankara Antalya
 Mesut
Dedeoğlu Ali Öz Alim
Işık 
 Kahramanmaraş Mersin
 Kütahya
 
BAŞKAN – Aynı mahiyetteki önergelere
Komisyon katılıyor mu?
PLAN VE BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkan.
BAŞKAN – Hükûmet?
ÇEVRE VE ŞEHİRCİLİK BAKANI İDRİS
GÜLLÜCE (İstanbul) – Katılmıyoruz.
BAŞKAN – Sayın Sebahat Tuncel konuşacak
önergelerin bir tanesinde.
SEBAHAT TUNCEL (İstanbul) – Tekrar
merhaba.
Bugün milletvekili arkadaşlarımızın
çoğu “Nevroz” haftası nedeniyle alanlarında olduğu için, “Nevroz”
kutlamalarında, nöbet bize kalmış durumda. O yüzden sık sık karşınıza çıkıyorum
ama grubumuzun görüşlerini ifade edeceğim.
Değerli arkadaşlar, bu 13’üncü madde
kentsel dönüşüme ilişkin bir madde. Aslında bu kürsüde kentsel dönüşüme ilişkin
muhalefetimizi çok net olarak hep ifade ettik. Özellikle Çevre ve Şehircilik
Bakanlığının kuruluşu döneminde, kanun hükmünde kararnameyle kurulurken de
Şehircilik Bakanlığı ile çevrenin yan yana gelmesinin ciddi anlamda bir sorun
olduğunu, dolayısıyla aslında çevreyi, şehirlerimizi ranta açmanın temel bir
noktası olduğunu düşünüyoruz. Bugün burada yapılan düzenleme de aslında daha
önce yapılan bir düzenlemeden dolayı ortaya çıkan sorunların çözümüne ilişkin
İstanbul Sultanbeyli’de yapılan bir projeye ilişkin. 
İstanbul, bu kentsel dönüşüm konusunda
ciddi sorun yaşayan alanlardan birisi çünkü kentsel dönüşüm meselesi, sadece
binaların yapılması meselesi değil, aynı zamanda sınıfsal perspektifi olan bir
yaklaşım çünkü yoksulların, en yoksulların olduğu yerlerde, Romanların,
Kürtlerin, bu toplumda “en alttakiler” diye ifade edeceğimiz insanların olduğu yerlerde
ama aynı zamanda güzel, kentin en güzel merkezlerindeki yerleri boşaltıp bunu
daha zenginlere rant alanı olarak veren sistemin kendisi. “Kentsel dönüşüm” adı
altında ciddi sorunlar yaşanıyor. Yerinden dönüşüm yerine, aslında mevcut
olanları yerinden ederek başkalarını oraya getirip, zenginleri getirip daha
zengin eden, asıl oranın sahibi olanları oraya yaklaştırmayan bir zihniyetle
karşı karşıyayız. 
Kent demek, kent yönetimi demek aynı
zamanda bir demokrasidir. Her kentin bir ruhu vardır. Siz, şimdi, bu ruhu
görmeden, sadece her yere bina olarak baktığınızda, her binaya da dolar
işaretiyle baktığınızda, aslında ne hâle getirdiğinizi görürsünüz. AKP
Hükûmetinin yaptığı şey tam da bu çünkü inşaat partisine dönmüş durumda;
Türkiye'nin her yerinde inşaat yapıyor, inşaat üzerinden rant elde ediyor ve
bütün yaşam alanlarımızı buna açıyor. Bir yandan HES projeleriyle doğamızı
talan ediyor, bütün toplumsal muhalefete rağmen, halka rağmen oradaki insanları
zorunlu göçe tabi tutuyor, Kürdistan’dan Türkiye’ye, her yerde, Ege’ye kadar,
yaşamın her alanında HES projeleriyle insanları başka bir zorunlu alana
dönüştürüyor, sonra da aslında oraları ranta açıyor. Yine, başka bir noktada,
kentin en iyi yerlerinde, en verimli yerlerinde insanları buradan çıkarıyor. 
Bir başka mesele, bunu yaparken de
oradaki insanlara sormuyor, oradaki insanların görüşünü almıyor. Bunun
olanakları ne, riskleri ne, neyle karşılaşacaklar? “Daha iyi bir yaşam
sunuyoruz.” adı altında, aslında kentlerimizi tarumar ediyorlar. O yüzden,
dediğimiz gibi, kentin bir ruhu var ve bu ruhu AKP iktidarı bozmuş durumda.
Büyük büyük binalar dikiliyor, orada kendisine göre rant elde ediliyor; yaşam
alanı, ekolojik sistem, hepsi darmadağın. 
Bakın, İstanbul’da bir ara “Kanal
İstanbul” denildi. Bu Kanal İstanbul Projesi ne zaman hayata geçecek belli
değil. Bir yandan üçüncü köprü projesi, bir yandan aslında kentsel dönüşüm
projeleriyle İstanbul’u İstanbul olmaktan çıkardınız, tarihî, doğal yapısını
ortadan kaldırdınız, kültürel yapısını ortadan kaldırdınız. Binlerce yıllık,
insanların yaşadığı, geleneklerini, kültürlerini taşıdığı bir şehri buradan yok
ettiniz. 
Bakın, şimdi,
aynı zihniyeti biz başka biçimde Orta Doğu'da görüyoruz. IŞİD denilen bu çete
örgütleri halklara saldırmıyor sadece, doğaya saldırıyor. Bakın, Irak’ta
Ninova’da ne yaptı? İnsanlık tarihini yok etti. Taşlara saldırmasının, oradaki
tarihî eserlere saldırmasının özü ne? Oradaki yaşam kültürünü, oradaki ruhu
tamamen ortadan kaldırmak.
Aslında bugün
iktidarın uyguladığı da modernize edilmiş başka bir yöntem. Yani girdiği her
yeri talan ediyor, her yeri aslında yaşam alanı olmaktan çıkartıyor. Her yere
sadece binalar dikiyor, her yeri sosyal, kültürel, ekonomik alanından
uzaklaştırıyor. Yeni sınıflar yaratıyor, yoksullarla zenginler arasındaki uçurumu
derinleştiriyor, onlara duvar örüyor, barajlar örüyor birbirine karşı.
Dolayısıyla biz buna karşı değerlendirmemizi hep ifade ettik. O yüzden daha çok
sorun çıkacak. Yani çıkarttığınız yasalar o kadar ciddi sorunlara neden oluyor
ki, biz buradan tekrar bunları düzeltelim diye yeni yasalar çıkartılması
konusunda çaba harcayacağız.
Ama şunu ifade edeyim: Artık insanlar
eskisi gibi değil, artık insanlar uyanmış durumda, doğaya sahip çıkıyor,
kendine sahip çıkıyor, kültürüne sahip çıkıyor, geçmişine sahip çıkıyor ve bu
konuda da mücadele ediyor, itiraz ediyor, isyan ediyor. Gezi direnişi bu açıdan
çok önemli bir ivmedir. AKP Hükûmetinin bundan ders alması gerektiğini
düşünürüz. Çünkü eğer bundan ders almazsanız yarın başka toplumsal sorunlarla
karşı karşıya geleceksiniz. Siz zannediyor musunuz ki yaptığınız her türlü
kötülük, her türlü hukuksuzluk yanınıza kalacak? Hiç öyle değil. Çünkü
adaletsizliğin olmadığı yerde barış yoktur. 
Adalet yoksa barış da yoktur, bunu en
yakın sürede de göreceksiniz diyorum, hepinizi saygıyla selamlıyorum.
BAŞKAN – Teşekkür ederim.
RECEP ÖZEL (Isparta) – “Adaletsizliğin”
dediniz, yanlış söylediniz, cümleyi yanlış söylediniz ama, cümle yanlış oldu.
MİHRİMAH BELMA SATIR (İstanbul) –
Adaletin olmadığı yerde…
SEBAHAT TUNCEL (İstanbul) – Adaletin
olmadığı yerde... İktidara düzelttiği için teşekkür ediyorum.
MİHRİMAH BELMA SATIR (İstanbul) –
Olsun, anladık biz, biz sizi anlıyoruz Sebahat Hanım, biz sizi anladığımız için
sorun yok.
BAŞKAN – Diğer önerge üzerinde Sayın
Mesut Dedeoğlu konuşacak.
Buyurun.
MESUT DEDEOĞLU (Kahramanmaraş) – Sayın
Başkan, değerli milletvekilleri; 688 sıra sayılı Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi’nin 13’üncü maddesi
üzerine vermiş olduğumuz değişiklik önergesi hakkında Milliyetçi Hareket
Partisi Grubumuz adına söz aldım. Bu vesileyle yüce heyetinizi saygılarımla
selamlıyorum.
Değerli milletvekilleri, Hükûmet,
ülkemizin her geçen gün biriken ve artan sorunlarına köklü çözümler bulmak
yerine, zaman zaman hazırlamış olduğu torba yasalarla çözüm bulmaya
çalışmaktadır. Hükûmet, torba yasalarda milletimizin sorunlarına çözüm bulmak
yerine, rantiye gruplarına çıkar sağlamaktadır.
Trampa yoluyla kamulaştırılan
taşınmazlarda gelir ve kurumlar vergisine ilişkin kazanç oluşmamasını
düzenleyen hüküm, kanun teklifinin 13’üncü maddesinde yer almaktadır. Teklifin
13’üncü maddesiyle, 25/10/1984 tarihli ve 3065 sayılı Katma Değer Vergisi
Kanunu’na eklenen geçici 34’üncü maddesinde, kentsel dönüşüm projeleri
kapsamında, trampa yoluyla kamulaştırılan taşınmazların hazineye devrinden
doğan kazançlara ilişkin düzenleme yapılmaktadır. 31/12/2015 tarihine kadar
madde kapsamında öngörülen devir işlemlerinden dolayı kazanç oluşmaması
düzenlenmekte ve aynı işlemlerle ilgili teslimler katma değer vergisinden
istisna edilmektedir.
Söz konusu düzenleme, AKP Hükûmetinin
rant temelli kentsel dönüşüm politikalarının bir parçasıdır. Hükûmet, rant
temelli ve yolsuzluk merkezli politikalarının ana eksenini inşaat sektörü
üzerinden yürütmüştür. Bunun bir nedeni inşaat sektörünün büyüklüğü ise, diğer
bir nedeni de bu sektörün bol kazançlı alanlardan birisi olmasıdır.
Sayın Başkan, değerli milletvekilleri;
inşaat sektöründeki rant dağılımı imar planları üzerinden yapılmaktadır. Söz
konusu madde hükmüyle de özelde İstanbul Sultanbeyli ilçesindeki imar sorunu
saklanmakta ve yolsuzluklara zemin hazırlanmaktadır.
AKP, kentsel dönüşüm rantını "afet
yasası" adı altında gizlemek istemiştir. Afet Riski Altındaki Alanların
Dönüştürülmesi Hakkında Kanun’un yürürlüğe girdiği tarihten itibaren
vatandaşlarımızın aleyhine birçok uygulamaya zemin hazırlanmıştır. Kentsel
dönüşüm, Hükûmet ve AKP için bir yandaş zenginleştirme kanunu olarak
uygulanmaya başlanmıştır. Kentsel dönüşüm projelerinin bugüne kadarki
uygulamaları projelerin bir dönüşümden daha çok, yağma ve talan projeleri
olduğunu ortaya koymaktadır. Çevre ve Şehircilik Bakanlığı başta olmak üzere,
TOKİ ve belediyelere verilen kamulaştırma yetkisi yandaş sermayelerin yatırım
alanı hâline gelmiştir. Buralarda yaşayan yoksul insanların hakları maalesef ki
hiç gözetilmemiştir. Bu alanlarda rantiyecilerin hakları tamamen ortaya
çıkarılmıştır. 
Kentsel dönüşümün yasal dayanağı Mayıs
2012'de yürürlüğe giren 6306 sayılı Afet Riski Altındaki Alanların
Dönüştürülmesi Hakkında Kanun’dur. Bu kanunun iki buçuk yıllık uygulamaları 
bile mülkiyet hakkına uyan, toplumsal katılımı esas alan ve toplumsal yararı
merkezine alan uygulamalardan uzak bir görüntü vermektedir. Bu kanunla, dünyada
tarihe gömülmüş yap-sat uygulamaları ortaya çıkmıştır. Çünkü rantı en hızlı ve
en yoğun şekilde sağlamanın yöntemi yap-sat uygulamasıdır. 
Sayın Başkan, değerli milletvekilleri;
bu yasa, Anayasa’nın 2’nci maddesinde yer alan olan sosyal hukuk devleti
ilkesine, 10’uncu maddesinde yer alan eşitlik ilkesine, 21’inci maddesinde yer
alan konut dokunulmazlığı ilkesine ve 35’inci maddesinde yer alan mülkiyet
hakkı ilkesine aykırıdır. Bu düzenleme Anayasa’nın 36’ncı maddesinde yer alan
hak arama hürriyeti ilkesini, 56 ve 57’nci maddelerinde yer alan sağlık, çevre
ve konut ilkesini, 125’inci maddesinde yer alan idarenin her türlü işlem ve
eylemlerine karşı yargı yolunun açık olması ilkesini ihlal etmektedir. 
Devlet arazilerinin yandaşlara peşkeş
çekilmesini sağlayan bu düzenleme, TMSF'ye devredilen televizyon ve banka gibi
işletmelerin yandaş firmalara rahatlıkla satışını sağlayacak bir düzenlemedir. 
Bütün bu duygu ve düşüncelerle,
değişiklik önergemizin kabulünü dileyerek yüce Meclisi saygılarımla
selamlıyorum. (MHP sıralarından alkışlar) 
BAŞKAN – Teşekkür ederim Sayın
Dedeoğlu. 
Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 688 Sıra Sayılı Konya Milletvekili Kerim Özkul ve Kırıkkale Milletvekili
Ramazan Can ile 45 Milletvekilinin; Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Teklifi ve Plan ve Bütçe Komisyonu Raporu
ile Türkiye Büyük Millet Meclisi Başkanlığı ve Plan ve Bütçe Komisyonu
Başkanlığı Tezkereleri'nin Çerçeve 13’üncü maddesiyle 3065 Sayılı Kanun'a
eklenmesi öngörülen Geçici 34'üncü Maddesinin aşağıdaki şekilde
değiştirilmesini arz ve teklif ederiz. 
 Mehmet
Akif Hamzaçebi (İstanbul)
"GEÇİCİ
MADDE 34- 29/6/2011 tarihli ve 644 sayılı Çevre ve Şehircilik Bakanlığının
Teşkilat ve Görevleri Hakkında Kanun Hükmünde Kararnamenin 2 nci maddesinin
birinci fıkrasının (ğ) bendi ile 13/12/1983 tarihli ve 178 sayılı Maliye
Bakanlığının Teşkilat ve Görevleri Hakkında Kanun Hükmünde Kararnamenin 13 üncü
maddesine dayanılarak çıkarılan ve 6/10/2011 tarihli ve 28076 sayılı Resmî
Gazete'de yayımlanarak yürürlüğe giren 26/9/2011 tarihli ve 2011/2266 sayılı
Bakanlar Kurulu Kararı ile uygulama usul ve esasları belirlenen ve sınırları ve
koordinatları gösterilen alanda yapılacak iyileştirme, yenileme ve dönüşüm
projeleri kapsamında, trampa yolu ile kamulaştırılan taşınmazların Hazineye
devir ve teslimi 31/12/2015 tarihine kadar katma değer vergisinden müstesnadır.
İstisna kapsamında teslim edilen kıymetlerin iktisabında yüklenilen ve teslimin
yapıldığı döneme kadar indirim yoluyla giderilemeyen katma değer vergisi,
teslimin yapıldığı hesap dönemine ilişkin gelir veya kurumlar vergisi
matrahının tespitinde gider olarak dikkate alınır.
Sultanbeyli’deki vatandaşların tapu
sorununu çözmek amacıyla yukarıdaki fıkra uyarınca katma değer vergisinden
müstesna olarak, trampa yoluyla kamulaştırılarak hazineye devir ve teslim
edilen taşınmazlar karşılığında hazinece devredilen taşınmazların imar
durumları ve değerleri uygun araçlarla kamuoyuna duyurulur. Anılan imar
durumlarında Sultanbeyli’deki mülkiyet sorunu yaşayan vatandaşların sahip
olacağı taşınmazlar hariç, 10 yıl süreyle değişiklik yapılmaz.
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkan.
BAŞKAN – Hükûmet?
ÇEVRE VE ŞEHİRCİLİK BAKANI İDRİS
GÜLLÜCE (İstanbul) – Katılmıyoruz.
BAŞKAN – Önerge üzerinde Sayın Akif
Hamzaçebi konuşacak.
Buyurun. (CHP sıralarından alkışlar)
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; görüştüğümüz teklifin en önemli iki üç
maddesinden bir tanesi budur.
Konu şu: İstanbul’da
Sultanbeyli ilçesi, vatandaşlarımızın mülkiyet sorunu yani tapu sorunu
yaşadığı ilçelerin en başlarında gelen birkaç ilçeden biridir. Sultanbeyli’deki
vatandaşlarımızın 2/B’den kaynaklanan sorunları vardır, orman arazisi üzerinde
yapılan yerleşimlerden kaynaklanan sorunları vardır, üçüncü olarak da diğer
ilçelerde olmayan, Sultanbeyli’de olan, özel mülkiyete konu taşınmazlar
üzerinde vatandaşların yapmış olduğu yapılardan kaynaklanan sorunlar vardır.
Yani, özel mülkiyete konu taşınmaz üzerinde bir başka kişi, gerçek kişi bina
yapmış, gecekondu yapmış, dükkân yapmış, her neyse ama bu binanın tapusu, 2/B
veya orman arazisinde olduğu gibi hazineye, ormana veya kamu kurumlarına değil
gerçek kişilere ait. 
Şimdi,
görünüşte bu madde, bu vatandaşlarımızın bu mülkiyetten, özel mülkiyete konu
taşınmaz üzerindeki yerleşimden kaynaklanan tapu sorununu çözmek amacıyla
getirilmektedir. Biz de Sultanbeyli’deki vatandaşlarımızın tapu sahibi olmasını
istiyoruz. Bu konuda hiçbir tartışma yok. Sultanbeyli’nin 15 mahallesi var:
Fatih Mahallesi, Mecidiye Mahallesi, Orhan Gazi Mahallesi, Akşemsettin
Mahallesi, Necip Fazıl, Yavuz Selim, Turgut Reis, Adil Mahallesi, Hasanpaşa
–Hasanpaşa’nın ormandan kaynaklanan yerleşim sorunu hâlâ duruyor,
önergelerimize rağmen çözülmedi- Ahmet Yesevi, Mehmet Akif, Abdurrahmangazi,
Battalgazi, Mimar Sinan, Hamidiye. Yani, bu 15 mahallenin neredeyse hepsinde bu
özel mülkiyete konu taşınmaz üzerindeki vatandaşın binasından kaynaklanan sorun
var. 
Şimdi, bizim önergemiz şunu getiriyor…
Teklif diyor ki: “Biz bu mülkiyet sorununu trampa yani takas yoluyla çözelim.
Bu 15 mahalledeki arazinin önemli ölçüde mülkiyeti birkaç şirkete ait, birkaç
kişiye ait. Bunlar toplamışlar arazileri. Bu arazileri hazineye alalım, bunun
karşılığında da, hazineye alınan bu araziler karşılığında da bu birkaç şirkete,
birkaç kişiye hazineden arazi verelim.” Aslında, buna gerek yok normalde.
Hazine bu araziyi vereceğine, kendisi de değerlendirip bu araziyi, o arazileri,
Sultanbeyli’deki arazileri kamulaştırıp vatandaşa tapusunu verebilir. Diyelim
ki bu yolu Hükûmet tercih etmedi; olabilir, işe sürat kazandıralım, pratiklik
kazandıralım diye, “Trampa yapalım, hazinenin bir arazisini devredelim, birkaç
arazisini devredelim.” O zaman diyoruz ki: Bu devrettiğin arazinin değeri
nedir, bunu açıkla Sayın Bakan, Hükûmet bunu açıklasın. İki: Bu arazinin imar
durumu nedir, devrettiğin tarihteki, takas yaptığın tarihteki imar durumu
nedir, bunu da açıkla. Bir de on yıl süreyle bu imar durumu da yani
Sultanbeyli’deki taşınmazları vatandaşa tapusunu vermek üzere trampa yoluyla
kamulaştırdın, onun karşılığında İstanbul’un diğer yerlerinde değerli
arazilerin, o verdiğin arazilerin imar durumu da on yıl süreyle
değiştirilmesin. Bu kadar basit. Madem Sultanbeyli’deki vatandaşımıza tapu
vereceğiz, Sultanbeyli’deki vatandaşın sırtından birileri vurgun vurmasın. Konu
bu kadar basit.
Daha evvel ben bir basın toplantısı
yaptım, bu konu çok eski bir konu. Maslak’taki MİT arazisinin -800 dönüm
civarında bir arazidir, miktarda yanılabilirim ama yüzlerce dönüm büyüklüğünde
bir arazidir- bu kişilere devredileceğini ben duydum, bana böyle bir bilgi geldi.
Basın toplantısı yaptım, bunu reddettim, buna kimse teşebbüs edemez, cesaret
edemez. Sonra iktidar partisi mensuplarıyla yaptığım konuşmada “O eski bir
mevzu.” dediler bana. Şimdi, MİT arazisi yerine başka araziler verilecek. 
Değerli arkadaşlar, ne verecekseniz,
imar durumu nedir, değeri nedir, bunu açıklayalım, kanun hükmüne bunu koyalım.
Siz bunu yapmadığınız gibi, şimdi bir önerge getirmişsiniz, gelir ve kurumlar
vergisi istisnası veriyorsunuz; Komisyondan geçen metinde yok, birazdan onu
buraya getirip, oylayıp kabul edeceksiniz. Sultanbeyli’nin sırtından kimse
vurgun vurmasın. Amaç, Sultanbeyli’deki vatandaşa tapu vermek olmalı, biz bunu
destekliyoruz.
Teşekkür ederim. (CHP ve MHP
sıralarından alkışlar)
BAŞKAN – Teşekkür ederim Sayın
Hamzaçebi.
Önergeyi oylarınıza sunacağım…
III. YOKLAMA
(CHP sıralarından bir grup milletvekili
ayağa kalktı)
ENGİN ALTAY (Sinop) – Sayın Başkan,
yoklama istiyoruz.
BAŞKAN – Yoklama talebi var.
Sayın Hamzaçebi, Sayın Düzgün, Sayın
Seçer, Sayın Şeker, Sayın Haberal, Sayın Akçay, Sayın Dedeoğlu, Sayın Altay,
Sayın Sarı, Sayın Özkes, Sayın Türeli, Sayın Özgündüz, Sayın Küçük, Sayın
Aldan, Sayın Köktürk, Sayın Türmen, Sayın Kuşoğlu, Sayın Tamaylıgil, Sayın
Çetin, Sayın Akar, Sayın Bulut.
İki dakika süre veriyorum ve başlatıyorum.

(Elektronik cihazla yoklama yapıldı) 
BAŞKAN – Toplantı yeter sayısı vardır. 
XIV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)
BAŞKAN -
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 688 sıra sayılı Kanun Teklifinin 13 üncü maddesi ile 3065 sayılı Katma
Değer Vergisi Kanununa eklenen geçici 34 üncü maddenin aşağıdaki şekilde
değiştirilmesini arz ve teklif ederiz.
Osman Boyraz (İstanbul) ve arkadaşları
"GEÇİCİ
MADDE 34- 6/10/2011 tarihli ve 28076 sayılı Resmî Gazete'de yayımlanarak
yürürlüğe giren 26/9/2011 tarihli ve 2011/2266 sayılı Bakanlar Kurulu Kararı
ile uygulama usul ve esasları belirlenen ve sınırları ve koordinatları
gösterilen alanda yapılacak iyileştirme, yenileme ve dönüşüm projeleri
kapsamında, trampa yolu ile kamulaştırılan taşınmazların Hazineye devir ve
teslimi işlemleri 31/12/2018 tarihine kadar katma değer vergisi, damga vergisi
ve tapu harcından müstesnadır. Bu taşınmazların 31/12/2018 tarihine kadar
Hazineye devrinden dolayı Gelir ve Kurumlar Vergisi kanunlarına göre kazanç
oluşmuş sayılmaz."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ AHMET
ARSLAN (Kars) – Takdire bırakıyoruz Sayın Başkan.
BAŞKAN – Hükûmet?
ÇEVRE VE ŞEHİRCİLİK BAKANI İDRİS
GÜLLÜCE (İstanbul) – Katılıyoruz efendim.
BAŞKAN – Önerge üzerinde Sayın Nusret
Bayraktar konuşacak.
Buyurun. (AK PARTİ sıralarından
alkışlar) 
NUSRET BAYRAKTAR (Rize) – Sayın Başkan,
saygıdeğer milletvekilleri; hepinizi saygıyla selamlıyorum. 
Biraz önce anlatıldığı üzere, konu aslında
tamamen, AK PARTİ iktidarının bugüne kadar sürdüregeldiği çözüm önerilerinden
en önemlisi olan mülkiyet sorununu çözmektir.
1950 yılından bu yana, özellikle
Sultanbeyli’deki tapuların bir bölümü iptal edilmiş, yüzde 27’si 2/B idi,
2/B’yi geçmiş dönemde muhalefetle birlikte yaptığımız çalışmalar sonucunda
halletmiştik. Ancak, 9 bin dönüm arazinin asıl tapusu var, tapu iptal edilmiş.
1950’li yıllardan sonra, tapusuz gözüken bu alanı 200 bin kişi el senetleriyle
satın almışlar ama mahkeme sürecinin bittiği 1987 yılında kök tapu sahipleri
tapularını yeniden ellerine alıyorlar ve birbirlerine de satıyorlar. 6.146
hissedar 9 bin dönüm araziyi alıyorlar. Oysa, parsel sayısı 22. Sadece 1561
sayılı parsel 601.129 metrekare, hisse sahibi 2.122. Bu kadar yoğun hisse
sahiplerinin bulunduğu bir ortamda, şu anda 9 bin dönümünün yüzde 30’u yani 3
bin dönümlük kısım hem hak sahibi hem tapu sahibi, hisseli olarak. 1.600
dönümlük kısım belediyenin mülkiyetinde. Geriye kalan yüzde 35’lik kısım ise 7
kişi ve şirketlerin satın alarak topladığı alanlar. Buradaki mülkiyeti çözmenin
bir yolu var: Hazine buraları ya kamulaştırmalı yahut da takas yapmalı ve
belediyeye devrederek belediye de 4706 sayılı Yasa ile… “İşgalci” demiyorum
çünkü bunlar hak sahipleri, parayla almışlar, kimisinin tapusu vardır. Peki, ne
yapılması gerekir? Yeniden, belediye bunlara satarak mülkiyet hakkını elde
etmek suretiyle hak sahiplerine tapu vermeli ve iyileştirme ve yenileşme yapmak
suretiyle çarpık yapılaşmayı muhtemel depreme karşı, o güzelim Sultanbeyli’deki
çarpık oluşumu belediyenin uygulama yapmak suretiyle dönüştürmesi gerekir. O hâlde,
bu mülkiyetin trampa yoluyla takas edilmesinde Maliyecilerin büyük bir
bölümünün “Vergi çıkar mı, çıkmaz mı?” tartışmaları iki yılımızı aldı. İki yıl
sonunda, bu madde çıksın, bu kanun çıksın ki yani vergilendirme hususundan…
Peki, ne veriyorsunuz? Sayın Hamzaçebi’nin söylediği gibi, MİT arazisini talep
ettiler bu hak sahiplerinin bir bölümü. 800 dönüm değil, 120 dönüm, DOP’u
kesildikten sonra 75 dönümlük Maslak’taki bir araziyi talep ettiler; ne Maliye
Bakanlığı ne Çevre ve Şehircilik Bakanlığı ne de Başbakanlık müsaade etmedi.
Burası kritik, hassas bir yerdir. Daha gelişmeye müsait olan…
MEHMET AKİF HAMZAÇEBİ (İstanbul) –
Demek ki o vardı yani. 
NUSRET BAYRAKTAR (Devamla) - Vardı,
talep ediyorlar, hâlâ, şimdi bile talep ediyorlar. Sizin tanıdığınız o
şahsiyet, bir tanesi şimdi bile… 
MEHMET AKİF HAMZAÇEBİ (İstanbul) – Ben
tanımıyorum Sayın Bayraktar.
NUSRET BAYRAKTAR (Devamla) - Belki
tanıyorsunuz, muhtemelen, “Ben tanıyorum.” dedi. …talep ediyor, biz müsaade
edilmediğini söyledik. Bizim elimizde değil, Başbakanlık, Maliye Bakanlığı
müsaade etmiyor. 
Peki, neresi olacak? Yenibosna gibi,
Esenyurt gibi, gelişmeye müsait İstanbul’un dış alanlarındaki arazilerin
rakamsal değeri değil, orada uygulanacak proje değeri üzerinden bir değerlenme
yapılsın. Çevre ve Şehircilik Bakanlığı kılı kırk yararak, kendilerine verilen
yetkiyi kullanmak suretiyle SPK lisanslı firmalara yaptırdıkları ölçüm ve
değerlendirme sonucu, Sultanbeyli’de 0,53 emsalle 2.350 TL bedelle… Oranın
proje bedeli nedir? 100 lira. Aynı bedelle… Neresidir? Diyelim Esenyurt.
Esenyurt’taki emsal nedir? 2 emsal. Değer nedir? 4 bin lira. 2x4.000=şu, onun
karşılığı. Örnek veriyorum, sadece bir tane: İşte, Yenibosna’da 74.074
metrekarex2,50’ye göre, Mevcut,
Çevre ve Şehircilik Bakanlığının yaptığı emsale göre değer şu kadar.
Sultanbeyli’deki arazinin kaç metrekaresini satın alabiliyor? Hesap ettiler,
1.273 dönüm hazine Sultanbeyli’den alacak, karşılığında Yenibosna’dan 74 dönüm
verecek. Peki, hazine bunları aldığı zaman ne yapacak? Belediyeye devredecek,
belediye de 4706 sayılı Yasa’yla vatandaşa bunları satarak mülkiyet hakkı
halledilmiş olacak. Hissedar sayısı çok olduğu için toplayan firmalarla
birlikte, “Az sayıdaki alanlarla takas işlemleri daha kolay olur.” diyerek böyle
bir metot uygulanmış, vergiye esas olan bir usul çıktığı takdirde takas ve devir
işlemleri ve belediyenin uygulama ve belediyenin oradaki hak sahiplerine satış
rakamlarında haksızlık olabileceği kanaatiyle aynen Beykoz’da uygulanan
2/B’deki usulün bir benzeriyle -burada asıl tapulu mülk sahibi para vermiş-
yeniden satın alarak uygulama yapacaktır. Yani, burada hem mülkiyet çözülüyor
hem kamu menfaati gözetiliyor hem de Sultanbeyli’nin yeniden iyileştirilmesi ve
dönüşümünün altyapıları sağlanarak konu çözülmüş oluyor.
Takdirlerinize arz ediyor, saygılar sunuyorum. (AK PARTİ
sıralarından alkışlar) 
BAŞKAN – Teşekkür ediyorum.
MEHMET AKİF HAMZAÇEBİ (İstanbul) – Sayın Başkan, Sayın
Bayraktar ismimi anarak, verdiğim bilgilerin de doğru olmadığını söyleyerek
sataşmada bulunmuştur, söz istiyorum efendim. 
BAŞKAN – Buyurun, iki dakika.
VIII.- SATAŞMALARA İLİŞKİN KONUŞMALAR
4.- İstanbul Milletvekili Mehmet Akif Hamzaçebi’nin,
Rize Milletvekili Nusret Bayraktar’ın 688 sıra sayılı Kanun Teklifi’nin 13’üncü
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
MEHMET AKİF HAMZAÇEBİ (İstanbul) – Sayın Bayraktar’ın
konuşmasını üzüntüyle izledim. Bu, benim konuşmamın ne kadar doğru olduğunu
gösteriyor.
Sayın Bayraktar diyor ki: “O Maslak’taki arazi eski bir
mevzu. O şimdi yok. Şimdi, Yenibosna’dan 74 dönüm büyüklüğünde bir arazi
verilecek.” Yani, her şey planlanmış, ayarlanmış, hangi arazi alınacak,
karşılığında hangi arazi verilecek ve bu planlanmış, ayarlanmış duruma uygun
olarak kanun değişikliği yapılıyor şimdi. Bu, ihaleye fesat karıştırmaktır. Her
şeyi ayarlamışsınız, Meclisi buna alet ediyorsunuz. 
NUSRET BAYRAKTAR (Rize) – Örnek verdim ben. 
RECEP ÖZEL (Isparta) – Örnek verdi, örnek. 
ERKAN AKÇAY (Manisa) – Ne örneği ya?
MEHMET AKİF HAMZAÇEBİ (Devamla) – Efendim, örnek ne?
Yenibosna’dan 74 dönüm yer verecek. 
MİHRİMAH BELMA SATIR (İstanbul) – “Mesela” dedi. 
MEHMET AKİF HAMZAÇEBİ (Devamla) – Niye Yenibosna’dan 74 dönüm…

RECEP ÖZEL (Isparta) – “Örnek” dedi, “örnek.” 
MEHMET AKİF HAMZAÇEBİ (Devamla) – Evet, onu da biliyorum,
nasıl Maslak bilgisi bana geldiyse o bilgi de bana geldi, o bilgi de bana
geldi. Kimseyi de tanımam, bilmem; olayı biliyorum. Mesele, Sultanbeyli’deki o
mağdur, garip vatandaşın tapu sahibi olması değil, görünüşte onu tapu sahibi
yaparken birilerinin vurgun vurmasıdır; mesele budur. Ben, işin bu tarafına
karşı çıkıyorum. Biz parti olarak işin bu tarafına karşı çıkıyoruz. Gelin o
zaman saydamlığı sağlayalım. Hangi imar durumudur, nedir, değer nedir? Aslında
bu dahi olmaz artık bu saatten sonra çünkü Sayın Bayraktar bu işin
pişirildiğini söylüyor. Her şey bitmiş, buna Parlamento alet ediliyor.
Kınıyorum. Bu önergeyi eğer kabul edeceksiniz doğrusu üzüntülerimi
bildiriyorum.
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim. 
NUSRET BAYRAKTAR (İstanbul) – Sayın
Başkan, bir düzeltme istiyorum. İsmim kullanılarak yeni bir çarpıtma oldu, onu
düzeltmek istiyorum. 
BAŞKAN – Açıklama mı yapacaksınız? 
NUSRET BAYRAKTAR (İstanbul) – Evet. 
BAŞKAN – Açıklama yerinizden. 
RECEP ÖZEL (Isparta) – Sataşma yaptı. 
BAŞKAN – Sataşmadan dolayı söz
istiyorsunuz.
Buyurun, iki dakika. (AK PARTİ
sıralarından alkışlar) 
5.- Rize Milletvekili Nusret Bayraktar’ın, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında şahsına sataşması nedeniyle konuşması
NUSRET BAYRAKTAR (İstanbul) – Sayın
milletvekilleri, aslında “Bir örnek verilsin.” diyerek talep edildi daha önce
muhalefet partileri tarafından. “Mesela hangi esaslar üzerinde değerlendirme
yapılacak?” Ben bir örnek verdim. Bu sadece, eğer 1.300 dönüm yer ise toplamda
9 bin dönüm yerle ilgili çalışmanın bir anahtarıdır ama Maslak gibi önemli
kritik bölgelerin olmadığını, talep edilse dahi Başbakanlığın buna müsaade
etmediğini… Hem Maliye Bakanlığının hem Başbakanlığın izni olmadan böyle bir
değişim olmaz. Usul ve esasları Bakanlar Kurulu tarafından tayin edilen ölçüler
çerçevesinde, Çevre ve Şehircilik Bakanlığının uygulama alanına koyduğu
yerlerdeki trampa işlemlerinde uygulanacak esaslardır. Benden örnek istendiği
gibi, hangi örneklerle neresi olur? Genellikle, dedim ki İstanbul’un daha henüz
gelişmemiş, işte Esenyurt gibi, Tuzla’nın uzak bölgeleri gibi, Yenibosna’nın
bir yeri gibi bir yer olabilir; yoksa, anlaşma yoktur, herhangi bir devir
yoktur. 
MEHMET AKİF HAMZAÇEBİ (İstanbul) –
Yenibosna gelişmemiş mi? 
NUSRET BAYRAKTAR (Devamla) – Eğer bu
devirler olsaydı o zaman kanunun buraya getirilmesine gerek kalmayacaktı, o
zaman çözüm bitmiş, sorun bitmiş olacaktı. Demek ki eksiklikler var. Hangi
esaslarla ilgili çalışma yapılır talebinde bulundular benden daha önce, ben de
onun bir örneğini usul olarak, anahtar olarak vereceğim dedim. Hemen gelip de
böyle “Bu böyledir, verilmiştir…” Verilmiş olsaydı buraya bu kanun gelmezdi. 
ALİ ÖZGÜNDÜZ (İstanbul) – Hayır,
anlaşılmış anlaşılan. 
NUSRET BAYRAKTAR (Devamla) – Hayır,
prensipte bir çalışma yapılacak. Teknik elemanlar elbette bir çalışma
yapıyorlar. Neyle çalışma yapıyorlar? Bu araziler… Talep edilen arazilerin
büyük bir bölümü Çevre ve Şehircilik Bakanlığına tahsis edilmiştir.
İstedikleri, uygun olanların -değerlenme esaslarına göre- Çevre ve Şehircilik
Bakanlığı SPK lisanslı firmalara değerlendirmeleri yaptıracak, imar şartlarını
eşitleyecek ve kesinlikle… 
ALİ ÖZGÜNDÜZ (İstanbul) – O zaman madde
konulsun.
NUSRET BAYRAKTAR (Devamla) - Ben hele
İdris Güllüce Bey Bakanımızın hassasiyetine son derece güveniyorum. Çok
olağanüstü bir hassasiyetle “Sakın ha, milimetre şaşırılmayacak, devletin ve
tüyü bitmemiş yetimin hakkı asla yenmeyecek.” diyerek bir hassasiyet
gösterdiğine ben şahidim, tanığım ve bu çerçevede, bu işlemleri hızlandırmak
için böyle bir maddeye ihtiyaç duyulmuştur.
Saygıyla arz ediyorum. Teşekkür
ediyorum. (AK PARTİ sıralarından alkışlar)
BAŞKAN – Teşekkür ederim.
XIV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)
BAŞKAN - Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir.
Kabul edilen önerge doğrultusunda
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
14’üncü maddede üç adet önerge vardır,
üç önerge de aynı mahiyettedir, birlikte işleme alacağım.
Türkiye Büyük
Millet Meclisi Başkanlığına
Görüşülmekte olan 688 Sıra Sayılı Kanun
Teklifi'nin 14. Maddesinin kanun metninden çıkarılmasını arz ve talep ederiz.

 İdris
Baluken Selma Irmak Halil
Aksoy
 Bingöl Şırnak Ağrı

 Mülkiye
Birtane Demir Çelik Adil
Zozani
 Kars Muş Hakkâri

 Abdullah
Levent Tüzel Erol Dora
 İstanbul Mardin
Aynı mahiyetteki diğer önergenin imza sahipleri:

 Erkan
Akçay Özcan Yeniçeri Mehmet
Günal
 Manisa Ankara Antalya

 Alim
Işık Ali Öz
 Kütahya Mersin
Aynı mahiyetteki son önergenin imza sahipleri:

 Rahmi
Aşkın Türeli İzzet Çetin Müslim
Sarı
 İzmir Ankara İstanbul

 Vahap
Seçer Haydar Akar Bihlun
Tamaylıgil
 Mersin Kocaeli İstanbul
BAŞKAN – Aynı
mahiyetteki önergelere Komisyon katılıyor mu? 
PLAN VE BÜTÇE
KOMİSYONU SÖZCÜSÜ AHMET ARSLAN (Kars) – Katılmıyoruz Sayın Başkan.
BAŞKAN –
Hükûmet?
ADALET BAKANI
KENAN İPEK – Katılmıyoruz Sayın Başkan.
BAŞKAN – Sayın
Sebahat Tuncel…
SEBAHAT TUNCEL
(İstanbul) – Gerekçe okunsun.
BAŞKAN –
Gerekçeyi okutuyorum:
Gerekçe:
Türkiye'deki vergi sistemi, dünyanın
modern hukuk ve şeffaflık ilkelerine dayalı anayasaya sahip olan ülkelerindeki
en adaletsiz olan, en şeffaf olmayan vergi sistemidir. Bu vergi sistemi, zenginden az vergi, yoksul ve orta
gelirliden çok vergi düsturuna dayanan bu sistem, toplumsal gerilimleri
arttırması, haksız kazançlar elde edilmesi ve bu kapsamda toplumsal fay
hatlarına saldırı sistemidir. Bir bütün olarak ele alınması gereken vergi
sistemi AKP iktidarında yandaş sermaye birikimi nedeniyle ele alınmamış, geçici
maddeler torba yasalara eklenerek yandaşlar zengin edilmiştir. Bu birikim
oluşturma teknikleri ise birkaç şekilde vücut bulmuştur. Bu tekniklerden birisi
kamu kaynaklarının aracı kurumlara aktarılması yoluyla sermaye birikiminin
yolunun açılmasıdır. İçeriği, ödemeleri, şekli iktidar tarafından belirlenen,
Sayıştayın denetimlerine kapalı olarak gerçekleşen bu teknikle birlikte kamu
kaynaklarının sermaye birikimine dâhil edilmesi hem hukuk açısından hem de etik
açısından kabul edilemez bir durumdur. 14. maddenin kanun metninden çıkarılması
Türkiye'de hukuk ve şeffaflığın tesis edilmesi için elzemdir.
BAŞKAN – Sayın Akçay, siz mi
konuşacaksınız?..
Sayın Erkan Akçay konuşacak diğer
önerge üzerine. 
Buyurun. (MHP sıralarından alkışlar)
ERKAN AKÇAY (Manisa) – Sayın Başkan,
değerli milletvekilleri; 14’üncü madde üzerine verdiğimiz önergede söz aldım.
Hepinizi saygıyla selamlıyorum.
Şimdi, bu maddede yapılan bir ek madde
düzenlemesiyle, Kızılaya, Yeşilaya ve Yeşilay Vakfına, mülkiyeti hazineye, kamu
kurum, kuruluşlarına ait taşınmazlar üzerinde işte bu Kızılay ve Yeşilay ve
Yeşilay Vakfı lehine kırk dokuz yıl süreyle bedelsiz irtifak hakkı
kurulabilmesinin önü açılmaktadır. Yani kediye ciğer emanet ediliyor, âdeta
yağma Hasan’ın böreği gibi bu kamu kaynakları üzerine bir çöreklenme
yapılmaktadır. Yani hani devleti, ülkeyi şirket gibi yönetmek var ya, ifade
ettiğimiz gibi, kayıt dışı ve merdiven altı bir yönetimdir bu. Bu maddeyi kabul
etmek mümkün değil. Daha henüz Yeşilay Vakfı kimlerden oluşuyor, bu
açıklanabilmiş değil. Bu Yeşilay Vakfı yönetimi tapınak şövalyeleri mi, mason
locası mı, paralel mi, Haşhaşi mi, bir bilelim. Bu kadar niye meçhul tutulur,
açıklanmaz, neden çekinirsiniz? Siz milletten aldığınız oylarla iktidar değil
misiniz? Milletten neyi saklıyorsunuz? İşte bu, kayıt dışı faaliyetlerinizi
milletten saklamaktan başka bir durum değil. Onun için tekrar ediyorum:
Kızılay, Yeşilay yerine “moray” kurun, “moray!” Eninde sonunda AKP’yi
morartacak faaliyetlerdir bunlar, şimdiden kurun! (MHP sıralarından alkışlar) 
Değerli arkadaşlar, şimdi, 17-25 Aralık
sürecinde Adalet ve Kalkınma Partisi iktidarının yolsuzluk ve rüşvet olayları
âdeta cürmümeşhut şeklinde, bir suçüstü hâlinde gözler önüne serilmişti. Artık
bütün örtbas etme, saklama ve gizleme faaliyetlerini herkes biliyor ve bu
yolsuzluk kapsamında TÜRGEV merkezli imar usulsüzlükleri ve rüşvet faaliyetleri
de kamuoyuna feci bir şekilde yansımıştı.
Şimdi, değerli arkadaşlar, bir de makul
olan bir durum vardır; bir insanın bir suçu, ayıbı ortaya çıktıktan sonra veya
bir suçüstü olmuşsa şöyle kendini biraz frenler, biraz bekler fakat yani 17-25
Aralık sürecine rağmen Hükûmet durmuyor, yolsuzluk, rüşvet ve usulsüzlüklere
zemin hazırlayan uygulamalar pervasız, pupa yelken devam ediyor. 
İşte, en son çıkan 6552 sayılı Kanun’un
124’üncü maddesinde de belediyelerin, İçişleri Bakanlığının onayıyla böyle
TÜRGEV gibi birtakım dernek, vakıflara taşınmaz tahsis edilebilmesinin de önü
açılmıştı. Şimdi, eskiden bu ibare “arsa” şeklindeydi, “arsa” ibaresi
“taşınmaz” ibaresi olarak değiştirildi. Yani arsa yerine artık bu adı geçen
vakıflar, dernekler kendi belediye başkanlarına diyecekler ki: “Ya, ben şu
arsayı beğendim. O arsa belediyeninse bunun üzerine veya değilse satın al,
kamulaştır, ne yaparsan yap. Bana 20 katlı bir gökdelen yap, AVM yap, birtakım
iş yerleri yap ve bana bu inşaatı da tamamladıktan sonra yirmi beş otuz
yıllığına en az devret, bedelsiz olarak veya çok sembolik bir bedelle devret.”
Bu imkânlar verilmiş ve bu artık önüne geçilemez bir hâle gelmiş. Bu nasıl bir
pervasızlıktır? Bu kamu kaynaklarının, millet malının, vatan malının bu kadar
pervasızca üzerine nasıl gidilebiliyor, doğrusu anlamak mümkün değil. 
Değerli milletvekilleri, Hükûmetin bu
faaliyetleri Cumhurbaşkanlığı Devlet Denetleme Kurulunun 17 Şubat 2010 tarihli
raporuna da yansımıştır. “Kamu yararına çalışan derneklere sağlanan
ayrıcalıklar yanında bazı dernekler, diğerlerinden farklı olarak özel istisna
ve ayrıcalıklardan yararlanarak…” 
İnşallah bundan sonraki maddede devam
edeceğiz çünkü Cumhurbaşkanlığı Devlet Denetleme raporu bu konu bakımından
önemlidir.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim Sayın Akçay.
Diğer önerge üzerinde Sayın Vahap Seçer
konuşacak.
Buyurun. (CHP sıralarından alkışlar)
VAHAP SEÇER (Mersin) – Sayın Başkan,
sayın milletvekilleri; hepinizi saygıyla selamlıyorum. 
688 sıra sayılı bu torba Teklif’in
aslında en fazla Komisyon çalışmalarında zamanımızı alan ve en fazla da, madde
olarak, sayısal olarak fazla olan konuları Kızılay ve Yeşilayla ilgili
düzenlemeler. Aslında, Kızılay, Yeşilaya sağlanan imtiyazlara ilişkin bir
mostra görevi yapıyor. Yani Kızılayı gösteriyoruz ama bu arada Yeşilaya ilişkin
de çok önemli düzenlemeler yapıyoruz. Bakın, bu teklifin 4’üncü maddesinde bir
düzenleme oldu. Orada Yeşilaya Sağlık Bakanlığı bütçesinden her yıl 15 milyon
TL aktarılması yönünde bir düzenleme oldu. Daha önce, 2013 yılında da olmuş, o
zaman vakıf yok, Yeşilay Derneği var; 12,8 milyon TL o dönemde bir para aktarılmış.
Yine, 11’inci maddede Kızılaya ilişkin
gelir ve kurumlar vergisine dair bir muafiyet var. 12’nci maddede, yine,
Kızılay Derneğine ilişkin KDV istisnası var. 14’üncü maddede, şu anda
verdiğimiz önerge üzerine görüştüğümüz 14’üncü maddede -biraz sonra geleceğim-
çok çok önemli tasarruflar var, değişiklikler var. 15’inci maddede yine
birtakım imtiyazlar getiriliyor hem Kızılaya hem Yeşilaya. 16’ncı maddede,
yine, bu sefer, Kızılayın iktisadi işletmeleri adına birtakım vergi
muafiyetleri ve istisnalar getiriyor.
Şimdi, Yeşilayın
alametifarikası nedir yani niçin Yeşilaya ilişkin bu kadar önemli düzenlemeler
yapılıyor? Biliyorsunuz, Yeşilay, Sayın Cumhurbaşkanının çocuklarının
yönetiminde bulunduğu ve 02/12/2014’te -sanıyorum- tescil edilen vakıfta yöneticilik
yaptığı bir kuruluş, bir yapı. 
Şimdi, bunlar,
mutlaka önemli hizmetler yapıyor, toplum yararına, kamu yararına çalışıyor.
Türk Kızılayını zaten tartışmak mümkün değil. Az önce de söyledim yani Türk
Kızılayı gösteriliyor ama arka planda Yeşilaya önemli imtiyazlar sağlanıyor.
Şimdi, 14’üncü
maddeye bir bakalım. Arkadaşlar, burada biz Türk Kızılay Derneğine, Türk
Yeşilay Cemiyetine ve Türkiye Yeşilay Vakfına, hazineye ait, mülkiyetleri kamu
kurum ve kuruluşlarına ait taşınmazlar üzerinde bedelsiz olarak irtifak hakkı
tesis ediyoruz. Ayrıca, devletin hüküm ve tasarrufu altında bulunan yerler
üzerinde ise bunlar adına bedelsiz kullanma izni veriyoruz, ayrıca bunlardan
hasılat payı almıyoruz. İrtifak hakkı tesis edilen taşınmazların tapu kütüğüne,
taşınmazların amacı dışında kullanılmayacağına ilişkin şerh koyuyoruz; buna bir
lafım yok. Ancak, şimdi, bakın, burada bu kuruluşlara çok önemli birtakım
imtiyazlar tanınıyor. 
Nedir yani Yeşilayı bir LÖSEV’den, bir
Türk Eğitim Vakfından, Darüşşafakadan ayıran özelliği nedir? Şimdi, düşünün,
LÖSEV bir hastane kurmak istesin, bir kamu kuruluşuna ait, hazineye ait bir
bina olsun, gidip müracaatta bulunsun: “Ben, önemli bir hayır işi yapıyorum,
kanserli çocuklarla ilgili birtakım hizmetlerim var, faaliyetlerim var. Bir
hastane kurmak istiyorum, onkoloji hastanesi. Falanca kurumunuzun bir binası
var, bunu bana, kırk dokuz yıllığına bedelsiz olarak irtifak hakkını verin,
tesis edin, tahsis edin.” dese, burada ret cevabı çıkar. Aynı talebi Yeşilay
yapar ise bu kanuna göre, tabii ki kurumun da onayıyla vermek durumunda. Ya da
aynı talebi Kızılay yapsa, “Benim kan merkezi için binaya ihtiyacım var.” dese
-diyelim ki Sosyal Güvenlik Kurumunun bir binası var- böyle bir talepte bulunsa
bu kanuna göre o talep yerine getirilecek.
Ama az önce söylediğim gibi, bu ülkede
gerçekten toplum yararına, kamu yararına çalışan onlarca dernek var, vakıf var,
bu ülkenin insanlarına, evlatlarına hizmet ediyor, onlara bu ayrıcalığı
tanımıyoruz. Bu büyük bir haksızlıktır, dolayısıyla bu maddenin bu tekliften
çıkartılmasını teklif ediyoruz. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim. 
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
15’inci maddede üç adet önerge vardır,
önergeler aynı mahiyette olduğundan birlikte işleme alacağım. 
Türkiye Büyük
Millet Meclisi Başkanlığına
Görüşülmekte olan 688 Sıra Sayılı Kanun
Teklifi’nin 15. Maddesinin kanun metninden çıkarılmasını arz ve talep ederiz. 
 İdris
Baluken  Selma Irmak Halil
Aksoy
 Bingöl Şırnak Ağrı
 Mülkiye
Birtane Adil Zozani Erol
Dora
 Kars Hakkâri Mardin
 Abdullah
Levent Tüzel Sebahat Tuncel Demir
Çelik
 İstanbul İstanbul Muş
Aynı mahiyetteki
diğer önergenin imza sahipleri: 
 Erkan
Akçay Özcan Yeniçeri Mehmet
Günal
 Manisa Ankara Antalya
 Alim
Işık Ali Öz
 Kütahya Mersin
Aynı mahiyetteki
son önergenin imza sahipleri:
 Rahmi
Aşkın Türeli  İzzet Çetin Müslim
Sarı
 İzmir Ankara İstanbul
 Vahap
Seçer Bihlun Tamaylıgil  Haydar
Akar
 Mersin İstanbul Kocaeli
BAŞKAN – Okunan
önergelere Komisyon katılıyor mu? 
PLAN VE BÜTÇE
KOMİSYONU SÖZCÜSÜ AHMET ARSLAN (Kars) – Katılmıyoruz Sayın Başkanım. 
BAŞKAN –
Hükûmet? 
ADALET BAKANI
KENAN İPEK – Katılmıyoruz Sayın Başkanım. 
BAŞKAN – Önerge üzerinde Sayın Sebahat
Tuncel konuşacak. 
SEBAHAT TUNCEL (İstanbul) – Sayın
Başkan, değerli milletvekilleri; verdiğimiz önerge üzerinde söz almış
bulunuyorum. 
Aslında birkaç maddedir aynı konu
üzerinde tartışıyoruz; Kızılay, Yeşilay ve Yeşilay Vakfı üzerinde. Kamu
yararına nasıl hizmet edecekleri, bunlara aktarılan kaynakların nasıl
denetleneceği üzerinde soru işaretlerimizi hep ifade ediyoruz, bir kez daha
bunun altını çizmek istiyoruz. Tabii, kamu yararına olan vakıfları, dernekleri,
sivil toplum örgütlerini desteklemek, bu konuda ortak bir fikir edinmek
olabilir ama bu konuda gerçekten hangi ihtiyaca istinaden bunu
gerçekleştiriyoruz? Bu konuda açıklığın olmaması, şeffaflığın olmaması… Ne
kadar personel buraya gidecek ya da hangi alanda çalışma yapacak, buraya
aktarılan maddi kaynakların ne kadarını nereye kullanacak, bu konudaki
planlaması nedir, hiçbir tartışma yok. Sadece önümüze sunulan bir yasa var ve
burada bu yasa ısrarla onaylatılmaya çalışılıyor. Belli ki iktidar bu konuda
daha önceden bazı tartışmalar yürütmüş, bazı kararlar almış; işte, kırk dokuz
yıllığına burayı kiralayacak, bunun üzerinden çeşitli işler yapacak ve kamu
yararına olan şeyleri, kamunun olanaklarını bu vakıflara harcayacak. Bunun
üzerinden de bize de onaylaması kalıyor ya da muhalefetimizi yapmamız. Bu
konuda, ciddi anlamda bunun yeniden tartışılması gerektiğinin, bunun ciddi
sorunlara neden olduğunun altını çizelim. 
Diğer bir konu: Dikkat ederseniz, bu
yasa metninde birkaç şeyi birden konuşuyoruz. Bir yandan Gençlik ve Spor
Bakanlığına ilişkin düzenlemeler Millî Eğitim Bakanlığının kapsamına giriyor,
bir yandan sağlıkta özelleştirmeye dair konuları konuşuyoruz; bir yandan bazı
vakıflara kamu kaynaklarının nasıl aktarılacağı, aslında kamu kaynaklarının
nasıl kendi yandaşlarına peşkeş çekilmesi meselesi; bir yandan kentsel dönüşüm,
bir yandan elektrik kaçakları ve kayıp payı, özel mülkiyet ihlali, İnternet
erişimi üzerinden… Bakar mısınız, kaç tane bakanlığı ilgilendiren bir meseleyi
biz aynı torba yasada konuşmaya çalışıyoruz ve bunların birçoğu aslında aynı
maddede düzenlenen şeyler. Bizim bu konudaki muhalefetimizin nedenini de ifade
ediyor. Yani, bir konuda bir bakanlık bir çalışma yapıyorsa gelir, burada
kapsamlı tartışılır, kapsamlı öneriler sunulur, bunun üzerinden bir tartışma
yürütülebilir.
Şimdi, biraz önce iktidar partisinden
arkadaşımız sunum yaparken, özellikle kentsel dönüşüme ilişkin örneklendirme
yaparken de karşısındakiyle dalga geçer gibi, hani “Örnekleme veriyorum.” adı
altında aslında gerçek niyetlerini ifade ediyor. Dolayısıyla, bu yasa
tartışmalarını ifade ederken biz de burada… Gerçek ile burada ifade edilenin
yani kamu yararına hizmet edenlere hizmet etmek, bu konuda olanak sağlamak,
Sağlık Bakanlığından buraya bütçe ayırmak, burada yaşanan sorunları çözmek gibi
genel söylemin altında, aslında orada başka bir şey yapılmak istendiğinin,
bunun bir perde olduğunun net göstergesi olarak karşımıza çıkıyor. İki durum
var. Bir gerçeklik var; gerçeklik, ihtiyaç olmayan, aslında mevcut, var olan
kurumlarla yapabileceğimiz işleri başka bir kuruma yükleyerek, üstelik Sağlık
Bakanlığından buna şimdi 15 bin TL, daha sonra yılda değişecek miktarlarda bir
şey yaparak, ön kabulle bu yasayı geçirmeye çalışıyoruz. Ama, diğer yandan,
asıl gerçek nedir? Bunu kim denetleyecek, nasıl denetleyecek, nereye hizmet
edecek, hizmet ettiği kişilere gerçek anlamıyla hizmet edip etmediği meselesi
muğlak. Çünkü, gerçek anlamı nedir, gerçek anlamda hedef kitle nedir meselesinde
de burada ciddi anlamda bir sorunla karşı karşıya olduğumuzu ifade etmek
istiyoruz. Yani, burada Kızılay, Yeşilay gibi bazı vakıflara kamusal
kaynakların aktarılmasıyla aslında, bir şekilde, AKP iktidarı buradan başka bir
yarar elde etmek istediğini bize ifade ediyor. 
O yüzden, bu tip uygulamalardan
vazgeçmek, burada daha sağlıklı çalışmak açısından önemli. Kaç saattir burası
çalışıyor, gerçekten bu Parlamento artık çok sağlıklı bir şekilde yasa
çıkaramaz hâle geldi. Sadece iktidarla muhalefetin… İktidarın yasayı dayattığı,
muhalefetin söz geldikçe buna eleştirilerini sunduğu ama en nihayetinde
iktidarın dediğinin olduğu, zor yöntemleriyle çalışan bir Meclis hâline geldik.
Yani, böyle bir şey olabilir mi? Buradaki, iktidardaki parti vekilleri bile,
şimdi bir kısmı burada dinliyor, bir kısmı dışarıda. Grup başkan vekilleri
“evet” diyorsa “evet”, “hayır” diyorsa “hayır” meselesi üzerinden bir tartışma…
RECEP ÖZEL (Isparta) – 1 kişi varsınız,
siz de 1 kişisiniz. 
SEBAHAT TUNCEL (Devamla) – Sizi bugün
galiba görevli addettiler. Bilmiyorum, milletvekilliğiniz tehlikede mi?
Böyleyse bence bu bir sorundur. Yani, burada şeye gerek yok, her şeye laf
atıyorsunuz. Sabahtan beri konuşuyoruz. Anlaşılan odur ki yeriniz garanti
değil. Yani eğer öyle bir şeyle sürekli laf atmaya çalışıp bozmaya
çalışıyorsanız bu bir sorundur. 
RECEP ÖZEL (Isparta) – Ne yapayım?
Arkadaşlar burada, siz 1 kişi kaldınız.
SEBAHAT TUNCEL (Devamla) – Neyse, söz
hakkımı gasbettiniz. 
İyi akşamlar.
BAŞKAN – Teşekkür ederim.
Diğer önerge üzerinde kim konuşacak?
Sayın Akçay, siz mi konuşacaksınız?
15’inci madde…
ERKAN AKÇAY (Manisa) – Evet.
BAŞKAN – Buyurun. (MHP sıralarından
alkışlar) 
ERKAN AKÇAY (Manisa) – Sayın Başkan,
değerli milletvekilleri; 15’inci maddedeki önergemiz üzerine söz aldım.
Biraz evvel 14’üncü maddedeki
konuşmamda, Hükûmetin, affedersiniz, AKP anonim şirketinin bu faaliyetleriyle
ilgili Cumhurbaşkanlığı Devlet Denetleme Kurulunun 17 Şubat 2010 tarihli
raporunda, kamuya yararlı dernek statüleriyle ilgili ve bunların
faaliyetleriyle ilgili yaptığı araştırma ve incelemeler dile getirilmişti.
Raporun “Sonuç” kısmından bir cümleyi önemine binaen sizlerle paylaşmak
istiyorum, 2010 tarihli Cumhurbaşkanlığı Devlet Denetleme Kurulu Raporundaki
inceleme, araştırma ve tespitler:
“Kamu yararına çalışan derneklere sağlanan
ayrıcalıklar yanında bazı dernekler, diğerlerinden farklı olarak özel istisna
veya ayrıcalıklardan yararlanarak genel yapı içerisinde imtiyazlı hâle
gelmektedirler.” Yani, Kızılay, Yeşilay Vakfı, TÜRGEV ve benzerleri imtiyazlı
hâle gelmektedirler. diyor rapor. “Bu durum sivil toplum yapısının
bozulmasına…” Demokratlığın, demokrasinin en önemli göstergelerinden biri sivil
topluma gereken önemi vermek, onu güçlendirmek, onun faaliyet alanını
genişletmek değil mi? Hayır, “…sivil toplum yapısının bozulmasına, kamu yararı
faaliyetlerinin belli alanlarda sınırlanmasına yol açıyor.” diyor. Yani arsa,
arazi, inşaat işlerinde. “…ve bunun neticesinde mali kaynakların birkaç
dernekte yoğunlaşmasına sebebiyet vermektedir.” Daha ne desin arkadaşlar? Yani
bir Cumhurbaşkanlığı Devlet Denetleme Kurulu raporunda daha ne söylenilsin?
Yani biraz da siyaseten, lafın açığı kime söylenir, burada tekrarlamak
istemiyorum. 
Teklifte öngörülen bu düzenlemeler,
Cumhurbaşkanlığı Devlet Denetleme Kurulu raporunda dikkat çekilen ayrıcalıkları
daha da derinleştirmektedir. Yani raporun dikkat çektiği hususlar maalesef daha
da olumsuz yönde ilerlemektedir ve bir bütün olarak Kızılay ve Yeşilaya ilişkin
düzenlemelerle bu iki sivil toplum kuruluşu yeni usulsüzlük, yolsuzluk ve
rüşvet uygulamalarına imkân verecek bir ortama doğru gittikçe sürüklenmektedir.
O nedenle, bu teklif metninden bu maddelerin çıkarılmasının daha yerinde
olacağını düşünüyoruz ve bu tür kayıt dışılığa sevk eden düzenlemelerden de
vazgeçilmesi gerekir. Ve 15’inci madde de 14’le beraber bir devamı niteliğinde.
Mevcut tahsislerde bu 14’üncü madde doğrultusunda “Hasılat payı alınmaksızın…”
E hasılat payı var, alınsın. Yani, bu kadar bir açgözlülük söz konusu.
Değerli arkadaşlar, bu Kızılay, Yeşilay
artık tamamen siyasi propagandaya da alet edilmeye başlandı. 13 Mayıs 2014
tarihinde Soma’da meydana gelen maden faciasından sonra tabii vatandaşlarımızın
yardımları, Kızılayın bazı dağıtımları da… Kızılay Şube Başkanı Soma Belediyesi
AKP Belediye Meclisi Üyesi ve Kızılayın yöneticilerinden birisi de AKP Kadın
Kolları Başkanı. Kızılayın o kıyafetleri giyilmeden ve Kızılay tarafından bu
yardımların yapıldığı ifade edilmeden, sanki bir siyasi parti veya iktidar
tarafından yapılıyormuşçasına bunların dağıtımları yapılmıştır -çok fazla
kişileri deşifre de etmek istemiyorum ama birisi AKP Belediye Meclisi Üyesi,
birisi de AKP Kadın Kolları Başkanı- ve propaganda amaçlı kullanılmıştır
Kızılayın yardımları. Yani, bu Kızılay, Yeşilay üzerinde neden bu kadar
durulduğu da Soma’da ayan beyan ispatlı, belgeli olarak da ortaya çıkmıştır. 
Bu düşüncelerle
bu maddenin de teklifimiz doğrultusunda çıkarılmasını diliyor, saygılar
sunuyorum. (MHP sıralarından alkışlar) 
BAŞKAN –
Teşekkür ederim Sayın Akçay.
Diğer önerge
üzerinde Sayın Çetin, buyurun. 
İZZET ÇETİN
(Ankara) – Sayın Başkan, değerli milletvekili arkadaşlarım; hepinizi saygıyla
selamlıyorum. 
Değerli
arkadaşlar, 15’inci maddeyle ilgili vermiş olduğumuz önerge üzerine söz aldım.
Tabii, ben maddeye biraz bağlı kalmak istiyorum işin doğrusu. Yani, Türkiye’de
Kızılay gibi, Yeşilay gibi kurumlara sahip çıkmak hepimizin görevi ama onları
istismar ederek, onlara yaslanarak Yeşilayın görevlerini yapmak üzere vakıf
kurup o vakfa kamuya ait varlıkları, kamu kurum ve kuruluşlarına, hazineye ait
taşınmazları devretmek ve bu devir işleminden sonra, o vakfa bu işler
devrediliyor diye daha evvel Yeşilay ve Kızılay cemiyet ya da derneğine irtifak
hakkı olarak verilen varlıkların, o irtifak hakkı bedellerinin kaldırılarak
vakfa veriliş biçimine döndürülmesi kabul edilebilir bir yaklaşım değildir.
Çünkü, biz, hazineden kamu yararına dernek, birlik, kurum, kuruluşlara,
vakıflara yardım yapıyoruz. Bunu defaatle Hükûmetlerin bakanlarına sormuş
olmamıza rağmen, “Bu kamu yararına kurumlardan kimlere hazineden yardım
yapılıyor?” dediğimizde ne başbakanlar ne bakanlar bize “Şu, şu kurumlar.” diye
cevap veremedi, cevap alma hakkını bile kullanamadık. 
Tabii, burada, bu miktar, örtülü
ödeneğin dışında neredeyse yeni bir örtülü ödenek boyutuna ulaştı. Yani,
kaynakların nereye kullanıldığı; hangi dernek, cemiyet, vakfa verildiği; bunun
içerisinde Deniz Feneri’nin, İHH’nın olup olmadığı… Ya da bunlardan daha
tehlikeli dernek, vakıf, kurum var mıdır, yok mudur; bu bir muamma. Kızılay ve
Yeşilaya irtifak hakkıyla devredilen varlıkların şimdi bedelsiz olarak kırk
dokuz yıllığına verilmesini düzenlemek AKP’yi bu konuda aklamaya yetmeyecektir.
Çünkü, bakınız, bu 2015 bütçesi öncesinde 2013 yılı kesin hesapları görüşüldüğü
için oradaki bu kuruluşlara, adı belli olmayan ama dernek, birlik, kurum,
vakıflara yapılan yardımlar 2013 yılında 449 milyon 473 bin liraya kadar
çıkmışken 2014 yılının sadece ilk dokuz ayında 902 milyon 529 bin liraya
çıkıyor bu para. Yani neredeyse, eski parayla, dokuz ayda 1 katrilyon Kızılay
ve Yeşilay dâhil, hangi kuruluşlara, sandıklara, vakıflara verildiği belli
olmayan yetimlerin parası. Bunun hesabı elbette bir gün sorulacak.
Şimdi, değerli arkadaşlar, burada
“irtifak hakkı” dediğiniz zaman… Tabii, “vakıf” deyince akla… Girin, bakın
Vakıflar Genel Müdürlüğünün sitesine, vakfın tanımında diyor ki: “Kişisel
çalışma ve gayretle elde edilen imkânların ve mal varlığının gönül rızasıyla
paylaşılmasını öngören sistemdir.” Yani vakfı böyle tanımlıyor ama siz, vakıf
kurup hazineye ait, kamu kurum ve kuruluşlarına ait varlıkları, malları bir
bütün olarak bir ailenin fertlerinin yönetimine girdiği TÜRGEV gibi, Yeşilay
Vakfı gibi vakıflara devretmeyi vakfetme olarak algılıyorsanız bu, büyük bir
yanılgıdır. Bu, doğrudan doğruya 77 milyonun hakkı olan malın, eşyanın, varlığın
kırk dokuz yıllığına bir aileye, bir zümreye devrinden başka bir şey değildir.
Bu, düpedüz kamu malını kanunla gasbetmektir, bir ailenin emrine vakfetmektir. 
Bakınız, Yeşilay Derneğinin
yöneticilerine bir bakın. Yöneticilerinin kimler olduğunu göreceksiniz, derneğe
girdiler. Şimdi, vakıf ortada yok, vakfın başkanı belli değil, yönetimi belli
değil. Oraya verdiğiniz, bedava, kırk dokuz yıllığına bedelsiz verilen malları,
bu sefer de eşitlik olsun diye, göz boyama, kendi milletvekillerinizi kandırma amaçlı
olarak Yeşilay Cemiyeti ve Kızılay Derneğine de vermeye kalkışıyorsunuz. Bu,
kamunun malıdır, yetimin malıdır; bunu vermeye hakkınız yok. Haram olacaktır,
haram olsun. 
Saygılar sunuyorum. (CHP ve MHP
sıralarından alkışlar) 
BAŞKAN – Önergeleri oylarınıza
sunuyorum…
 III.-
YOKLAMA 
(CHP ve MHP sıralarından bir grup
milletvekili ayağa kalktı) 
HAYDAR AKAR (Kocaeli) – Yoklama
istiyoruz. 
BAŞKAN – Yoklama talebi var. 
Sayın Akar, Sayın Şeker, Sayın Çetin,
Sayın Haberal, Sayın Öztürk, Sayın Özkes, Sayın Aksünger, Sayın Kuşoğlu, Sayın
Köktürk, Sayın Küçük, Sayın Kaplan, Sayın Tamaylıgil, Sayın Türmen, Sayın
Akçay, Sayın Çıray, Sayın Uzunırmak, Sayın Özgündüz, Sayın Işık, Sayın Yılmaz,
Sayın Düzgün.
Bir dakika süre veriyorum ve süreyi
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
XIV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)

BAŞKAN - Önergeleri oylarınıza
sunuyorum: Kabul edenler... Kabul etmeyenler... Önergeler kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir. 
16’ncı maddede üç adet önerge vardır,
önergeler aynı mahiyettedir, birlikte işleme alacağım.
 Türkiye Büyük
Millet Meclisi Başkanlığına 
Görüşülmekte olan 688 Sıra Sayılı Kanun
Teklifi'nin 16. Maddesinin kanun metninden çıkarılmasını arz ve talep ederiz.
İdris Baluken Selma
Irmak  Halil Aksoy 
Bingöl Şırnak Ağrı
Mülkiye Birtane Erol
Dora Demir Çelik
Kars Mardin Muş
Adil Zozani Abdullah
Levent Yüksel 
Hakkâri İstanbul
Aynı mahiyetteki diğer önergenin imza
sahipleri:
 Erkan
Akçay Özcan Yeniçeri Ali
Öz
 Manisa Ankara Mersin
 Mehmet
Günal Alim Işık
 Antalya Kütahya
Aynı mahiyetteki son önergenin imza
sahipleri:
 Rahmi
Aşkın Türeli İzzet Çetin Müslim
Sarı
 İzmir Ankara İstanbul
 Vahap
Seçer Haydar Akar Bihlun
Tamaylıgil
 Mersin Kocaeli İstanbul
 Ali
Özgündüz
 İstanbul
BAŞKAN – Komisyon önergelere katılıyor
mu?
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz Başkanım.
BAŞKAN – Hükûmet? 
ADALET BAKANI KENAN İPEK – Katılmıyoruz
Sayın Başkan.
BAŞKAN – Sayın Tuncel, konuşacak
mısınız?
SEBAHAT TUNCEL (İstanbul) – Gerekçe…
BAŞKAN – Gerekçeyi okutuyorum: 
Gerekçe:
Türkiye'deki vergi sistemi, dünyanın
modern hukuk ve şeffaflık ilkelerine dayalı anayasaya sahip olan ülkelerindeki
en adaletsiz olan, en şeffaf olmayan vergi sistemidir. Bu vergi sistemi,
zenginden az vergi, yoksul ve orta gelirliden çok vergi düsturuna dayanan bu
sistem, toplumsal gerilimleri arttırması, haksız kazançlar elde edilmesi ve bu
kapsamda toplumsal fay hatlarına saldırı sistemidir. Bir bütün olarak ele
alınması gereken vergi sistemi, AKP iktidarında yandaş sermaye birikimi
nedeniyle ele alınmamış, geçici maddeler torba yasalara eklenerek yandaşlar
zengin edilmiştir. Bu birikim oluşturma teknikleri ise birkaç şekilde vücut
bulmuştur. Bu tekniklerden birisi, kamu kaynaklarının aracı kurumlara
aktarılması yoluyla sermaye birikiminin yolunun açılmasıdır. İçeriği,
ödemeleri, şekli iktidar tarafından belirlenen, Sayıştayın denetimlerine kapalı
olarak gerçekleşen bu teknikle birlikte kamu kaynaklarının sermaye birikimine
dâhil edilmesi, hem hukuk açısından hem de etik açısından kabul edilemez bir
durumdur. Bu kapsamda 16’ncı madde kanun teklifi metninden çıkarılmalıdır.
BAŞKAN – Sayın Akçay, siz mi
konuşacaksınız?
ERKAN AKÇAY (Manisa) – Evet, Sayın
Başkan. 
BAŞKAN – Sayın Erkan Akçay konuşacak. 
Buyurun. 
ERKAN AKÇAY (Manisa) – Sayın Başkan,
değerli milletvekilleri; 16’ncı maddeyle ilgili önergemiz hakkında söz aldım.
Hepinizi saygıyla selamlıyorum. 
Bu da, maalesef, Kızılayla ilgili ve
bir af maddesi. Şimdi, 16’ncı maddeyle Kurumlar Vergisi Kanunu’na geçici 8’inci
maddenin eklenmesi suretiyle, Kızılay Derneğine ait iktisadi işletmeler adına
önceki vergilendirme dönemlerinde tarh veya tahakkuk ettirilen kurumlar vergisi
ve kâr dağıtımına bağlı vergi kesintisi ile bu vergiler ve geçici vergiye
ilişkin gecikme zammından, gecikme faizi ve vergi cezalarından ve bu
alacaklarla ilgili açılmış tüm davalardan ve Gelir Vergisi Kanunu’nun ilgili
maddelerinin uygulanmasına yönelmiş tüm davalardan, bu kanunun yayımlanacağı
tarihi izleyen ikinci ayın sonuna kadar vazgeçilmesi şartıyla tahsilinden
vazgeçilmektedir; yani, bir vergi affı düzenlemesi. Kime? Kızılaya. Neden?
Meçhul, makul bir gerekçe yok. Herhâlde şunu söyleyeceklerdir yine, Komisyonda
da dedikleri gibi: “Efendim, Kızılayın mali gücünü güçlendirmek.” Kızılay kamu
yararına çalışan bir dernek, milletin bir değeri; bu kanunlara, nizamlara
uymayacak da kim uyacak? 
Şimdi, bu düzenlemeler… En önemlisi,
değerli arkadaşlar, para gitmişse sorumlusundan alınır, yerine konulur, mutlaka
para veya bir maddi değer yerine getirilir, hesabı da sorulur. Yalnız,
kurumları, kavramları ve bazı kıymetleri dejenere ederseniz, bunun telafisi
bazen imkânsız, bazen de çok zordur. Bu düzenlemelerle, özellikle son üç dört
yıldır Kızılay, Yeşilay vesaireyle ilgili getirilen düzenlemelerle Kızılay gibi
bir güzide kurumu ne kadar çok dejenere ettiğinizin farkında mısınız?
Farkındasınız veya değilsiniz ancak dejenere ediyorsunuz; kurumları,
kavramları, değerleri dejenere ediyorsunuz. 
17 25 Aralık yolsuzluk olaylarından
sonra ve önce… Âdeta, sanki milat oldu. Kaldı ki, bunlar ta 1994 yıllarına
kadar âdeta bir şebeke hâline gelmiş bir organizasyonun yaptığı yolsuzluklardır
bize göre, somut olarak baktığımızda. Neticede bu düzenlemeler, AKP’nin sivil
toplum kuruluşlarına, kamu yararına çalışan derneklere ve kuruluşlara, kamu
kaynaklarına yönelik bakış açısının, yandaş oluşturma ve yolsuzluk zeminini
ortaya koyma şeklinde kendini göstermektedir. Hükûmetin sivil toplum
kuruluşlarına yönelik ayrıştırıcı ve ötekileştirici tutum ve davranışlarının
bir yansıması olarak görüyoruz. Yani, mesela, her ne hikmetse, yıllardır bütün
ısrarlarımıza rağmen, Kızılaya, Yeşilaya, Yeşilay Vakfına getirdikleri bu
imtiyazlı düzenlemelerin binde 1’i bile Darüşşafaka için, Darülaceze için
getirilmiyor. Neden? Üstelik bu Darülacezenin Başkanı da bildiğimiz kadarıyla
başbakanlar. Acaba neden? Herhâlde henüz ellerine geçiremediklerini
düşünüyorlar Darüşşafakayı, Darülacezeyi. O yüzden, bu tür durumları maalesef
hoş karşılamak mümkün değil. 
Bunlar kamu kaynaklarını kullanıyorlar,
millet malını kullanıyorlar. Kamu kaynaklarını ve millet malını kullanan, talan
edenleri, yiyenleri buradan lanetliyorum. İzzet Çetin Bey’in dediği gibi, haram
olsun, zehir zıkkım olsun diyerek sözümü tamamlıyorum. 
Hepinize saygılar sunuyorum. (MHP
sıralarından alkışlar) 
BAŞKAN – Teşekkür ederim. 
Diğer konuşmacı Sayın Ali Özgündüz,
buyurun. (CHP sıralarından alkışlar) 
ALİ ÖZGÜNDÜZ (İstanbul) – Teşekkür
ediyorum. 
Sayın Başkan, değerli milletvekilleri;
konuşmama başlarken hepinizi saygıyla selamlıyorum. 
Bugün 18 Mart, Çanakkale Savaşı’nın
100’üncü yıl dönümü. “Çanakkale Geçilmez” destanını yazan şehitlere selam
olsun. Şehitler bizim inancımıza göre ölmemiştir, onlar Hakk’a yürümüştür. Başta Gazi Mustafa Kemal Atatürk
olmak üzere Çanakkale destanını yazan tüm şehitlerin huzurunda saygı ve
minnetle eğiliyorum.
Çanakkale’de İngiliz ve Fransız donanması eğer boğazı
geçseydi müttefikleri olan o zamanki Çarlık Rusya’ya destek sağlanacaktı ve o
takdirde Çarlık rejimi çökmeyecekti, bir rejim değişikliği de olmayacaktı.
Dolayısıyla, bizim Kurtuluş Savaşı’nı vermemiz de çok daha zor şartlarda
olacaktı çünkü Rusya’daki devrim sonrası bizim doğu cephemiz koruma altına
alınarak, hatta emperyalizme karşı verilen savaşta o zamanki Sovyet rejimi de
önemli destek vererek Kurtuluş Savaşı’nı yapmamızda katkı sağlamıştır. 
Elbette ki Çanakkale’deki bu zaferle birlikte Türk ordusu,
özellikle Balkan savaşlarıyla birlikte kaybettiği prestijini yeniden kazanarak
milletle birlikte Kurtuluş Savaşı’nı başlatmak için de bir moral bulmuştur.
Yine bu savaşla Türk milleti, Mustafa Kemal Atatürk gibi bir deha lideri ortaya
çıkarmıştır, 20’nci yüzyılın dâhi lideri bize nasip olmuştur. 
Bu savaşta milletimiz 100 binin üzerinde öğretmen,
mülkiyeli, tıbbiyeli, okumuş aydınını kaybetti. Ancak, bu şehitler Hakk’a
yürürken, “Vatan sağ olsun.” diyerek Hakk’a yürürken vatanı kurtardılar.
Dolayısıyla, onların sayesinde bugün anlı şanlı bayrağımız, rengini şehitlerin
kanından alan ay yıldızlı al bayrağımız göklerde dalgalanıyor. O şehitler
sayesinde bugün yüz binlerce minareden ezanlar okunuyor. Yine, şükür ki burası
İslam yurdu olarak, çağdaş Türkiye Cumhuriyeti olarak ve İslam ülkeleri içinde
de en önemli, önder, lider konumunda bir ülke olarak yolumuza devam ediyoruz. 
Tabii,
kolay değil, 213 bin şehit verilmiştir. Birileri bugün Çanakkale Savaşı’nın
kahramanı, Kurtuluş Savaşı’nın kahramanı Gazi Mustafa Kemal Atatürk’e ve 213
bin şehide saygısızlık adına -onu dahi göze alarak- “Çanakkale Savaşı bir
hezimet midir, bir zafer midir?” gibi tartışmalara giriyor ki, e, ne diyeyim,
yani bu insanların Gazi Mustafa Kemal’le sorunları olabilir ama Allah’tan
korksunlar, bari 213 bin şehide saygıdan dolayı bu tartışmaya girmesinler. Eğer
hakikaten inanıyorlarsa, inancımıza göre bu 213 bin şehit ölü değil, hâlen
içimizde yaşamaktalar, en azından bunlara saygıya hürmeten -bugün başlarını
yastığa koyup evlerinde rahat uyuyorlarsa o şehitler sayesinde- onlara hürmeten
bu tartışmalara girmesinler. Bu tartışmalar yarın… Bir daha, Allah, Çanakkale
gibi zor bir duruma ülkemizi düşürmesin. Ancak, yarın böyle bir durumda da
Çanakkale destanını yazacak kahramanlar da bulunmayabilir. Ne diyordu Gazi
Mustafa Kemal? “Vatanın bağrına düşman dayasın hançerini, / Bulunur kurtaracak
baht-ı kara maderini.” 
Çanakkale
şehitlerini saygı ve minnetle anıyorum.
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz. 
Önergeleri
oylarınıza sunuyorum: Kabul edenler... Kabul etmeyenler... Önergeler kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Birleşime
on beş dakika ara veriyorum.
 Kapanma
Saati: 22.42
YEDİNCİ OTURUM
Açılma
Saati:22.58
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muhammet Bilal MACİT (İstanbul), Mine LÖK BEYAZ (Diyarbakır)
-----0-----
BAŞKAN - Sayın milletvekilleri, Türkiye
Büyük Millet Meclisinin 79’uncu Birleşiminin Yedinci Oturumunu açıyorum.
688 sıra sayılı Kanun Teklifi’nin
görüşmelerine devam ediyoruz.
Komisyon burada.
Hükûmet burada.
Şimdi, ikinci bölümün görüşmelerine
başlayacağız.
İkinci bölüm, geçici madde 1 dâhil, 17
ila 36’ncı maddeleri kapsamaktadır. 
İkinci bölüm üzerinde gruplar adına,
Halkların Demokratik Partisi Grubu adına İstanbul Milletvekili Sayın Sebahat
Tuncel konuşacak.
Buyurun.
Süreniz on dakika.
HDP GRUBU ADINA SEBAHAT TUNCEL
(İstanbul) – Teşekkür ederim Sayın Başkan.
Sayın milletvekilleri, 688 sıra sayılı
Kanun Teklifi’nin ikinci bölümü üzerinde Halkların Demokratik Partisi Grubu
adına söz almış bulunmaktayım. Hepinizi saygıyla selamlıyorum.
Aslında, başından beri bu torba yasa
şekline hep itiraz ettik. Dolayısıyla, bu torba yasada, aslında birbiriyle hiç
alakası olmayan bakanlıkları ilgilendiren ve o alanda daha kapsamlı bir
çalışmanın esas alınması gereken maddeler bu torba yasaya yedirilmiş durumda. 
İkinci bölüme ilişkin de aslında bizim
genel olarak bu yasada olmaması gerektiğini, çıkarılması gerektiğini
düşündüğümüz maddeler var. Ben onlara ilişkin eleştirilerimizi ifade edeceğim.
Ama ondan önce, yasa yapma tekniğine
ilişkin bir şey ifade etmek istiyorum. Yasalar o kadar ruhsuz ve aslında sadece
sermayedarların, sadece neoliberal politikaların temsilcilerinin ihtiyaçlarına
göre düzenlendiği için, bu yasalar, yoksulları, emekçileri, kadınları, gençleri
çok ciddi anlamda olumsuz etkilemektedir çünkü asıl olan şey, toplumsal yaşamı
yeniden eşitlik, özgürlük, adalet, barış üzerine örgütlemek değil, aksine,
“Bunları nasıl birbiriyle parçalarız, nasıl çatışmaları derinleştirebiliriz,
eşitsizlikleri artırabiliriz?” üzerinden kurulan yasalardır. 
Şimdi, buradan baktığımızda aslında
Türkiye kendisini sosyal devlet olarak tanımlayan ve biraz önce de konuştuğumuz
bu kamu yararına olan dernekleri, vakıfları güçlendirmek için tam da işte
“kamu” olarak tanımladığımız… Daha doğrusu, kamuyu şimdi, AKP Hükûmeti ve
mevcut yasalarda devlet olarak tanımlıyoruz. Benim kişisel ve grubumuzun
tanımlaması, kamu, halkın kendisidir, toplumdur. Aslında, “kamu yararına” denen
şey daha çok devlet yararına olan, devleti korumak üzerinden kurulan bir yasa.
Asıl problem de burada zaten. Yani “kamu” dediğinizde, “kamu yararı” diye ifade
ettiğinizde, burada yaşayan yurttaşları değil, devleti kastediyorsunuz.
Dolayısıyla, devletin bekası için her türlü sömürü, her türlü hukuksuzluk, her
türlü hak ihlali yasal hâle geliyor. Bugün yapılan şey bu. O yüzden, bu kamu
tanımını da değiştirmek gerekiyor. Yani “kamu” dediğiniz şey aslında toplumun
kendisidir. Sosyal devlet olduğunu iddia eden Hükûmetin aslında bu kamunun
güvenliğini, kamunun geleceğini düşünmesi gerekir benim söylediğim anlamda ama
burada daha çok devleti ve devletin içerisinde olan bazı grupları destekleyen
bir nokta. Dolayısıyla, yapılması gereken şeylerden birisi de bir yurttaşın
barınma hakkını, yaşam hakkını, sağlık hakkını, eğitim hakkını güvence altına
almaktır. AKP Hükûmeti bunu da derinleştiriyor. Nereden, söyleyeceğim. Örneğin,
bu maddelerde, ikinci bölümde en temel itiraz ettiğimiz konulardan birisi
elektrik kaçak kayıp bedeli. Şimdi, bu elektrik kaçak kayıp bedeli üzerinde çok
yoğun tartışmalar oldu. Biliyorsunuz, özellikle Kürdistan illerinde; Mardin’de,
Diyarbakır’da, Bismil’de, birçok yerde insanlar, özellikle çiftçiler… Elektrik
idaresi özelleştirildikten sonra çiftçilere, halka yönelik çok ciddi bir
baskıyla geri döndü. O zaman da hatırlarsanız, bunu Kürtler üzerinden ifade
eden, özellikle Enerji ve Tabii Kaynaklar Bakanının söylediği “Kürtler aslında
bunu vermiyor.” ya da “Kürtler kaçak elektrik kullanıyor.” üzerinden ırkçı,
ayrımcı, milliyetçi bir söyleme de götüren bir dönemi yaşadık. Evet, yani bu
ülkede insanlar yoksullaşıyor ve siz bu alanı özelleştirerek, özel sektörün
insafına bırakarak yurttaşı da daha çok mağdur ettiniz. Siz, kendiniz kâr etmek
için, devrettiğiniz özel şirketlerin kâr etmesi için işte yurttaşın isyan
etmesine, eylem yapmasına neden oldunuz. İsyan eden, eylem yapan, bu konuda hak
arayanlara da “Zaten onlar Kürt’tü, onlar kaçakçılık yapıyor, efendim, onların
kaçak kullandığı şeyi biz mi ödeyeceğiz?” diye toplumu da yanlış bilgilendiren
bir noktaya getirdiniz. Oysa asıl kaçak elektrik şeylerine baktığınızda o sizin
çok özelleştirme heveslisi olduğunuz özelleştirilmiş şirketlerin kaçak elektrik
kullanılması ya da hırsızlıklarıyla yaptığı şeyler bu yurttaşlarınkinin 10 kat
fazlasıdır. Gerçekten eğer elektrik anlamında… Ki bu ekolojik dengeyle de
alakalı bir şey; sadece şeyle değil, elektrik üretimi, şu bu falan… Her yere
HES yaptınız, her yerde elektrik üretimi adı altında doğamızı talan ettiniz.
Neymiş? “Türkiye’nin ekonomik elektrik ihtiyacını karşılayacağız.” Hiç de öyle
değil, karşılayamıyorsunuz zaten, var olan kaynakları da eşit dağıtmıyorsunuz.
Bunlar çok ciddi bir sorun, dolayısıyla bu elektrik kaçak kayıp bedelini zaten
bu yasayla siz, işte özel sektör üzerine düşen şeyi kamuya yüklüyorsunuz ama
yurttaşı korumak yerine yine patronları koruyorsunuz. Burada da çok ciddi bir
sorun var, dolayısıyla işte buradan itiraz ediyoruz. Yurttaşlık hakkını
koruyan, yurttaşları koruyan bir perspektifle hazırlanmadığı için yarın temel
sorunlar ortaya çıkacak. Bu ülkede kaç tane insan kaçak elektrik kullandığı
için hırsızlık suçuyla yargılanıyor ya da siciline böyle işlenmiş durumda. Oysa
bu devletin yapması gereken şey o parayı ödeyemeyen insanların haklarını
güvence altına almak. Madem sosyal devletiz, o zaman sen en alttakilerin, en
yoksulunun, bu ülkede parası olmayanların hakkını güvence altına alacaksın; ama
buradaki bütün uygulamalar daha çok parası olanların hakkını güvence altına
alıyor yani “daha çok para, para, para…” diyenlerin hakları güvence altına
alınıyor ama bu yurttaşlar meselesi sorun. 
Mesela, diğer bir madde 26’ncı madde.
Sevgili arkadaşlar, bu 17’nci maddeye ilişkin eleştirilerimizi böyle ifade
ederken 26’ncı madde başka bir nokta. Mesela, kentsel dönüşüm projelerinin
eksikliklerini konuştuk. Biraz önce, Sultanbeyli özgülünde aslında neler
yapılmak istendiğini bir kez daha tartıştık. Yani, “kentsel dönüşüm” denen
proje, Türkiye’de ciddi anlamda kentsel sorunlara neden olan, kentin
kimliğiyle, kentin kültürüyle, sosyal, ekonomik yapısıyla oynayan bir yaklaşım.
Öyle ki, AKP yani her yeri “Taşı toprağı altın.” diyerek yetinmiyor. Yani, bu
rant elde etmekten o kadar çok şey yapıyor ki “para” deyince daha çok para
gelsin diye. Şimdi yurttaşın da haklarını elinden alıyor. Çünkü burada, 26’ncı
maddede bir şekilde, yeni düzenlemeyle, özel mülkiyete sahip olanların arazilerini
de kullanıma açıyor yani tünel aracılığıyla bunları kullanıma açmaya çalışıyor.
Bu çok ciddi bir sorun. Yani, AKP Hükûmetinin bu politikası yurttaşları olumsuz
etkiliyor. Yani, şurada böyle şey yok. Yani, bu ülkede milyonlarca evsiz insan
var. Bu ülkede insanlar gerçekten sağlıklı ev koşullarında kalmıyorlar ve
bunları düzenlemek yerine, biz mevcut olanı nasıl ranta çeviririz, işte, yer
altından, yer üstünden nasıl bu alanları kendi çıkarımıza düzenleriz gibi bir
sorun var. Yani, arazileri, yer altını da... Yani, devlet bu şeyle -üstte mülk
sahibi, özel mülkiyet sahibi olacak- alttaki kullanımı kendisine açmak istiyor,
bu da başka bir mağduriyet alanı. Dolayısıyla, burada AKP Hükûmetinin bu
politikalarına itiraz etmek bizim açımızdan bir zorunluluk. Yurttaşın hakkını
koruyanlar, soldan, demokrasi güçlerinden muhalefet edenler açısından bu
önemli. 
Diğer, arkadaşlar, bu bölüm açısından
itiraz ettiğimiz yasalardan birisi de İnternet erişimi meselesi. Yani,
biliyorsunuz, daha önce bir kez İnternet erişim konusunda, İnternet özgürlüğü
konusunda yine yasa çıkartılmıştı. Anayasa Mahkemesinden döndü ama AKP iktidarı
ısrarla İnternet üzerinden yeni bir baskı, yeni bir iktidar alanı kurmaya
çalışıyor. Niye? Çünkü biliyor ki aslında sosyal medya üzerinden, işte, yeni
bir aydınlanma, yeni bir bilinçlenme ortaya çıkıyor. Bütün Orta Doğu’da, sayın
vekiller bilirler, aslında sosyal medya üzerinden insanlar örgütlenerek mevcut
iktidarlara itiraz ettiler, iktidarları değiştirdiler. Tunus’ta başlayıp
Mısır’la devam eden, bugün Suriye’de gelişen süreçlerde insanlar sosyal
medyayla, işte, iletişim üzerindeki özgürlükler aracılığıyla bir araya geldi.
AKP bundan korkmuş olsa gerek ki “Olur da benim de iktidarım gider.” üzerinden
daha çok denetime alıyor, her şeyi merkezîleştiriyor. Yani, aslında biri bizi
gözetliyor babında herkesi gözetleyen, herkesi denetimi altına alan ve bu
konuda bilim üzerinden iktidar kuran bir anlayışla karşı karşıyayız. Bilim
üzerinde iktidar kurmak toplumu tahakküm altına almaktır, toplumu baskı altına
almak ve korku salmaktır. Şimdi, demokrasinin, özgürlüklerin olduğu yerde böyle
bir şeye ihtiyaç var mı? Bu, korkunun da yansımasıdır. AKP Hükûmeti kendi
iktidarından korkuyor. Nasıl ki, Sayın Cumhurbaşkanı o saraya gittiği hâlde
nasıl korkuyor, sarayını koruma, sarayının güvenliğini alma şeyine girdiyse AKP
iktidarı da kendi güvenliğini, özgürlükleri kısıtlayarak, İnternet erişimini
kısıtlayarak şey yapmaya çalışıyor. Uluslararası kuruluşlar Türkiye’nin aslında
Uganda, Zambiya, Bangladeş ve Ruanda’dan geri bir noktaya geldiğinin, 2013’ten
bugüne 6 puan gerilediğinin tespitini yapıyor. Ama, durum daha vahimdir. 
Yine, bir noktada bu yükseköğretim
kurumlarına ilişkin bir şey söylemek istiyorum. Burada yapılan düzenlemeler de
yerelin inisiyatifini yok sayan, daha çok merkezîleştiren, denetim altına
alınan bir yaklaşımla sergilenmiş. Dikkat ederseniz hem işte İnternet
özgürlüğünü kısıtlayan hem de yükseköğrenime ilişkin yapılan düzenlemelerin
hepsinde bir merkeziyetçilik var, bir elinde tutma, denetleme ve tek merkez
elinde yapma. Bu demokrasinin ilkelerine de aykırıdır yerelde demokrasiyi
geliştirmek, yönetime yereldeki insanları katmak açısından. Bütün bunlar bizim
açımızdan eleştiri konusudur ve bu konuda maddeler konusunda da önergelerimiz
var, gerekli konularda buna dair görüşlerimizi ifade edeceğiz. 
Ben bir kez daha Genel Kurulu saygıyla
selamlıyorum. 
BAŞKAN – Teşekkür ederim. 
MEHMET NACİ BOSTANCI (Amasya) – Sayın
Başkanım, birkaç kayıtlara geçmesi için…
BAŞKAN – Buyurun. 
VII.- AÇIKLAMALAR (Devam)
7.- Amasya Milletvekili Mehmet Naci Bostancı’nın,
İstanbul Milletvekili Sebahat Tuncel’in 688 sıra sayılı Kanun Teklifi’nin
ikinci bölümü üzerinde HDP Grubu adına yaptığı konuşmasındaki bazı ifadelerine
ilişkin açıklaması
MEHMET NACİ BOSTANCI (Amasya) – Sayın Başkanım,
çok teşekkür ediyorum. 
Sebahat Hanım konuşurken özellikle
“Kürdistan illeri” diye bir ifadede bulundu. Şimdi, bu mantıkla bakacak olursak
bazı yerler Kürdistan illeri, geri kalan ne oluyor? Onlar da Türkistan illeri
mi oluyor? Türkiye Cumhuriyeti devletinin vilayetleri vardır ve Türkiye
Cumhuriyeti devletine ilişkin de öyle zannediyorum ki HDP’nin bir temel itirazı
yok. Ortak sembollere,
ortak değerlere bağlı olduğunu ifade ediyor. Türkiye’de Kürtlerin varlığı, var
olması ayrı bir meseledir, “Kürdistan illeri” denilerek, kimi insanlara
kışkırtıcı gelebilecek bir dille kavramları siyasal çatışmanın o sınırında
sertleştirmek farklı bir şeydir. Lütfen, bunlara dikkat edelim. Zaten bir çözüm
sürecinde ilerliyoruz, herkesin ihtimam göstermesi lazım; bu bir. 
İkincisi, kayıp kaçak için itirazlar söylenebilir,
eleştiriler dile getirilebilir ama “Asıl hırsızlar bunu yapan şirketler.” filan
gibi bir ifade çok doğru olmaz. Türkiye'nin partisi olmaya çalışıyorsunuz,
herhâlde bu iddianızın içinde vatandaşlar kadar bu ülkenin şirketleri de var,
onların da partisi olmayacak mısınız, yani onlara ilişkin bir hassasiyetiniz
yok mu? Nasıl böylesine bir genellemeyle hepsini hırsız, kaçakçı diye ilan
edersiniz buradan? Çok yanlış bir yaklaşım Sebahat Hanım. 
Üçüncüsü, “Elektrik borcunu ödeyemeyenlere yardım.” diyor.
Şunu ödeyemeyenlere ayrı bir yardım, bunu ödeyemeyenlere ayrı bir yardım
mantığıyla yaklaşabilir miyiz? AK PARTİ Hükûmeti on üç yıldır Türkiye'nin alt
toplumsal kesimlerini destekleyen birçok politikaya imza atmıştır, oradan öder,
buradan öder. Dolayısıyla alt sosyal kesimlere zaten birtakım yardımlar
yapılıyor. Elektrik borcunu da öder, su borcunu da öder. Kalem başına para
ödenmesi diye bir yaklaşım hiçbir devlet için söz konusu olmaz.
Teşekkür ediyorum. 
BAŞKAN – Ben teşekkür ederim. 
SEBAHAT TUNCEL (İstanbul) – Sayın Başkan…
BAŞKAN – Buyurun Sayın Tuncel. 
SEBAHAT TUNCEL (İstanbul) – Sataşmadan söz istiyorum. 
MEHMET NACİ BOSTANCI (Amasya) – Ben yerimden yaptım
açıklamayı. 
BAŞKAN – Yerinden bir açıklama yaptı, size de yerinizden söz
vereyim. 
SEBAHAT TUNCEL (İstanbul) – Tamam, ben de yerimden
yapabilirim.
MEHMET NACİ BOSTANCI (Amasya) – Ayrıca, sataşmadım Sebahat
Hanım. 
BAŞKAN – Sadece bir açıklama yaptı. 
SEBAHAT TUNCEL (İstanbul) – Ben de bir açıklama yapayım.
BAŞKAN – Siz de buyurun. 
8.- İstanbul Milletvekili Sebahat Tuncel’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
SEBAHAT TUNCEL (İstanbul) – Teşekkür ediyorum Sayın Başkan. 
Sayın Grup Başkan Vekilinin itirazlarına ilişkin öncelikle
şunu söyleyeyim: Tabii, Türkiye’de hep bir çözüm sürecinden bahsediyoruz ama ne
kadar çözüm sürecinin kurallarına göre değerlendiriyoruz, bunu halkımızın
takdirine bırakıyoruz. Bu konuda özellikle iktidarın yeterince adım atmaması,
Kürt sorununun çözümü konusunda, bırakalım işte 2005’te “Kürt sorunu vardır.”
deyip, şimdi “Kürt sorunu yoktur.” noktasına gelen politikalarını herkes takdir
ediyor. 
Ben, Kürdistan illeri deyince, burada çok açtık diye
düşünüyorum, bu kürsüde. Onu, “Türkiye illeri” ya da “Kürdistan” diye bir ayrım
yapmaktan ziyade bunu bir tespit, coğrafi terim olarak değerlendirdim. O
açıdan, hem Türkiye’de hem Trakya’da -Anadolu, Mezopotamya diyebilirsiniz ya da
Trakya, Anadolu, Mezopotamya- orada da başka tanımlar var. Kürdistan, Türkiye
diye tanımlıyoruz. 
Her yerde halkların, ezilenlerin,
emekçilerin partisi olmaya tabii ki devam edeceğiz. O konuda hiç şüpheniz
olmasın. Seçimlerde de mutlaka bunun sonuçları ortaya çıkacaktır. 
İkincisi: Bu, özellikle elektrik
kaçakları meselesinde, ben, iktidarın, tam da Bakanın söylediği, bu, Kürtlere
bunu mal eden politikalarına itirazla bunu söylüyorum. 
MEHMET METİNER (Adıyaman) – Ne zaman
“Kürtler” dedi ya? Yalan söylüyorsun! 
SEBAHAT TUNCEL (İstanbul) - Genelleme
yapmak doğru değil, katılıyorum size. Asıl eleştirmek istediğim şey, aslında
yaptığınız, kurduğunuz sistem bütün bunlara zemin sunuyor yani bu özel
şirketlere orada kaçak elektrik kullanılmasına… Hırsızlık belki kurumlar
yapmıyor ama bu sistemin kendisi tam da bunu üretiyor. Bunları çözelim,
birlikte tartışalım. Biz daha önce Sayın Bakanla kaç defa bir araya geldik, “Bu
meseleyi nasıl bir müzakere içerisinde çözebiliriz?” diye. İşte insanlara,
köylülere tazyikli suyla polis müdahale ederken bunu yapmadan nasıl çözeriz
diye biz de tabii ki bir araya geldik, birlikte bu meseleleri tartıştık,
tartışmaya da çalışıyoruz. Ama burada yaptığınız düzenleme başka bir nokta yani
bu sorunu çözecek bir düzenleme değil, kaçak elektrik şeyini giderme adına
aslında mevcut olan sorunların üzerini örtme yaklaşımı. Bizim itiraz ettiğimiz
nokta bu. Bunu beğenirsiniz, beğenmezsiniz; ayrı bir nokta. 
BAŞKAN – Teşekkür ederim.
SEBAHAT TUNCEL (İstanbul) – Son olarak
bir şey daha… 
MEHMET METİNER (Adıyaman) – Sayın
Bakanın “Kürtler” diye başlayan bir cümlesi yok. Yalan söylüyorsun! 
BAŞKAN – Bir dakika sayın
milletvekilleri…
MEHMET METİNER (Adıyaman) – Yalan
söylüyor! 
BAŞKAN - Buyurun. 
SEBAHAT TUNCEL (İstanbul) – Yalanı
kimin söylediği belli! 
BAŞKAN – Tamam, teşekkür ederim. 
Siz cevaplarınızı verdiniz. 
Başka…
MEHMET METİNER (Adıyaman) – Ucuz,
beylik laflar! 
SEBAHAT TUNCEL (İstanbul) – Bir
cümleyle… 
Sayın Başkan, bitiriyorum. 
BAŞKAN – Son bir dakika…
SEBAHAT TUNCEL (İstanbul) – Şimdi, bir
şey daha ifade etmek istiyorum. Tabii ki biz muhalefet olarak burada kendi
eleştirilerimizi, önerilerimizi sunmaya çalışıyoruz, katkı sunmaya çalışıyoruz.
Sadece derdimiz muhalefet etmek falan değil, aynı zamanda doğru bir kanun
çıksın, doğru bir şey çıksın diye ifade ediyorum. 
Bir de yani bu beğenilir, beğenilmez;
ayrı bir şey. Ben Sayın Grup Başkan Vekilinin yaklaşımlarını çok şey olarak
görmedim. Düzeltme açısından da teşekkür ediyorum, en azından ne demek
istediğimizi açıklama açısından. Ama buradan bağırıp “Yalan söylüyor!” diyen zatın
kendisi kendi geçmişine baksın diye düşünürüm. 
Teşekkürler. 
BAŞKAN – Birbirinize sataşmayın lütfen.

MEHMET METİNER (Adıyaman) – Siz
kimsiniz, benim geçmişi mi konuşacaksınız? 
BAŞKAN – Sayın milletvekilleri, 780
bin… 
SEBAHAT TUNCEL (İstanbul) – Sen kimsin
asıl? 
BAŞKAN – …küsur kilometrekare… 
SEBAHAT TUNCEL (İstanbul) – Halkına
ihanet edenin kimseye faydası yok! Terbiyesiz! 
MEHMET METİNER (Adıyaman) – Ucuz,
pespaye laflar ediyorsunuz! Kaç kıratlık insansınız be? 
BAŞKAN – Sayın milletvekilleri… 
SEBAHAT TUNCEL (İstanbul) – Kes sesini
be!
MEHMET METİNER (Adıyaman) – Hayret bir
şey! 
BAŞKAN - Sayın milletvekilleri…
SEBAHAT TUNCEL (İstanbul) –
Terbiyesizlik yapma! Sen kimsin ya, sen kimsin! Sen kim oluyorsun! 
BAŞKAN - Sayın Tuncel… Sayın Metiner…
SEBAHAT TUNCEL (İstanbul) - Halkına
faydası olmayanın başka halklara faydası olur mu!
BAŞKAN – Sayın Tuncel…
MEHMET METİNER (Adıyaman) – Haddinizi
bilin ya!
SEBAHAT TUNCEL (İstanbul) - Sen haddini
bil be!
BAŞKAN – Sayın milletvekilleri…
MEHMET METİNER (Adıyaman) – Saygısız!
SEBAHAT TUNCEL (İstanbul) – Sayın
Başkan…
BAŞKAN - …780 bin küsur kilometrekare
üzerinde bulunan vatan parçasının ismi Türkiye Cumhuriyeti’dir. Bu kara
parçasının içinde bulunan 81 ilimiz de Türkiye Cumhuriyeti’nin ilidir. Bunu
kayıtlara geçmesi anlamında söyledim.
XIV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)
BAŞKAN - Şimdi, Milliyetçi Hareket
Partisi Grubu adına Konya Milletvekili Sayın Mustafa Kalaycı konuşacak. (MHP
sıralarından alkışlar)
Buyurun.
MHP GRUBU ADINA MUSTAFA KALAYCI (Konya)
- Sayın Başkan, değerli milletvekilleri; görüşülmekte olan 688 sıra sayılı
Kanun Teklifi’nin ikinci bölümü üzerine Milliyetçi Hareket Partisi Grubu adına
söz almış bulunmaktayım. Bu vesileyle hepinizi saygılarımla selamlıyorum.
AKP, milletimizin talebi ve beklentisi
olan konular yerine rant sağlamaya, yandaş korumaya ve kendilerini kurtarmaya
yönelik düzenlemeler yapmaya devam etmektedir. Öyle ki özel çıkarlar için
milletin parasıyla vakıf ve dernek dahi kurulmaktadır. “Torba” diye
nitelendirilen tasarı ve tekliflerde pek çok konu dikkatlerden kaçırılmaktadır.
Özel nitelikte, adrese teslim, birilerine çıkar sağlamaya yönelik maddeler
torba kanunlara sıkıştırılmaktadır. Bu torba düzenlemede de aynı mahiyette
maddeler dolu olup bu konuşmamda elektrik piyasası ile ilgili düzenleme ve
gelişmeleri dile getireceğim.
Bu teklifin 17’nci maddesinde, dağıtım
şirketlerine verilen hedef kayıp kaçak oranlarının yeniden belirlenmesi
konusunda EPDK'ya yetki verilmesi, dolayısıyla faturalarını düzenli ödeyen
abonelerin daha fazla kayıp kaçak ücreti ödemesinin yasal altyapısı
oluşturulmaktadır. Bu düzenleme Hükûmetin elektrikte kayıp kaçak hedefini
tutturamadığının açık bir itirafıdır. Elektrik dağıtım şirketleri
özelleştirilirken ihaleleri kazanan şirketlere kayıp kaçağı azaltmak için
hedefler verilmiş olup hedefi yakalayamayan şirketin oluşan zararı kendisinin
üstlenmesi gerektiği açıktır. Bu zararın vatandaşa yüklenmesinin ihale
şartlarını çiğnemek, dolayısıyla ihaleye fesat karıştırmak anlamına geldiği
açıktır. Ayrıca, kayıp kaçağın oluşmasında hiçbir sorumluluğu bulunmayan
tüketicilerin doğrudan kayıp kaçağın bedelini ödemek durumunda bırakılması “hak
ve nasafet” ilkesiyle bağdaşmaz. Birileri elektriği kaçak kullanmakta, bunun
faturasını masum vatandaş ödemektedir. Vatandaştan kullanmadığı elektriğin
parasını hangi hakla alıyorsunuz? Başkasının yaptığı hırsızlığı neden dürüst
vatandaşa ödettiriyorsunuz? Tüketicilerin, dağıtım sisteminin kayıp ve kaçağına
muhatap kılınması, Anayasa’nın “hukuk devleti”, “sosyal devlet”, “adalet” ve
“eşitlik” ilkelerine ve evrensel tüketici haklarına aykırıdır.
Nitekim, Yargıtay Hukuk Genel Kurulu,
içtihat niteliğindeki 21 Mayıs 2014 günlü kararında elektrik enerjisinin nakli
esnasında meydana gelen kayıp ile başka kişiler tarafından hırsızlanmak
suretiyle kullanılan elektrik bedellerinin kurallara uyan abonelerden tahsili
yoluna gitmenin hukuk devleti ve adalet düşünceleriyle bağdaşmadığını, elektrik
kaybını önleme ve hırsızlıkları engelleme veya hırsızı takip edip, bedeli ondan
tahsil etme görevinin de bizzat enerjinin sahibine ait olduğunu belirtmiştir.
Dolayısıyla elektrik kayıp kaçaklarından tüketiciler sorumlu tutulamaz ve bunun
bedeli tüketicilere ödetilemez. Uygulama ve yapılan düzenleme açıkça hukuka
aykırıdır.
Ayrıca, Hükûmete ve Komisyona
soruyorum: Bu madde bu teklife niye konmuştur? Zira, Hükûmet tarafından
28/1/2015 tarihinde Meclise sunulan Elektrik Piyasası Kanununda Değişiklik
Yapılmasına Dair Kanun Tasarısı Komisyonda görüşülmektedir. Böyle bir tasarı
varken bir madde neden bu torbaya alınmıştır? Yoksa ne yaptığınızın farkında mı
değilsiniz?
Hükûmet
tasarısında yargı kararlarının önüne geçebilmek için hukuksuz uygulamalar açık
bir şekilde kanuna konulmakta, hatta kayıp kaçak bedeli, sayaç okuma ve
faturalama bedeliyle ilgili mahkeme ve tüketici hakem heyeti kararına istinaden
dağıtım şirketlerince yapılan iadeler ve mahkeme masraflarının da gider olarak
tarifelere alınmak suretiyle tüm abonelere ödettirilmesi gibi ilginç ve ucube
bir düzenleme yapılmaktadır. Gerekçe ne biliyor musunuz? Dağıtım şirketleri
zarar eder, iflas eder. AKP Hükûmeti, bu gerekçeyi pervasızca sunabilmektedir.
Bu kadarına pes doğrusu! Biliyorsunuz, dağıtım şirketlerinin tahsildarlığını
yapan, tarımsal desteklemeleri elektrik borçlarına mahsup eden de AKP
Hükûmetidir. AKP’nin anlayışı bu; aman yandaşlar zarar etmesin, vatandaş ise ne
hâli varsa görsün. 
Hükûmete
soruyorum, dağıtım şirketleri özelleştirilirken ihaleyi alan şirketlerin
verilen hedefler doğrultusunda kayıp kaçak oranlarını düşürmeleri öngörülmedi
mi? Bu yükümlülüklerini sağlayamadılarsa sonucuna katlanmaları gerekmektedir.
Ticarette kâr ya da zarar etmek vardır. Niye bu kadar ve aleni olarak dağıtım
şirketlerini kolluyorsunuz? Vatandaşa gelince canına okuyorsunuz. Elektrik
faturasını ödemeyi bir iki gün geciktiren vatandaşın elektriği kesilmekte olup,
sanayicinin tesisleri duracakmış, çiftçinin tarlası susuz kalacakmış, hiç
umursanmamakta ve açma kapama için de bir dünya masraf istenmektedir. Hükûmet
olarak dağıtım şirketlerinin zararını düşünüyorsunuz da sanayicinin, çiftçinin,
vatandaşın uğradığı zararı niye düşünmüyorsunuz? 
Son yıllarda
açık ve gizli yapılan zamların etkisiyle elektrik faturaları aile bütçesinde
önemli yer tutan bir harcama kalemi hâline gelmiş, esnafın, çiftçinin ve
sanayicinin önemli bir maliyet unsuru olmuştur. Tüketicilerden haksız yere
alınan bedeller kayıp kaçakla sınırlı değildir. Vatandaş haraca bağlanmış gibi
elektrik tüketim tutarı üzerinden birçok bedel, pay, fon, vergi, hatta verginin
vergisi alınmaktadır. Tüketicilerden sayaç okuma bedeli, faturalama bedeli,
yüzde 2 oranında TRT payı, yüzde 1 oranında enerji fonu alınmasının da hiçbir
haklı gerekçesi yoktur.
Milliyetçi
Hareket Partisi olarak verdiğimiz kanun tekliflerinde, elektrik abonelerinden
kayıp kaçak, sayaç okuma ve faturalama bedelleri ile TRT payı ve Enerji Fonu
alınmaması öngörülmekte olup bu teklifler komisyonların gündeminde görüşülmeyi
beklemektedir. Bu tekliflerimizin kanunlaşması hâlinde ailelerin elektrik
faturasında yüzde 25'i aşan tutarda bir azalma sağlanacak, çiftçimizin maliyeti
azalacak, sanayicimizin rekabet gücü artacaktır.
Değerli milletvekilleri, seçim bölgem
olan Konya'nın hangi ilçesine, hangi mahallesine gidilirse gidilsin, en fazla
şikâyet alınan konu elektriktir.
Dağıtım şirketi
özelleştikten sonra hizmet kalitesi her geçen yıl düşmüş, elektrik kesintileri
ve dalgalanmaları, hizmet konusundaki eksiklikler Konya'da sanayiciyi, çiftçiyi
çileden çıkarmış, vatandaşı canından bezdirmiştir. Elektrik kesintilerinden ve
elektrik akımı dalgalanmalarından dolayı sanayicilerin cihazları bozulmakta,
çiftçinin sayaçları yanmakta, çarklar durmakta, üretim kaybı yaşanmaktadır.
Elektrik kesintileri kış aylarında daha
da artmaktadır. Nitekim geçtiğimiz kasım ayında 30 santim civarında yağan karla
birlikte Konya şehir merkezinin üçte 1’i uzun süre elektriksiz kalmış, organize
sanayi sitelerinde bile dört güne kadar varan sürelerde üretim çarkları durmuş,
birçok ilçe ve mahalleye elektrik verilmemiş, elektrik şirketi arızalara
yetişememiştir.
Diğer taraftan, elektrik borcu iki gün
geciktirilince fabrika, tesis falan olduğuna bakılmaksızın ve hiç de haber
vermeksizin dışarıdan kablolar kesilebilmektedir. Yine, elektrik borcu
olmamasına rağmen sayaçların dışarıya çıkarılmaması bahane edilerek birçok
abonenin elektriklerinin kesilmesi uygulamasıyla karşılaşılmıştır. Sanayi,
konut ve tarımsal üretim aboneliklerinin daha başlangıcında zorluklar
çıkarılmakta, hizmet ve kalite konusunda titiz davranılmamakta, yeni bir hat
veya direk gerektiğinde bir dünya para istenmekte, gerekli yatırımlar
yapılmamaktadır.
Konya AKP İl Başkanı dahi Konya'da
dağıtım şirketiyle ilgili çok ciddi sıkıntılar olduğunu, çözüm bulmakta
zorlandıklarını, dağıtım şirketince verilen sözlerin hiçbirinin yerine
getirilmediğini, gelinen süreçte iyi niyet konusunda şüpheye düştüklerini,
hizmet üretmekten ziyade haksız yaklaşımların söz konusu olduğunu basın
huzurunda itiraf etmiştir. Acziyet ifadeleri asla kabul edilemez. Haksızlığı ve
hukuksuzluğu önlemeye devletin her zaman gücü yeter. Aciz kaldığınızı ifade
etmek yerine, yandaşınız olduğu için üzerine gitmediğinizi itiraf edin. 
Sayın Hocam, “yandaş” kelimesi belki
tırmalamıştır. Konya'da dağıtım şirketinin ana ortağı kim, biliyor musunuz?
Millete galiz küfreden biri dersem, kim olduğunu ve kime çok yakın biri
olduğunu hepiniz anlarsınız.
Konya'da elektrikle ilgili yaşanan
sorunları sürekli gündeme getirmeme rağmen AKP Hükûmeti hiç oralı olmamıştır.
Enerji Bakanı verdiğim soru önergelerine maalesef dağıtım şirketinin ağzıyla
cevap vermiştir.
Teşekkür ediyor, saygılar sunuyorum.
(MHP sıralarından alkışlar)
BAŞKAN – Teşekkür ederim Sayın Kalaycı.
Cumhuriyet Halk Partisi Grubu adına
İstanbul Milletvekili Bihlun Tamaylıgil konuşacak.
Buyurun. (CHP ve AK PARTİ sıralarından
alkışlar)
Alkış yarışı var bu akşam.
CHP GRUBU ADINA BİHLUN TAMAYLIGİL
(İstanbul) – Teşekkür ederim alkışlayan, alkışlamayan herkese.
Sayın Başkan, değerli milletvekilleri;
bizim torba yasanın -ki artık geleneksel hâle gelen- ilk bölümünün düğümünü
attık, iyice sıktık; şimdi ikinci bölümü açıldı, bu torbanın içerisinden artık
neler çıkacak diye bakarak, onlar üzerinde bir değerlendirme yaparak bölümle
ilgili maddelere geçeceğiz. 
Tabii, torba yasa aslında baktığımızda
demokratik bir yönetim ve yasama, artı hukuk temelindeki bir yasa yapma
mantığında son derece sakıncalı ve bu sakıncanın ötesinde de baktığınızda
karmaşaya, karışıklığa sebebiyet veren bir tercih. Bunu sadece muhalefet
partileri söylemiyor, bunu Meclisimizin Başkanı Sayın Cemil Çiçek de söylüyor
yani “Öyle bir yasama mantığı ortaya çıktı ki garip bir sonuçla karşı
karşıyayız." diyor. Bunu Sayın Bülent Arınç söylüyor yani bu sadece
muhalefetin dile getirmiş olduğu bir aykırılık değil.
Şimdi, yasa
yaparken hukuki kesinlik, hukuki güvenilirlik, hukuki güven ve bunların
içerisinde de sisteme inanç temelinde bir yasama olması gerekiyor ama maalesef
görüyoruz ki torba yasalarla bir çözüm bulanamıyor, torba yasalar diğer
ülkelerde çok nadir kullanılırken bizde gelenekselleşiyor ve öyle bir karmaşa
ki hangi torbadan ne çıkmış da onun içinde mi, bunun içinde mi diyerek
mevzuatın içinde boğulan bir süreç işletiliyor.
Şimdi, bakın,
bağımsız kuruluşlar var, Türkiye’yle ilgili değerlendirme yapıyorlar, her geçen
gün Türkiye’nin notları düşüyor. Niye düşüyor? Yapılan yasama ve yürütmedeki
uygulamalarla özgürlük, bağımsızlık ve baskının hâkim olduğu bir sürecin
tablosuyla karşı karşıya olduğumuz için. 
Sayın Bülent
Arınç geçenlerde Birleşmiş Milletler İnsan Hakları Konseyinin bir toplantısına
katıldı. En yüksek sayıda, rekor sayıda soru geldi ve burada da sorulan
sorularda, yapılan kanunlar ve uygulamalar dâhil, özgürlüklerin Türkiye’de
nasıl kısıtlandığı sorgulandı. 
Şimdi, bu ortam
içerisinde biz bir torba yasa ve bunun içeriğindeki maddeleri görüşüyoruz.
Yani, bakıyorsunuz, ayrı ayrı kanunlar, kararnameler bir araya getiriliyor,
Plan ve Bütçede görüşülüyor, vazgeçiliyor, tekrar çekiliyor, tekrar çağrılıyor,
“Hadi bir şeyler daha ekleyelim.” deniliyor ve bizim önümüze konuluyor.
Şimdi, biz her
yasama dönemi sonunda veyahut işte, böyle, Meclisin çalışmasının artık son
günlerine geldiği dönemde muhakkak torbadan birilerine bir şeyler çıkarmak
üzere çalışıp çalışıp duruyoruz. Burada, bu bölümde neler çıkarmışız? Bunlardan
bir tanesi, Enerji Piyasası Kurulunun, EPDK’nın 2011-2015 yılları arasında
hesap ettiği kayıp kaçak oranlarına göre fiyatlandırılan enerji dağıtım şirketlerinin
2015’e geldiği zaman “Ya, biz zarar ediyoruz çünkü hesap yanlışmış.” diyerek,
“Ya, bu zararımızı karşılayın. Bak, biz burada kayıp kaçağı iyileştireceğiz,
yatırım yapacağız, kaynak bulamıyoruz.” diyerek, kamunun kapısını çalarak
halkın üzerinden bunun karşılanmasını istemesi. Bir kere bu, Kamu İhale
Sözleşmeleri Kanunu’na aykırı bir düzenleme. Orada sözleşmenin nasıl
yapılacağını veya sözleşmenin ek mali yükler getirmeden hangi başlıklarda
değişebileceğini çok net olarak tanımlamış. Biz, kanunla başka bir kanunu
tanımamak yönünde tercih göstererek şu an yasa yapıyoruz. Burada gördüğümüz şu
ki 3 tane dağıtım şirketi, bir tanesinde özellikle 400 milyon lira gibi bir
rakamla zararın oluştuğu söyleniyor, bununla ilgili kamunun üzerine aldığımız
bir düzenleme yapıyoruz. Peki bunun faturasını kime ödetiyoruz? Bunun
faturasını da maalesef düzenli olarak gidip borcunu ödeyen vatandaşa
ödetiyoruz. Ama yargı bu konuda karar alıyor, yüksek yargı; Yargıtayda bu
konuyla ilgili yapılan hukuksuzluğa karar veriliyor ve geri ödemelerle ilgili bir
süreç işliyor.
Şimdi, bütün bunları dikkate alarak
yine söylüyorum: Yasa yapıcılar olarak hepimizin sorumluluğu burada kamunun,
halkın menfaatini gözeterek; tepki olarak değil, ortaya çıkmış olan acil durumu
söndürmek için değil, belli bir strateji ve hedef güderek yasa yapmaktır.
Yoksa, biz burada her dakika bir torbaya bir yama, bir yasa çıkartabiliriz.
Bir diğer içerikte yer alan madde,
Kredi Yurtlar Kurumuyla ilgili, daha doğrusu Gençlik ve Spor Bakanlığıyla
ilgili bir teşkilatlanma yasası. Burada da Kredi Yurtlar Kurumu Bölge
Müdürlükleri kapatılıyor, yerine il müdürlükleri kuruluyor. Burada yurtlarla
ilgili sorunda önemli olan, Türkiye’de şu an 380 bin civarında gence yurt
verilebiliyor. Bizim, burada, onların müdürlüklerini değiştirmekten önce, Türkiye’de
okuyan öğrenci sayısı ile eksik olan yurtların bir oransal karşılaştırmasını
yapmamız çok daha gerçekçi olur. 
Bir diğer konu da yurtlar; Kredi ve
Yurtlar Kurumuna bağlı olan devlet yurtları, Millî Eğitime bağlı olan özel
yurtlar Bir yerin iki tane başı olmaz, bunu da bu düzenlemede dikkate almak
lazım. 
Diğer bir konu, kamulaştırmayla ilgili
süreçte bir yasa çıkardık, ya orada da tüneli unutmuşuz, teleferiği üste koyduk
da tüneli altta unutmuşuz diye yasaya bir tünel maddesi ekliyoruz. Peki, bunun
mülkiyet hakkıyla veyahut Kamulaştırma Kanunu’yla uygunluğu var mı? Yok. Biz
zaten CHP olarak bundan önce çıkan, içinde, hani tüneli unuttuğunuz kısımda
kamulaştırmanın yapılışının Anayasa’ya aykırılığıyla ilgili başvurumuzu yaptık.
Daha o çıkmadan, hadi bir de tüneli ekleyelim. Ya, bırakın, bir kere burada
insanların hem mülkiyet hakkı… Ki mülkiyet hakkı hem Medeni Kanun’da
belirlenmiştir ve Medeni Kanun’la belirlenirken hem altı hem üstü olarak sahip
olunan mülkiyetin sınırları ortaya konulmuştur hem Avrupa İnsan Hakları
Sözleşmesi’nde mülkiyet hakkının neleri kapsadığı ortaya çıkmıştır. Artı, biz
kamulaştırma yaparken, Kamulaştırma Kanunu’nun geçerli olan maddelerini hiçe
sayarak, buraya istisnalar getirerek kişilerin bugün karşılaşacakları veya
ileride karşılaşacakları mali veya yaşadıkları zararın ortaya çıkabileceği
dönemleri de bloke eden bir yasama içinde hareket ediyoruz. 
Şimdi, burada, Anayasa’nın, tabii,
13’üncü maddesinde, haklar korunur ama belli istisnaları vardır; bu istisnalar
kanunla belirlenir ama bunu ortaya koyarken de Anayasa’nın sözüne, ruhuna,
demokratik toplum düzeninin gereklerine, ölçülülük ilkesine aykırı olmaması
gerekir denir. Ben size bir ufak örnek vereyim. Sayın Hocam burada,
Zonguldak’ta Mithatpaşa ve Üzülmez tünelleri var. Bir dinamit atılıyor,
insanlar sokaklarda. Peki, bu insanlara “Tünel yapıyoruz. Zararı? Olsun canım,
siz evinizde oturmayın.” diyerek nasıl izah edilecek? Tünel yapma konusundaki
bir yerde baktığınız yaşanılan gerçekle… 
Şimdi, bir konu da İnternet’le ilgili olan
sınırlamalar. Şimdi, bu, Şubat 2014’ten beri yılan hikâyesi. Yasaya, Sayın Gül,
Cumhurbaşkanı “Bunu belli kurallarla onaylarım.” diyor, onu onaylıyor. Tamam,
Sayın Gül’ün görevi bitti, hadi biz yine yargıyı hiçe sayalım, bir düzenleme
yapalım, bunu Anayasa Mahkemesi iptal etsin, arkasından altmış gün sonra Resmî
Gazete’de yayınlansın ama bu sürede isteyen istediğini yapsın, bir süreç
işlesin ve Anayasa Mahkemesinin iptalinden sonra -ki o sıralarda- bu arada biz
teklif getiriyoruz, tasarıymış gibi sayın bakanlarımız ilgili konular… Bunların
da çakma teklif olduğu çok açık, hepsini bürokrasi hazırlıyor ve teklif olarak
geliyor. 
Şimdi, bakıyorsunuz, diyor ki Sayın
Bakan: “Biz daha kapsamlı bir çalışma yapıyoruz, düzenleme yapıyoruz. Ne
yapıyoruz? İşte, Anayasa Mahkemesi hangi konularda iptal kararı verdiyse onları
dikkate alalım ama bunu yaparken başka başlıkları da gözden kaçırmayarak ortaya
koyalım.”
Bakın, birincisi: “Savunma hakkı”
denilen hakkı -hani, şu İnternet’e erişmekte dört saat koyarak- engelliyorsunuz.
Bu hak, anayasal bir haktır, bu engelleniyor. 
İkincisi de: “Trafik” denilen bilgi ve
iletişimin işleyişinde ortaya konulan bilgi, kişilerin özel, şahsi hakları,
bunları fişliyorsunuz. Bırakın diğer konuları. Ama, bu tabii sürpriz değil, biz
Sayın Genel Başkanımızın da açıkladığı bir iddianamenin içinden kimlerin, 77
milyonun nasıl fişlendiğinin de ortaya çıktığını gördük. 
Şimdi, bakın, bir madde de
getiriyorsunuz “Kişisel verileri gizleyeceğiz.” Ya, hangisini yapacaksınız?
Burada toplanan verilerin ne kadar süre, nerede, nasıl saklanacağının hiçbir
şekilde burada tanımı yok. “Hadi bir yazalım, buradan tutsun.”
Değerli arkadaşlar, kanun yapmak, kanun
yapıcı olmak ve üzerimize yüklenen sorumluluk çok büyük. Bunun farkındalığı
içinde, Anayasa’ya aykırı olmayacak bir temelde umarım yasa yapmayı bir gün hep
beraber becereceğiz.
Yüce Meclisi saygıyla selamlıyorum.
(CHP sıralarından alkışlar) 
BAŞKAN – Teşekkür ederim Sayın
Tamaylıgil. 
Şahsı adına
Kayseri Milletvekili Sayın Yusuf Halaçoğlu konuşacak.
Süreniz beş dakikadır.
Buyurun. (MHP sıralarından alkışlar) 
YUSUF HALAÇOĞLU (Kayseri) – Teşekkür
ederim Sayın Başkanım.
Değerli milletvekilleri, milletvekili
oluncaya kadar ben Türkiye Cumhuriyeti'nin bir hukuk devleti olduğuna hep
inanıyordum ve içimde gerçekten böyle ulvi bir düşünce vardı. Fakat, Millet
Meclisine geldikten sonra, geçmişte bir devlet yönetimiyle ilgili,
Başbakanlıkla ilgili bir fikrim vardı, orada hayal kırıklığına uğradığım gibi,
Türkiye Büyük Millet Meclisine geldiğimde, yasama organı olan bir yerde
kanunlara ve hukuka uyulmadığını gördükten sonra, maalesef, burada da aynı
şekilde bir hayal kırıklığına uğradım. 
Şimdi, hepiniz biliyorsunuz ki, Türkiye
Büyük Millet Meclisi Türkiye'nin en büyük yasama organı olarak görev yapan bir
meclistir. Şimdi, burada eğer siz yasalara uymuyorsanız, Adalet Bakanlığının
vay hâline, yazık yani onlara. 
Şimdi, tabii, adalet ile hukuk aynı
şeyler değil ama şunu muhakkak ki ortaya koyalım: Hukuk devletiyseniz hukuka
uygun davranmak zorundasınız. Şimdi, bakın, diyoruz ki: Tüzük’e göre bir
yönetim sergilenmesi gerekir Türkiye Büyük Millet Meclisinde çünkü Tüzük yani
İç Tüzük’ümüz Türkiye Büyük Millet Meclisinin anayasası, bundan dışarıya
çıkılmaması gerekir. Şimdi, torba yasalar geliyor. Torba yasa zaten Tüzük’te
yok. Şimdi, normal 81’inci maddeden itibaren düşünürseniz, kanun tekliflerinden
başlar ve temel kanuna kadar pek çok şekilde gider. Peki, 91’inci maddedeki
temel kanuna bu kanun ne kadar uyuyor? Hiç uymuyor. Çünkü temel kanun, belli
kanun maddeleri, belli konular üzerinde hazırlanmış olanlardan bölümler hâlinde
görüşülecekler temel kanun oluyor ama burada kaç tane var? Çorba gibi. Hatta,
ben biraz daha farklı söyleyeyim: Torba kanun da değil bunlar, bunlar yamalı
bohça olmuş. Her şeyi, onu bunu eklemişsiniz, bir bohça meydana getirmişsiniz
ve bununla Türkiye Cumhuriyeti’nin hukuk devleti olduğunu iddia edeceksiniz. 
YILMAZ TUNÇ (Bartın) – 57’nci Hükûmette
de vardı.
YUSUF HALAÇOĞLU (Devamla) – Şimdi,
değerli arkadaşlar, hangi hükûmet olursa olsun, bak bir şey söylüyorum.
YILMAZ TUNÇ (Bartın) – Önceden de
vardı.
YUSUF HALAÇOĞLU (Devamla) – Bakın, ne
olursa olsun, söylüyorum, bunlar doğru değil.
Şimdi, burada doğru olan şey nedir?
Doğru olan şey şu: Kanun dört dörtlük hâlde hazırlanır, getirilir ve Türkiye
Büyük Millet Meclisinde onaylanır ve geçer. Şimdi, siz ne yapıyorsunuz? Bakın,
İnternet’le ilgili bu kaçıncı değişen madde? “Getirdik biz, oldu.” Ama
diyorsunuz ki: “Ya, şurayı eksik bırakmışız, şunu da tamamlayalım.” Ondan sonra
diyorsunuz ki: “Ya, şu yanlış uygulanıyormuş, bunu böyle çıkarmamız çok hatalı
olmuş, bunu da düzeltelim.” Söz gelimi, kendi ağzınızla söylediğiniz bir şey
var: Millet Meclisindeki vekillerin tekrar üniversitelerine dönmeleri söz
konusu olduğunda dönemiyorlar, resmî üniversitelerine. Şimdi diyorsunuz ki:
“Bunu 2004 yılında biz kaldırmıştık, şimdi yeniden getirelim.” Keza aynı
şekilde, aynı tarihlerde “Millet Meclisinde beş yıllık olan vekillik süresini
dört yıla indirdik.” diyorsunuz, şimdi diyorsunuz ki: “Beş yıla tekrar
çıkaralım.” Niye? Madem çok doğruydu niye değiştiriyorsunuz? Niye etraflıca
düşünmediniz de bunları değiştiriyorsunuz şimdi? 
Bakın, yasama organı dediğimiz Türkiye
Büyük Millet Meclisi çocuk oyuncağı değil. Burada ciddi şekilde
değerlendirmeler yapılıyor. Değişiklik meseleleri dört dörtlük göz önüne
alınır, ona göre kanun çıkar ama siz torbaya dolduruyorsunuz veya bir bohça
yapmışsınız, oradan buradan renk renk yamalarla bir bohça hâline getirip içine
doldurmuşsunuz. Ondan sonra yamanın bir tanesinin ipi çözülüveriyor, bir
bakıyorsunuz oradan patlak veriyor, diyorsunuz ki: “Bunu tekrar yamayalım,
tekrar dolduralım.” 
Şimdi, nitekim bakın bu yasaların
içerisinde de aynı şeyler var. Yarın aynı duruma düşeceksiniz. Vakıf
üniversiteleri kuruyorsunuz ama vakıf üniversiteleriyle ilgili Anayasa’nın
131’inci maddesine aykırı davranıyorsunuz. Yani vakıf üniversiteleri mütevelli
heyeti, aslında YÖK’ün Anayasa’yla verilmiş birtakım görevlerini üstlenmiş
oluyor. Böyle bir şey olabilir mi? Yarın bu iptal edilecek, ne yapacaksınız? Diyeceksiniz
ki: “Yanlış oldu, düzeltelim.” Niye şimdi düzeltmiyorsunuz da o zaman tekrar
düzeltelim diyorsunuz? İşte o zaman hukuk devleti unvanını ülkeye
kaybettiriyorsunuz. Yazık değil mi? Yani niye adamakıllı oturup bu kanunu ciddi
şekilde yapmıyoruz? 
Şimdi diyorsunuz ki: “Yeşilaya,
Kızılaya vakıf kuruyoruz.” Tamam, çok güzel, kuralım, hatta maddi destek de
verelim Yeşilaya. Çünkü birtakım konularla uğraşıyor, halkın sağlığıyla ilgili
konularla uğraşıyor. Tamam, helalühoş olsun ama bu kurduğunuz vakfın mütevelli
heyeti kimlerden oluşacak, yazmıyorsunuz vakfa. Bunların görevleri nedir? Niye
denetim koymuyorsunuz. Yani “15 milyon vereceğiz.” diyorsunuz, denetim
koymuyorsunuz. Nasıl bir iştir bu kardeşim yani? Koyduğunuz paranın denetimini
nasıl yapmazsınız? Yani böyle bir anlayış nasıl Türkiye Büyük Millet
Meclisinden geçer? 
Dolayısıyla, bu gibi konularda maalesef
hayal kırıklığına uğradığımı tekrar belirtir, hepinize saygılar sunarım. (MHP
sıralarından alkışlar) 
BAŞKAN –
Teşekkür ederim. 
ÖZCAN YENİÇERİ (Ankara)
– Herkesin oturduğu yerde ayakta kalmak ve direnmek esastır. 
BAŞKAN –
Alkışlıyorum bu sefer ben sizi Hocam, ben de alkışlıyorum. 
Şahsı adına
diğer konuşmacı, Ankara Milletvekili Sayın İzzet Çetin. 
Buyurun Sayın
Çetin. (CHP sıralarından alkışlar)
İZZET ÇETİN
(Ankara) – Sayın Başkan, değerli milletvekili arkadaşlarım; görüşülmekte olan
688 sıra sayılı Kanun Tasarısı’nın ikinci bölümünde şahsım adına söz aldım.
Hepinizi saygıyla selamlıyorum. 
Değerli
arkadaşlar, gerçekten, bu torba kanunlarla ilgili düzenlemeler artık burada
konuşularak aynı şeyleri tekrardan öteye gitmez bir konuma geldi. Biz
anlatmaktan, siz dinlemekten bu saatlere kadar yorulmadık. Gerçekten, baktığım
zaman, bu düzenlemenin bir bütün olarak birinci bölümünde, özerkliği olmayan bir
üniversiteden, yeni vakıf yaratmadan ya da Kızılayın, Yeşilayın, kurumların
kurumsal kimliklerinden yararlanarak başka türlü çıkar sağlamaya kadar pek çok
düzenlemeyi akşam saatlerinde geride bıraktık. 
Şimdi de bir
yandan Anayasa Mahkemesinin iptal ettiği bir hükmü yeniden gündeme almak, diğer
yandan… Özelleştirmeler çok güzel olacaktı, iyi olacaktı, her şey güllük
gülistanlık olacaktı, istihdam artacaktı, verimlilik artacaktı, bu elektrik
ucuzlayacaktı ama bir baktık ki tam anlamıyla burada bir talana dönüştü bu
alan. Şimdi kayıpkaçak oranını da… Yani, Elektrik Piyasasının -EPDK’nın-
elektrik dağıtımını özelleştirmesinden sonra, 21 firmanın almış olduğu işlerde
herhangi bir yatırım ya da genişleme söz konusu olmadığı gibi, yaptıkları işin
sadece sayaç okuyup faturayı yurttaşın üzerine yıkmaktan öte bir iş olmadığı
gözüktü. Şimdi de riskli bölgelerde o riskleri bilerek alan firmalar yandaş
firma olduğu için, havuz medyası ve firması oldukları için, havuza kaynak
aktardıkları için, onların kayırılması için, kayıpkaçak oranlarını da halkın
üzerine yıkmak için EPDK yeni bir düzenleme yapsın diye bir tasarı getirilmiş. 
Arkadaşlar,
belki 17’nci madde üzerinde de şahsım adına söz alıp konuşacağım ama…
Şimdi, 1985’ten 2014 yılına kadar
enerji piyasasında ya da Türkiye genelinde yapılan özelleştirmelerden 62,2
milyar lira gelir elde edildi ama bunun Türkiye’ye maliyeti, 553 bin işçiyi
kapının önüne koydu. İstihdamdaki daralma 553 bin kişi. Tabii, bu
özelleştirmelerden elde edilen gelirlerin yüzde 35’i enerji piyasasından
özelleştirme; TEDAŞ’a 12,8; EÜAŞ 7,6; blok satıştan 1,4; ADÜAŞ’tan 0,8 milyar
dolar olmak üzere toplam 22,6 milyar dolarlık piyasa 21 şirkete paylaştırıldı.
Bu şirketlere bir bakıldığı zaman kimler diye: Bunun, 13 milyarı bulan 18
dağıtım şirketinin toplam satış tutarının üçte 1’i Limak-Kolin-Cengiz üçlüsüne,
diğer üçte 1’i Sabancı grubuna, kalan üçte 1’inin sahiplerine de bir bakıldığı
zaman, Çalık, Kiler, İçtaş, Aksa gibi havuza para aktaranlara verildi. Şimdi,
kalkıp da bunların doymak bilmeyen hırslarına, bir de vatandaşın üzerine kayıp
kaçak bedelini, Yargıtay kararına, kesinleşmiş karara rağmen onlara yıkmaya
kalkışmak hiç hakkaniyete uygun bir yaklaşım değil. 
Bu düzenleme içerisinde -vakit çok dar
olduğu için söylüyorum- hakikaten, Gençlik ve Spor Bakanlığının teşkilat
kanununda, 638 sayılı Kanun Hükmünde Kararname’de değişiklik yapılarak
getirilen düzenlemelere kısmen katıldık. Gerçekten 383 bin öğrenciyi barındıran
YURTKUR’un… Yani kamuya ait yurtların yönetimi, denetimi YURTKUR’a verilirken,
özel yurtların denetiminin Millî Eğitimde kalmış olması bizce bir eksiklik.
Onun yeniden gözden geçirilmesine ihtiyaç var. 
Esas, ana sorunlardan bir tanesi de
değerli arkadaşlar -Sayın Tamaylıgil de değindi- bundan evvel, 9 Eylülde
yürürlüğe giren torba kanun tasarısında vatandaşın malına, mülküne yerin
altından tünel, raylı sistem; yerin üstünden teleferik vesaire kamulaştırmasız
yaptık, yapmayı getirdik. Şimdi -tam da kavram öyle- tüneli unuttuk, tünel de
yapalım, herhangi bir bedel ödemeden yurttaşı mağdur etmenin bir yolunu bulalım
dedik. Bunlar hakkaniyetle örtüşen şeyler değil yani devlet yurttaşı mağdur
etmemeli. Bu konudaki düzenlemeler doğru değil. 
Ama asıl eksik olan da Anayasa
Mahkemesinin iptal etmiş olduğu İnternet’e erişim konusundaki düzenlemenin
yeniden Meclisin önüne getirilip dayatılması konusudur. 
Bu kanun tasarısı gerçekten ucube. 
Hepinize saygılar sunuyorum. 
BAŞKAN – Teşekkür ederim Sayın Çetin. 
Sayın milletvekilleri, şimdi soru-cevap
bölümüne geçiyoruz. 
Süremiz on beş dakika. 
Sisteme giren sayın milletvekillerine
soru sormaları için söz vereceğim. 
Sayın Işık, buyurun. 
ALİM IŞIK (Kütahya) – Teşekkür ederim
Sayın Başkan. 
Sayın Bakan, İcra ve İflas Kanunu
hükümleri gereğince taahhüdü ihlal gerekçesiyle tazyik hapsiyle cezalandırılan
vatandaşlarımızın mağduriyetlerini giderecek bir çalışmanız var mı? Hâlen
tazyik hapsiyle cezalandırılan kaç vatandaşımız cezaevinde? Kaç vatandaşımız da
cezaevine girmemek için kaçak durumdadır? Bu bilgileri kamuoyuyla paylaşırsanız
sevinirim. 
BAŞKAN – Sayın Şeker…
MEHMET ŞEKER (Gaziantep) – Teşekkür
ederim Sayın Başkanım. 
Kayıp kaçak adı altında, Türkiye’de,
namuslu vatandaş, elektrik parasını zamanında ödeyen vatandaş, aksatmayan
vatandaş ve elektrikten herhangi bir yerde çalmayan vatandaş bunu yıllardır
ödüyor. 
Yine, bunu tekrar devam ettirmek için
yeni formüller aranıyor. Bu çok doğru bir yöntem değil ve son yıllarda en
önemli sorunlardan birisi de son üç beş aydır devam eden elektrik zamları.
Ciddi anlamda elektriğe zam yapıldı. Sayın Bakan açıkladı kaç kez, “Doğal gaza
zam yapılmayacak, hatta indirim yapılacak.” demesine rağmen, şu anda benim
şehrimde, Gaziantep’te doğal gaza da ciddi zam yapıldı, her ilde de bu zamlar
yapılıyor. Bunlarla ilgili bir açıklama yapılırsa seviniriz. 
BAŞKAN – Sayın Kaplan… 
MEHMET HİLAL KAPLAN (Kocaeli) –
Teşekkür ediyorum Sayın Başkan. 
Sayın Bakan, Kocaeli Büyükşehir
Belediyesi bünyesinde kurulan Kent Konut var. Kent Konutun projesi, dar gelirli
aileleri, evi olmayan evsizleri ev sahibi etmek gibi bir düşünceyle kuruldu.
Ancak Kocaeli Büyükşehir Belediyesinde çalışan üst düzey yöneticiler ve iktidar
partisinin eski il başkanı… Bazı usulsüzlüklerin yapıldığı iddiasıyla bakanlık
tarafından dört ay süreyle müfettişler gönderildi ve soruşturma açıldı.
Müfettişlerin incelemelerini bitirmesinin üzerinden sekiz ay geçmesine rağmen,
Kocaeli halkı bu konuda bir şey öğrenemedi, paylaşılmadı. Bununla ilgili bir
bilginiz var mı? Bilgi verirseniz sevinirim.
Teşekkür ederim.
BAŞKAN – Sayın Yılmaz…
SEYFETTİN YILMAZ (Adana) – Teşekkür
ediyorum Sayın Başkan.
Sayın Bakan, bu, Güneydoğu Anadolu’da
elektrik işini alan bir firmanın sözleşmede belirtilen şartları yerine
getiremediği ve ilin valiliğine başvurarak, burada, bu ilde kamu güvenliği
sağlanamadı diye bir yazı alarak yükümlülüklerinden kurtulduğu iddiası doğru
mudur? Doğruysa bu firma hangisidir, il neresidir? 
İkinci bir sorum da, Adana’da dün
itibarıyla 2 tane gazetecinin Sayın Cumhurbaşkanını eleştirdi diye evlerinde
arama yapılarak bilgisayarlarına ve cep telefonuna el konulduğu ifade ediliyor.
Bunu hukuki olarak nasıl değerlendiriyorsunuz?
Teşekkür ediyorum.
BAŞKAN – Sayın Akar…
HAYDAR AKAR (Kocaeli) – Sayın Bakan, bu
torba kanunla, özelleştirilen elektrik dağıtım şirketlerine yeni imkânlar
sağlanmakta. Özellikle de kayıp kaçakta istenilen hedefi tutturamayan şirketler
için -bu rakamı cebinden ödemesi gerekirken vatandaşa ödettirmek gibi- bir
kanun çıkartıyorsunuz, bu da vatandaşın cebindeki son kuruşu da almanın
yollarını aradığınızı açık açık göstermektedir.
Sizin bu kadar imkân tanıdığınız bu
elektrik dağıtım şirketlerinin, özelleştirilen elektrik dağıtım şirketlerinin
özelleştirme esnasında kamudan özele geçerken kasalarında unuttukları paralar
daha sonra teftişlerde ortaya çıkartıldı ve soruşturmalar açıldı. Bu
soruşturmaların ve mahkemelerin sonucu nedir? Bu elektrik dağıtım şirketlerinin
kasalarında kalan devletin parası geri alınmış mıdır? Alınmışsa bu rakam nedir?
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan.
Sayın Bakan, daha önce, Amerika
Birleşik Devletleri Temsilciler Meclisinin yaptığını bugün de Senato yapmış ve
74 senatörün imzasıyla Türkiye'deki medya üzerindeki sansürün, basın üzerindeki
baskının kınanması istenmiş, Amerikan Dışişleri Bakanlığından bu konuda
harekete geçmesi istenmiş. 
Türkiye üzerinde uluslararası güçlerin
baskısı gittikçe artıyor, sebep de önemli ölçüde basına yönelik, medyaya
yönelik bu adaletsiz tutumlar. 
Siz bir Adalet Bakanı olarak bu konuda
ne düşünüyorsunuz? Tarafsız olması gereken bir bakansınız, ama bu konu gittikçe
önem kazanıyor; önemli, dolayısıyla sizin tutumunuz da önemli, bu konuda bir
yorumunuzu almak isterim.
Teşekkür ederim.
BAŞKAN – Sayın Bulut…
AHMET DURAN BULUT (Balıkesir) – Sayın
Bakan, güneş enerjisinde veyahut da rüzgâr enerjisinde lisanssız 1 megavata
kadar izin verilmektedir. Oysaki vatandaş oraya bir yatırım yapmakta
işletmesinin ihtiyacı olan rüzgâr enerjisini elde etmek için. Bu megavatı neden
sınırlanmaktadır, niye böyle bir sınır konulmaktadır? 2’lik, 3’lük koyabilir ve
bir direkle elektrik ihtiyacını karşılayabilir, yan yana birkaç direk dikerek
yabancı şirketlerden alınan bu direklere masraf yapacağına, tek direkle bunu
karşılayabilir. Hükûmetinizin böyle bir çalışması var mıdır? Bu megavat
ölçüsünün yükseltilmesi konusunda bir çalışmanız olacak mıdır?
BAŞKAN – Sayın Akçay…
ERKAN AKÇAY (Manisa) – Teşekkür ederim
Sayın Başkan. 
1 Aralık 2014 tarihinde Manisa Soma’da
2.831 maden işçisi işten çıkarıldı ve o günden bugüne yüz günden fazla süre
geçmesine rağmen, bu işçilerimiz firmadan kıdem tazminatlarını alamadılar. 
Firmanın kıdem tazminatlarını ödeyememe
gerekçesi, Türkiye Kömür İşletmeleri tarafından mal varlıklarına ve banka
hesaplarına bloke konulması. Ve 1 Aralık 2014 tarihinde Hükûmet Sözcüsü Sayın
Bülent Arınç “İşçileri aç ve açıkta bırakacak değiliz, bu konuyu da çözeceğiz.”
şeklinde ifadede bulundu. Daha sonra, işçiler Ankara’ya geldiklerinde, Mecliste
bütün siyasi parti gruplarını ziyaret ettiklerinde bu konuyu da dile
getirdiler. Hükûmetin bu kıdem tazminatıyla ilgili herhangi bir çalışması var
mıdır, bunu öğrenmek istiyorum.
Teşekkür ediyorum.
BAŞKAN – Teşekkür ederim.
Buyurun Sayın Bakan.
Cevap verme süreniz yedi buçuk dakika.
ADALET BAKANI KENAN İPEK – Sayın
Başkan, değerli milletvekilleri; Sayın Işık’ın sorusu İcra İflas Kanunu ile
ilgili bir çalışmamızın olup olmadığı konusuydu. Bundan yaklaşık on gün kadar
önce Bakanlıkta İcra İflas Kanunu’yla ilgili bir bilim komisyonu kurduk, icra
iflas teşkilatının yapısal olarak değişikliği dâhil her konu bu bilim komisyonu
tarafından incelenmeye başlandı. İnşallah yeni bir icra iflas kanunumuz olacak.

Hapsen tazyikle ilgili şu anda
hapishanelerde hükümlü olup olmadığı ve varsa sayısı soruldu. Şu anda o bilgi
bende yok, ben o konuda yazılı olarak bilgi verebilirim.
Sayın Yılmaz Adana’da 2 gazetecinin
evinde arama yapıldığını, bilgisayarlarına el konulduğunu söyledi. Bu haberi
ben de aldım. Hazırlık tahkikatı konusu cumhuriyet savcısı tarafından yapılan
bir soruşturmayla ilgili, onun sonucunu beklemek lazım. Sonucunun ne olduğunu
da yazılı olarak iletiriz.
Bunun dışında, Sayın Kuşoğlu Amerika
Senatosunun Türkiye’deki medya üzerindeki baskının kınanmasını istediğine dair
bir karar aldığını ifade etti. Bugünkü bir haber herhâlde, ben de vâkıf değilim
bu konuya. 
Onun dışındaki sorulara yazılı olarak
cevap vereceğim.
Arz ediyorum.
BAŞKAN – Teşekkür ederim.
Şimdi sıra size geldi Sayın Atıcı,
süremiz var çünkü.
Buyurun.
AYTUĞ ATICI (Mersin) – Teşekkür ederim
Sayın Başkan.
Sayın Başkan,
gayet iyi biliyorum ki burada Hükûmete sorular sorulur ancak eğer arzu
ederseniz, sizi de ilgilendiren bir soru soracağım, siz de cevap
verebilirsiniz. 
Bugün basında, özellikle
televizyonlarda Meclisin iktidar kulisinin dezenfekte edildiğine dair haberler
çıktı, domuz gribine karşı dezenfeksiyon sağlandığı, muhalefet kulisine
uğranmadığı söylendi. Bu ne kadar doğrudur, bunu öğrenmek istiyorum, bir. 
Bir de Anamur’da, Mersin’de, herhangi
bir yerde domuz gribine karşı önlem almayan bir Hükûmetin Mecliste böyle bir
önlem almasını ne kadar doğru buluyorsunuz? Bunu da sormak istiyorum. 
Teşekkür ederim. 
BAŞKAN – Sayın Türeli…
RAHMİ AŞKIN TÜRELİ (İzmir) – Teşekkür
ederim Sayın Başkan. 
Sayın Bakan, bildiğimiz üzere, elektrik
faturaları son derece şişkin çünkü elektrik kullanım bedelinin yanı sıra vergi,
fon ve çeşitli kesintiler…
ENGİN ALTAY (Sinop) – Sayın Bakan
soruları dinlemiyor. 
RAHMİ AŞKIN TÜRELİ (İzmir) – Sayın
Bakan…
HAYDAR AKAR (Kocaeli) – Sorulara cevap
vermeyeceksiniz herhâlde. 
RAHMİ AŞKIN TÜRELİ (İzmir) – Sayın
Başkan, yeniden başlatır mısınız lütfen. 
BAŞKAN – Buyurun siz, dinliyoruz biz
sizi. 
HAYDAR AKAR (Kocaeli) – Siz değil, o
cevap verecek Sayın Başkan.
BAŞKAN – Niye yeniden başlatacağız, onu
anlamadım. 
RAHMİ AŞKIN TÜRELİ (İzmir) – Sayın
Bakan burada, Sayın Bakana soracağız, nasıl olacağını anlayamadık bunun. Yani
böyle bir şey var mı arkadaşlar ya? 
BAŞKAN – E, buyurun Sayın Türeli, niye
sorunuzu sormuyorsunuz dedim, onu anlamadım, öğrenmek için soruyorum. 
HAYDAR AKAR (Kocaeli) – Hayır, kime
soracağız soruyu, onu anlamadık. 
ENGİN ALTAY (Sinop) – Bakan muhabbet
ediyor orada.
BAŞKAN – Buyurun. 
RAHMİ AŞKIN TÜRELİ (İzmir) – Evlerde
kullanılan elektrik faturalarına elektrik kullanım bedelinin yanı sıra çeşitli
vergi, fon ve kesintiler de uygulanmaktadır. Bu kayıp kaçak bedeli konusunu da
biliyoruz zaten, Yargıtayın da bu konuda kararları oldu ama onun dışında,
sırayla dağıtım bedeli, sayaç okuma bedeli, perakende hizmet satış bedeli var;
iletim sistemleri bedeli, ayrıca da Enerji Fonu kesintisi, TRT payı, elektrik
tüketim vergisi ve KDV yüklenince çok ciddi anlamda elektrik faturaları
şişiyor. Buna ilişkin daha önce vermiş olduğum bir yazılı soru önergesine gelen
cevapta bunların kaldırılmasına yönelik çalışmaların devam ettiği söylenmişti
Enerji Bakanı tarafından. Bu çalışmalar var mıdır, hangi aşamadadır? 
Teşekkür ederim. 
BAŞKAN – Sayın Atıcı, bu arada bana da
bir soru yönelttiniz. Şu aşamada bana bu anlamda bir soru sorma şekline ilişkin
İç Tüzük’te bir hüküm yok ama ben araştırıyorum, size bilgi vereceğim. 
AYTUĞ ATICI (Mersin) – Teşekkür ederim
Sayın Başkan. 
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan. 
Sayın Bakanım, infaz sürelerinin
kısaltılmasıyla ilgili bir çalışma da var mı bu arada, böyle bir şey söz konusu
mu? 
Teşekkür ederim. 
BAŞKAN – Buyurun Sayın Bakan. 
ADALET BAKANI
KENAN İPEK – Sayın Türeli’nin elektrik faturalarıyla ilgili sorusunu yazılı cevaplandıracağız.
Sayın Kuşoğlu’nun infaz sürelerinin
kısaltılması konusundaki sorusuyla ilgili şu anda bizim Bakanlıkta yapılan
herhangi bir çalışma yok.
BAŞKAN – Başka soru yok.
Teşekkür ederim.
Sayın milletvekilleri, ikinci bölüm
üzerindeki görüşmeler tamamlanmıştır. 
Şimdi, ikinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
Şimdi önergeler geldi, sanıyorum
Cumhuriyet Halk Partisinin önergeleri. 
Önergeleri diğer gruplara da dağıtmak
için birleşime 10 dakika ara veriyorum.
 Kapanma Saati: 00.01
SEKİZİNCİ OTURUM
Açılma Saati:
00.21
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 79’uncu Birleşiminin Sekizinci Oturumunu açıyorum.
688 sıra sayılı Kanun Teklifi’nin
görüşmelerine devam edeceğiz.
Komisyon burada. 
Hükûmet burada.
17’nci maddede üç adet önerge vardır.
Okutacağım önergelerin üçü de aynı mahiyette olduğundan birlikte işleme
alacağım.
Okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifi'nin 17. Maddesinin kanun metninden çıkarılmasını arz ve talep ederiz.
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel Demir Çelik Selma
Irmak
 İstanbul Muş Şırnak
 Halil
Aksoy Mülkiye Birtane
 Ağrı Kars
Aynı mahiyetteki diğer önergenin imza sahipleri:
 Erkan
Akçay Seyfettin Yılmaz Ali
Halaman
 Manisa Adana Adana
 Alim
Işık Necati Özensoy Ahmet
Kenan Tanrıkulu
 Kütahya Bursa İzmir
Aynı mahiyetteki son önergenin imza
sahipleri:
 Rahmi
Aşkın Türeli Bihlun Tamaylıgil Haydar
Akar
 İzmir İstanbul Kocaeli
 Müslim
Sarı İhsan Özkes Vahap
Seçer
 İstanbul İstanbul Mersin
 İzzet
Çetin
 Ankara 
ENGİN
ALTAY (Sinop) – Sayın Başkan…
BAŞKAN
- Buyurun.
ENGİN
ALTAY (Sinop) – Sayın Başkan, İç Tüzük’ün 87’nci maddesi açık. Bu Parlamentoda
ben bildim bileli önergeler, aynı mahiyette de olsa geliş sırasına göre
okutulurken önergelerin hepsi okutulur -zaten kısa- aykırılık sırasına göre
işleme alınırken aynı mahiyettekilerin imza sahibi okunur. Bu uygulama
böyleydi. Şimdi siz yeni bir içtihat, uygulama yaratıyorsunuz. Bu, usule
aykırı.
BAŞKAN
– Hani, nedir?
ENGİN
ALTAY (Sinop) – Geliş sırasına göre önergelerin okunması gerekir. İç Tüzük
gayet açık. 
İZZET
ÇETİN (Ankara) – Önergenin içeriği ne?
ENGİN
ALTAY (Sinop) – Yani, bu tutumunuzu sürdürürseniz usul tartışması talep
edeceğim. 
MİHRİMAH
BELMA SATIR (İstanbul) – Hepsi aynı.
ENGİN
ALTAY (Sinop) – Böyle bir şey yok.
BAŞKAN
– Sayın Altay, bu usulle de çok önergeyi işleme aldık, sizin söylediğiniz
usulle de çok önergeyi işleme aldık. Bu konuda o da uygulanıyor, bu da uygulanıyor.

ENGİN ALTAY (Sinop) – Hayır, Sayın
Başkanım. Ben on iki senedir buradayım, bu usulü hiç görmedim. 
BAŞKAN – Peki, ben yalan söylüyorum,
tamam. 
ENGİN ALTAY (Sinop) – Ben de yalan
söylüyorum, tamam. 
BAŞKAN – Hiç kimse yalan söylemiyor. 
ENGİN ALTAY (Sinop) – Usul
tartışması... Bu yapılan işlem...
BAŞKAN - Bizim söylediğiniz gibi de
oluyor, bizim yaptığımız gibi de oluyor.
ENGİN ALTAY (Sinop) – Hayır efendim,
ben olduğuna tanık olmadım.
BAŞKAN – Ben bu konuyu Kanunlar
Kararlarla da konuştum, aynı şekilde bana bilgi verdiler. 
ALİM IŞIK (Kütahya) – Sayın Altay’ın
dediği gibi olsun Sayın Başkan. 
BAŞKAN – Sizin söylediğiniz gibi de
oluyor, benim söylediğim, bizim bu yaptığımız uygulama gibi de oluyor. 
ENGİN ALTAY (Sinop) – Sayın Başkan, nasıl olacak? Bu uygulama tek.
BAŞKAN – Yani, talebinizi... “Hayır,
ben şimdiye kadar burada böyle bir şey görmedim.” diye söze başlarsanız...
ENGİN ALTAY (Sinop) – Ben tanık olmadım, samimi söyleyeyim, olmadım. 
BAŞKAN - ...ben bunu böyle kendi
kafamdan uydurmuşum, burada yapıyormuşum gibi bir sonuç çıkar. 
ENGİN ALTAY (Sinop) – Hayır, geçmiş tutanakları çıkarsın Kanunlar, getirsin. 
BAŞKAN – Geçmiş tutanaklarda -ben iki senedir burada görev yapıyorum- aynı bu
şekilde yapıldı. Aynı mahiyetteki önergelerden bir tanesi okunur, diğerlerinin
de imza sahipleri okunur. Ama siz “Ayrı ayrı okunsun.” diyorsanız, 17’nci
maddedeyiz, bu zamana kadar böyle bir uygulama yaptık, bundan sonra da sizin
uygulamanızı yaparız. Bu kadar basit. 
ENGİN ALTAY (Sinop) – Tamam, mesele
yok, olur, tamam. Ama Kanunlardan da istiyorum geçmiş uygulama tutanaklarını. 
BAŞKAN – Tabii, tabii. 
Sayın Komisyon, aynı mahiyetteki
önergelere katılıyor musunuz?
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz efendim.
BAŞKAN – Hükûmet? 
ÇEVRE VE ŞEHİRCİLİK BAKANI İDRİS
GÜLLÜCE (İstanbul) – Katılmıyoruz.
BAŞKAN – Halkların Demokratik Partisi
adına...
Gerekçeyi okutuyorum: 
Gerekçe: 
Uzunca bir süredir Türkiye gündeminde
olan ve çeşitli demeçlerle AKP iktidarı tarafından Türkiye Cumhuriyeti vatandaşlarının
bir kısmına karşı düşmanlaştırma söylemi olarak kullanılan elektrik kayıp kaçak
bedeli ile ilgili düzenleme içeren bu maddenin kanun metninden çıkarılması
zaruridir. Çünkü öncelikle belirtmek gerekir ki, Türkiye halkları açısından en
büyük kaçak ve kayıp elektrik hizmetinin özelleştirilmesidir. Nitekim
özelleştirme şirketleri ile yakın bağlar içerisinde olan AKP iktidarı, algı
yönetme amaçlı Doğu ve Güneydoğu Bölgelerindeki halkı düşmanlaştırma yoluyla bu
düzenlemenin önünü açmıştır. AKP'li yetkililerin açıklamalarının amacı bu madde
ile ortaya çıkmıştır. Amaç 90 yıllık devletin “öteki” olarak kurguladığı
kimlikleri suçlamak yoluyla şirketleri zenginleştirmektir. Bu düzenleme ile
kayıp kaçak bedelinin kamudan yani halktan çıkması kabul edilemezdir. Söz
konusu düzenleme ile halkın özel şirketlerin insafına teslim edilmesi ise
devlet kuramı içerisinde devlet kurumunun iflasının mührüdür. Bu sebeplerden
ötürü söz konusu maddenin kesinlikle kanun metninden çıkarılması gerekmektedir.
BAŞKAN – Diğer önerge üzerine kim
konuşacak Sayın Halaçoğlu? 
YUSUF HALAÇOĞLU (Kayseri) – Alim Işık.
BAŞKAN – Sayın Alim Işık konuşacak. 
Buyurun. (MHP sıralarından alkışlar)
ALİM IŞIK (Kütahya) – Sayın Başkan,
değerli milletvekilleri; hepinize iyi geceler diliyorum. 
Görüşülmekte olan 688 sıra sayılı Kanun
Teklifi’nin 17’nci maddesinin teklif metninden çıkarılması için vermiş
olduğumuz önerge üzerinde söz aldım. 
Bu madde, öncelikle, Enerji Komisyonu
üyesi olarak kendi Komisyonumuza tali komisyon olarak havale edilmiş olmasına
rağmen, maalesef, Komisyona gelmemiş, getirilmemiş, dolayısıyla, Komisyonun
görüşü alınmadan, alelacele, diğer komisyonlarla birlikte, Plan ve Bütçe
Komisyonu Başkanının ricası üzerine, Komisyon Başkanı tarafından “İşlerimizin
yoğunluğu nedeniyle görüşemeyeceğiz.” şeklinde bir yazı alınarak kılıfı
uydurulmuş ve Genel Kurul gündemine getirilmiş bir madde. Bundan dolayı, bu
uygulamanın doğru olmadığını ve yapılanların yanlış olduğunu öncelikle ifade
etmek istiyorum.
Peki, madde ne diyor? Madde “2016 yılı başına
kadar, teknik ve teknik olmayan kayıplarının oranı ülke ortalamasının üzerinde
olan dağıtım bölgelerinde, diğer dağıtım bölgelerinden farklı düzenlemeler
yapılmasına, hedef kayıp-kaçak oranlarının bir önceki yılın gerçekleşmeleri
dikkate alınarak ve sonraki uygulama dönemleri de dâhil olmak üzere yeniden
belirlenmesine Kurul yetkilidir.” diyor. Yani EPDK’ya yetki veriyor. Madde
diyor ki açıkçası: Sayın Bakanın da bir taraftan bu düzenlemeyi torba yasa
içine aldırırken, diğer taraftan da Elektrik Piyasası Kanunu’nda değişiklik
öngören bir başka tasarıyı Enerji Komisyonunda görüştürürken -iki gün önce
medyaya da yansıdı- bölgede, güneydoğuda PKK’nın yani terör örgütünün -talimatı
üzerine- bölgede yaşayan vatandaşlara, “Türkiye devleti bizim devletimiz değildir,
elektrik ücreti ödemeyin.” dediğini, “Onun için, çözüm süreci de devam ederken
böyle bir düzenlemeye ihtiyaç duyduk.” diyerek açıkladığını yani AKP
Hükûmetinin, terör örgütünün bölgede elektrik parası ödetmeden kaçak elektrik
kullanılması karşısında âciz kaldığını bizzat Bakanı tarafından itiraf ettiğini
maalesef, üzülerek duyduk, herkes şahit oldu. Şimdi, burada da “2015 yılını
yani seçimlerin olduğu yılı bir geçirelim, EPDK’ya yetki verelim, EPDK daha
önce hedeflediği oranları aşan dağıtım şirketlerinin bölgeden toplayamadığı
parayı kamuya yükleyerek, bir başka deyişle 77 milyon insana paylaştırarak
sömürmeye devam etsin, aman, o tarafta da bizim şirket zarar görmesin,
PKK’lılar kaçak kullanmaya devam etsin, kaçak elektrik kullanımını yasallaştıralım.”
maddesidir. Onun için, derhâl bu tasarıdan çekilmesi lazım.
Değerli milletvekilleri, sizlere
Bakanlığın resmî verileriyle bu durumun ne kadar vahim olduğunu söyleyeyim.
Sorum üzerine Bakanlık son verileri çıkardı, Komisyon üyelerimize dağıttı. 2013
yılı sonu itibarıyla toplam 32 milyar kilovatsaatlik enerjinin kayıp kaçak
olduğunu, bunun yüzde 60’ından fazlasının Dicle, Vangölü EDAŞ ve Aras EDAŞ
dağıtım şirketlerinin bulunduğu bölgede gerçekleştiğini, enerji miktarı olarak
3 dağıtım bölgesinde toplam 16,5 milyar kilovatsaatlik enerjinin kaçak
harcandığını, bedelinin de yaklaşık 3,5 milyar TL olduğunu Enerji Bakanlığı
yetkilileri resmî veri olarak verdiler. Bir başka deyişle şöyle söylüyorum: Şu
anda sürekli tartıştığımız bir nükleer enerji güç santralinin kuruluşu için
değişik usulsüzlükleri, hukuku dolanarak, kanun yaparak aşmaya çalışan Hükûmet,
orada verdiği çabayı bu kaçak elektriği önlemeye vermiş olsaydı, belki daha
kârlı olacaktık. 3,5 milyar TL 2014 yılı rakamlarıyla güneydoğuda kaçak kullanılan
elektriği Türk milletinin 77 milyonu ödemek zorundadır. Bu da bu maddenin ne
kadar yanlış olduğunun bir göstergesidir. 
(Mikrofon otomatik cihaz tarafından
kapatıldı) 
ALİM IŞIK (Devamla) – Onun için
önergemizin mutlaka desteklenmesini bekliyor, söz konusu maddenin tasarı
metninden çıkartılması gerektiğini söylüyoruz. (MHP sıralarından alkışlar) 
BAŞKAN – Teşekkür ederim Sayın Işık. 
ENGİN ALTAY (Sinop) – Sayın Başkan,
yoklama talep ediyoruz. 
BAŞKAN – Bir konuşmacı daha var Sayın
Altay.
ENGİN ALTAY (Sinop) – Hayır, aynı
mahiyette yok, bizimki aynı mahiyette değil ki.
BAŞKAN – CHP’den de var.
ENGİN ALTAY (Sinop) – Aynı mahiyette
değil ki bizimki.
İZZET ÇETİN (Ankara) – Aynı mahiyette
değil.
ENGİN ALTAY (Sinop) – 17’yi okumuyor
musunuz?
BAŞKAN – Hayır, aynı mahiyette. 
İZZET ÇETİN (Ankara) – Aynı mahiyette
değil, şeyin çıkartılması.
ENGİN ALTAY (Sinop) – Evet, haklısınız,
metinden çıkarmaymış. 
BAŞKAN – Evet, kim konuşacak? 
İZZET ÇETİN (Ankara) – Ben konuşacağım.
BAŞKAN – Buyurun Sayın İzzet Çetin. 
İZZET ÇETİN (Ankara) – Sayın Başkan,
değerli milletvekilleri; 17’nci madde üzerinde verdiğimiz önerge üzerine söz
aldım. Hepinizi saygıyla selamlıyorum. 
Değerli arkadaşlar, biraz evvel şahsım
adına yaptığım konuşmada da söylediğim gibi, buna gerçekten -Sayın Işık biraz
evvelki konuşmasında da işaret etti- bu Meclise yakışan bir madde değil. 21
dağıtım şirketi içerisinde özellikle 3 dağıtım şirketinin kayıp kaçak oranları
halkın üzerine yıkılmak isteniyor. Durumun vahameti, rakamı da ortada; 3,5
milyar liralık bir kaçak Yargıtayın kararına rağmen yurttaşın üzerine yıkılmak
isteniyor. Bakın, diyor ki Yargıtay kararında… Kayıp kaçak, perakende satış
hizmeti, sayaç okuma, iletim sistemi kullanım ve dağıtım bedeline ilişkin
elektrik faturalarındaki kalemlerin iptalini istiyor. Bunlar bir elektrik
faturasında yurttaşın ödediği bedelin yüzde 21’ine denk geliyor. Yargıtay ne
diyor? “Hırsızlanmak suretiyle kullanılan elektrik bedellerinin -yani kaçak
elektrik bedellerinin- kurallara uyan abonelerden tahsili yoluna gitmek hukuk
devleti ve adalet düşünceleriyle bağdaşmamaktadır.” 
Şimdi, değerli arkadaşlar, böyle bir
karar varken bizim hâlâ kayıp kaçak bedelleri için EPDK’ya işte “seçimden
sonraki süreçte sen bunları ayarla.” diye görev vermeye kalkışmamız doğru
değildir. Nitekim, geçtiğimiz 2014 yılı içerisinde, özellikle yaz aylarında
Güneydoğu Anadolu’da, Doğu Anadolu’da pek çok yer elektriksiz kalınca ve de bu
şirketler bilerek sayaç okuma sürelerini uzatıp yurttaşın elektrik faturalarını
kabarık göndermeye başlayınca EPDK Başkanı bir açıklama yaptı, dedi ki:
“Gerekirse kasım-aralık, özellikle aralık ayının bedellerini hesaplamada
dikkate almayız.” Yani bu, ana gerekçe değil. 
Şimdi, biraz evvelki bölümde söylediğim
gibi, elektrik dağıtım işi özelleştirildi. Özelleştirme yapılırken denildi ki
elektrik dağıtım şirketlerine... Şartnameye kurallar konuldu, kayıp kaçak
bedellerinin ne olacağı... Yani, uluslararası ortalaması 8-8,2; işte “Bizdeki
yüzde 18-20’lerden yüzde 15’lere çekildi.” deniliyor. Geçen hafta içinizden bir
arkadaşımız “Yüzde 2 kayıp kaçak oranı olan yerler de var.” dedi. Yani, yüzde
15’e çekilmesi iyi bir şey de uluslararası ortalamaların 2 katından yine de
neredeyse fazla.
Şimdi, bu ihale yapılırken bu kayıp
kaçak oranını, o bölgenin riskli olduğunu bu firmalar biliyordu. Bu firmaların
kimler olduğunu bir kez daha söyleyeyim kayıtlara geçsin diye. Millete küfreden
müteahhit var, size, havuzunuza para atan firmalar var. O firmalar kimler?
Söyleyeyim: Cengiz İnşaat, Limak, Kalyon Grubu, Çalık Holding, İbrahim Çeçen
(IC) Holding, Kazancılar, Torunlar, Zorlu gibi firmalar. Bunlar hükûmetleriniz
tarafından kayırılan firmalar. Zaten, o özelleştirme sırasında son derece düşük
fiyatla aldılar. Şimdi onlar ne yatırım yaptılar ne genişleme yaptılar ne
istihdam; demin de söyledim, yaptıkları iş sadece sayaç okuyup vatandaşın
cebindeki paraya hükmetmek. Bunu şimdi kural hâline getirmek hiç doğru bir
yaklaşım değil değerli arkadaşlar. O nedenle, bu maddenin kesinlikle
çıkartılması gerekir diye düşünüyoruz. 
Ayrıca, özellikle bu kayıp kaçak bedeli
konusunda Yargıtayın vermiş olduğu karara uygun olarak, yurttaşların alacakları
paraların bundan böyle ödeyecekleri faturalardan mahsup edilmesi yöntemiyle
fatura alacaklarının yurttaşın cebine bırakılması kararı Hükûmete düşen, Meclise
düşen bir görevdir. Esas yapmamız gereken çalışmanın ona yönelik bir çalışma
olması gerekir. 
Bu maddenin madde metninden çıkarılması
son derece isabetli olur. Riski üstlenen yani ihaleyi almış kâr edeceğim diye,
kâr ediyor, zarar göstermek için oyunlar oynuyor, hâlâ doymak bilmiyorlar,
sizin de işinize geliyor havuza para attıkları için. Onun için, bundan vazgeçin
diyor, hepinizi saygıyla selamlıyorum. (CHP sıralarından alkışlar)
BAŞKAN – Teşekkür ederim. 
Önergeleri oylarınıza sunacağım…
III. YOKLAMA
(CHP ve MHP sıralarından bir grup
milletvekili ayağa kalktı) 
ENGİN ALTAY (Sinop) – Yoklama
istiyoruz. 
BAŞKAN – Yoklama talebi var. 
Sayın Altay, Sayın Türeli, Sayın Aygün,
Sayın Şeker, Sayın Kaplan, Sayın Çetin, Sayın Atıcı, Sayın Köktürk, Sayın
Haberal, Sayın Kuşoğlu, Sayın Tamaylıgil, Sayın Özkes, Sayın Aksünger, Sayın
Sarı, Sayın Akar, Sayın Özgündüz, Sayın Düzgün, Sayın Kalaycı, Sayın Akçay,
Sayın Halaçoğlu. 
İki dakika süre veriyorum ve süreyi
başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır. 
XIV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)
BAŞKAN – Önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
18’inci maddede iki adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 18. Maddesinde yer alan "koordine etmeye" ibaresinden sonra
gelmek üzere "planlamaya ve denetlemeye" ibaresi eklenmiştir.
 
 Rahmi
Aşkın Türeli Aytun Çıray Sinan
Aydın Aygün
 İzmir İzmir Ankara

 İhsan
Özkes Haydar Akar 
Bülent Kuşoğlu  İstanbul 
Kocaeli Ankara 
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 18 inci maddesine aşağıdaki fıkranın eklenmesini arz ve teklif
ederiz. 


 Erkan
Akçay Necati Özensoy Seyfettin
Yılmaz
 Manisa Bursa Adana

 Ahmet
Kenan Tanrıkulu Ali Halaman İzmir Adana 
"(4) Bakanlık; katılımcı ve
kapsayıcı bir gençlik politikası oluşturmaya, gençlikle ilgili yasal mevzuatı
geliştirmeye, kurumlar arasında ortak bir gençlik tanımı ve stratejisi
oluşturmaya ve gençlik katılım mekanizmalarını belirlemeye yetkilidir."
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ EKREM ÇELEBİ (Ağrı) –Katılmıyoruz efendim. 
BAŞKAN –
Hükûmet?
ÇEVRE VE
ŞEHİRCİLİK BAKANI İDRİS GÜLLÜCE (İstanbul) – Katılmıyoruz efendim.
BAŞKAN – Kim
konuşacak?
ERKAN AKÇAY
(Manisa) – Gerekçe okunsun.
BAŞKAN –
Gerekçeyi okutuyorum:
Gerekçe:
Kendilerine yeterli sosyal olanaklar sunulduğunda ve sosyal
içermeyi sağlayan bir gençlik politikası hazırlandığında genç toplumlar
sosyoekonomik gelişmeyi hızlandıran önemli bir etmen olabilir. Türkiye'de
gençlikle ilgili kurumlar arasında ortak bir gençlik tanımı ve stratejisi
yoktur. Kurumlar, gençlik tanımını hizmet verdikleri gençlik gruplarıyla
sınırlandırmaktadır. Örneğin; “genç” kelimesi Milli Eğitim İl Müdürlükleri
için öğrencileri, Aile ve Sosyal Politikalar İl Müdürlükleri için devlet
korumasındaki 18 yaşın altındaki bireyleri, belediyeler içinse burs ve benzeri
hizmetleri götürdükleri grupları içeren sınırlı bir tanımdır.
Türkiye'de gençlik politikalarının
hazırlık ve uygulama aşamasında gençliğin söz sahibi olamaması, planlama, karar
alma ve uygulama süreçlerine uzak kalmaları, gençlerin kendi aralarında bir üst
örgüte sahip olmamaları (ulusal gençlik konseyinin bulunmaması) ve bilgi
alışverişi sağlayamamaları hükümet ve diğer tüm kamu kurum ve kuruluşlarının
karşısına eşit ortak olarak çıkmalarına engel olmakta ve bu durum gençlikle
ilgili politikaların hayata geçirilmesinde ciddi sorunlar oluşturmaktadır.
Türkiye'nin, katılımcı ve kapsayıcı bir
gençlik politikası oluşturması, ilgili yasal mevzuatı geliştirmesi ve gençlik
katılım mekanizmalarını belirlemesi gerekmektedir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 18. Maddesinde yer alan "koordine etmeye" ibaresinden sonra
gelmek üzere "planlamaya ve denetlemeye" ibaresi eklenmiştir.
 Haydar
Akar (Kocaeli) ve arkadaşları
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyor efendim. 
BAŞKAN – Hükûmet?
ÇEVRE VE ŞEHİRCİLİK BAKANI İDRİS
GÜLLÜCE (İstanbul) – Katılmıyoruz efendim.
BAŞKAN – Önerge üzerinde Sayın Bülent
Kuşoğlu konuşacak. 
Buyurun. (CHP sıralarından alkışlar) 
BÜLENT KUŞOĞLU (Ankara) – Sayın Başkan,
değerli arkadaşlarım; 18’inci madde üzerinde söz aldım, verdiğimiz önerge
konusunda. Bu, Gençlik ve Spor Bakanlığının teşkilatıyla ilgili, taşra
teşkilatıyla ilgili bir düzenleme. Aslında 2011 yılında yapılan bir
düzenlemenin… Biraz önce söyledim ya, sık sık yapıyoruz, hata yapıyoruz kanun
yaparken, yasama yaparken. Bu da onlardan bir tanesi. Alelacele yapıldı. O
zaman bir kanun hükmünde kararname çıkmıştı; şimdi, çalışmadığı görüldü,
düzeltiliyor. 
Aslında nasıl yapılırsa yapılsın
konuyla ilgili yapılması gereken çok farklı konular var çünkü Türkiye’de spor
politikası yok, sporun tabana yayılması diye bir şey söz konusu değil. Bizde
performans sporları var yani temaşa sporları; televizyonlardan seyrettiğimiz ya
da seyredebileceğimiz türden sporlar, kendimizin yapmadığı sporlar; futbolu,
basketbolu vesaire, bunları ön plana çıkarıyoruz. Kendimiz spor yapmıyoruz. 78
milyonluk bir ülke olduk, bunun yarısı genç. En azından Türkiye’de 20 milyonun
üzerinde lisanslı sporcunun olması lazım. Hâlbuki çok çok düşük düzeylerde
sporcumuz var. Mahalleler düzeyinde Gençlik ve Spor Bakanlığı yaygın olarak
tesisleşmeyi başaramadı. Mahallî idarelerle beraber tesisleşme başarılamadı,
buralara gidilemedi, gençlerle ilgilenilemedi maalesef, birçok eksiklik var.
Yapılan çok düşük düzeyde. Bakın, Ankara metropol, gittikçe nüfus artıyor ama
Ankara’nın birçok ilçesinde Erzurum’dan ya da Trakya’dan çok daha az spor
tesisi vardır. Çok daha fazla yapılması lazım. Batı’yı biliyorsunuzdur, yapılan
tesisler böyle büyük statlar değil. Genellikle bizde büyük stadyumlar yapılması
planlanıyor. Onlardan ziyade küçük spor tesisleri yapılacak, insanlar, gençler
gidecekler, zaman geçirecekler. Özellikle güneydoğuda biz spor tesisleri
yapabilseydik böyle mi olurdu, bu kadar sıkıntılı mı olurdu? Bu işsizlikte
gençlerin spor yapabileceği, vakit geçirebilecekleri yerler dahi yok. Tümünü
de, biraz önce dediğim gibi, temaşa sporlarına ayırdık, sadece seyirlik
sporları geliştirdik. Onlarla ilgili olarak bile hata yaptık. Bugün, futbol
seyircisi siyasi parçalara bölünmüş vaziyette. Aynı takım içerisinde şeyleri
var, sanki bir bölüm 1453’ü destekliyor da öbürü karşıymış gibi. İşi siyasete
döktük, her şeyi siyasi gözle görüyoruz. Maalesef sporu da o gözle görmeye
başladık. 
Burada Hükûmeti temsilen biraz önce
Çevre ve Şehircilik Bakanımız oturuyordu. Bilmiyorum Çevre ve Şehircilik
Bakanımız şehirleşmenin belli yerlerde arttığı… 20’ye yakın yerde şehirleşme
var, gelişme var, nüfus artıyor, kalan yerlerde de nüfus azalıyor sürekli
olarak, sıkıntılar var. Buralarda yapılan spor komplekslerinin, tesislerinin
gelişmesini doğru buluyor mu diyecektim, Spor Bakanımız gelmiş. Bu konuyla
ilgili çok önemli bir eksiklik var. 
Bunun haricinde de bir konuyu belirtmek
istiyorum. Biz Plan ve Bütçe Komisyonunda sürekli olarak yurtlara ihtiyacımız
olduğunu uzun zaman belirttik, açık olduğunu belirttik. Bu konuda yatırım
yapılmasını önerdik, bu konuda bütçenin artırılması gerektiğini önerdik sürekli
olarak ama maalesef o da dikkate alınmadı. Bakın kayıtlara, Sayın Suat Kılıç
zamanında da bu önerilerimizi sık sık yaptık ama “Hayır, yeterlidir.” denildi.
Daha sonra şu paralel-cemaat olayı çıktıktan sonra yeniden yurtlara ağırlık
verildi, yeniden yurtlara yatırım yapılmaya başlandı, kiralanmaya başlandı ama
iş işten geçmişti, çok daha önceden yapılması lazımdı o yatırımların. Bu
konuyla ilgili olarak da öyle. Sporla ilgili olarak bir master plan yapılmalı,
ciddi olarak yapılan o plan doğrultusunda da ciddi işler yapılmalı. Mahallî
idarelerle iş birliği yapılmalı. Birlikte yapılması gereken çok şey var. 
Çok önemli bir konu. Gecenin bu
saatinde bu beş dakikalık süre içerisinde böyle başlıklar hâlinde bunları
sizlerle paylaşmak istedim ama hakikaten çok önemli bir konudur gençlik ve spor
politikası ve tesisleşme. İnşallah daha doğru dürüst işler yapılır, sadece
Gençlik ve Spor teşkilatının organize edilmesi düzeyinde kalmaz. 
İyi akşamlar diliyorum. (CHP
sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir. 
19’uncu maddede iki adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 19. maddesinin aşağıdaki şekilde değiştirilmesini arz ve teklif ederiz.


 Rahmi Aşkın Türeli Mehmet
Hilal Kaplan Mehmet Şeker
 İzmir Kocaeli Gaziantep

 Ali Serindağ Haydar
Akar İhsan Özkes
 Gaziantep Kocaeli İstanbul
MADDE 19- 638 sayılı Kanun Hükmünde
Kararnameye aşağıdaki ek madde eklenmiştir. 
“EK MADDE 3- (1) Ekli (3) sayılı listede
yer alan kadrolar iptal edilerek 190 sayılı Kanun Hükmünde Kararnamenin ek
kısmında yer alan ilgili bölümünden çıkarılmıştır. Ekli (4) ve (5) sayılı
listede yer alan kadrolar ihdas edilerek 190 sayılı Kanun Hükmünde Kararnamenin
eki ilgili bölümlerine eklenmiştir.”
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 19 uncu maddesinin teklif metninden çıkarılmasını arz ve teklif
ederiz. 
 Erkan
Akçay Seyfettin Yılmaz Ali
Halaman
 Manisa Adana Adana

 Necati
Özensoy Ahmet Kenan Tanrıkulu
 Bursa İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EKREM ÇELEBİ (Ağrı) – Katılmıyoruz efendim. 
BAŞKAN –
Hükûmet?
GENÇLİK VE SPOR
BAKANI AKİF ÇAĞATAY KILIÇ (Samsun) - Katılmıyoruz. 
BAŞKAN – Önerge üzerinde
Sayın Erkan Akçay konuşacak.
Buyurun. (MHP
sıralarından alkışlar)
ERKAN AKÇAY
(Manisa) – Sayın Başkan, değerli milletvekilleri; 19’uncu madde üzerinde
verdiğimiz önerge üzerine söz aldım. Hepinizi saygıyla selamlıyorum. 
Şimdi, tabii,
Gençlik ve Spor Bakanlığının Teşkilat Kanunu düzenlemeleri ve Yükseköğrenim
Kredi ve Yurtlar Kurumu Genel Müdürlüğüyle ilgili bazı düzenlemeler var.
Aslında bu düzenlemelerin olumlu bulduğumuz yönleri de var. Mesela, Gençlik ve
Spor Bakanlığının bölge teşkilatları kapatılıyor; bunu olumlu bulduğumuzu ifade
etmek istiyorum. Fakat böyle palyatif, işte tesadüfi torba kanunların içerisine
sıkıştırılmış teşkilat düzenlemelerini de doğru bulmadığımızı ifade etmek
istiyorum çünkü bu, Hükûmetin politika zayıflığına işaret eder bence ve kararlı
olmadığını da gösterir. Kapsamlı, dört başı mamur bir teşkilat kanunu
düzenlemesiyle gelmesi ve bunun ilgili komisyonlarında da yeterince tartışılıp
olgunlaştıktan sonra gelmesi gerekirdi. 
Şunu rahatlıkla
söyleyebiliyoruz ki ve üzülerek ifade ediyoruz ki Adalet ve Kalkınma Partisi
Hükûmetinin ne doğru düzgün bir gençlik politikası ne de doğru düzgün bir spor
politikası var. Yok. Sadece bazı yöneticilerin, işte, Sayın Başbakanın, Sayın
Cumhurbaşkanının, ilgili bakanların sözle ifade ettikleri, çeşitli
platformlardaki birçoğu da hamasi sözler var. Yani birisinin söylediğine
bakarsak, çıkan tablo, kindar bir nesil istiyor. Yani gençlerle ilgili oysa çok
daha farklı, uzun perspektifte, orta vadeli politikaların net bir şekilde
oluşturulması gerekir. 
Önemli bulduğumuz üçüncü politika
noksanlığı da Hükûmetin maalesef bir olimpiyat politikası yok. On iki yıldır
-13’üncü yılında bir iktidar ve 3 olimpiyat görmüş, yaşamış bir dönemi idrak
ediyoruz- aslında… 
Sayın Başkan, lütfen Sayın Bilgiç’i
uyarır mısınız. Sayın Bakanı meşgul ediyor. Ben burada çok önemli bazı
hususları ifade ediyorum ama meşgul ediliyor.
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Sayın Bilgiç de burada önemli bir konu görüşüyor ama.
MÜSLİM SARI (İstanbul) – Sayın Bilgiç…
ERKAN AKÇAY (Devamla) – Şimdi, bu
söyleyeceğim husus çok önemli.
SÜREYYA SADİ BİLGİÇ (Isparta) – Ben
dinledim Sayın Akçay’ı yukarıda. 
BAŞKAN – Sayın milletvekilleri, lütfen…
Sayın Akçay kürsüde konuşuyor. Lütfen, rica ediyorum…
ERKAN AKÇAY (Devamla) – Ama burada
ifade etmemiz gereken bir şey Sayın Bilgiç. Sayın Bakanla her zaman
konuşabilirsiniz. Yani bula bula tam ben kürsüdeyken mi konuşmayı buldunuz! 
RECEP ÖZEL (Isparta) – Vallahi, sana
kastı var.
OSMAN AŞKIN BAK (İstanbul) – Kasıt var,
kasıt.
ERKAN AKÇAY (Devamla) – Tekrar
ediyorum; Hükûmetin bir olimpiyat politikası yok değerli arkadaşlar, varsa
Sayın Bakan açıklasın. Olimpiyatlarda alınan sonuçlar bunu gösteriyor ama yani
burada ben siyasi bir polemik veya eleştiri konusu getirmiyorum, şunu ifade
etmek istiyorum: Sadece Gençlik ve Spor Bakanlığının yapacağı bir iş değil bu;
olimpiyat olayı topyekûn bir politikayı gerektiriyor, âdeta bunu bir millî
seferberlik hâline getirmemiz gerekir. Hükûmet, Gençlik ve Spor Bakanlığı
olacak, belediyeler olacak, üniversiteler yani tüm kurum, kuruluşlar, spor
kulüpleri, sivil toplum kuruluşları bütün hâlinde, bir orkestrasyon içerisinde,
orta vadeli kararlı bir politika uygulamasıyla Türkiye'nin çok üst düzey
başarılara imza atabileceğine inanıyorum, bunu vurgulamak istiyorum. Ben
kişisel fikrim olarak ifade edeyim: Yani, İstanbul Büyükşehir Belediyesinin,
Ankara Büyükşehir Belediyesinin veya başka bir büyükşehir belediyesinin futbol
takımına niye ihtiyacı vardır? Birinci Süper Lig’de futbol takımları
çalıştırıyorlar. Oysa İstanbul Belediyesinin, Ankara Belediyesinin ve diğer
bütün belediyelerimizin olimpiyatlara sporcu hazırlamak gibi bir görevi olmalı.
Bu görevi motive edecek de Hükûmettir, devlettir. 
Bunu ifade ediyorum ve bu görüşümün de
doğru ve yerinde olduğunu düşünüyorum.
(Mikrofon otomatik cihaz tarafından
kapatıldı)
ERKAN AKÇAY (Devamla) – Hükûmeti de
yeni ve iyi bir olimpiyat politikası uygulamaya davet ediyorum.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim Sayın Akçay.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 19. maddesinin aşağıdaki şekilde değiştirilmesini arz ve teklif ederiz.
Rahmi Aşkın
Türeli (İzmir) ve arkadaşları
MADDE 19- 638 sayılı Kanun Hükmünde
Kararnameye aşağıdaki ek madde eklenmiştir. 
“EK MADDE 3- (1) Ekli (3) sayılı
listede yer alan kadrolar iptal edilerek 190 sayılı Kanun Hükmünde Kararnamenin
ek kısmında yer alan ilgili bölümünden çıkarılmıştır. Ekli (4) ve (5) sayılı
listede yer alan kadrolar ihdas edilerek 190 sayılı Kanun Hükmünde Kararnamenin
eki ilgili bölümlerine eklenmiştir.”
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Katılmıyoruz Sayın Başkanım.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım.
BAŞKAN – Önerge üzerinde Sayın Haydar
Akar konuşacak.
Buyurun. (CHP sıralarından alkışlar)
HAYDAR AKAR
(Kocaeli) – Sayın Başkan, sayın milletvekilleri; Gençlik ve Spor Bakanlığının
Kredi ve Yurtlar kurumları ve onların bölge müdürlüklerinin lağvedilerek illerdeki
müdürlüklere dönüştürülmesi, onlara kadro tahsis edilmesi ve oradan takip
edilmesi konusundaki maddenin olumlu olduğunu ifade etmek istiyorum; bu doğru
bir şey, geç kalınmış bir şey hatta. Çünkü, artık, döneminizde özellikle lise
binalarının üniversite yapılmasının, “Bütün illere üniversite getireceğiz.”
diye plansız, programsız bir şekilde bütün illerde üniversitelerin açılmasının
Türkiye’ye getirmiş olduğu boyutları, sonuçları hep birlikte görüyoruz. Bu
sonuçların en büyüğü de öğrencilerin barınma problemleri. Tabii, bu barınma
problemlerine bölgesel nitelikte bakıldığında illerde sıkıntılar yaşanıyordu,
şimdi iller bazına dönüştürülünce ben daha da bu problemlere odaklanıp çözüm
yolları bulunabileceğini düşünüyorum. 
Sizin de
iktidarlarınız döneminde vakıf üniversiteleriyle birlikte yaklaşık 184
üniversite açıldı ve öğrenci sayısı 5,5 milyona ulaştı Türkiye’de. Tabii, 5,5
milyona ulaşınca garip bir şeyle de karşılaşıyoruz, üniversiteyi bitiren
çocuklarımıza iş bulmakta zorlanıyoruz. Geçmişin Başbakanı, bugünün
Cumhurbaşkanı şöyle demişti: “Her üniversiteyi bitirene biz iş bulmak zorunda
mıyız?” Doğru da söylemişti, o Somali’nin başbakanıydı çünkü, Türkiye
Cumhuriyeti’nin başbakanı değildi, ancak bir Somali başbakanı Türkiye’deki
çocuklara iş bulmakla kendini yükümlü saymazdı. Böyle bir anlayışla
yönetildiğimiz için çocuklarımız da işsiz. 
Tabii, 5,5
milyon öğrencimizin barınma sorunu var. Özellikle 2014 yılında 673 bin yeni
kayıt oldu ve bunun ancak 370 bini yurt başvurusunda bulundu, 87 bin kişi yurda
yerleştirildi. Bu rakam giderek büyüyor. Düşünün ki 3 çocuk yapan, 946 lira
asgari ücret alan bir vatandaşın da çocuğunun okuma hakkı var. Tabii, çocuğunu
okutabilmesi için de bu vatandaş, gelirinin yarısını -hele 1 çocuksa, sizin
gibi “3 çocuk” dediğiniz zaman bunu okutmak mümkün değil, 1 çocuğunun olduğunu
düşündüğümüzde- sadece barınma ve yiyecek giderlerine ödüyor. Bu da müthiş bir
sıkıntı yaratıyor. 
Bir başka boyutu
var: Çocuklarımız yurtlara yerleşemedikleri için, özellikle deprem
bölgelerinde, deprem geçirmiş bölgelerde benim “tabut evler” diye
nitelendirdiğim evlerde ikamet etmek zorunda kalıyorlar. Allah korusun, Allah
vermesin, bir depremle karşılaştığımızda bilin ki Kocaeli’nde çökecek evlerde
en çok öğrenciler, hem de şehir dışından gelen öğrenciler, başka kentlerden
gelen öğrenciler… Aileleri bilmeden bu tabut evlere yerleştirdiler ve
öğrenciler orada ikamet etmek ve barınmak zorunda kalıyorlar. Bunlar hem ucuz
hem o aileler orada oturmadığı için de evlerini bir şekilde dışarıdan gelen
öğrencilere açıyorlar ve bu şekilde evlerini kiraya veriyorlar; bunu da doğru
bulmadığımı ifade etmek istiyorum. 
Şimdi, buradaki sıkıntı ne arkadaşlar?
Hani hep övünüyorsunuz ya, “TOKİ” diye devletin bir kurumu var. Siz on iki
yıllık iktidarınız döneminde 630 bin tane konut yapıldığından övünüyorsunuz.
Tabii ki güzel bir algı yaratmışsınız, özellikle kara yollarının kenarlarına
yapıyorsunuz, görsel alanlara yapıyorsunuz, büyük reklam tabelaları asıyorsunuz
“TOKİ” diye. TOKİ’nin sizin iktidarınızdan önce 530 bin konut yaptığını biliyor
musunuz? On iki yılda, hatta on yılda TOKİ’nin, sizin iktidarınızdan önce 530
bin konut yaptığını biliyor musunuz? 
RECEP ÖZEL (Isparta) – Yok ya! Yanlış
ya, yanlış bilgi. 
OSMAN AŞKIN BAK (İstanbul) – 50 bin
kardeşim, 50 bin.
HAYDAR AKAR (Devamla) – Zannetmiyorum,
bilmiyorsunuzdur, gerçekten bilmiyorsunuzdur.
RECEP ÖZEL (Isparta) – 50 bin de yok
ya!
HAYDAR AKAR (Devamla) – Bu TOKİ böyle,
sizi bunu yapıyorsunuz. Bu TOKİ sizin iktidarınız döneminde her şeyi yaptı;
konut yaptı, stadyum yapıyor, hastane yapıyor, aklınıza ne gelirse, rant
transferi yapabilmek için TOKİ’ye devrediyorsunuz ama bir tek şey yapmıyor bu
TOKİ, yurt yapmıyor arkadaşlar. Gerçekten, kaçak saray yerine bu TOKİ’ye o
parayı vermiş olsaydınız, önümüzdeki yıl, 2015 senesinde dışarıda bir
öğrencimiz kalmazdı, hatta bu öğrencilerimizden -oturacak- orada ikamet ederken
bir barınma parası dahi almazdınız.
OSMAN AŞKIN BAK (İstanbul) – Kaç tane
yurt yaptı biliyor musun? 
HAYDAR AKAR (Devamla) – Bakın
arkadaşlar, yurt yapmadınız, yurtları kiralıyorsunuz.
OSMAN AŞKIN BAK (İstanbul) – Allah
Allah!
HAYDAR AKAR (Devamla) – Sayın Bakan
geldikten sonra yurt kiralamaya önem verdi. Onu da niçin verdi?
OSMAN AŞKIN BAK (İstanbul) – TOKİ
Antalya’da yapıyor, İzmir’de yaptı, Trabzon’da yaptı.
HAYDAR AKAR (Devamla) – Çünkü
öğrenciler bedava… Sizin “paralel” dediğiniz, kucak kucağa oturduğunuz…
RECEP ÖZEL (Isparta) – Şimdi siz
oturuyorsunuz. 
HAYDAR AKAR (Devamla) – …birlikte iş
yaptığınız, Türkiye’nin tüm değerlerini beraber sattığınız, rantı paylaştığınız
insanların yurtlarından çocukları kurtarabilmek için kiralama yöntemiyle yurt
yapma işine giriştiler, yurt kiralama işine giriştiler. Ama bütün bunlar
Türkiye’yi plansız, programsız on iki yıldır yönettiğinizi gösteriyor. Bilin ki
7 Haziran 2015’te Cumhuriyet Halk Partisi iktidarıyla birlikte ilk yapacağımız
şey, TOKİ’nin ilk yapacağı iş, çocuklarımıza yurt yapmak ve asgari ücretle
geçinen insanlarımızın da çocuklarına eğitim ve öğretim hakkını sağlamak
olacak. 
Hepinize saygılar sunuyorum. 
Teşekkür ediyorum. (CHP sıralarından
alkışlar)
BAŞKAN – Teşekkür ederim. 
OSMAN AŞKIN BAK (İstanbul) – TOKİ
yapıyor zaten, yeni bir şey değil, Amerika’yı yeniden keşfetme!
HAYDAR AKAR (Kocaeli) - Bağırma!
Bağırma Osman, gel buradan konuş. 
BAŞKAN – Sayın Akar, lütfen… 
HAYDAR AKAR (Kocaeli) - Sayın Başkan,
bana niye lütfen, Osman Bey’e lütfen.
BAŞKAN – Ben onlara da lütfen dedim,
size de lütfen diyorum. 
HAYDAR AKAR (Kocaeli) - Dört senedir bu
kürsüden bir kez konuşmadı. Bir kez bu problemleri… Çok rica ediyorum.
BAŞKAN – Çünkü, konuşmanızda bu kürsüye
yakışan hiç güzel bir şey olmadığını da siz biliyorsunuz. Lütfen… Lütfen…
OSMAN AŞKIN BAK (İstanbul) – Ne
konuşmadım ya? Daha salı günü konuştum ben oradan.
HAYDAR AKAR (Kocaeli) - Bana değil,
Osman Bey’e lütfen.
OSMAN AŞKIN BAK (İstanbul) – Başkanım,
bir dakika konuşmak istiyorum. Başkanım, sataşmada bulundu, bir dakika söz
istiyorum. 
HAYDAR AKAR (Kocaeli) – Öyle
konuşulmaz, bir dakika konuşulmaz. Usulüne uygun isteyeceksin konuşmayı.
BAŞKAN – Ne oldu? Ne sataştı? Ne dedi? 
OSMAN AŞKIN BAK (İstanbul) – “Gel
buradan konuş.” dedi efendim. 
HAYDAR AKAR (Kocaeli) – Söyle bakayım,
İç Tüzük’ün hangi maddesine göre isteyeceksin, söyle hadi. 
OSMAN AŞKIN BAK (İstanbul) – 69…
Sataşma var, evet. 
HAYDAR AKAR (Kocaeli) – Öyle iste,
hadi! 
PLAN VE BÜTÇE KOMİSYONU BAŞKAN VEKİLİ
SADİ SÜREYYA BİLGİÇ (Isparta) – Sayın Başkan, Hükûmetin bir talebi var.
ENGİN ALTAY (Sinop) – Karar yeter
sayısı… 
BAŞKAN – Önergeyi oylarınıza sunacağım
ve karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur. 
Beş dakika ara veriyorum. 
 Kapanma
Saati: 01.01
DOKUZUNCU OTURUM
Açılma Saati:
01.06
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 79’uncu Birleşiminin Dokuzuncu Oturumunu açıyorum.
688 sıra sayılı Kanun Teklifi’nin
19’uncu maddesi üzerindeki Kocaeli Milletvekili Haydar Akar ve arkadaşlarının
önergesinin oylamasında karar yeter sayısı bulunamamıştı. Şimdi önergeyi tekrar
oylarınıza sunacağım ve karar yeter sayısı arayacağım. 
Kabul edenler... Kabul etmeyenler...
Karar yeter sayısı vardır, kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir. 
20’nci maddede iki adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 20. maddesinin aşağıdaki şekilde değiştirilmesini arz ve teklif ederiz.
 Rahmi
Aşkın Türeli  Mehmet Hilal Kaplan Mehmet
Şeker
 İzmir Kocaeli Gaziantep
 Ali
Serindağ Haydar Akar Aytuğ
Atıcı
 Gaziantep Kocaeli Mersin
MADDE 20 - 638 sayılı Kanun Hükmünde
Kararnameye aşağıdaki geçici madde eklenmiştir.
"GEÇİCİ MADDE 12- (1) Yüksek
Öğrenim Kredi ve Yurtlar Kurumu Genel Müdürlüğü Bölge Müdürlükleri
kapatılmıştır. Kapatılan Yüksek Öğrenim Kredi ve Yurtlar Kurumu Genel Müdürlüğü
Bölge Müdürlüklerinin kullanımında olan her türlü taşınır ile taşıt, araç,
gereç ve malzeme, varsa her türlü borç ve alacaklar, yazılı ve elektronik
ortamdaki her türlü kayıtlar ve diğer dokümanlar ile personeli Kredi ve Yurtlar
İl Müdürlüklerine devredilir. Yüksek Öğrenim Kredi ve Yurtlar Kurumu Genel Müdürlüğü
Bölge Müdürlüklerinin devri sebebiyle gerçekleştirilen, kapatma, devir,
personel geçişi ve nakli, diğer geçiş işlemleri ile kadro, demirbaş devri ve
benzeri hususlarda yapılacak iş ve işlemler kurulacak bir komisyon tarafından
yerine getirilir. Komisyon tarafından söz konusu işlemler tamamlanıncaya kadar
bölge müdürlükleri tarafından yerine getirilen hizmetler aynı şekilde
yürütülmeye devam olunur.
(2) 2015 Yılı Merkezi Yönetim Bütçe
Kanununa istinaden Maliye Bakanlığınca yeni bir düzenleme yapılıncaya kadar bu
maddeyi ihdas eden Kanunla kurulan Kredi ve Yurtlar İl Müdürlüklerinin 2015
yılı harcamaları Yüksek Öğrenim Kredi ve Yurtlar Kurumu Genel Müdürlüğünün 2015
yılı bütçesinden karşılanır.
(3)  Birinci ve ikinci fıkraların
uygulanmasına ilişkin olarak meydana gelebilecek tereddütleri gidermeye
Bakanlık yetkilidir.
(4)  Bu maddenin yürürlüğe girdiği
tarih itibarıyla mevzuatta "Kredi ve Yurtlar Kurumu Bölge Müdürlükleri ve
Müdürü"ne yapılan atıflar "Kredi ve Yurtlar İl Müdürlükleri ve İl
Müdürü"ne yapılmış sayılır.
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 20 nci maddesinin teklif metninden çıkarılmasını arz ve teklif
ederiz.
 Erkan
Akçay Seyfettin Yılmaz Ali
Halaman
 Manisa Adana Adana
 Necati
Özensoy Ahmet Kenan Tanrıkulu Mustafa
Kalaycı
 Bursa İzmir Konya
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Katılmıyoruz Sayın Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım. 
BAŞKAN – Önerge üzerinde Sayın Mustafa
Kalaycı konuşacak.
Buyurun. (MHP sıralarından alkışlar)
MUSTAFA KALAYCI (Konya) – Sayın Başkan,
değerli milletvekilleri; hepinizi saygılarımla selamlıyorum.
Bu kanun teklifiyle Yüksek Öğrenim
Kredi ve Yurtlar Kurumu Bölge Müdürlükleri kapatılmakta; bunun yerine 81 ilde
Kredi ve Yurtlar il müdürlükleri kurulmaktadır. Kapatılan bölge müdürlüklerinin
kullanımda olan her türlü taşınır ile taşıt, araç gereç ve malzeme, borç ve
alacaklar, her türlü kayıtlar ve diğer dokümanlar ile personel hiçbir işleme
gerek kalmaksızın Kredi ve Yurtlar il müdürlüklerine devredilmektedir. 
Her ilde kurulan üniversiteler
dolayısıyla artan öğrenci ve yurt sayısı dikkate alınarak yeni bir yapılanmaya
gidildiği ifade edilse de pek inandırıcı değildir. Hükûmet, öncelikle, yurt
sorununu niye çözüme kavuşturamadığının hesabını vermelidir. Yükseköğrenim
öğrencilerinin en önemli sorununun barınma sorunu olduğuna hiç şüphe yoktur.
Üniversitelerdeki öğrenci sayısı dikkate alındığında, mevcut yurt kapasitesinin
çok yetersiz kaldığı ortadadır. Yurt bulamayan öğrenciler büyük mağduriyet
yaşamış ve yaşamaktadır. Bu öğrencilere sahip çıkamayan Hükûmet, bu konuda
sınıfta kalmıştır. Bu sorunun çözülmesi için çok sayıda devlet yurduna ihtiyaç
bulunmaktadır. Bu itibarla, öncelikle yurt kapasitesinin artırılması için bütün
imkânlar seferber edilmelidir. 
YURTKUR yurtlarında personel sıkıntısı
da had safhadadır. Bu yurtlara yeterli sayıda personel atamasının yapılması
gerekmektedir. Yurtlarda yeterli eleman olmadığından ve mevcut memurların da
yurtlara dağılımı dengeli yapılmadığından büyük sıkıntılarla karşı karşıya
kalınmaktadır. Bazı illerde 100 öğrenci için 10 personel nöbet tutarken
İstanbul gibi bazı illerde de yaklaşık bin öğrenci için 4-5 personel nöbet
tutmak zorunda kalmaktadır. Haddinden fazla nöbet tutulmasından dolayı personel
fiziksel ve ruhsal sıkıntılar yaşamaktadır. Ayrıca, başta bayanlar olmak üzere
yurtlarda gece nöbeti tutan personel, servis bulunmadığından evlerine gitmede
büyük sorunlar yaşamaktadır. 
YURTKUR’da yurt
ve şube müdürlüğü ile daire başkanlığı gibi üst görevleri yerine getirecek çok
sayıda yetişmiş eleman bulunmasına rağmen, bu görevlere kurum dışından atama
yapılması huzursuzluğa neden olmaktadır. Bununla yetinmeyen kurum, yurt
müdürlüklerine sınavsız atama yaparak büyük haksızlıklara sebebiyet
vermektedir. 
Yine, yurt
yönetim memurlarının kazanılmış haklarına uygun kadro derecesi tahsis
edilmemektedir. Yurtların belkemiğini oluşturan yurt yönetim memurlarının büyük
çoğunluğu lisans mezunu olmasına rağmen 5’inci dereceden yukarıya
çıkamazken, geçen yıl 600 adet yurt yönetim memuru kadrosunun kadro derecesi
5’ten 4’e yükseltilmiştir. Ancak, başka kurumlarda çalışan lisans mezunları
1’inci derecenin 4’üncü kademesine kadar ilerleyebilirken, üniversitelerde
görev yapan koruma güvenlik memurları gibi yurt yönetim memurlarının da bu
çifte standarda maruz bırakılması hiçbir şekilde kabul edilemez. Yurt yönetim
memurları ve koruma güvenlik görevlileri bu haksızlıktan dolayı, emekli
maaşları ile emekli ikramiyelerinde önemli bir mağduriyetle karşı karşıya
bulunmaktadır. 
Yurt yönetim
memurlarının gerek hafta içi ve gerek hafta sonu veya millî ve dinî bayramlarda
tuttukları nöbet için aldıkları saat başı nöbet ücreti çok düşük olup kabul
edilebilir bir ücret değildir. YURTKUR çalışanlarına açıkça haksızlık
yapılmaktadır. 
Yine, nöbet
tutan yurt yönetim memuru ve yurt müdür yardımcılarına yol ücreti ve 3 öğün
yemek bedeli olarak çok komik ücret verilmesi, yapılan haksızlığın hangi
noktada olduğunu açıkça göstermektedir. 
YURTKUR
personelinin yaşadıkları sorunlara acilen çözüm getirilmesi ve özlük haklarının
iyileştirilmesi gerekmektedir. Ayrıca, görevde yükselme ve unvan değişikliği
suretiyle yapılacak atamalarda, ülke genelinde iller ve unvanlar itibarıyla
bütün kadroların duyuruya açılması, şube müdürü, yurt müdürü, sivil savunma
uzmanı, eğitim uzmanı ve uzman kadroları ile yurt müdür yardımcısı, şef ve
benzeri kadroların ayrı ayrı duyuruya çıkarılması, şube müdürlüğüne atanma
imkânı bulunmayanların şeflik kadrosuna, yurt müdürlüğüne atanma imkânı
bulunmayanların da yurt müdür yardımcısı kadrolarına atanma imkânı verilmesi
gerekmektedir.
Teşekkür ediyorum, saygılar sunuyorum.
(MHP sıralarından alkışlar) 
BAŞKAN – Teşekkür ederim Sayın Kalaycı.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 20. maddesinin aşağıdaki şekilde değiştirilmesini arz ve teklif ederiz.
Rahmi Aşkın Türeli (İzmir) ve
arkadaşları
MADDE 20 - 638 sayılı Kanun Hükmünde
Kararnameye aşağıdaki geçici madde eklenmiştir.
"GEÇİCİ MADDE 12- (1) Yüksek
Öğrenim Kredi ve Yurtlar Kurumu Genel Müdürlüğü Bölge Müdürlükleri
kapatılmıştır. Kapatılan Yüksek Öğrenim Kredi ve Yurtlar Kurumu Genel Müdürlüğü
Bölge Müdürlüklerinin kullanımında olan her türlü taşınır ile taşıt, araç,
gereç ve malzeme, varsa her türlü borç ve alacaklar, yazılı ve elektronik
ortamdaki her türlü kayıtlar ve diğer dokümanlar ile personeli Kredi ve Yurtlar
İl Müdürlüklerine devredilir. Yüksek Öğrenim Kredi ve Yurtlar Kurumu Genel
Müdürlüğü Bölge Müdürlüklerinin devri sebebiyle gerçekleştirilen, kapatma,
devir, personel geçişi ve nakli, diğer geçiş işlemleri ile kadro, demirbaş
devri ve benzeri hususlarda yapılacak iş ve işlemler kurulacak bir komisyon
tarafından yerine getirilir. Komisyon tarafından söz konusu işlemler
tamamlanıncaya kadar bölge müdürlükleri tarafından yerine getirilen hizmetler
aynı şekilde yürütülmeye devam olunur.
(2) 2015 Yılı Merkezi Yönetim Bütçe
Kanununa istinaden Maliye Bakanlığınca yeni bir düzenleme yapılıncaya kadar bu
maddeyi ihdas eden Kanunla kurulan Kredi ve Yurtlar İl Müdürlüklerinin 2015
yılı harcamaları Yüksek Öğrenim Kredi ve Yurtlar Kurumu Genel Müdürlüğünün 2015
yılı bütçesinden karşılanır.
(3)  Birinci ve ikinci fıkraların
uygulanmasına ilişkin olarak meydana gelebilecek tereddütleri gidermeye
Bakanlık yetkilidir.
(4)  Bu maddenin yürürlüğe girdiği
tarih itibarıyla mevzuatta "Kredi ve Yurtlar Kurumu Bölge Müdürlükleri ve
Müdürü"ne yapılan atıflar "Kredi ve Yurtlar İl Müdürlükleri ve İl
Müdürü"ne yapılmış sayılır.
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKAN VEKİLİ
SERAYYA SADİ BİLGİÇ (Isparta) – Katılmıyoruz Sayın Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım.
BAŞKAN – Önerge üzerinde Sayın Aytuğ
Atıcı konuşacak.
Buyurun. 
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, 688 sıra sayılı
Teklif’in 20’nci maddesiyle ilgili olarak verdiğimiz önerge üzerine söz almış
bulunuyorum. Sorunları gerçekten çözmeye çalışan ve sorunları halı altına
süpürmeyen milletvekillerini ve yöneticilerini saygıyla selamlıyorum. 
Değerli arkadaşlar, bu tasarıyla ne
getiriyorsunuz? 81 ilde Kredi ve Yurtlar il müdürlüğü kuruyorsunuz. Sayın
Bakan, öğrencilerin Kredi ve Yurtlar il müdürlüğü kurulmasına mı ihtiyacı var
Allah aşkına? Bunu mu bekliyorlar sizden? Âlâyı vâlâyla, vay efendim, komisyon
kuracağız, malları şöyle devredilecek, onun malı buraya, hesabı şuraya… Hayır,
bütün aileler, bütün gençler, herkes sizden yurt ihtiyacının giderilmesini
istiyor. İl müdürlüğü kurmanız kimsenin umurunda değil. Eğer bir hükûmet on iki
yılda yurt sorununu çözemezse aklınıza ne gelir? Benim aklıma iki şey geliyor:
Ya beceriksizdir ya art niyetlidir. Her ikisi de olabilir, o da ayrı bir konu.
Eğer siz yurt sorununu bu kadar para varken, bu kadar güç varken, tek başınıza
iktidar iken çözememişseniz siz beceriksizsinizdir, başka bir şeyi yok bunun
çünkü yapılacak iş teknik bir iştir. Hastane yapmıyorsunuz, yüksek teknoloji
gerektiren akıllı bina yapmıyorsunuz, yurt dışından ithal edilmesi gereken bir
donanıma ihtiyacınız yok. Yapacağınız bir bina, içine koyacağınız da yatak,
yorgan, karyola, başka bir şey yok ki. Eğer on iki yılda siz bunu
başaramadıysanız, hakikaten beceriksizsiniz. Art niyetli olabilir misiniz?
Elbette. Elbette, art niyetlisiniz. Neden? Çünkü, siz öğrencilerimizin bu
yurtlarda kalmak yerine çeşitli cemaat ve tarikat evlerinde kalmalarının önünü
açtınız. Daha düne kadar, otogarlarda stant kuran, masa kuran ve öğrenci ve
ailesi iner inmez onları alan ve kendi cemaatine veya tarikatına uygun yerlerde
barınma teklif eden insanlar cirit atıyorlardı ve siz buna ses çıkarmıyordunuz.
Bunlara kanmayan, yurtlarda da yer bulamayan 3-5 kişi de bir araya gelip ev
tuttuğunda, utanmadan “Kızlı erkekli kalıyorlar.” diye bütün kızlarımızı töhmet
altında bırakmıştınız. Şimdi kalkmışsınız, bana il müdürlüğü kuruyorsunuz.
Kurmayın Allah aşkına, kuracağınız bir tek şey varsa o da yurttur, yurttan da
başka bir şey istemiyoruz sizden. Çok çok zor bir şey değil. Bunu ben
söylemiyorum, Hükûmet Sözcüsü Sayın Bülent Arınç söylüyor, hem de Sayın Bakan,
sizin Bakanlar Kurulunu bilgilendirdiğiniz toplantıdan hemen sonra söylüyor.
Çıkıyor kameraların karşına, diyor ki: “2015 başına kadar bu ülkenin yurt
sorunu çözülecektir.” Koskoca Hükûmetin koskoca Sözcüsü “2015 yılının başında
biz bu sorunu çözmüş olacağız.” diyor.
Siz o gün o
toplantıda çok önemli bilgiler vermişsiniz, tek tek okudum, kapasitelerinizi
anlatmışsınız, yurtlarda kalan öğrenci sayısından bahsetmişsiniz, açıkta kalan
insanlardan bahsetmişsiniz ve demişsiniz ki: “Acilen sorunun çözülmesi lazım.”
On iki yıl sonra aklı başına gelen Hükûmet “Ben bu sorunu nasıl çözerim.” diye
bakıyor. “Ya ben bunu belediyelere vereyim, belediyeler çözsün.” Olmuyor, “Ben
yurt yapayım.” Hemen çözülemez, “Bari yurt kiralayayım.” diyor. Mantıksız
değil, mantıklı. Bunu Bülent Arınç söylüyor “Yurtlar kiralanacak, hiçbir
öğrenci dışarıda kalmayacak.” Ne zaman? 2015 yılının başına kadar? Hangi
yıldayız? Hangi aydayız?
Hangi birinize hâlâ “Kızıma/oğluma yurt
bul.” diye bugün dahi telefon gelmiyor? Vallahi de billahi de bana geliyor,
bugün de geldi iki tane: “Paramız bitti, özel yurttan çocuğumuzu alıp devlet
yurduna koymak istiyoruz. Ne olur, Sayın Vekilim, bize yardımcı ol.” Arıyorum,
3.500’üncü sırada ve siz ancak ve de ancak üniversitelere giden öğrencilerin
sadece yüzde 20’sinin barınma sorununu çözmüşsünüz, sadece yüzde 20’sinin,
üstelik buna özel yurtlar da dâhil. Şimdi kalkıp il müdürlüğü kuracağınıza,
Allah aşkına, yurt kurun, şu işi çözelim.
Teşekkür ederim (CHP sıralarından
alkışlar)
BAŞKAN – Teşekkür ederim.
RAHMİ AŞKIN TÜRELİ (İzmir) – Karar
yeter sayısı istiyoruz. 
BAŞKAN – Önergeyi oylarınıza sunuyorum,
karar yeter sayısı arayacağım: Kabul edenler… Kabul etmeyenler… Önerge kabul
edilmemiştir, karar yeter sayısı vardır. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
21’inci maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 21 inci maddesinin aşağıdaki şekilde değiştirilmesini arz ve teklif
ederiz.
 Mihrimah
Belma Satır Mehmet Doğan Kubat Hilmi
Bilgin
 İstanbul İstanbul Sivas
 İdris
Şahin Yusuf Başer Recep
Özel
 Çankırı Yozgat Isparta
 Fehmi
Küpçü
 Bolu
"MADDE 21- 638 sayılı Kanun
Hükmünde Kararnameye aşağıdaki geçici madde eklenmiştir.
GEÇİCİ MADDE 13- (1) Bu maddenin
yürürlüğe girdiği tarihte; Bakanlık merkez teşkilatı ile Spor Genel Müdürlüğü
ve Yüksek Öğrenim Kredi ve Yurtlar Kurumu Genel Müdürlüğünde; Genel Müdür
Yardımcısı, Müşavir, Teftiş Kurulu Başkanı, I. Hukuk Müşaviri, Müstakil/Unvanlı
Daire Başkanı, Daire Başkanı, Bölge Müdürü, Bölge Müdür Yardımcısı, Gençlik
Hizmetleri ve Spor İl Müdürü, Gençlik Hizmetleri ve Spor İlçe Müdürü,
Federasyon Genel Sekreteri, Yurt Müdürü ve Gençlik Merkezi Müdürü kadrolarında
bulunanların görevleri hiçbir işleme gerek kalmaksızın sona erer. Bu fıkrada
sayılanlar Araştırmacı kadrolarına halen bulundukları kadro dereceleriyle
hiçbir işleme gerek kalmaksızın atanmış sayılır. Ancak, ilgililerin önceki
kadroları ile atandıkları yeni kadro arasında mali haklar bakımından bir fark
bulunması durumunda bu fark, 14/7/1965 tarihli ve 657 sayılı Devlet Memurları
Kanununun 91 inci maddesinin ikinci fıkrasında düzenlenen usul ve esaslar
çerçevesinde aradaki fark kapanıncaya kadar ödenir. Araştırmacı kadro veya
pozisyonları atama işleminin yapıldığı tarihte hiçbir işleme gerek kalmaksızın
ihdas edilmiş ve herhangi bir sebeple boşalması halinde hiçbir işleme gerek
kalmaksızın iptal edilmiş sayılır.
(2) Bakanlık ve
bağlı kuruluşlarında yönetici kadrolarında olup, görevden alma ya da atama
işlemlerine ilişkin açtıkları davalara dair mahkeme kararlarının gereği;
Müsteşar Yardımcısı ve Genel Müdür kadroları için Bakanlık Müşaviri
kadrolarına, diğerleri için ise Araştırmacı kadrolarına halen bulundukları
kadro dereceleriyle atanarak yerine getirilir. Bu şekilde atananlar birinci
fıkrada yer verilen mali haklardan aynı usul ve esaslar çerçevesinde
yararlandırılır. Bakanlık Müşaviri ve Araştırmacı kadro veya pozisyonları atama
işleminin yapıldığı tarihte hiçbir işleme gerek kalmaksızın ihdas edilmiş ve
herhangi bir sebeple boşalması halinde hiçbir işleme gerek kalmaksızın iptal
edilmiş sayılır. Bu madde gereğince Bakanlık Müşaviri veya Araştırmacı kadro
veya pozisyonlarına atananlar atamaya yetkili amirleri tarafından Bakanlık ve
bağlı kuruluşlarının merkez ve taşra teşkilatında istihdam edilir.
(3) Bu maddenin
yürürlüğe girdiği tarihten itibaren Gençlik Hizmetleri ve Spor İlçe Müdürü,
Gençlik Merkezi Müdürü ve Yurt Müdürü kadrolarına, her bir kadro için bir
defaya mahsus olmak üzere, 657 sayılı Devlet Memurları Kanununun hizmet
süreleri ve eğitime ilişkin şartları taşıyanlar arasından atama yapılır."
Türkiye Büyük Millet Meclisi Başkanlığına
Görüşülmekte
olan 688 sıra sayılı Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi 21. maddesinin aşağıdaki şekilde
değiştirilmesini arz ve teklif ederiz.
Rahmi
Aşkın Türeli Mehmet Hilal Kaplan Mehmet
Şeker
 İzmir Kocaeli Gaziantep
 Ali
Serindağ Haydar Akar Müslim
Sarı
 Gaziantep Kocaeli İstanbul
MADDE 21- 638
sayılı Kanun Hükmünde Kararnameye aşağıdaki geçici madde eklenmiştir.
"GEÇİCİ
MADDE 13- (1) Bu maddenin yürürlüğe girdiği tarihte Yüksek Öğrenim Kredi ve
Yurtlar Kurumu Genel Müdürlüğünde Bölge Müdürü ve Bölge Müdür Yardımcısı
kadrolarında bulunanların görevleri hiçbir işleme gerek kalmaksızın sona erer.
Bu kadrolarda bulunanlar Araştırmacı kadrolarına halen bulundukları kadro
dereceleriyle hiçbir işleme gerek kalmaksızın atanmış sayılır. Ancak,
ilgililerin önceki kadroları ile atandıkları yeni kadro arasında mali haklar
bakımından bir fark bulunması durumunda bu fark, 14/7/1965 tarihli ve 657
sayılı Devlet Memurları Kanununun 91 inci maddesinin ikinci fıkrasında
düzenlenen usul ve esaslar çerçevesinde aradaki fark kapanıncaya kadar ödenir.
Araştırmacı kadro veya pozisyonları atama işleminin yapıldığı tarihte hiçbir
işleme gerek kalmaksızın ihdas edilmiş ve herhangi bir sebeple boşalması
halinde hiçbir işleme gerek kalmaksızın iptal edilmiş sayılır. Söz konusu fıkra
gereğince araştırmacı kadro veya pozisyonlarına atananlar atamaya yetkili
amirleri tarafından belirlenen birimlerde istihdam edilir."
Türkiye Büyük Millet Meclisi Başkanlığına
Görüşülmekte
olan 688 sıra sayılı Kanun Teklifinin 21 inci maddesinin teklif metninden
çıkarılmasını arz ve teklif ederiz.
 Erkan Akçay Seyfettin
Yılmaz Ali Halaman
 Manisa Adana Adana
 Necati Özensoy Ahmet
Kenan Tanrıkulu Mustafa Kalaycı
 Bursa İzmir Konya
BAŞKAN – Okunan
son önergeye Komisyon katılıyor mu?
PLAN VE BÜTÇE
KOMİSYONU BAŞKAN VEKİLİ SÜREYYA SADİ BİLGİÇ (Isparta) – Katılmıyoruz Sayın
Başkan.
BAŞKAN –
Hükûmet?
GENÇLİK VE SPOR
BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN – Önerge
üzerinde Sayın Mustafa Kalaycı konuşacak.
Buyurun. 
MUSTAFA KALAYCI
(Konya) – Sayın Başkan, değerli milletvekilleri; hepinizi tekrar saygılarımla
selamlıyorum. 
Görüşmekte
olduğumuz maddede, YURTKUR Genel Müdürlüğünün kapatılan bölge müdürlüklerindeki
mevcut bölge müdürü ve bölge müdür yardımcılarının görevlerine son verilmekte,
mevcut mali hakları korunarak şahsa bağlı araştırmacı kadrolarına atanmaları
öngörülmektedir, bilinen adıyla “bankamatik memuru” yapılmaktadırlar. 
AKP iktidara
gelirken kamuda reform mahiyetinde yeni bir personel rejimi ve ücret rejiminin
süratle hayata geçirileceğini taahhüt etmesine rağmen, on iki yılı aşkın
süredir bu yönde hiçbir adım atmadığı gibi, mevcut personel ve ücret rejimini
delik deşik ederek içinden çıkılmaz hâle getirmiştir. Kamuya personel alımında
kayırmacılığın önlenmesi amacıyla yürürlüğe konulan merkezî sınav uygulaması
sulandırılmıştır. Objektif kurallara bağlanmadığı için, dilediğinin istihdamına
imkân veren sözleşmeli, geçici, ücretli ve vekil personel uygulaması
yaygınlaştırılmış, taşeron işçisi kamuda her alana girmiştir. Milyonlarca işsiz
merkezî sınavla iş hayali kurarken bu yollarla yakın, eş dost ve yandaşlar kamu
kurumlarına yerleştirilmişlerdir. 
Çalışanlarla
ilgili verilen sözler de tutulmamaktadır. Taşeron işçilerine kadro verilmesine
yönelik çalışma yapıldığı en yetkili ağızlar tarafından açıklanmıştır ancak
bugüne kadar hiçbir şey yapılmamıştır. Bu kanunda da taşeron işçilere kadro
verilmesine yönelik bir düzenleme yoktur. Hâlbuki Karayollarında taşeron işçisi
olarak çalıştırılan 9 bine yakın işçinin, açtıkları davalar sonucu, bu
işçilerin işe başladıkları tarihten itibaren Karayolları Genel Müdürlüğü işçisi
olduğuna mahkemelerce karar verilmiştir, Yargıtay da bu kararı onamıştır.
Ayrıca, mahallî idarelerde ve diğer kamu kurumlarında çalışan taşeron işçilerinden
de dava kazananlar bulunmaktadır ancak AKP Hükûmeti yargı kararlarına
uymamakta, hak hukuk tanımamakta, dört yıldır bu yargı kararlarını
uygulamamaktadır. Bu işçilerin hâlen taşeron işçisi olarak çalıştırılmaları
suçtur. AKP Hükûmeti yargı kararlarını çiğnemekte, açıkça suç işlemektedir. Yargı kararları
dikkate alınarak kamuda çalışan taşeron işçiler, kıdem tazminatı haklarına da
halel getirilmeden derhâl kadroya atanmalıdır. Taşeron işçilerin yanı sıra 4/C
mağdurları, vekil ebe, hemşireler, vekil imamlar ve vekil müezzinler, iş ve
meslek danışmanları, usta öğreticiler, üniversite mezunu işçiler, geçici ve
mevsimlik işçiler de kendilerine yapılan haksızlığın ve ayrımcılığın
giderileceği ve kadroya geçecekleri günü umutla beklemektedir. Yine, atanamayan
öğretmenler, atanamayan mühendisler, veterinerler, teknikerler, iktisadi ve
idari bilimler fakültesi mezunları Hükûmetten kadro ihdası yapılmasını
beklemektedir. Ancak AKP Hükûmeti kendi özel amaçları için vakıf, üniversite ve
kurum oluşturup kadrolar ihdas ederken bunları hiç umursamamakta, kale bile
almamaktadır. 
Değerli milletvekilleri, AKP iktidarı
döneminde tahrip edilen alanların başında kamu yönetimi gelmektedir. Bu dönem
kamu yönetimi disiplininin ve devlet yönetimine ilişkin geleneklerin yok edildiği,
siyasetin kamu kurumlarının her alanına girdiği bir dönem olmuştur. Bugüne
kadar kamu yönetimi alanında yapılanlar, kamu yönetiminde birlik ve bütünlük
ilkesinden tamamen uzak, temel dengeleri tahrip eden, eşitliği zedeleyen,
adaletsizliğe yol açan düzenlemelerdir. Kamuda liyakat ve hakkaniyet göz ardı
edilmiştir, kadrolaşma had safhaya ulaşmıştır. Kamu çalışanlarının tayinlerine,
yükselmelerine AKP teşkilatları ve yandaş sendikalar karar vermiş, parti
teşkilatları ve yandaş sendikaların istemediği dürüst memurlar sürgün edilmiş,
görevlerinden uzaklaştırılmıştır. Bürokraside yıldırma ve yıpratma süreci
yaşanmıştır. Yönetici kadrolara atamalarda ehliyet, liyakat ve hakkaniyet
yerine yandaş sendika üyeliği ve partizanlık hâkim olmuştur. Şef, müdür yardımcılığı
ve şube müdürlüğü gibi kadrolara atamalarda dahi yandaş sendikanın sözü
geçmektedir. 
Hükûmet çalışma şartlarının
iyileştirilmesi ve verimliliğin artırılması adına hiçbir çaba sarf etmezken
partizanlık adına her şeyi yapmıştır. Elbette bu yaptığı haksızlıkların ve
hukuksuzlukların AKP’ye bir faturası çıkacaktır. AKP, 7 Haziranda
milyonlarca işsizin, çalışanların ve emeklilerin sillesini yiyecek ve bir daha
kendine gelemeyecektir. 
Teşekkür ederim.
(MHP sıralarından alkışlar) 
BAŞKAN – Teşekkür ederim Sayın Kalaycı.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi 21. maddesinin aşağıdaki şekilde değiştirilmesini arz ve teklif ederiz.
 
Rahmi Aşkın Türeli (İzmir) ve arkadaşları
MADDE 21- 638 sayılı Kanun Hükmünde
Kararnameye aşağıdaki geçici madde eklenmiştir.
"GEÇİCİ MADDE 13- (1) Bu maddenin
yürürlüğe girdiği tarihte Yüksek Öğrenim Kredi ve Yurtlar Kurumu Genel
Müdürlüğünde Bölge Müdürü ve Bölge Müdür Yardımcısı kadrolarında bulunanların
görevleri hiçbir işleme gerek kalmaksızın sona erer. Bu kadrolarda bulunanlar
Araştırmacı kadrolarına halen bulundukları kadro dereceleriyle hiçbir işleme
gerek kalmaksızın atanmış sayılır. Ancak, ilgililerin önceki kadroları ile
atandıkları yeni kadro arasında mali haklar bakımından bir fark bulunması
durumunda bu fark, 14/7/1965 tarihli ve 657 sayılı Devlet Memurları Kanununun
91 inci maddesinin ikinci fıkrasında düzenlenen usul ve esaslar çerçevesinde
aradaki fark kapanıncaya kadar ödenir. Araştırmacı kadro veya pozisyonları
atama işleminin yapıldığı tarihte hiçbir işleme gerek kalmaksızın ihdas edilmiş
ve herhangi bir sebeple boşalması halinde hiçbir işleme gerek kalmaksızın iptal
edilmiş sayılır. Söz konusu fıkra gereğince araştırmacı kadro veya
pozisyonlarına atananlar atamaya yetkili amirleri tarafından belirlenen
birimlerde istihdam edilir."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Katılamıyoruz Sayın Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım. 
BAŞKAN – Önerge üzerinde Sayın Müslim
Sarı konuşacak.
Buyurun. (CHP sıralarından alkışlar)
MÜSLİM SARI (İstanbul) – Teşekkür
ediyorum Sayın Başkan.
Sayın Başkan, değerli milletvekilleri;
688 sıra sayılı torba kanunun 21’inci maddesinde verdiğimiz önerge üzerine söz
almış bulunuyorum. Yüce heyetinizi sevgiyle selamlıyorum.
Torba kanunun 18’inci ve 22’nci
maddeleri, Gençlik ve Spor Bakanlığının yeniden yapılandırılmasını düzenleyen
maddeler. Özellikle bunlardan 20’nci ve biraz sonra konuşacağım 21’inci madde
de Kredi ve Yurtlar Kurumunun yeniden yapılandırılması ve bununla ilgili
düzenlemeleri içeriyor. 
Öncelikle şunu belirteyim: Biz
Cumhuriyet Halk Partisi olarak ve bir sosyal demokrat muhalefet partisi olarak
öğrencilerin barınma sorunlarına, özellikle yükseköğretimdeki öğrencilerin
barınma sorunlarına karşı özel bir hassasiyet gösteriyoruz çünkü bu mesele tek
başına eğitimle ilgili bir mesele değil. Elbette ki barınma ihtiyacı eğitim
sorununun çok önemli bir parçası, mütemmim cüzü, ayrılmaz bir parçasıdır
dolayısıyla sosyal devlet olarak devletin yükseköğretim kurumlarına giden
öğrencilerin barınma ihtiyaçlarını bedava bir şekilde karşılamış olmaları bizim
en büyük önceliklerimizden biridir. Aynı zamanda, bu mesele tek başına bir eğitim
meselesi de değildir, bir politik meseledir aynı zamanda, bir politika
tercihidir. Dolayısıyla, özellikle barınmak zorunda olan, barınmak durumunda
olan öğrencilerin barınma ihtiyaçlarının karşılanmayışı, barınma ihtiyaçlarının
orta ve uzun vadede onların farklı birtakım siyasal tercihlere yönelmesinin bir
aracı olarak kullanılmış olması, geçmiş dönemde Türkiye’de çok yaygın uygulama
alanı bulmaktadır. Dolayısıyla, biz Cumhuriyet Halk Partisi olarak, bir sosyal
demokrat parti olarak bu konuya karşı hassasız ve Türkiye’de yurtların
sayısının öğrenci ihtiyaçlarına paralel bir biçimde, hızlı biçimde artırılması
en büyük politik önceliğimizdir. 
Buraya gelen sayın vekillerin de
belirttiği gibi, on iki on üç yıllık bir iktidar dönemi içinde bu sorunun hâlâ
tam anlamıyla çözülememiş olmasını hiçbir biçimde kabul etmiyoruz. Bu yasa
görüşülürken de, bu madde görüşülürken de Plan ve Bütçe Komisyonunda bize
verilen bilgilere göre, bugün, Kredi ve Yurtların yurt kapasitesi yaklaşık 383
bindir. Türkiye’de üniversite öğrencilerinin sayıları düşünüldüğünde,
üniversitelerdeki artış hızları düşünüldüğünde bu kapasitenin asla yeterli
olmadığını belirtmek gerekir. Dolayısıyla, Gençlik ve Spor Bakanlığının
birincil önceliği bir an önce yükseköğretimdeki öğrencilerin yurt ve barınma
ihtiyaçlarının giderilmesini temin edecek hızda yurt üretmesidir; bu, birinci
önceliğidir. Elbette Gençlik ve Spor Bakanlığının yeniden yapılandırılarak
özellikle Kredi ve Yurtlar Kurumunun bölge müdürlüklerinin kaldırılıp yerine il
müdürlüklerinin oluşturulmuş olmasını da olumlu karşılıyoruz. Bu, özellikle,
hizmetteki etkinliğin sağlanması açısından olumlu sayılabilecek bir
düzenlemedir. Ancak, yurtların kapasitesinin de artırılmasına bu düzenlemenin
eşlik etmesini de biz beklerdik. Orta vadede ve uzun vadede Sayın Bakandan bunu
bekliyoruz.
Meselenin bir başka boyutu da şudur:
Tek başına, Kredi Yurtların kapasitesinin artırılması ya da bu yurtların
organizasyon yapısının düzenlenmesi değildir. Meselenin özü, aynı zamanda, özel
yurtlardaki denetimin de, özel yurtlara ilişkin denetimin de tek elde
toplanmasını sağlayacak bir yasal düzenlemenin Türkiye'nin önüne
getirilmesidir. Bilindiği üzere, Kredi Yurtlar Kurumu kamu yurtlarının
yönetilmesinden sorumludur ancak Millî Eğitim Bakanlığı özel yurtların
denetlenmesinden sorumludur. Dolayısıyla, özel yurtlarda da çok ciddi şekilde,
çok ciddi sayıda öğrenci barınmaktadır. Bu bakımdan, kamu yurtlarının
yönetilmesinden sorumlu olan bir kurumun bu uzmanlığının, bu yetkinliğinin özel
yurtların denetlenmesi konusunda da gerçekleştirilmesinin önemli olduğunu
düşünüyoruz. Dolayısıyla, özel yurtların denetlenmesinin de yine Kredi
Yurtların uhdesine verilmiş olmasının çok önemli olduğunu düşünüyoruz. Hazır
bununla ilgili bir düzenleme yapılmışken, bölge müdürlükleri kapatılıp da il
müdürlükleri kuruluyorken, bu konuda bir yeniden yapılanma söz konusuyken,
organizasyon yapısı buna göre düzenlenmişken işin özünün de genişletilmesi
gerektiğini, yeniden organize edilmesi gerektiğini düşünüyoruz ve hem yurt
sorununun tek elden denetlenmesinin hem de bu barınma sorununun çözülmesinin
tek elden düzenlenmesinin önemli olduğunu düşünüyoruz. Özel yurtların
denetiminin de tek elden yürütülmesi açısından Kredi Yurtlar Kurumuna
devredilmesinin önemli olduğunu düşünüyoruz.
Bu düşüncelerle hepinizi saygıyla
selamlıyorum. (CHP sıralarından alkışlar)
BAŞKAN – Teşekkür ederim Sayın Sarı.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 688 sıra sayılı Kanun Teklifinin 21inci maddesinin aşağıdaki şekilde
değiştirilmesini arz ve teklif ederiz.
Mihrimah Belma Satır (İstanbul) ve arkadaşları
"MADDE 21-
638 sayılı Kanun Hükmünde Kararnameye aşağıdaki geçici madde eklenmiştir.
GEÇİCİ MADDE 13-
(1) Bu maddenin yürürlüğe girdiği tarihte; Bakanlık merkez teşkilatı ile Spor
Genel Müdürlüğü ve Yüksek Öğrenim Kredi ve Yurtlar Kurumu Genel Müdürlüğünde;
Genel Müdür Yardımcısı, Müşavir, Teftiş Kurulu Başkanı, I. Hukuk Müşaviri,
Müstakil/Unvanlı Daire Başkanı, Daire Başkanı, Bölge Müdürü, Bölge Müdür
Yardımcısı, Gençlik Hizmetleri ve Spor İl Müdürü, Gençlik Hizmetleri ve Spor
İlçe Müdürü, Federasyon Genel Sekreteri, Yurt Müdürü ve Gençlik Merkezi Müdürü
kadrolarında bulunanların görevleri hiçbir işleme gerek kalmaksızın sona erer.
Bu fıkrada sayılanlar Araştırmacı kadrolarına halen bulundukları kadro
dereceleriyle hiçbir işleme gerek kalmaksızın atanmış sayılır. Ancak,
ilgililerin önceki kadroları ile atandıkları yeni kadro arasında mali haklar
bakımından bir fark bulunması durumunda bu fark, 14/7/1965 tarihli ve 657
sayılı Devlet Memurları Kanununun 91 inci maddesinin ikinci fıkrasında
düzenlenen usul ve esaslar çerçevesinde aradaki fark kapanıncaya kadar ödenir.
Araştırmacı kadro veya pozisyonları atama işleminin yapıldığı tarihte hiçbir
işleme gerek kalmaksızın ihdas edilmiş ve herhangi bir sebeple boşalması
halinde hiçbir işleme gerek kalmaksızın iptal edilmiş sayılır.
(2)Bakanlık
ve bağlı kuruluşlarında yönetici kadrolarında olup, görevden alma ya da atama
işlemlerine ilişkin açtıkları davalara dair mahkeme kararlarının gereği;
Müsteşar Yardımcısı ve Genel Müdür kadroları için Bakanlık Müşaviri
kadrolarına, diğerleri için ise Araştırmacı kadrolarına halen bulundukları kadro
dereceleriyle atanarak yerine getirilir. Bu şekilde atananlar birinci fıkrada
yer verilen mali haklardan aynı usul ve esaslar çerçevesinde yararlandırılır.
Bakanlık Müşaviri ve Araştırmacı kadro veya pozisyonları atama işleminin
yapıldığı tarihte hiçbir işleme gerek kalmaksızın ihdas edilmiş ve herhangi bir
sebeple boşalması halinde hiçbir işleme gerek kalmaksızın iptal edilmiş
sayılır. Bu madde gereğince Bakanlık Müşaviri veya Araştırmacı kadro veya
pozisyonlarına atananlar atamaya yetkili amirleri tarafından Bakanlık ve bağlı
kuruluşlarının merkez ve taşra teşkilatında istihdam edilir.
(3)  Bu maddenin yürürlüğe girdiği
tarihten itibaren Gençlik Hizmetleri ve Spor İlçe Müdürü, Gençlik Merkezi
Müdürü ve Yurt Müdürü kadrolarına, her bir kadro için bir defaya mahsus olmak
üzere, 657 sayılı Devlet Memurları Kanununun hizmet süreleri ve eğitime ilişkin
şartları taşıyanlar arasından atama yapılır."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Takdire bırakıyoruz Sayın Başkan.
BAŞKAN – Hükûmet? 
GENÇLİK VE SPOR BAKANI AKİF ÇAĞATAY
KILIÇ (Samsun) – Katılıyoruz Başkanım.
BAŞKAN – Gerekçeyi okutuyorum:
Gerekçe:
Bu önergeyle; yürütülen hizmetlerin
daha etkin bir şekilde verilmesi için Gençlik ve Spor Bakanlığı ile bağlı
kuruluşlarının ilişkileri yeniden düzenlenmiştir. Bu bağlamda Bakanlık merkez
teşkilatı ile bağlı kuruluşlarının ve taşra teşkilatlarının koordinasyonu
hedeflenmiştir. Ayrıca Yüksek Öğrenim Kredi ve Yurtlar Kurumu Genel
Müdürlüğünün bölge teşkilatlanması kaldırılarak il düzeyinde örgütlenmesi
sağlanmış ve gençlik faaliyetlerinin taşrada Bakanlık merkez teşkilatıyla
koordineli bir şekilde yürütülmesi amacıyla Gençlik Hizmetleri Müdürü kadrosu
ihdas edilmiştir. Önerge ile, yukarıda yer verilen düzenlemeleri tamamlayıcı
mahiyette, Bakanlık ve bağlı kuruluş kadrolarına ve bunların kullanımına
ilişkin gerekli değişiklikler yapılmaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmiştir.
Kabul edilen önerge doğrultusunda
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Sayın milletvekilleri, yeni madde
ihdasına dair bir önerge vardır. Önergeyi okutup Komisyona soracağım, Komisyon
önergeye salt çoğunlukla, 21 üyesiyle katılırsa önerge üzerinde yeni bir madde
olarak görüşme açacağım. Komisyonun salt çoğunlukla katılmaması hâlinde ise
önergeyi işlemden kaldıracağım.
Şimdi, önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifine 21 inci maddeden sonra gelmek üzere aşağıdaki maddenin eklenmesini ve
diğer maddelerin teselsül ettirilmesini arz ve teklif ederiz.
 Mustafa
Elitaş Mehmet Doğan Kubat Ramazan
Can
 Kayseri İstanbul Kırıkkale
 Hilmi
Bilgin Osman Aşkın Bak Recep
Özel
 Sivas İstanbul Isparta
 “MADDE 22- 27/6/1989 tarihli ve 375 sayılı Kanun Hükmünde
Kararnameye aşağıdaki ek madde eklenmiştir.
“EK MADDE 18-
(1) 22/5/2003 tarihli ve 4857 sayılı İş Kanunu ile 27/7/1967 tarihli ve 926
sayılı Türk Silahlı Kuvvetleri Personel Kanunu hariç olmak üzere, tâbi
oldukları personel kanununa bakılmaksızın Başbakanlık, bakanlıklar, bağlı ve
ilgili kuruluşlar ile başkan ve üyeleri hariç olmak üzere 10/12/2003 tarihli ve
5018 sayılı Kamu Mali Yönetimi ve Kontrol Kanununa ekli (III) sayılı Cetvelde
sayılan düzenleyici ve denetleyici kurumlar ve Tasarruf Mevduatı Sigorta
Fonunda;
a)  Müsteşarlar
ile ek göstergesi 7600 ve daha yüksek tespit edilen yönetici kadrolarında
bulunanlar görevden alındıklarında veya görev süreleri sona erdiğinde Başbakanlık
merkez müşaviri kadrolarına,
b)  (a) bendinde belirtilenler hariç
olmak üzere ek göstergesi 6400 ve daha yüksek tespit edilen yönetici
kadrolarında veya pozisyonlarında bulunanlardan Başbakanlık merkez teşkilatı
ile bağlı ve ilgili kuruluşlarında olanlar görevden alındıklarında veya görev
süreleri sona erdiğinde Başbakanlık müşaviri, bakanlık merkez teşkilatları ile
bağlı ve ilgili kuruluşlarında olanlar bakanlığın müşavir kadrolarına,
düzenleyici ve denetleyici kurumlar ile Tasarruf Mevduatı Sigorta Fonunda
olanlar kurumlarının müşavir veya danışman kadro veya pozisyonlarına,
c)  Ek göstergeleri 3600 (dâhil) ila
6400 (hariç) olarak tespit edilen yönetici kadro veya pozisyonlarında
bulunanlar görevden alındıklarında veya görev süreleri sona erdiğinde;
1)  Daha önce 657 sayılı Kanunun 36 ncı
maddesinin Ortak Hükümler bölümünün (A) fıkrasının (11) numaralı bendinde
sayılan merkez teşkilatına ait kadrolar ile mesleğe alınmaları,
yetiştirilmeleri ve yeterlilikleri aynı veya benzer nitelik arz eden merkez
teşkilatına ait kadro veya pozisyonlarda bulunanlar daha önceki bu kadro veya
pozisyonlarına,
2)  Daha önce (1) numaralı alt bentte
belirtilen kadrolarda bulunmayanlardan ek göstergesi 3600 (dâhil) ila 6400
(hariç) olarak tespit edilen yönetici kadro veya pozisyonlarında toplam en az
üç yıl görev yapmış olanlar ilgili kuruma ait (1) numaralı alt bentte yer alan
kadro veya pozisyonlardan kurumlarınca tespit edilmiş olan kadro veya
pozisyonlarına,
3)  (2) numaralı alt bentte
belirtilenlerden üç yıldan az görev yapmış olanlar, bu maddeye göre ihdas
edilmiş sayılan merkez veya taşra teşkilatına ait araştırmacı kadro veya
pozisyonlarına,
ç) Ek göstergesi 3600'den daha düşük
tespit edilen yönetici kadro veya pozisyonlarında bulunanlar görevden
alındıklarında veya görev süreleri sona erdiğinde;
1) Daha önce 657 sayılı Kanunun 36 ncı
maddesinin Ortak Hükümler bölümünün (A) fıkrasının (11) numaralı bendinde
sayılan kadrolar ile mesleğe alınmaları, yetiştirilmeleri ve yeterlilikleri
aynı veya benzer nitelik arz eden kadro veya pozisyonlarda bulunanlar daha
önceki bu kadro veya pozisyonlarına,
2) Diğerleri, bu maddeye göre ihdas
edilmiş sayılan merkez veya taşra teşkilatına ait araştırmacı kadro veya
pozisyonlarına,
atanırlar. Bu şekilde atananlardan bir
ay içinde talepte bulunanlar, atamaya yetkili amirler tarafından bu fıkra
kapsamında yer alan yönetici kadro veya pozisyonları dışındaki daha önce
bulundukları veya öğrenim durumları itibarıyla ihraz etmiş oldukları unvanlara
ilişkin kadro veya pozisyonlara bir ay içinde atanırlar.
(2)  Birinci fıkra kapsamında atananlar
ile anılan fıkranın son cümlesi uyarınca talep üzerine yapılacak atamalar için
uygun boş kadro veya pozisyon bulunmaması hâlinde, bunlar için başka bir işleme
gerek kalmaksızın, söz konusu kadro veya pozisyonlar ihdas edilmiş ve
kurumların kadro veya pozisyon cetvellerinin ilgili bölümlerine eklenmiş
sayılır. Bu şekilde ihdas edilmiş sayılan kadro ve pozisyonlar boşalması
hâlinde, herhangi bir işleme gerek kalmaksızın iptal edilmiş sayılır. Anılan
kadro ve pozisyonlara atananlar, atamaya yetkili amirleri tarafından belirlenen
birimlerde istihdam edilir.
(3)  Birinci fıkra hükmü kapsamında
atananlardan birinci fıkra kapsamında yer alan yönetici kadro veya
pozisyonlarında kesintisiz olarak en az iki yıl fiilen görev yapmış olanların
mali hakları, atandıkları söz konusu kadro veya pozisyonlarda bulunmaları
kaydıyla, atandıkları tarihi takip eden aybaşından itibaren ikinci yılın sonuna
kadar fiili çalışmaya bağlı ödemeler hariç, önceki görevine ait ödeme unsurları
esas alınarak verilmeye devam edilir.
(4)  Bu madde hükümleri hakim ve
savcılar, Dışişleri meslek memurları, mülki idare amirliği hizmetleri sınıfı,
milli istihbarat hizmetleri sınıfı ve emniyet hizmetleri sınıfı kapsamına giren
ve yönetici kadrolarında bulunanlar, 27/9/1984 tarihli ve 3046 sayılı Kanunun
21/A maddesi kapsamında bulunanlar, atanma şartlarını kaybetme, ceza
kovuşturması veya disiplin soruşturması sonucunda görevden alınanlar ile
mevzuatı uyarınca görevde yükselme sınavıyla atanalabilecek kadro veya
pozisyonlardan ek göstergesi 3000 (dahil) ve daha düşük tespit edilenlerde
bulunanlar hakkında uygulanmaz.
(5)  Bu maddenin uygulanması bakımından
özel mevzuatına göre emeklilik bakımından yararlanılanlar da dâhil olmak üzere
ek göstergeleri farklı tespit edilenler hakkında 657 sayılı Kanuna ekli
cetvellerde yer alan aynı veya benzer kadro unvanları için uygulanan ek
gösterge rakamları dikkate alınır.
(6)  Diğer kanunların bu maddeye
aykırı hükümleri uygulanmaz.
(7)  Bu maddenin uygulanmasında mali
konularda ortaya çıkabilecek tereddütleri gidermeye Maliye Bakanlığı, diğer
konularda ortaya çıkabilecek tereddütleri gidermeye Devlet Personel Başkanlığı
yetkilidir."
BAŞKAN – Komisyon önergeye salt
çoğunlukla katılıyor mu?
PLAN VE BÜTÇE KOMİSYONU BAŞKANI RECAİ
BERBER (Manisa) – Evet, Sayın Başkan, Komisyonumuzun salt çoğunluğu vardır,
salt çoğunluğumuzla katılıyoruz. 
ENGİN ALTAY (Sinop) – İşari olarak
görmek istiyoruz.
SÜREYYA SADİ BİLGİÇ (Isparta) –
Kaldırın ellerinizi arkadaşlar. (AK PARTİ sıralarından alkışlar)
BAŞKAN – Komisyon önergeye salt
çoğunlukla katılmış olduğundan önerge üzerinde yeni bir madde olarak görüşme
açıyorum.
HAYDAR AKAR (Kocaeli) – Şahıs adına…
AYTUĞ ATICI (Mersin) – Şahıs adına söz
istiyoruz Sayın Başkan.
BAŞKAN - Birleşime on dakika ara
veriyorum. 
Kapanma Saati: 01.51
ONUNCU OTURUM
Açılma Saati:
02.14
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muhammet Bilal MACİT (İstanbul), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 79’uncu Birleşiminin Onuncu Oturumunu açıyorum. 
688 sıra sayılı Kanun Teklifi’nin
görüşmelerine devam edeceğiz.
Komisyon? Yok.
Ertelenmiştir.
7’nci sırada yer alan, 687 sıra sayılı
Kanun Tasarısı’nın görüşmelerine başlayacağız.
7.- İş Sağlığı ve
Güvenliği Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile Burdur Milletvekili Hasan Hami Yıldırım ve
İzmir Milletvekili Aydın Şengül ile 50 Milletvekilinin; Adana Milletvekili Ali
Demirçalı ve İstanbul Milletvekili Gürsel Tekin'in; İstanbul Milletvekili
Abdullah Levent Tüzel'in; Diyarbakır Milletvekili Nursel Aydoğan'ın; İzmir
Milletvekili Rahmi Aşkın Türeli'nin; İstanbul Milletvekili Mahmut Tanal'ın;
İzmir Milletvekili Ahmet Kenan Tanrıkulu'nun; Kocaeli Milletvekili Haydar
Akar'ın; Balıkesir Milletvekili Haluk Ahmet Gümüş'ün; Manisa Milletvekili Hasan
Ören ve 2 Milletvekilinin; İstanbul Milletvekili Mahmut Tanal'ın; Manisa
Milletvekili Erkan Akçay ve Milliyetçi Hareket Partisi Grup Başkanvekili İzmir
Milletvekili Oktay Vural'ın; İstanbul Milletvekili Mahmut Tanal'ın; İstanbul
Milletvekili Mustafa Sezgin Tanrıkulu ile 2 Milletvekilinin; Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin
Benzer Mahiyetteki Kanun Teklifleri ve Sağlık, Aile, Çalışma ve Sosyal İşler
Komisyonu Raporu ile Türkiye Büyük Millet Meclisi Başkanlığı ve Sağlık, Aile,
Çalışma ve Sosyal İşler Komisyonu Başkanlığı Tezkerelerinin (1/1006, 2/1449,
2/1511, 2/1664, 2/1670, 2/1691, 2/1788, 2/2068, 2/2182, 2/2183, 2/2205, 2/2235,
2/2295, 2/2534, 2/2541, 2/2546) (S. Sayısı: 687)
BAŞKAN – Komisyon? Yok.
Ertelenmiştir.
Bundan sonra da komisyonların
bulunmayacağı anlaşıldığından, kanun tasarı ve teklifleri ile komisyonlardan
gelen diğer işleri sırasıyla görüşmek için, 19 Mart 2015 Perşembe günü alınan
karar gereğince saat 14.00’te toplanmak üzere birleşimi kapatıyorum.
 Kapanma
Saati: 02.16





(X) Bu ifadeye ilişkin düzeltme bu
birleşim Tutanak Dergisi’nin 110’uncu sayfasında “Açıklamalar” bölümündedir.


(x)
Bu düzeltmeye ilişkin ifade bu birleşim Tutanak Dergisi’nin 62’nci sayfasındadır.


(x) Bu düzeltmeye ilişkin ifade 17/3/2015 tarihli 78’inci
Birleşim Tutanağı'nın 171’inci
sayfasında yer almaktadır.


(x) Bu düzeltmeye ilişkin ifade 17/3/2015 tarihli 78’inci
Birleşim Tutanağı'nın 171’inci
sayfasında yer almaktadır.


(*) 688 S. Sayılı Basmayazı 16/03/2015
tarihli 77’nci Birleşim Tutanağı’na eklidir.




