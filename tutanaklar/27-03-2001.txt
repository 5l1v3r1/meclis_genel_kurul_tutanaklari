


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM : 21 CİLT : 57 YASAMA
YILI : 3



T. B. M. M.
TUTANAK
DERGİSİ


74 üncü
Birleşim
27 . 3 . 2001 Salı


İ Ç İ N D E K İ L E R
   Sayfa 

I.- GEÇEN TUTANAK ÖZETİ
II.- GELEN KÂĞITLAR
III.- BAŞKANLIĞIN GENEL KURULA SUNUŞLARI 
A) GÜNDEMDIŞI KONUŞMALAR
1.- İçel Milletvekili Ayfer Yılmaz'ın, Avrupa Birliğine tam üyelik
sürecinde Ulusal Programa kadar uzanan Avrupa Birliğiyle olan ilişkilerimize
ilişkin gündemdışı konuşması
2.- İstanbul Milletvekili Yılmaz Karakoyunlu'nun, 27 Mart Dünya
Tiyatrolar Gününe ilişkin gündemdışı konuşması ve Kültür Bakanı Mustafa
İstemihan Talay'ın cevabı
3.- Yozgat Milletvekili Lütfullah Kayalar'ın, Türkiye'de siyasetin
saygınlığına ilişkin gündemdışı konuşması 
B) TEZKERELER VE ÖNERGELER
1.- Memurlar ve Diğer Kamu Görevlileri Hakkındaki Bazı Kanunlarda
Değişiklik Yapılmasına Dair Yetki Kanununun Süresinin Uzatılmasına İlişkin
Kanun Tasarısının yeniden değerlendirilmek üzere geri gönderilmesine ilişkin
Başbakanlık tezkeresi (3/785)
2.- Devlet Bakanı ve Başbakan Yardımcısı Devlet Bahçeli'nin
Türkmenistan'a yapacağı resmî ziyarete katılmaları uygun görülen
milletvekillerine ilişkin Başbakanlık tezkeresi (3/786 )
3.- Diyarbakır, Hakkâri, Şırnak ve Tunceli İllerinde devam etmekte olan
olağanüstü halin 30.3.2001 günü saat 17.00'den geçerli olmak üzere 4 ay süreyle
uzatılmasına ilişkin Başbakanlık tezkeresi (3/787)
IV. - ÖNERİLER
A) DANIŞMA KURULU ÖNERİLERİ
1. - Genel Kurulun çalışma gün
ve saatleriyle gündemdeki sıralamanın yeniden düzenlenmesine ilişkin Danışma
Kurulu önerisi
B) SİYASÎ PARTİ GRUBU ÖNERİLERİ
1.- Genel Kurulun, 28.03.2001 Çarşamba ve 29.03.2001 Perşembe günleri 14.00-20.00
saatleri arasında çalışmasına, 28.03.2001 Çarşamba günü sözlü soruların
görüşülmemesine ilişkin DSP, MHP ve ANAP Gruplarının müşterek önerisi
2.- Genel Kurulun çalışma gün ve saatleriyle gündemdeki sıralamanın
yeniden düzenlenmesine ilişkin FP Grubu önerisi
V.- GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI
A) GÖRÜŞMELER
1.- Doğru Yol Partisi Grubu adına Grup Başkanvekilleri Sakarya
Milletvekili Nevzat Ercan, Aydın Milletvekili Ali Rıza Gönül ve İçel
Milletvekili Turhan Güven'in, ekonomiyi IMF'nin hatalı reçetelerine teslim
ederek kötü yönetim sergilediği ve ekonomik çöküşe yol açtığı iddiasıyla
Başbakan Bülent Ecevit hakkında gensoru açılmasına ilişkin önergesi (11/10) 
VI.- AÇIKLAMALAR VE SATAŞMALARA İLİŞKİN
KONUŞMALAR
1.- Devlet Bakanı ve Başbakan Yardımcısı A. Mesut Yılmaz'ın, İstanbul
Milletvekili Tansu Çiller'in DYP Grubu adına yaptığı konuşmasında, kendisine
ait olmayan beyanları dile getirmek suretiyle şahsına sataşması nedeniyle
konuşması
2.- İstanbul Milletvekili Güneş Taner'in, Sivas Milletvekili Abdüllatif
Şener'in FP Grubu adına yaptığı konuşmasında, partisine sataşması nedeniyle
konuşması
VII.- KANUN TASARI VE TEKLİFLERİYLE
KOMİSYONLARDAN GELEN DİĞER İŞLER
1.- İzmir Milletvekili Rıfat Serdaroğlu'nun; İstanbul Milletvekili
Bülent Akarcalı'nın; Amasya Milletvekili Ahmet İyimaya'nın;Ankara Milletvekili
Yıldırım Akbulut'un; Şırnak Milletvekili Mehmet Salih Yıldırım'ın; Gaziantep
Milletvekili Ali Ilıksoy, Konya Milletvekili Ömer İzgi ve Ankara Milletvekili
Nejat Arseven'in; İstanbul Milletvekili Ziya Aktaş ve 42 Arkadaşının; Zonguldak Milletvekili Hasan Gemici'nin ve
İzmir Milletvekili Işılay Saygın'ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifleri ve Anayasa Komisyonu Raporu
(2/94, 2/232, 2/286, 2/307, 2/310, 2/311, 2/325, 2/442, 2/449) (S.Sayısı: 527)
2.- Bireysel Emeklilik Tasarruf ve Yatırım Sistemi Kanunu Tasarısı ve
Plan ve Bütçe ve Sağlık, Aile, Çalışma ve Sosyal İşler Komisyonları Raporları
(1/693) (S. Sayısı: 580) 
3.- Kamu Kurum ve Kuruluşlarının Yurtdışı Teşkilâtı Hakkında 189 Sayılı
Kanun Hükmünde Kararname ve Dışişleri Komisyonu Raporu (1/53) (S. Sayısı: 433) 
4.- Türk Silâhlı Kuvvetleri Personel Kanunu ile Jandarma Teşkilat, Görev
ve Yetkileri Kanununda Değişiklik Yapılması Hakkında 629 Sayılı Kanun Hükmünde
Kararname ve Milli Savunma, İçişleri ve Plan ve Bütçe Komisyonları Raporları (1/759)
(S. Sayısı: 572) 
5.- Emniyet Teşkilâtı Kanununda Değişiklik Yapılması Hakkında 611
Sayılı Kanun Hükmünde Kararname ile
Aynı Mahiyette Kanun Tasarıları ve Plan ve Bütçe ve İçişleri Komisyonları
Raporları (1/727, 1/660, 1/795) (S. Sayısı: 576) 
6.- Millî Savunma Bakanlığı Akaryakıt İkmal ve NATO POL Tesisleri
İşletme Başkanlığının Kuruluşu ve Görevleri Hakkında 613 Sayılı Kanun Hükmünde
Kararname ve Millî Savunma ve Plan ve Bütçe Komisyonları Raporları (1/752) (S.
Sayısı: 577) 
7.- Hâkimler ve Savcılar Kanununda Değişiklik Yapılmasına Dair 621
Sayılı Kanun Hükmünde Kararname ve Adalet Komisyonu Raporu (1/728) (S. Sayısı:
591) 
8.- Türkiye Cumhuriyeti Emekli Sandığı Kanunu ile Nakdî Tazminat ve
Aylık Bağlanması Hakkında Kanunda Değişiklik Yapılmasına İlişkin 624 Sayılı
Kanun Hükmünde Kararname ile Fazilet Partisi Grup Başkanvekili
Kahramanmaraş Milletvekili Avni Doğan
ve 7 Arkadaşının; Anavatan Partisi Grup Başkanvekilleri Bartın Milletvekili
Zeki Çakan, Denizli Milletvekili Beyhan Aslan, Eskişehir Milletvekili İ.Yaşar
Dedelek ile Antalya Milletvekili Cengiz Aydoğan'ın Aynı Mahiyetteki Kanun
Teklifleri ve İçişleri, Millî Savunma ve Plan ve Bütçe Komisyonları Raporları
(1/757, 2/603, 2/605) (S. Sayısı: 592) 
9.- Yükseköğretim Kurumları Teşkilâtı Kanununda Değişiklik Yapılmasına
Dair 612 Sayılı Kanun Hükmünde Kararname ile Aynı Kanunda Değişiklik Yapılması
ve Bir Ek Madde Eklenmesi Hakkında Kanun Tasarıları ve Millî Eğitim, Kültür,
Gençlik ve Spor ve Plan ve Bütçe Komisyonları Raporları (1/725, 1/701, 1/731,
1/627, 1/793, 1/794) (S. Sayısı: 607) 
10.- Başbakanlık Teşkilâtı Hakkında Kanun Hükmünde Kararnamenin
Değiştirilerek Kabulü Hakkında Kanunda Değişiklik Yapılmasına Dair 626 Sayılı
Kanun Hükmünde Kararname ve Plan ve Bütçe Komisyonu Raporu (1/758) (S. Sayısı:
609)
11.- Gençlik ve Spor Genel Müdürlüğünün Teşkilât ve Görevleri Hakkında
Kanun, Devlet Memurları Kanunu ve 190 Sayılı Kanun Hükmünde Kararnamede
Değişiklik Yapılması Hakkında 608 Sayılı Kanun Hükmünde Kararname ile Gençlik
ve Spor Hizmet ve Faaliyetlerinde Üstün Başarı Gösteren Kişi ve Kuruluşların
Ödüllendirilmesi, 3289 Sayılı Gençlik ve Spor Genel Müdürlüğünün Teşkilât ve
Görevleri Hakkında Kanun, 657 Sayılı Devlet Memurları Kanunu ile 190 Sayılı
Kanun Hükmünde Kararnamede Değişiklik Yapılmasına Dair Kanun Tasarısı, Ankara
Milletvekili Yücel Seçkiner'in Dünya ve Olimpiyat Şampiyonluğu Kazanmış
Sporculara Cumhurbaşkanlığı Onur Madalyası Verilmesi ile Maaş Bağlanması ve
Avrupa Şampiyonluğu Kazanmış Sporculara Maaş Bağlanması Hakkında Kanun Teklifi,
Erzurum Milletvekili Mücahit Himoğlu'nun Madalya ve Nişanlar Kanununda
Değişiklik Yapılması Hakkında Kanun Teklifi, Erzurum Milletvekili Mücahit
Himoğlu'nun Dünya, Olimpiyat ve Avrupa Şampiyonluğu Kazanmış Sporculara ve
Bunların Ailelerine Aylık Bağlanması Hakkında Kanunda Değişiklik Yapılmasına
Dair Kanun Teklifi, Afyon Milletvekili Gaffar Yakın ve 10 Arkadaşının Avrupa
Futbol Kupalarında Başarılı Olmuş Türk Futbol Kulüplerinin Ödüllendirilmesine
Dair Kanun Teklifi, Doğru Yol Partisi Grup Başkanvekilleri Ankara Milletve-kili
Saffet Arıkan Bedük, Sakarya Milletvekili Nevzat Ercan, İçel Milletvekili
Turhan Güven ve 2 Arkadaşının Ülkemizin Tanıtımında Katkısı Olan Gençlik ve
Spor Kulüplerinin Ödüllendirilmesi Hakkında Kanun Teklifi ve Millî Eğitim,
Kültür, Gençlik ve Spor ve Plan ve Bütçe Komisyonları Raporları (1/724, 1/704,
2/68, 2/386, 2/387, 2/492, 2/535) (S. Sayısı: 623) 
12.- Van Milletvekili Mustafa
Bayram'ın Yasama Dokunulmazlığının Kaldırılması Hakkında Başbakanlık Tezkeresi
ve Anayasa ve Adalet Komisyonları Üyelerinden Kurulu Karma Komisyon Raporu
(3/287) (S.Sayısı: 271)
13.- Van Milletvekili Mustafa
Bayram'ın Yasama Dokunulmazlığının Kaldırılması Hakkında Başbakanlık Tezkeresi
ve Anayasa ve Adalet Komisyonları Üyelerinden Kurulu Karma Komisyon Raporu
(3/430) (S.Sayısı: 440)
VIII.- SORULAR VE CEVAPLAR
A) YAZILI SORULAR VE CEVAPLARI
1.- Ankara Milletvekili M.Zeki Çelik'in, MKE'den yasadışı yollarla terör
örgütlerine silah ve mühimmat satıldığı iddialarına ilişkin sorusu ve Millî
Savunma Bakanı Sabahattin Çakmakoğlu'nun cevabı (7/3340)
2.- Rize Milletvekili Mehmet Bekaroğlu'nun, bir sivil toplum kuruluşunun
siyasi parti kongrelerine katıldığı iddiasına ilişkin sorusu ve Adalet Bakanı
Hikmet Sami Türk'ün cevabı (7/3400)
3.- Yozgat Milletvekili Mehmet Çiçek'in, bazı bakanlıklar ile
belediyelerin telefonlarının dinlemeye alındığı iddiasına ilişkin sorusu ve
Adalet Bakanı Hikmet Sami Türk'ün cevabı (7/3432)
4.- Erzincan Milletvekili Tevhit Karakaya'nın, 2001 yılında Erzincan
İline yapılacak yatırımlara ilişkin sorusu ve Devlet Bakanı ve Başbakan
Yardımcısı Mesut Yılmaz'ın cevabı (7/3457)
5.- Erzincan Milletvekili Tevhit Karakaya'nın, 2001 yılında Erzincan
İline yapılacak yatırımlara ilişkin sorusu ve Devlet Bakanı Faruk Bal'ın cevabı
(7/3461)
6.- Erzincan Milletvekili Tevhit Karakaya'nın, 2001 yılında Erzincan
İline yapılacak yatırımlara ilişkin sorusu ve Sağlık Bakanı Osman Durmuş'un
cevabı (7/3471)
7.- Karaman Milletvekili Zeki Ünal'ın, 2001 yılında Karaman'a yapılacak
yatırımlara ilişkin sorusu ve Sağlık Bakanı Osman Durmuş'un cevabı (7/3478)
8.- Karaman Milletvekili Zeki Ünal'ın, TPAO Genel Müdür Yardımcılığına
yapılan atamaya ilişkin sorusu ve Enerji ve Tabiî Kaynaklar Bakanı M.Cumhur
Ersümer'in cevabı (7/3506)
9.- Bursa Milletvekili Ahmet Sünnetçioğlu'nun, şartla salıverme
yasasından yararlanan mahkûmlara ilişkin sorusu ve Adalet Bakanı Hikmet Sami
Türk'ün cevabı (7/3516)
10.- Erzincan Milletvekili Tevhit Karakaya'nın;
Erzincan-Tercan-Alp Köyünün yol sorununa,
Erzincan-Refahiye-Yurtbaş Köyünün yol sorununa,
Erzincan-İliç-Kuruçay Köyünün yol sorununa,
Erzincan-İliç-Çöplerarası Köyünün yol sorununa,
Erzincan-İliç-Çöplerarası Köyünün içme suyu sorununa,
Erzincan-Çayırlı-Balıklı Köyünün içme suyu sorununa,
Erzincan-Tercan-Gevenli Köyünün içme suyu sorununa,
Erzincan-Merkez-Günebakan Köyünün sulama kanalı sorununa,
Erzincan-Refahiye-Yazıgediği Köyünün kanalizasyon sorununa,
Erzincan-Refahiye-Akçiğdem Köyünün kanalizasyon sorununa,
Erzincan-Tercan-Yaylayolu Köyünün kanalizasyon sorununa,
Erzincan-Kemaliye-Balkırı Köyünün kanalizasyon sorununa,
Erzincan-Kemaliye-Karakoçlu Köyünün kanalizasyon sorununa,
Erzincan-Merkez-Kurutilek Köyünün kanalizasyon sorununa,
Erzincan-Kemah-Taşbulak Köyünün kanalizasyon sorununa,
Erzincan-Kemah-Dedek Köyünün sulama kanalı sorununa,
Erzincan-Kemah-Kemerkaya Köyünün sulama kanalı sorununa,
Erzincan-Kemah-Muratboynu Köyünün sulama kanalı sorununa,
Erzincan-Kemah-Karadağ Köyünün sulama kanalı sorununa,
Erzincan-Kemah-Demir Köyünün sulama kanalı sorununa,
Erzincan-Kemah-Bozoğlak Köyünün sulama kanalı sorununa,
Erzincan-Kemah-Yücebelen ve Koçkar Köylerinin sulama kanalı sorununa,
Erzincan-İliç-Leventpınar Köyünün sulama kanalı sorununa,
Erzincan-İliç-Armutluk Köyünün sulama kanalı sorununa,
Erzincan-İliç-Ağıldere Köyünün sulama kanalı sorununa,
Erzincan-Kemaliye-Yeşilyurt Köyünün sulama kanalı sorununa,
Erzincan-Kemaliye-Kocaçimen Köyünün sulama kanalı sorununa,
Erzincan-Refahiye-Derebaşı Köyünün sulama kanalı sorununu,
Erzincan-Tercan-Müftüloğlu Köyünün sulama kanalı sorununa,
Erzincan-Tercan-Çukuryurt Köyünün sulama kanalı sorununa,
Erzincan-Çayırlı-Çaykent Köyünün sulama kanalı sorununa,
Erzincan-Merkez-Işıkpınar Köyünün sulama kanalı sorununa,
Erzincan-Merkez-Ballıköyün sulama kanalı ve değirmen arkı projelerine,
Erzincan-Üzümlü-Balaban ve Sarıkaya Köyünün sulama kanalı sorununa,
Erzincan-Merkez-Handere Köyünün gölet sorununa,
Erzincan-Merkez-Davarlı Köyünün gölet sorununa,
Erzincan-Kemah-Dedeoğlu Köyünün gölet sorununa,
Erzincan-Üzümlü-Karakaya Beldesi Çermik Mahallesinin sulama kanalı
sorununa,
Erzincan-Kemah-Tabulak Köyü Kuşlu Mezrasının sulama kanalı sorununa,
Erzincan-Kemaliye-Karakoçlu Köyünün yol sorununa,
Erzincan-Kemah-Temelli Köyünün kanalizasyon sorununa,
Erzincan-Kemah-Kemerkaya Köyünün kanalizasyon sorununa,
Erzincan-Refahiye-Derebaşı Köyünün kanalizasyon sorununa,
Erzincan-Kemah-Eriç Köyünün yol sorununa,
Erzincan-Kemah-Muratboynu Köyünün içme suyu sorununa,
Erzincan-Kemah-Boğaziçi Köyünün içme suyu sorununa,
Erzincan-Kemah-Gediktepe Köyünün içme suyu sorununa,
Erzincan-Tercan-Yazıören Köyünün içme suyu sorununa,
Erzincan-Tercan-Mustafabey Köyünün içme suyu sorununa,
Erzincan-Tercan-Yaylım Köyünün içme suyu sorununa,
Erzincan-Tercan-Çukuryurt Köyünün içme suyu sorununa,
Erzincan-Tercan-Kavaklık Köyünün içme suyu sorununa,
Erzincan-Kemah-Eriç Köyünün içme suyu sorununa,
Erzincan-İliç-Bozçalı Köyünün yol
sorununa,
Erzincan-İliç-İslam Köyünün yol
sorununa,
Erzincan-Tercan-Yalınkaş Köyünün içme suyu sorununa,
Erzincan-Çayırlı-Balıklı Köyünün içme suyu sorununa,
Erzincan-Çayırlı-Yaylalar Köyünün içme suyu sorununa,
Erzincan-Çayırlı-Verimli Köyünün içme suyu sorununa,
Erzincan-Refahiye-Babaaslan Köyünün içme suyu sorununa,
Erzincan-Refahiye-Yazıgediği Köyünün içme suyu sorununa,
Erzincan-Refahiye-Derebaşı Köyünün içme suyu sorununa,
Erzincan-Refahiye-Akçiğdem Köyünün içme suyu sorununa,
Erzincan-Refahiye-Kuzuluk Köyünün içme suyu sorununa,
Erzincan-İliç-Leventpınar Köyünün içme suyu sorununa,
Erzincan-İliç-Armutluk Köyünün içme suyu sorununa,
Erzincan-İliç-Ağıldere Köyünün içme suyu sorununa,
Erzincan-İliç-Akdoğu Köyünün içme suyu sorununa,
Erzincan-Merkez-Binkoç Köyünün içme suyu sorununa,
Erzincan-Merkez-Gölpınar Köyünün içme suyu sorununa,
Erzincan-Merkez-Günebakan Köyünün içme suyu sorununa,
Erzincan-Merkez-Işıkpınar Köyünün içme suyu sorununa,
Erzincan-Merkez-K.Kadağan Köyünün içme suyu sorununa,
Erzincan-İliç-Bağcuğaz Köyünün yol sorununa,
Erzincan-Merkez-Pişkidağ, Göller ve Yeni Çardaklı köylerinin içme suyu sorununa,
Erzincan-Kemaliye-Yeşilyurt Köyünün içme suyu sorununa,
Erzincan-Kemaliye-Balkırı Köyünün içme suyu sorununa,
Erzincan-Kemaliye-Başpınar Köyünün içme suyu sorununa,
Erzincan-Kemaliye-Çat Köyünün içme suyu sorununa,
Erzincan-Kemaliye-Aş.Mutlu ve Değirmendere köylerinin içme suyu
sorununa,
Erzincan-Üzümlü-Balaban ve Sarıkaya Köylerinin içme suyu sorununa,
Erzincan-Kemaliye-Yeşilyamaç Köyünün yol sorununa,
Erzincan-Kemaliye-Avcı ve Balkırı köylerinin yol sorununa,
Erzincan-Kemaliye-Günyolu, Esence ve Kavacık köylerinin yol sorununa,
Erzincan-Kemaliye-Armağan Köyünün yol sorununa,
Erzincan-Kemaliye-Çat Köyünün yol sorununa,
Erzincan-Kemaliye-Sırakonak Köyünün yol sorununa,
Erzincan-Merkez-Hamdere Köyünün yol sorununa,
Erzincan-Merkez-Binkoç Köyünün yol sorununa,
Erzincan-Merkez-Gölpınar Köyünün yol sorununa,
Erzincan-Merkez-Pınarönü Köyünün yol sorununa,
Erzincan-Kemah-Muratboynu Köyünün yol sorununa,
Erzincan-Kemah-Demir Köyünün yol sorununa,
Erzincan-Kemah-Tan Köyünün yol sorununa,
Erzincan-Kemah-Boğaziçi Köyünün yol sorununa,
Erzincan-Kemah-Akbudak Köyünün yol sorununa,
Erzincan-Üzümlü-Büyük Köyünün yol sorununa,
Erzincan-Üzümlü-Balaban Köyünün yol sorununa,
Erzincan-Tercan-Mustafabey Köyünün yol sorununa,
Erzincan-Tercan-Yazıören Köyünün yol sorununa,
Erzincan-Tercan-Üçpınar Köyünün yol sorununa,
Erzincan-Tercan-Dallıcan Köyünün yol sorununa,
Erzincan-Tercan-Çukuryurt Köyünün yol sorununa,
Erzincan-Tercan-Kavaklık Köyünün yol sorununa,
Erzincan-Refahiye-Babaaslan Köyünün yol sorununa,
Erzincan-Refahiye-Derebaşı Köyünün yol sorununa,
Erzincan-Refahiye-Kemerkaya Köyünün yol sorununa,
Erzincan-Refahiye-Topağaç Köyünün yol sorununa,
Erzincan-Refahiye-Akçiğdem Köyünün yol sorununa,
Erzincan-İliç-Leventpınar Köyünün yol sorununa,
Erzincan-İliç-Armutluk Köyünün yol sorununa,
Erzincan-İliç-Ağıldere Köyünün yol sorununa,
Erzincan-İliç-Sarıpınar Köyünün yol sorununa 
İlişkin soruları ve Devlet Bakanı Mustafa Yılmaz'ın cevabı (7/3517,
3518, 3519, 3520, 3521, 3522, 3523, 3524, 3525, 3526, 3527, 3528, 3529, 3530,
3531, 3532, 3533, 3534, 3535, 3536, 3537, 3538, 3539, 3540, 3541, 3542, 3543,
3544, 3545, 3546, 3547, 3548, 3549, 3550, 3551, 3552, 3553, 3554, 3555, 3556,
3557, 3558, 3559, 3560, 3561, 3562, 3563, 3564, 3565, 3566, 3567, 3568, 3569,
3570, 3571, 3572, 3573, 3574, 3575, 3576, 3577, 3578, 3579, 3580, 3581, 3582,
3583, 3584, 3585, 3586, 3587, 3588, 3589, 3590, 3591, 3592, 3593, 3594, 3595,
3596, 3597, 3598, 3599, 3600, 3601, 3602, 3603, 3604, 3605, 3606, 3607, 3608,
3609, 3610, 3611, 3612, 3613, 3614, 3615, 3616, 3617, 3618, 3619, 3620, 3621,
3622, 3623, 3624, 3625, 3626, 3627, 3628, 3629)
11.- Bitlis Milletvekili Yahya Çevik'in, SSK'daki tasarrufa ve sigortalı
işçi sayısına ilişkin sorusu ve Çalışma ve Sosyal Güvenlik Bakanı Yaşar
Okuyan'ın cevabı (7/3637)
12.- Antalya Milletvekili Mehmet Baysarı'nın, SSK hastanelerindeki
yolsuzluk iddialarına ilişkin sorusu ve Çalışma ve Sosyal Güvenlik Bakanı Yaşar
Okuyan'ın cevabı (7/3638)
13.- Bitlis Milletvekili Yahya Çevik'in, Kazakistan'a yapılan seyahate
ilişkin sorusu ve Çalışma ve Sosyal Güvenlik Bakanı Yaşar Okuyan'ın cevabı (7/3640)
14.- Kayseri Milletvekili Salih Kapusuz'un, muhtarların sosyal ve özlük
haklarının iyileştirilmesi yönünde bir çalışma olup olmadığına ilişkin
Başbakandan sorusu ve İçişleri Bakanı Sadettin Tantan'ın cevabı (7/3645)
15.- Tokat Milletvekili M.Ergün Dağcıoğlu'nun, Bağ-Kur ve SSK'nın prim
alacaklarının tahsiline ilişkin sorusu ve Çalışma ve Sosyal Güvenlik Bakanı
Yaşar Okuyan'ın cevabı (7/3649)
16.- Kahramanmaraş Milletvekili Avni Doğan'ın, Elbistan Şeker
Fabrikasına ve Afşin-Elbistan Termik Santraline Ceyhan Nehrinden su alınacağı
iddiasına ilişkin sorusu ve Enerji ve Tabiî Kaynaklar Bakanı M.Cumhur
Ersümer'in cevabı (7/3650)
17.- Balıkesir Milletvekili İlhan Aytekin'in, Mavi Akım ve Karacabey
İzmir boru hatları ihalelerini alan şirketlerce Bakanlık Müsteşar
yardımcılarına araç tahsis edildiği iddialarına ilişkin sorusu ve Enerji ve
Tabiî Kaynaklar Bakanı M.Cumhur Ersümer'in cevabı (7/3657)
18.- Kütahya Milletvekili İsmail Karakuyu'nun,
Kütahya-Tavşanlı-Tunçbilek Beldesindeki elektrik santralinin çevreye etkilerine
ilişkin sorusu ve Enerji ve Tabiî Kaynaklar Bakanı M.Cumhur Ersümer'in cevabı
(7/3658)
19.- Aksaray Milletvekili Ramazan Toprak'ın, Çin'de Doğu Türkistan
Partisi lideri hakkında verilen kararla ilgili olarak bir girişimde bulunulup
bulunulmadığına ilişkin Başbakandan sorusu ve Dışişleri Bakanı İsmail Cem'in
cevabı (7/3662)
20.- Manisa Milletvekili Bülent Arınç’ın, Manisa İlinde yürütülen
yatırım projelerine ilişkin sorusu ve Devlet Bakanı ve Başbakan Yardımcısı
Devlet Bahçeli'nin cevabı (7/3666)
21.- Manisa Milletvekili Bülent Arınç'ın, Manisa İlinde yürütülen
yatırım projelerine ilişkin sorusu ve Millî Savunma Bakanı Sabahattin
Çakmakoğlu'nun cevabı (7/3667)
22.- Manisa Milletvekili Bülent Arınç'ın, Manisa İlinde yürütülen
yatırım projelerine ilişkin sorusu ve Devlet Bakanı Faruk Bal'ın cevabı
(7/3682)
23.- Manisa Milletvekili Bülent Arınç'ın, Manisa İlinde yürütülen
yatırım projelerine ilişkin sorusu ve
Devlet Bakanı Mustafa Yılmaz'ın cevabı (7/3683)
24.- Manisa Milletvekili Bülent Arınç'ın, Manisa İlinde yürütülen
yatırım projelerine ilişkin sorusu ve Sanayi ve Ticaret Bakanı Ahmet Kenan
Tanrıkulu'nun cevabı (7/3689)
25.- Afyon Milletvekili İsmet Attila'nın, Afyon-Bolvadin İlçesine SSK
hastanesi yapılıp yapılmayacağına ilişkin sorusu ve Çalışma ve Sosyal Güvenlik
Bakanı Yaşar Okuyan'ın cevabı (7/3699)
26.- Ankara Milletvekili Cemil Çiçek'in, büyük alışveriş merkezlerinin
küçük esnafa etkilerine ve şehir dışına taşınmalarına ilişkin sorusu ve Sanayi
ve Ticaret Bakanı Ahmet Kenan Tanrıkulu'nun cevabı (7/3702)
27.- Hatay Milletvekili Metin Kalkan'ın, TÜBİTAK'ın, bazı yayınlarına
ilişkin sorusu ve Devlet Bakanı ve Başbakan Yardımcısı Devlet Bahçeli'nin
cevabı (7/3704)
28.- Karaman Milletvekili Zeki Ünal'ın, Mavi Akım Projesine ilişkin
sorusu ve Enerji ve Tabiî Kaynaklar Bakanı M.Cumhur Ersümer'in cevabı (7/3707)
29.- Ankara Milletvekili Saffet Arıkan Bedük'ün, Ankara-Sincan
İlçesindeki SSK Dispanserine ilişkin sorusu ve Çalışma ve Sosyal Güvenlik
Bakanı Yaşar Okuyan'ın cevabı (7/3709)
30.- Ankara Milletvekili Saffet Arıkan Bedük'ün, trafik kazalarına ve
alınan önlemlere ilişkin Başbakandan sorusu ve İçişleri Bakanı Sadettin
Tantan'ın cevabı (7/3710)
31.- Şanlıurfa Milletvekili Mustafa Niyazi Yanmaz'ın, Tarım Reformu
Genel Müdürlüğü işçilerine kadro verilmemesine ilişkin sorusu ve Tarım ve
Köyişleri Bakanı Hüsnü Yusuf Gökalp'in cevabı (7/3717)
32.- Nevşehir Milletvekili Mehmet Elkatmış'ın, Sayıştay denetiminin
dışında kalan kuruluşlara ilişkin Başbakandan sorusu ve Maliye Bakanı Sümer
Oral'ın cevabı (7/3723)
33.- Nevşehir Milletvekili Mehmet Elkatmış'ın, 2000 yılında gelen turist sayısına ve turizm gelirlerine ilişkin
Başbakandan sorusu ve Turizm Bakanı Erkan Mumcu'nun cevabı (7/3728)
34.- Kırıkkale Milletvekili Hacı Filiz'in, Türkiye Jokey Kulübünce
düzenlenen at yarışlarındaki doping kontrollerine ilişkin sorusu ve Tarım ve
Köyişleri Bakanı Hüsnü Yusuf Gökalp'in cevabı (7/3740)
35.- İstanbul Milletvekili Bülent Akarcalı'nın, Avrupalı Göçmen Gençler
Değişimi Projesi kapsamında Türkiye'ye gelen Faslı gençlerin kabul edilmemesine
ilişkin sorusu ve İçişleri Bakanı Sadettin Tantan'ın cevabı (7/3742)
36.- Karaman Milletvekili Zeki Ünal'ın, Erzurum-Hınıs Devlet Hastanesi
ile ilgili iddialara ilişkin sorusu ve Sağlık Bakanı Osman Durmuş'un cevabı
(7/3762)
37.- Balıkesir Milletvekili İlyas Yılmazyıldız'ın;
Bandırma Limanının Gıda İthal Gümrüğü kapsamından çıkarılmasının
nedenlerine,
- Ankara Milletvekili Saffet Arıkan Bedük'ün;
Ankara ve bazı ilçelerinde ipek böcekçiliği ve Ankara keçisi
yetiştirilmesinin teşviki yönünde bir çalışma olup olmadığına,
İlişkin soruları ve Tarım ve Köyişleri Bakanı Hüsnü Yusuf Gökalp'in
cevabı (7/3766,3768)
38.- Kırıkkale Milletvekili Hacı Filiz'in, bakanlık, bağlı ve ilgili
kuruluşlarda yapılan atamalara ilişkin sorusu ve Tarım ve Köyişleri Bakanı
Hüsnü Yusuf Gökalp'in cevabı (7/3767)
39.- Erzincan Milletvekili Tevhit Karakaya'nın, Erzincan İlindeki
kooperatiflere ve toplu konut kredisi taleplerine ilişkin sorusu ve Devlet
Bakanı Faruk Bal'ın cevabı (7/3800)


I. - GEÇEN TUTANAK ÖZETİ
TBMM Genel Kurulu saat 14.00'te açılarak dört oturum yaptı.
Devlet Bakanı ve Başbakan Yardımcısı A.Mesut Yılmaz, Avrupa Birliği
Müktesebatının Üstlenilmesine İlişkin Ulusal Programa ilişkin gündemdışı
açıklamada bulundu; DYP İçel Milletvekili Ayfer Yılmaz, MHP Hatay Milletvekili
Mehmet Şandır, ANAP İstanbul Milletvekili A.Ahat Andican, FP Sivas Milletvekili
Temel Karamollaoğlu, DSP Adana Milletvekili Ali Tekin de aynı konuda Grupları
adına görüşlerini belirttiler.
Adıyaman Milletvekili Mahmut Göksu'nun, YÖK'ün, Fatih Üniversitesine
2000-2001 öğretim yılında öğrenci alınmamasıyla ilgili kararına ilişkin
gündemdışı konuşmasına Millî Eğitim Bakanı Metin Bostancıoğlu cevap verdi.
İstanbul Milletvekili Ali Coşkun, Millî Eğitim Bakanı Metin
Bostancıoğlu’nun, konuşmasında şahsına sataştığı iddiasıyla bir konuşma yaptı.
Manisa Milletvekili M. Necati Çetinkaya ve,
Eskişehir Milletvekili Mehmet Mail Büyükerman'ın, 
18 Mart Çanakkale Şehitlerini Anma Günü nedeniyle yaptıkları gündemdışı
konuşmalarına Enerji ve Tabiî Kaynaklar Bakanı Mustafa Cumhur Ersümer cevap
verdi.
TBMM Başkanı Ömer İzgi'nin, Özbekistan, Kazakistan, Kırgızistan ve
Türkmenistan'a yapacağı resmî ziyarete katılacak milletvekillerine ilişkin
Başkanlık tezkeresi Genel Kurulun bilgisine sunuldu.
Türkiye Büyük Millet Meclisinde Türkiye - Suriye Parlamentolararası
Dostluk Grubunun kurulmasına ilişkin Başkanlık tezkeresi kabul edildi.
Aksaray Milletvekili Ramazan Toprak ve 29 arkadaşının, tarihteki Türk ve
Ermeni ilişkileri konusunda genel görüşme,
Burdur Milletvekili Mustafa Örs ve 20 arkadaşının, Burdur İlinin bazı
sorunlarının araştırılarak alınması gereken önlemlerin belirlenmesi amacıyla
Meclis araştırması,
Açılmasına ilişkin önergeleri (8/18) (10/186) okundu; önergelerin
gündemde yerlerini alacakları ve öngörüşmelerinin, sırası geldiğinde yapılacağı
açıklandı.
Gündemin "Kanun Tasarı ve Teklifleri ile Komisyonlardan Gelen Diğer
İşler" kısmında bulunan:
TBMM İçtüzüğünde Değişiklik Yapılmasına Dair İçtüzük Teklifleri ve
Anayasa Komisyonu Raporunun (2/94, 2/232, 2/286, 2/307, 2/310, 2/311, 2/325,
2/442, 2/449) (S.Sayısı: 527) görüşmeleri, daha önce geri alınan maddelere
ilişkin Komisyon raporu henüz hazırlanmadığından, ertelendi;
Bireysel Emeklilik Tasarruf ve Yatırım Sistemi Kanunu Tasarısının
(1/693) (S. Sayısı: 580) görüşmelerine devam olunarak, 18 inci maddesine kadar
kabul edildi.
18 inci maddenin oylaması sırasında istem üzerine yapılan yoklamalar
sonucunda Genel Kurulda toplantı yetersayısı bulunmadığı anlaşıldığından, 27
Mart 2001 Salı günü saat 15.00'te toplanmak üzere, birleşime 19.25'te son
verildi.









Ali Ilıksoy













Başkanvekili










Mehmet Ay


Levent Mıstıkoğlu


Sebahattin Karakelle







Gaziantep


Hatay


Erzincan







Kâtip Üye


Kâtip Üye


Kâtip Üye 



    No. : 106
II. - GELEN
KÂĞITLAR
23.3.2001
CUMA
Tasarılar
 1.- Türkiye
Cumhuriyeti ile Ukrayna Arasında Hukukî Konularda Adlî Yardımlaşma ve İşbirliği
Anlaşmasının Onaylanmasının Uygun Bulunduğuna Dair Kanun Tasarısı (1/829)
(Adalet ve Dışişleri Komisyonlarına) (Başkanlığa geliş tarihi: 20.3.2001)
 2.- Türkiye
Cumhuriyeti ile Amerika Birleşik Devletleri Arasında Nükleer Enerjinin Barışçıl
Kullanımına İlişkin İşbirliği Anlaşması ve Eki Mutabakat Zaptının Onaylanmasının Uygun Bulunduğuna Dair Kanun
Tasarısı (1/830) (Sanayi, Ticaret, Enerji, Tabiî Kaynaklar, Bilgi ve
Teknoloji ve Dışişleri Komisyonlarına)
(Başkanlığa geliş tarihi: 20.3.2001)
 3.- Biyolojik
Çeşitlilik Sözleşmesinin Biyogüvenlik Kartagena Protokolünün Onaylanmasının
Uygun Bulunduğuna Dair Kanun Tasarısı (1/831) (Çevre ve Tarım, Orman ve
Köyişleri ve Sağlık, Aile, Çalışma ve Sosyal İşler ve Dışişleri Komisyonlarına)
(Başkanlığa geliş tarihi: 20.3.2001)
Teklifler
 1.- Bitlis
Milletvekili Zeki Ergezen'in; Askerlik Kanununda Değişiklik Yapılmasına Dair
Kanun Teklifi (2/709) (Millî Savunma ve Plan ve Bütçe Komisyonlarına)
(Başkanlığa geliş tarihi: 13.3.2001)
 2.- Bursa
Milletvekili Ahmet Sünnetçioğlu'nun; Hafta Tatili Hakkında Kanunda Değişiklik
Yapılmasına Dair Kanun Teklifi (2/710) (İçişleri Komisyonuna) (Başkanlığa geliş
tarihi: 14.3.2001)
Tezkereler
 1.- Kocaeli
Milletvekili Cumali Durmuş'un Yasama Dokunulmazlığının Kaldırılması Hakkında
Başbakanlık Tezkeresi (3/783) (Anayasa ve Adalet Komisyonları Üyelerinden
Kurulu Karma Komisyona) (Başkanlığa geliş tarihi: 20.3.2001)
 2.- Şanlıurfa
Milletvekili Yahya Akman, Diyarbakır Milletvekili Sacit Günbey, Şanlıurfa
Milletvekili Mustafa Niyazi Yanmaz, Kahramanmaraş Milletvekili Mustafa Kamalak,
Hatay Milletvekili Mustafa Geçer, Adıyaman Milletvekili Dengir Mir Mehmet
Fırat, Elazığ Milletvekili Latif Öztek, Ordu Milletvekili Eyüp Fatsa, Adana
Milletvekili Ali Gören, Karaman Milletvekili Zeki Ünal, Ankara Milletvekili M.
Zeki Çelik, Çorum Milletvekili Yasin Hatiboğlu, Rize Milletvekili Mehmet
Bekaroğlu, Van Milletvekili Fethullah Erbaş, Tokat Milletvekili Mehmet Ergün
Dağcıoğlu ile İstanbul Milletvekili Ali Oğuz'un Yasama Dokunulmazlıklarının Kaldırılması Hakkında Başbakanlık
Tezkeresi (3/784) (Anayasa ve Adalet Komisyonları Üyelerinden Kurulu Karma
Komisyona) (Başkanlığa geliş tarihi: 20.3.2001)
Yazılı Soru
Önergeleri
1.- Afyon Milletvekili
İsmet Attila'nın, Bankacılık Düzenleme ve Denetleme Kurumu personeline
ilişkin Başbakandan yazılı soru önergesi (7/3868) (Başkanlığa geliş tarihi: 22.3.2001)
2.- Ankara Milletvekili Saffet Arıkan Bedük'ün, Ankara
Trafik Hastanesine ilişkin Sağlık
Bakanından yazılı soru önergesi
(7/3869) (Başkanlığa geliş tarihi: 22.3.2001)
3.- Samsun Milletvekili Musa Uzunkaya'nın, ORÜS'ün
özelleştirilmesiyle ilgili yargı kararının uygulanmamasının nedenine ilişkin
Başbakandan yazılı soru önergesi (7/3870) (Başkanlığa geliş tarihi: 22.3.2001)
4.- Ankara Milletvekili Eyyüp Sanay'ın, son ekonomik
krizde Merkez Bankasınca piyasaya sürülen döviz miktarına ilişkin Devlet
Bakanından (Kemal Derviş) yazılı soru önergesi (7/3871) (Başkanlığa geliş
tarihi: 22.3.2001)
5.- Ankara Milletvekili Eyyüp Sanay'ın, tavukçuluk
sektörüne ilişkin Tarım ve Köyişleri Bakanından yazılı soru önergesi (7/3872)
(Başkanlığa geliş tarihi: 22.3.2001)
6.- Ankara Milletvekili M. Zeki Çelik'in, tarihi
eserlerin restorasyonlarına ilişkin Kültür Bakanından yazılı soru önergesi
(7/3873) (Başkanlığa geliş tarihi: 22.3.2001)
7.- Rize Milletvekili Mehmet Bekaroğlu'nun, Halk Eğitim
Merkezlerindeki usta öğreticilerin sorunlarına ilişkin Millî Eğitim Bakanından
yazılı soru önergesi (7/3874) (Başkanlığa geliş tarihi: 22.3.2001)
8.- Karaman Milletvekili Zeki Ünal'ın,
Karaman-Ermenek-Tepebaşı ve Elmayurdu köylerinin birleştirilme taleplerine
ilişkin İçişleri Bakanından yazılı soru önergesi (7/3875) (Başkanlığa geliş
tarihi: 22.3.2001)
9.- Karaman Milletvekili Zeki Ünal'ın, Karaman'da
Karamanoğlu Mehmet Bey Üniversitesi kurulup kurulmayacağına ilişkin Millî
Eğitim Bakanından yazılı soru önergesi (7/3876) (Başkanlığa geliş tarihi:
22.3.2001)
10.- Karaman Milletvekili Zeki Ünal'ın, irtica ile
mücadele konusunda yayımlanan genelgeye ilişkin Başbakandan yazılı soru
önergesi (7/3877) (Başkanlığa geliş tarihi: 22.3.2001)
11.- Karaman Milletvekili Zeki Ünal'ın, Konya-Karaman
arasında yapılması planlanan konvansiyonel havaalanı projesine ilişkin
Ulaştırma Bakanından yazılı soru önergesi (7/3878) (Başkanlığa geliş tarihi:
22.3.2001)
 12.- Karaman
Milletvekili Zeki Ünal'ın, YÖK tarafından Fatih Üniversitesi hakkında alınan
bazı kararlara ilişkin Millî Eğitim Bakanından yazılı soru
önergesi (7/3879) (Başkanlığa
geliş tarihi: 22.3.2001)
 13.- Karaman
Milletvekili Zeki Ünal'ın, Devlet Bakanı Kemal Derviş ve bazı
milletvekillerinin ABD vatandaşı olup olmadıklarına ilişkin Başbakandan yazılı
soru önergesi (7/3880) (Başkanlığa geliş tarihi: 22.3.2001)
 14.- Karaman
Milletvekili Zeki Ünal'ın, YÖK tarafından rektörlere gönderilen bir genelgeye
ilişkin Millî Eğitim Bakanından yazılı
soru önergesi (7/3881) (Başkanlığa geliş tarihi: 22.3.2001)
 15.- Karaman
Milletvekili Zeki Ünal'ın, YÖK konusundaki Meclis Araştırması Komisyonu
Raporuna ilişkin Başbakandan yazılı soru önergesi (7/3882) (Başkanlığa geliş
tarihi: 22.3.2001)
 16.- Aksaray
Milletvekili Ramazan Toprak'ın, 2001 Malî Yılı Bütçe Kanununa eklenen petrolden
alınacak payla ilgili hükümlere ilişkin Başbakandan yazılı soru önergesi
(7/3883) (Başkanlığa geliş tarihi: 22.3.2001)
 17.- Aksaray
Milletvekili Ramazan Toprak'ın, Köy Hizmetleri Genel Müdürlüğünün lağvedilmesi
yönündeki çalışmalara ilişkin Başbakandan yazılı soru önergesi (7/3884) (Başkanlığa geliş tarihi:
22.3.2001)
18.- Bursa Milletvekili Mehmet Altan Karapaşaoğlu’nun,
ABD vatandaşı olup olmadığına ilişkin Devlet Bakanından (Kemal Derviş) yazılı
soru önergesi (7/3885) (Başkanlığa geliş tarihi : 22.3.2001)
    No. : 107
26.3.2001
PAZARTESİ
Tasarı
 1.- Memurlar ve
Diğer Kamu Görevlileri Hakkındaki Bazı Kanunlarda Değişiklik Yapılmasına Dair
Yetki Kanunu Tasarısı (1/832) (Anayasa ve Plan ve Bütçe Komisyonlarına)
(Başkanlığa geliş tarihi: 26.3.2001)
Sözlü Soru
Önergeleri
1.- Şanlıurfa
Milletvekili Yahya Akman'nın,
süpermarketlerin küçük esnaf üzerindeki etkilerine ilişkin Sanayi ve Ticaret Bakanından sözlü soru önergesi (6/1322) (Başkanlığa geliş tarihi:
23.3.2001)
2.- Şanlıurfa Milletvekili Yahya Akman'ın, Şanlıurfa
İlindeki elektrik kesintilerine ilişkin Enerji ve Tabiî Kaynaklar
Bakanından sözlü soru önergesi (6/1323)
(Başkanlığa geliş tarihi: 23.3.2001)
3.- Şanlıurfa Milletvekili Yahya Akman'ın, esnafın SSK ve BAĞ-KUR prim borçlarına ilişkin Çalışma ve Sosyal Güvenlik
Bakanından sözlü soru önergesi (6/1324)
(Başkanlığa geliş tarihi: 23.3.2001)
4.- Şanlıurfa Milletvekili Yahya Akman'ın,
Şanlıurfa-Birecik Köprüsüne ilişkin Bayındırlık ve İskân Bakanından sözlü soru önergesi (6/1325) (Başkanlığa
geliş tarihi: 23.3.2001)
5.- Şanlıurfa Milletvekili Yahya Akman'ın,
kütüphanelere ilişkin Kültür
Bakanından sözlü soru önergesi
(6/1326) (Başkanlığa geliş tarihi: 23.3.2001)
6.- Şanlıurfa Milletvekili Yahya Akman'ın,
Şanlıurfa-Birecik'e bağlı köylerin yol sorunlarına ilişkin Devlet Bakanından
(Mustafa Yılmaz) sözlü soru önergesi
(6/1327) (Başkanlığa geliş tarihi: 23.3.2001)
Yazılı Soru Önergeleri
 1.- Van
Milletvekili Maliki Ejder Arvas'ın, YÖK
tarafından Fatih Üniversitesi hakkında
alınan karara ilişkin Başbakandan yazılı soru önergesi (7/3886) (Başkanlığa
geliş tarihi: 23.3.2001)
2.- Konya Milletvekili Veysel Candan'ın, Hazine
Bonolarının satışına ve borçlanmaya ilişkin Devlet Bakanından (Kemal Derviş)
yazılı soru önergesi (7/3887) (Başkanlığa geliş tarihi: 23.3.2001)
3.- Konya Milletvekili Veysel Candan'ın, özelleştirilen
kamu kurum ve kuruluşlarına ilişkin Devlet Bakanından (Yüksel Yalova) yazılı
soru önergesi (7/3888) (Başkanlığa geliş tarihi: 23.3.2001)
4.- Konya Milletvekili Veysel Candan'ın, Ulusal
Programa ilişkin Devlet Bakanı ve Başbakan Yardımcısından (Mesut Yılmaz) yazılı
soru önergesi (7/3889) (Başkanlığa geliş tarihi: 23.3.2001)
5.- Konya Milletvekili Lütfi Yalman'ın,
Kocaeli-Gölcük'de KOÇ Holdinge tahsis edilen araziye ilişkin Başbakandan yazılı
soru önergesi (7/3890) (Başkanlığa geliş tarihi: 23.3.2001)
6.- Konya Milletvekili Lütfi Yalman'ın, Bakanlığa bağlı
bazı kuruluşlardaki atamalara ve yöneticiler hakkındaki iddialara ilişkin
Devlet Bakanından (Ramazan Mirzaoğlu) yazılı soru önergesi (7/3891) (Başkanlığa
geliş tarihi: 23.3.2001)
7.- Konya Milletvekili Lütfi Yalman'ın, ilgili
yönetmeliğe aykırı olarak okullara yönetici atandığı iddiasına ilişkin Millî
Eğitim Bakanından yazılı soru önergesi
(7/3892) (Başkanlığa geliş tarih: 23.3.2001)
8.- Şanlıurfa Milletvekili Mustafa Niyazi Yanmaz'ın,
ilaç sektöründeki sorunlara ilişkin Sağlık Bakanından yazılı soru önergesi
(7/3893) (Başkanlığa geliş tarihi: 23.3.2001)
9.- Şanlıurfa Milletvekili Mustafa Niyazi Yanmaz'ın,
cep telefonlarında uygulanan sabit ücrete ilişkin Ulaştırma Bakanından yazılı
soru önergesi (7/3894) (Başkanlığa geliş tarihi: 23.3.2001)
10.- Karaman Milletvekili Zeki Ünal'ın, SSK'ya devredilen Vakıf Gureba Hastanesi
Başhekimi hakkındaki bazı iddialara ilişkin Çalışma ve Sosyal Güvenlik
Bakanından yazılı soru önergesi (7/3895) (Başkanlığa geliş tarihi: 23.3.2001)
11.- İstanbul Milletvekili Ali Coşkun'un, internet
cafelere ilişkin Başbakandan yazılı soru önergesi (7/3896) (Başkanlığa geliş
tarihi: 23.3.2001)
12.- Konya Milletvekili Veysel Candan'ın, ekonomik kriz
nedeniyle meydana gelebilecek olaylara ilişkin İçişleri Bakanından yazılı soru
önergesi (7/3897) (Başkanlığa geliş tarihi: 23.3.2001)
13.- Konya Milletvekili Veysel Candan'ın, ekonomik kriz
nedeniyle alınacak tedbirlere ilişkin
Başbakandan yazılı soru önergesi (7/3898) (Başkanlığa geliş tarihi:
23.3.2001)
14.- Konya Milletvekili Veysel Candan'ın, gübre
ithalindeki yolsuzluk iddialarına ilişkin Tarım ve Köyişleri Bakanından yazılı
soru önergesi (7/3899) (Başkanlığa geliş tarihi: 23.3.2001)
15.- Ankara Milletvekili Saffet Arıkan Bedük'ün, bazı
kamu ihalelerindeki "ithal mal" şartının kaldırılıp
kaldırılmayacağına ilişkin Devlet Bakanından (Kemal Derviş) yazılı soru
önergesi (7/3900) (Başkanlığa geliş tarihi: 23.3.2001)
16.- Ankara Milletvekili Saffet Arıkan Bedük'ün, son
ekonomik krizden etkilenen KOBİ'lerin desteklenmesi için çalışma olup
olmadığına ilişkin Devlet Bakanından (Kemal Derviş) yazılı soru önergesi
(7/3901) (Başkanlığa geliş tarihi: 23.3.2001)



BİRİNCİ
OTURUM
Açılma Saati
: 15.00
27 Mart 2001
Salı
BAŞKAN :
Başkanvekili Nejat ARSEVEN
KÂTİP ÜYELER
:Yahya AKMAN (Şanlıurfa), Şadan ŞİMŞEK (Edirne) 

BAŞKAN - Sayın milletvekilleri, Türkiye
Büyük Millet Meclisinin 74 üncü Birleşimini açıyorum.
Toplantı yetersayısı vardır; görüşmelere başlıyoruz.
Gündeme geçmeden önce, üç sayın milletvekili arkadaşıma
söz vereceğim.
Gündemdışı ilk söz, Avrupa Birliği Ulusal Programı
hakkında söz isteyen İçel Milletvekili Ayfer Yılmaz'a aittir.
Buyurun Sayın Yılmaz. (DYP sıralarından alkışlar)
III.- BAŞKANLIĞIN GENEL KURULA SUNUŞLARI 
A) GÜNDEMDIŞI KONUŞMALAR
1.- İçel Milletvekili Ayfer Yılmaz'ın,
Avrupa Birliğine tam üyelik sürecinde Ulusal Programa kadar uzanan Avrupa
Birliğiyle olan ilişkilerimize ilişkin gündemdışı konuşması
AYFER YILMAZ (İçel) - Sayın Başkan, değerli
milletvekilleri; Avrupa Birliğiyle tam üyelik sürecine ilişkin dönemde Ulusal
Programa kadar uzanan ilişkilerimiz çerçevesinde söz almış bulunuyorum; hepinizi
saygıyla selamlıyorum.
Türkiye ile Avrupa Birliği arasındaki ilişkiler,
hepinizin de bildiği gibi, 12 Eylül 1963 tarihinde imzalanan ve 1 Aralık 1964
tarihinde yürürlüğe giren Ankara Anlaşması ve bu anlaşmanın 28 inci maddesi
çerçevesinde nihai üyelik olarak belirtilerek gündeme alınmıştır.
Gümrük birliğiyle olan ilişkilerimiz ise 1970 yılındaki
Katma Protokoldeki 12 ve 22 sayılı listeler ve gündemindeki kurumların değişimi
yoluyla ele alınmıştı. 
Aslında, 1950'lerden itibaren demokratikleşme süreci, 1980'den
itibaren piyasa ekonomisi ve 1996'da gerçekleştirilen gümrük birliğiyle, Avrupa
Birliği üyelik sürecinde avantajımızı ortaya koymakla birlikte, bugün gelinen
noktada, insan hakları ve demokratikleşme konusunda merkezî ve Doğu Avrupa
ülkelerinin gerisinde, serbest piyasa ekonomisinde şeffaflık, haklı rekabet ve
ekonomik kriterlerde Maastricht'in arkasında bir aday ülke olarak ilerleme
raporlarında yer almış ve görüşmelere başlanılmayan tek üye konumuna
getirilmişiz.
Türkiye olarak biz "ortak", onlar
"pazar" anlayışıyla, 1970'lerin ikinci yarısında, siyasî ve ekonomik
ilişkiler durma noktasına gelmiş ve 1981'de gerçekleşen Yunanistan'ın
üyeliğinin, bölgemizde, ülkemiz aleyhine yaratacağı sonuçlar ise gözardı
edilmiştir.
14 Nisan 1987'deki üyelik başvurumuz, 18 Aralık
1989'daki Avrupa Birliği Komisyonunun raporuyla, mevcut ekonomik ve siyasî
durumun katılma müzakeresine başlamasına elverişli olmaması nedeniyle, Türkiye
ile ilişkilerin Ortaklık Anlaşması çerçevesinde geliştirilmesi öngörüsüyle geri
çevrilmiştir.
Toplulukla birlikte ilk olumlu gelişmemiz, gümrük
birliği çerçevesinde olmuştur. Bununla beraber, bir değerli milletvekili
arkadaşımız, Ulusal Programın görüşülmesi sırasında, gümrük birliğinin daha
önce de Meclisimizde tartışılmadığını ve taahhütlerinin bu Meclisimizce kabul
edilmediğini ifade etmişler ve bunu siyasî pazarlıkların önünde bir engel
olarak da göstermişlerdir; ancak, değerli milletvekilleri, Avrupa Birliğiyle
ilişkilerimiz, bir önceki dönemde, Meclisimizce hazırlanan bir araştırma komisyonu
raporunda oldukça kapsamlı ve geniş kesimlerin katılımıyla ele alınmıştır. 
O raporda da belirtildiği gibi, Türkiye, 1963 yılında
tercihini, Avrupa Birliğiyle, o günkü Avrupa Ekonomik Topluluğunun gümrük
birliği temeline dayanan prensibi çerçevesinde nihaî üyelik olarak ortaya
koymuş ve daha sonrasında kendi tercihiyle süreye dayanan bir gümrük birliğini
gündeme getirmiştir. 
Bu durumdaki diğer üye ülke ise, Yunanistan'dı; ancak,
Yunanistan kendisine sunulan 1980'deki
teklifi doğru değerlendirerek, gümrük birliği çerçevesinden tam üyeliğe
geçerken, Türkiye, Ortaklık Anlaşması çerçevesinde gümrük birliği yolunda da
devam etmiştir. Merkezî ve Doğu Avrupa ülkeleri ise, bu sürece başlamadan önce
serbest ticaret anlaşmalarıyla karşılıklı tavizleri gündeme getirmişlerdir. 
Bir başka deyişle, 1963 yılında başlamış olan
ilişkilerimiz ve yetmiş yıllık Katma Protokol -ki, Meclisimizce kabul edilmiş
ve onaylanmıştır- taahhütlerimizin başlangıcı durumundadır. 1995 yılında -o gün
Meclisimizde bulunan arkadaşlarımız hatırlayacaklardır; diğer arkadaşlarımız
için 21 Şubat 1995 tarihli tutanaklar gündemdedir- o gün yapılan genel
görüşmede o rapordan liderlere bilgi verildiği, ancak, 6 Mart 1995 tarihinde
Ortaklık Konseyinin toplanıp toplanmayacağının bilinmediği de ifade edilmiş ve
o gün söz alan değerli muhalefet milletvekilleri, bunun eskiden gelen
yükümlülüğümüz olduğunu da ifade etmişlerdir. 
Bugün geldiğimiz noktada yurtdışında bu konuları
tartışırken, bakın, Sayın Dışişleri Bakanımız İsmail Cem çok açık olarak
"gümrük birliği ilişkilerimizde, bu gümrük birliği çerçevesinde,
ortaklığımızın olumlu yönlerine atıfta bulunabilirim" diyor.
"Türkiye'nin gümrük birliğine girmesi büyük sınav idi; ancak, dört yıl
gibi kısa bir sürede bu birlik, Türkiye'yi gerekli ekonomik rekabet gücüne
ulaşma, sanayi altyapısını geliştirme ve Avrupa Birliğindeki düzeyde becerileri
edinmeye teşvik etmiştir" diyor; dediği tarih, 13 Eylül 1999, Helsinki
öncesi... 
(Mikrofon otomatik cihaz tarafından kapatıldı) 
AYFER YILMAZ (Devamla) - 1 dakika... 
BAŞKAN - Lütfen tamamlayın efendim. 
Açıyorum mikrofonunuzu; buyurun. 
AYFER YILMAZ (Devamla) - Bir ay sonrasında hazırlanan
Türkiye hakkındaki ikinci ilerleme raporu; Avrupa Birliğinin hazırladığında ise
Topluluktaki rekabet gücümüz anlatılırken, sektörlerin kamu kontrolündeki
bankalardan ve tarım sektöründen sıkıntılı olduğu bu konuda KOBİ'lerin desteğe
ihtiyacı olduğu belirtilirken, Türk girişimcilerinin, gümrük birliğiyle değişen
rekabet şartları karşısında ciddî bir problemle karşılaşmadığına, KOBİ'lerin
büyük pazarlardaki rekabet güçlerini
artıracak olanakların sunulması gerektiğine, genel olarak makroekonomik
istikrarsızlıktan doğan kısa vadeli bakış açısının Türk sektörlerinin Avrupa
Birliğindeki rekabet edilebilirliğini olumsuz yönde etkilediğine yer
verilmiştir. 
Değerli milletvekilleri, bugün Avrupa Birliğiyle tam
üyelik yolundaki bu büyük değişim ve dönüşüm projesinde ülkemizin çıkarları
için Meclisimizden başlayarak, milletimizin doğru bilgilendirilmesine ihtiyaç
vardır. Bu nedenle, sizlere, geri çekilen İçtüzük değişikliğinde Avrupa
Birliğiyle ilişkilerden sorumlu Meclisimizde bir komisyon kurulmasını
önermiştik, reddedilmişti; gelin, bugünkü Ulusal Programı bir hükümet programı
olmaktan çıkarıp, ona milletin iradesini kazandıracak ve altyapısını sağlayacak
şekilde, Meclisimizin halkın adına sorumluluğu alabilmesi için gerekenleri
birlikte yapalım ve gerçek ulusal programa kavuşalım diyorum.Hepinizi sevgi ve
saygıyla selamlıyorum. (Alkışlar)
BAŞKAN - Teşekkür ediyorum Sayın Yılmaz.
Efendim, gündemdışı ikinci söz, Dünya Tiyatrolar Günü
nedeniyle söz isteyen İstanbul Milletvekili Yılmaz Karakoyunlu'ya aittir.
Buyurun Sayın Karakoyunlu. (Alkışlar)
2.- İstanbul Milletvekili Yılmaz
Karakoyunlu'nun, 27 Mart Dünya Tiyatrolar Gününe ilişkin gündemdışı konuşması
ve Kültür Bakanı Mustafa İstemihan Talay'ın cevabı
YILMAZ KARAKOYUNLU (İstanbul)- Teşekkür ederim. 
Sayın Başkan, değerli milletvekilleri; bugün, Dünya
Tiyatrolar Günü. Dünya Tiyatrolar Günü, 40 seneden beri dünya çapında ve 28
yıldan beri de Türkiye çapında kutladığımız önemli bir günümüz. 
Değerli arkadaşlar, Tanzimatı ilan ettikten sonra
ülkemize Batı'dan aktardığımız en önemli kültür hareketlerinden bir tanesi
tiyatro olmuştur. O ana kadar, geleneksel tiyatrolarımızdan ibaret olan
sergileme sanatımızın içerisine, Şinasi'nin Şair Evlenmesi'yle birlikte ilk
defa geleneksel tiyatronun dışında çağdaş, modern tiyatro anlayışını getirdik.
Selanik'ten İstanbul'a doğru yürüyen bütün dönemin içerisindeki tiyatro
binalarında, tiyatro eserleriyle ilgili olarak her söylenilen yerde,
Türkiye'nin yeni çağdaşlaşma modelindeki benimsediği bu sistematiğin fevkalade
önemli bir yeri olduğuna işaret ediliyor idi. Şinasi'nin Şair Evlenmesi'ni
sahnelediğimiz zaman daha bu ülkede darülfünun kurulmamıştı, yani, bugünkü
İstanbul Üniversitesi kurulmamıştı. Sanayii Nefise Mektebi, yani, bugünkü Mimar
Sinan Üniversitesi de kurulmamıştı. Mektebi Ticariye dediğimiz, bugünkü Marmara
Üniversitesinin kökünü teşkil eden mektep de kurulmamıştı. Yine, aynı şekilde,
Mektebi Hendesei Mülkiye dediğimiz, bugünkü Teknik Üniversitenin esasını teşkil
eden okul da kurulmamıştı. Tıp fakültesi kendi halindeydi, baytar mektebi
yoktu, mülkiye mektebi yoktu, hukuk mektebi yoktu; ama, Türkiye'de, tiyatro
sanatının icra edildiği sahneler ve sanatçılar vardı. 
1870 yılında Âli Paşa -Sadrazam- ilk defa olarak, Güllü
Agop'u Gedikpaşa Tiyatrosundaki bulunduğu mevkiinden zorla getirtip karşısına
oturttu ve kendisiyle bir anlaşma yaptı; dedi ki: "Önümüzdeki on yıl
içerisinde, eğer, Türkiye'deki, Anadolu'daki on büyük ilde tiyatro binası
açarsan, on yıl müddetle Osmanlı İmparatorluğundaki bütün tiyatrolarda oyun
oynama imtiyazını sana veririm." Böylelikle, henüz -dediğim gibi-
üniversiteler kurulmamış, meclisi bulunmayan bir ülkede, tiyatro sanatının
icrası için gerekli bütün imkânlar ve fırsatlar hazırlanıp verildi. 
O tarihte, tek bir Türk tiyatro oyuncusu yoktu. Güllü
Agop'un oyunundaki sahneleri tercüme edenler bile Ermeni mütercimlerdi; ama,
Âli Paşa, Güllü Agop'u çağırdığı zaman kendisine şöyle diyordu:"Dikkat et,
gecede 25 000 kişinin tiyatroyla kucaklaştığı amfilerin hemen tamamı, bu
imparatorluğun hudutlarında ve topraklarındadır. Böylesine üstün bir sanata
karşı bu kadar büyük yüreklilik içerisinde zaman ve mekân ayırmış bir
imparatorluğa layık tiyatroları inşa etmek aslî görevindir." Ve bunun
üzerine, bildiğiniz gibi arkadaşlar, ilk tiyatro oyununu yazan Vali Âli Bey
Trabzon'da, daha sonra Şair Ziya Paşa Adana'da ve daha sonra da Ahmed Vefik
Paşa da Bursa'da olmak üzere, Anadolu topraklarında tiyatro binaları açıldı.
Âli Paşa'nın işaret ettiği Bergama, Efes, Side, Aspendos gibi tiyatrolarla
eşdeğer oyunlar sergileyebilecek kadar iddialı bir tiyatro anlayışı benimsenmiş
ve uygulanmıştı. 
Değerli arkadaşlar, dünyanın hiçbir parlamentosunda
Türk Parlamentosu kadar sanatla iç içe yaşamış başka bir parlamento örneği
göstermeniz mümkün değildir. Türkiye'nin tiyatro sanatı içerisindeki
yerleşmesine ve gelişmesine en büyük katkıyı sağlamış olan parlamenterlerin
bulunduğu tek parlamento, Türk Parlamentosudur. Abdülhak Hamid'lerin, Reşat
Nuri'lerin, Yusuf Ziya'ların, Orhon Seyfi'lerin, Behçet Kemal'lerin ve Burhan
Cahit'lerin bulunduğu bütün bu yazarlar, tiyatro eserleriyle, Türk tiyatrosunun
yerleşmesine ve gelenekselleşmesine çok büyük katkıda bulunmuşlardır. 
Değerli arkadaşlar, İkinci Dünya Savaşı içerisinde ve
Birinci Dünya Savaşı içerisinde, Türk tiyatrosuyla ilgili olarak yaşanan
maceralar da karşılaştırma altına alınırsa, dünyanın başka hiçbir
parlamentosunda görülmeyen özellikler ifade eder. 1914'te harp ilan edildiği
zaman, İstanbul Belediye Reisi Dr. Cemil Topuzlu, alakalıları toplamış ve dünya
çapında bir tiyatro kurulması için, bugünkü İstanbul Belediyesi Şehir Tiyatrosu
dediğimiz, Dârülbedayii Osmaniyi teşkil etmişti. Yedi düvele karşı savaş
veriyorduk.
Yine aynı şekilde, 1920'de; yani, bu Meclisin kurulduğu
günlerden hemen birkaç gün sonra...
(Mikrofon otomatik cihaz tarafından kapatıldı)
BAŞKAN- Açıyorum Sayın Karakoyunlu.... Bir dakika
efendim; buyurun.
YILMAZ KARAKOYUNLU (Devamla)- Yani, bu Meclisi
Atatürk'ün kurduğu günlerden birkaç gün sonra, Şehir Tiyatrolarında, Afife
Jale, ilk defa olarak, bir Türk kadını olarak sahneye çıkıp, Türk tiyatrosunda
Türk kadınının görevini ve mesuliyetini sahnede örnekleriyle anlatıyordu. O
gece sahneyi seyredenlerden Reşat Nuri'nin yanında Halit Fahri vardı. Reşat
Nuri perde kapandığı zaman gözyaşlarını tutamamaktaydı. Kendisine sordu:
"Nedir Reşat bu gözlerinden akan?" Reşat Nuri'nin sözleri tarihe
geçecek mükemmeliyettedir. Dedi ki: "Bunlar tam onbin yıllık Türk
medeniyet ve irfanının damıtılmış elmas taneleridir; çünkü, yeryüzündeki en
güzel lisan, en güzel şive ve en güzel musikî sahnede bir Türk kadınının konuşmasıdır."
Afife Jale'yi böylesine tebcil etmiştik. 
Atatürk, Afife Jale hadisesinden sonra bütün
tiyatrocuları, cumhuriyeti ilan ettiğini takip eden ilk günlerde İzmir'de kabul
ettiğinde onlara şunu söylüyordu: "Sanatçılar, ışığı alnında ilk
hissedenlerdir."
Değerli arkadaşlar, bu anlayış içerisinde, yine, İkinci
Dünya Savaşı sırasında, savaşa girmemekle beraber, savaşın bütün baskısını
üzerinde hisseden Türkiye Cumhuriyeti, bu kez de, devlet tiyatrolarını
kurmuştu. Fevkalade önemli, tarihten geleceğe doğru geçişin bütün aşamalarında,
insanın insan olarak yaşadığı toplum değerleri ve üstünlükleriyle yüz yüze
gelip, bir aynada çehresini seyrederek bütün insanlığın ibret alabileceği
mükemmeliyetleri sergileyen tiyatro sanatına Türkiye'nin gösterdiği gayretin,
emeğin, verdiği desteğin, başka hiçbir ülkede görülmeyecek kadar mükemmel
örnekleri vardır. 1870'de, yaklaşık 130 yıl evvel, dönemin Başbakanı Sadrazam
Âli Paşa, Bergamaları, Aspendosları, Sideleri örnek göstermek suretiyle,
Anadolunun her kentinde bir tiyatro binası açılması şartına bağlı olarak,
tiyatro oyunu imtiyazlarını verirken, Türkiye'nin başkentinde hâlâ ihtiyacımızı
karşılayacak sayıda tiyatromuzun bulunmayışını da, fevkalade önemli ve hazin
bir manzara olarak işaret etmek ihtiyacıyla ifade ediyorum. 
Dünya Tiyatrolar Günü münasebetiyle, Türk tiyatrosunun
kurulmasından bugüne kadar geçen bütün hizmetlerine emekleriyle katkıda
bulunan, eserleriyle değer kazandıran bütün tiyatroseverleri ve tiyatro
oyuncularını, tiyatro yazarlarını huzurunuzda kutluyorum. Türk tiyatrosu, hiç
şüphesiz ki, Türk yazarının oyunuyla, Türk rejisörüyle, Türk oyuncusuyla, Türk
dekoratörüyle, Türk kostümcüsüyle ayakta kalacak ve evrensel tiyatro
değerleriyle mukayese edilebilirlik üstünlüğüne ulaşacaktır. Buraya emeği
geçenlerden yaşayanlara şükranlarımızı, ölenlere rahmetlerimizi ifade ediyorum
ve huzurunuzda sahnede hayatına son veren Tekin Siper arkadaşımıza da Tanrıdan
rahmetler diliyor, beni dinlediğiniz için hepinize şükranlarımı arz ediyor ve
Dünya Tiyatrolar Gününü, bütün sanatçılar için kutluyorum. (Alkışlar)
BAŞKAN - Teşekkür ediyorum Sayın Karakoyunlu.
Efendim, gündemdışı konuşmaya Kültür Bakanı Sayın
İstemihan Talay cevap verecekler.
Buyurun Sayın Bakan. (DSP sıralarından alkışlar)
KÜLTÜR BAKANI MUSTAFA İSTEMİHAN TALAY (İçel) - Sayın
Başkan, değerli milletvekilleri; değerli bir tiyatro, kültür ve sanat insanı
olan, milletvekilimiz Sayın Yılmaz Karakoyunlu'nun, 27 Mart Dünya Tiyatrolar
Gününü Türkiye Büyük Meclisi gündemine getirmesini şükranla karşılıyorum. 
Bireyin kendisini tanıyıp, irdelemesini ve düşünerek,
yeniden yaratmasını sağlayan tiyatro, ülkemizin sanatsal ve kültürel
kalkınmasına katkı sağlamakta ve toplumun kültür düzeyini yükseltmede önemli
bir rol oynamaktadır. Büyük Atatürk'ün açtığı yolda, cumhuriyet döneminde,
tiyatromuzda çağdaş modeli benimseyen ülkemiz, gerek tiyatronun kurumsallaşması
gerekse oyun yazarlığının gelişmesi bakımından önemli gelişmelere sahne
olmuştur. 
Türk tiyatrosu, geçmişten gelen köklerine, değişimi
ekleyerek, çağdaş bir sanat haline gelmiştir. Bugün, devlet tiyatrolarımız 52
yıllık birikimini izleyicisinin beğenisine sunmaktan mutluluk duymaktadır.
Kültür Bakanlığına bağlı bir genel müdürlük olarak görev yapan devlet
tiyatroları, açmış olduğu sahnelerle, düzenlediği turnelerle, yurdun her
yanındaki izleyiciyle buluşmaktadır. Son üç yılda, Sıvas, Erzurum, Konya ve Van
İllerimizde açtığımız tiyatrolarımız başarıyla görevlerini sürdürmektedir.
Sayın Başkan, değerli milletvekilleri; tiyatro
sanatının gelişmesi ve Türk tiyatrosunun uluslararası platformda sesini
duyurabilmesinin, ülkemizin tanıtımındaki önemi nedeniyle devlet tiyatrolarına
kaynak yaratabilme çabalarımızın yanı sıra özel tiyatrolara, amatör tiyatrolara
ve çocuk tiyatrolarına olanaklarımız ölçüsünde maddî destek sağlıyoruz ve
devlet tiyatroları sahnelerini de bu amaçla tahsis ediyoruz.
Tiyatromuzun gelişmesi için bu destekleri sağlarken,
bakanlık olarak yol gösterici olmamız gerektiği düşüncesiyle, Türk tiyatrosuna
yeni yazarlar ve çağdaş oyunlar kazandırarak, repertuarının
zenginleştirilmesini hedefliyoruz.
Bundan böyle, Türkiye Büyük Millet Meclisinin değerli
üyelerinin ve tüm siyasî partilerimizin desteğiyle, geçtiğimiz günlerde
Meclisimizden geçen Fikir ve Sanat Eserleri Yasası, tüm yazarlarımızın eser
üretmeleri için bir teşvik imkânı da yaratacaktır.
Sayın Başkan, değerli milletvekilleri; sözlerimi
bağlarken geçtiğimiz cumartesi günü sahnede yitirdiğimiz Levent Kırca-Oya Başar
Tiyatrosunun değerli sanatçısı Tekin Siper'i, bu vesileyle rahmetle anıyorum.
Sanat yaşamı boyunca oyunculuğunda büyük başarılar ortaya koyan Tekin Siper'in,
sahnede ölümü, sanıyorum ki her tiyatro sanatçısının kendisi için dilediği son
perdedir. 
Tekin Siper'in acı kaybı vesilesiyle ebediyete göç eden
bütün tiyatro insanlarını, Dünya Tiyatrolar Gününde saygı ve rahmetle anıyorum.
Bu düşüncelerle, tiyatromuza emek veren kostümcüsünden
yazarına, ışıkçısından sanatçısına tüm tiyatro insanlarının ve sanat
dostlarının Dünya Tiyatrolar Gününü kutluyor, Yüce Meclise saygılar sunuyorum.
(Alkışlar)
BAŞKAN - Teşekkür ediyorum Sayın Bakan.
Efendim, gündemdışı üçüncü söz, Türkiye'de siyasetin
saygınlığı konusunda söz isteyen Yozgat Milletvekili Lutfullah Kayalar'a
aittir.
Buyurun Sayın Kayalar. (ANAP sıralarından alkışlar)
3.- Yozgat Milletvekili Lütfullah
Kayalar'ın, Türkiye'de siyasetin saygınlığına ilişkin gündemdışı konuşması 
LÜTFULLAH KAYALAR (Yozgat) - Sayın Başkan, sayın
milletvekilleri; Mecliste, basında ve kamuoyunda olmak üzere, birçok defa,
Türkiye'nin değişiminden bahsettim. Her defasında konumuz, daha demokratik,
daha müreffeh ve daha huzurlu Türkiye oldu. Yaşadığımız şu son günler ve
olaylar, bu konuyu, bir defa daha işlememizin sebebidir. 
Değerli milletvekilleri, Türkiye, köklü bir değişimi
yaşamak zorunda; rejimi yeniden şekillendiren, siyaseti tekrar kutsal kılan,
insanların devlete devletin insanlara bakışını başka türlü yapan büyük bir
değişimi yaşamak zorundadır. İki olgu, Türkiye'yi, bu değişim dalgasının içine doğru itiyor. Bir yandan dünyada yaşanan
küreselleşmenin gittikçe güçlenen dürtüleri, diğer yandan otoriter devletçi
yönetimlerle kalkınma paradigmalarının kesinlikle sona ermiş olması; ama, ne
yazık ki, dünyada devletçi yönetim mantığının hâlâ esiri kalan az sayıdaki
ülkelerden birisi Türkiyemizdir. Ülkemizin bu müzmin hastalığı, bilhassa son
yıllarda, tekrar, en bariz şekilde nüksetmiştir. Türkiye, rahmetli Turgut
Özal'ın beş altı yıl önceden yaptığı reformlar sayesinde liberalleşerek, Doğu
Blokuyla birlikte değişim sürecine giren bir ülke olmaktan bir anlamda
kurtulmuştur. Bu nedenle, o günkü halk hareketlerinin Türkiye'de bir yansıması
olmamıştır. 
Değerli milletvekilleri, aslında güncel olarak
yaşadığımız problemler ekonomik sorunlardan kaynaklanıyor gibi görünse de,
Türkiye'nin problemleri, özünde, ekonomide yaşanan daralmalar değildir.
Sıkıştığımız nokta, dünyayla entegrasyonumuzun gecikmesi ve modernleşmemizin
tamamlanamamasıdır. Küreselleşmenin dünyadan Türkiye'ye doğru tek yönlü
yaşanması, Türkiye'den dünyaya doğru açılımın yeniden yavaşlamasıdır.
Süreklilik kazanan ekonomik darboğazların tersine, Türkiye ekonomik açıdan çok
şanslı ve güçlü ülkelerden biridir. Bu, bir Türke, Türk propagandası değildir.
Dünyanın da gördüğü ve söylediği bir gerçektir; ama yine dünyanın gördüğü bir
başka gerçek de bir türlü rasyonalleşemeyen yönetim anlayışımızdır, bir türlü
güvenilir olamayan siyasetimizdir. 
Değerli milletvekilleri, çok farklı ekonomik tablolara
uyum sağlama yeteneği ilerlemiş, yurtiçinde ve yurtdışında kendini dünya ile
yarışta hisseden iddialı, sempatik, bilgiye değer veren bir müteşebbis ordusuna
ve işçisine sahip olan Türkiyemizde günlük derdimiz, ekonominin güncel
sıkıntılarıdır; ama asıl derdimiz rejimin hastalıklarıdır. Derdimiz, yaşına
rağmen bir türlü erginleşip, olgunlaşamayan, hâlâ vesayete mazhar yaşayan
demokrasimizdir. Derdimiz, benzi solgunlaşmış devlet aparatı ve onun etrafında
dönen sessiz bürokrasimizdir. Nefesi tıkanmış adalet sistemimizdir. Derdimiz,
öksüz, bir köşede unutulmuş bireysel hürriyetlerimizdir. Derdimiz, üstünlüğünü
nereye terk ettiğini kendinin de bilemediği hukukumuzdur. Derdimiz yaratıcılığı
ve bilgiyi önplana alamayan, çağdaşlaşmayı fikirlerin özgürlük içerisinde
gelişmesinde değil, şekilde ve şüphede arayan eğitim sistemimizdir. Bu
dertlerimizi daha da sayabilirim. Problemlerimizin bazıları bunlardır ve bu
problemlerimizi bilen, gören, duyan, yaşayan; ama değiştiremeyen, daha iyisini
öneremeyen, önerdiğinde buna halkı inandıramayan siyasetimizdir, sistemimizdir.
Değerli milletvekilleri, saygınlığı bütün cumhuriyet
tarihimizin maalesef en düşük seviyesine gelen siyasetimizden bahsetmek
istiyorum. Bakınız, yukarıda anlattığım değişim dalgasını yakalayarak, onunla
yükselip, olduğu noktadan daha ileriye gidecek olan Türkiye'dir. Şimdi, soru,
bu yolculuğu ona kim yaptıracaktır. Bu sorunun cevabını modern dünyada herkes
biliyor. Modern dünyanın parçası olan bir ülkede, yolculuğun kılavuzları
bellidir. Bunlar, o ülkenin siyasetçileridir ve siyaset, o ülkede değişimi
gerçekleştirecek uğraşın metodudur, ilmidir. 
(Mikrofon otomatik cihaz tarafından kapatıldı)
BAŞKAN - Açıyorum mikrofonunuzu, lütfen tamamlayın
Sayın Kayalar.
LÜTFULLAH KAYALAR (Devamla) - Başka kılavuz yoktur;
varsa, gösterecekleri yön yanlıştır, halkı sürükleyecekleri yol maceradır,
hedefleri ve menzilleri meçhuldür.
Değerli milletvekilleri, siyasete güvenin bu kadar
zedelendiği bir ortamda, siyasetin kutsallığından da bahsetmek istiyorum.
Siyaset neden kutsaldır? Siyaset kutsaldır; çünkü, Allah'ın, kuluna emanet
ettiği can gibi, halk da, siyaset yapmakla görevlendirdiği kişilere temsil
hakkını emanet etmiştir. Kul, nasılki Allah'ın kendisine emanet ettiği canı
korumakla mükellef ise, siyasetçi de, seçmenlerinin emanetini kayıtsız ve
şartsız onların hâkimiyeti için
korumakla mükellef ve ettiği
yeminin kutsallığıyla bağlanmış bir elçidir. 
Değerli milletvekilleri, milletvekili, bir toplum adına
en iyiyi bulmak için yarışan bir insandır, toplumun sorumluluğunu taşımaktadır,
zaferi ve yenilgisi yalnız kendi adına olmadığı için, bu sorumluluk da kutsal
bir sorumluluktur. Mecliste abideleşen, hâkimiyetin kayıtsız şartsız milletin
olduğu gerçeğini savunmanın sanatı olan siyaset, kutsallığına dikkat edilmeden,
sıradan bir faaliyet gibi düşünülemez.
Değerli arkadaşlarım, son krizle birlikte yönetime
güven kaybı, bir defa daha siyasete güven kaybına dönüşmüştür.
HÜSAMETTİN KORKUTATA (Bingöl) - Aynen öyle...
LÜTFULLAH KAYALAR (Devamla) - Bunu gidermenin yolu,
komplo teorilerine sığınmak yerine, hedefi, siyasete saygınlık kazandırmak
olarak gösterip, bu saygınlığı da kendi yapabileceklerinden başlayarak siyasete
kazandırmakla olur. 
İçinde olduğumuz ekonomik krizden çıkmak için, her
şeyden önce ve her şeyin üstünde, siyasetin sahnede olması ve başrolü alması
gerekmektedir. Siyasînin, halkın önüne çıkıp "bana güvenmenizi istiyorum,
başarılı olacağım" demesi gerekmektedir. Talep ettiği güvenin teminatı,
başarısızlığın bedelini ödemektir. Halk, eğer başaramıyorsa, bu siyasînin en
ağır cezayı kendi kendine vereceğinden emin olmalıdır. Bu konuda halka
defalarca iş düşmemelidir. 
Değerli milletvekilleri, siyasete yeniden saygınlık
kazandırmanın yolu, -bugünkü Meclis için- Siyasî Partiler Kanunu ve Seçim
Kanununu değiştirerek hayata geçirmek, önümüzdeki seçimlerde, on yıla yakın
süredir devam eden siyasî bölünmüşlüğe bu şekilde son vermek, iktidarı ile
muhalefeti ile güçlü bir meclis çıkararak, Anayasa değişikliklerini
gerçekleştirmek ve biraz evvel özelliklerini kısaca söylediğim, yeni bir rejimi
yeni anayasayla ülkeye önermek, yapılabileceklerin başta gelenlerindendir.
Bunlar, siyasetin yeniden saygınlık kazanmasını sağlayacak, siyasetçi, yaptığı
işin kutsallığını yaşayabilecektir. 
BAŞKAN - Sayın Kayalar, lütfen...
LÜTFULLAH KAYALAR (Devamla) - Bitiriyorum efendim.
Değerli arkadaşlarım, her şeyin alternatifinin
olmasını, demokrasinin erdemi olarak değerlendiriyorum. Alternatifi olmayan
kişiler, alternatifi olmayan çözümler, alternatifi olmayan iktidar fikrini
benimsemem. Aksi, demokrasinin özü olan değişimin durması demektir; aksi,
demokrasinin tıkanması demektir.
Hepinize saygılar sunuyorum. (ANAP, FP ve DYP
sıralarından alkışlar)
Teşekkür ediyorum Sayın Başkan.
BAŞKAN - Teşekkür ediyorum Sayın Kayalar.
Değerli milletvekilleri, sunuşlara devam ediyoruz.
Kâtip üyenin, sunuşları, oturarak yapması hususunu
değerli oylarınıza sunuyorum: Kabul edenler... Etmeyenler... Kabul edilmiştir.
Başbakanlığın, İçtüzüğün 75 inci maddesine göre
verilmiş bir tezkeresi vardır, okutuyorum: 
B) TEZKERELER VE ÖNERGELER
1.- Memurlar ve Diğer Kamu Görevlileri
Hakkındaki Bazı Kanunlarda Değişiklik Yapılmasına Dair Yetki Kanununun
Süresinin Uzatılmasına İlişkin Kanun Tasarısının yeniden değerlendirilmek üzere
geri gönderilmesine ilişkin Başbakanlık tezkeresi (3/785)  26.3.2001
Türkiye Büyük Millet Meclisi Başkanlığına
İlgi: 19.3.2001 tarihli ve B.02.0.KKG.0.10/101-135/1277
sayılı yazımız.
İlgide kayıtlı yazımız ekinde Başkanlığınıza gönderilen
Memurlar ve Diğer Kamu Görevlileri Hakkındaki Bazı Kanunlarda Değişiklik
Yapılmasına Dair Yetki Kanununun Süresinin Uzatılmasına İlişkin Kanun
Tasarısının, Türkiye Büyük Millet Meclisi İçtüzüğünün 75 inci maddesine göre,
yeniden değerlendirilmek üzere geri gönderilmesini arz ederim. 
 Bülent Ecevit
 Başbakan
BAŞKAN - Plan ve Bütçe Komisyonunda bulunan tasarı
hükümete geri verilmiştir. 
Başbakanlığın Anayasanın 82 nci maddesine göre verilmiş
bir tezkeresi vardır; okutup, oylarınıza sunacağım: 
2.- Devlet Bakanı ve Başbakan Yardımcısı
Devlet Bahçeli'nin Türkmenistan'a yapacağı resmî ziyarete katılmaları uygun
görülen milletvekillerine ilişkin Başbakanlık tezkeresi (3/786 )
    23.3.2001
Türkiye Büyük Millet Meclisi Başkanlığına
Devlet Bakanı ve Başbakan Yardımcısı Devlet
Bahçeli'nin, görüşmelerde bulunmak üzere bir heyetle birlikte 17-21 Şubat 2001
tarihlerinde Türkmenistan'a yaptığı resmî ziyarete, ekli listede adları yazılı
milletvekillerinin de iştirak etmesi uygun görülmüş ve bu konudaki Bakanlar
Kurulu Kararının sureti ilişikte gönderilmiştir.
Anayasamızın 82 nci maddesine göre gereğini arz ederim.

 Bülent Ecevit
 Başbakan
Liste:



Arif Sezer





Adana




Hüseyin
  Karagöz


Çankırı







İsmail
  Köse





Erzurum




Mehmet Ali
  İrtemçelik


İstanbul







Esat Öz





İstanbul




BAŞKAN - Oylarınıza sunuyorum: Kabul edenler...
Etmeyenler... Kabul edilmiştir. 
Danışma Kurulunun önerileri vardır; önce tümünü
okutup, işleme alacağım; sonra ayrı
ayrı okutup, oylarınıza sunacağım: 
IV. - ÖNERİLER
A) DANIŞMA KURULU ÖNERİLERİ
1.
- Genel Kurulun çalışma gün ve satleriyle gündemdeki sıralamanın yeniden
düzenlenmesine ilişkin Danışma Kurulu önerisi
Danışma Kurulu Önerisi 
No : 66    Tarih : 26.3.2001
Danışma Kurulunca aşağıdaki önerilerin Genel Kurulun
onayına sunulması uygun görülmüştür. 






M.
  Murat Sökmenoğlu










Türkiye
  Büyük Millet Meclisi










Başkanı
  Vekili










Aydın
  Tümen


İsmail
  Köse







DSP Grubu
  Başkanvekili


MHP Grubu
  Başkanvekili










Yasin
  Hatiboğlu


Zeki Çakan




FP Grubu
  Başkanvekili


ANAP Grubu
  Başkanvekili













Nevzat
  Ercan










DYP Grubu
  Başkanvekili




Öneriler: 
1.- Gündemin "Kanun Tasarı ve Teklifleriyle
Komisyonlardan Gelen Diğer İşler" kısmının 25 inci sırasında yer alan 271
sıra sayılı Başbakanlık tezkeresi ve Anayasa ve Adalet Komisyonları üyelerinden
kurulu Karma Komisyon raporunun bu kısmın 12 nci sırasına, 161 inci sırasında
yer alan 440 sıra sayılı Başbakanlık tezkeresi ve Anayasa ve Adalet
Komisyonları üyelerinden kurulu Karma Komisyon raporunun 13 üncü sırasına
alınması önerilmiştir. 
2- 27.3.2001 Salı günkü birleşimde, olağanüstü halin
uzatılmasına ilişkin Başbakanlık Tezkeresi ile gündemin "Özel Gündemde Yer
Alacak İşler" kısmındaki (11/10) esas numaralı gensoru önergesinin
görüşmelerinin tamamlanmasından sonra kanun tasarı ve teklifleriyle
komisyonlardan gelen diğer işlerin görüşülmesi ve 14 üncü sıraya kadar olan
tasarı, teklif ve raporların görüşmelerinin tamamlanmasına kadar çalışma
süresinin uzatılması önerilmiştir.
BAŞKAN - Her iki öneriyi birlikte oylarınıza sunuyorum:
Kabul edenler... Etmeyenler... Kabul edilmiştir. 
Demokratik Sol Parti, Milliyetçi Hareket Partisi ve
Anavatan Partisi Gruplarının, İçtüzüğün 19 uncu maddesine göre verilmiş bir
önerileri vardır; önce okutup işleme alacağım, sonra değerli oylarınıza
sunacağım:
B) SİYASÎ PARTİ GRUBU ÖNERİLERİ
1.- Genel Kurulun, 28.03.2001 Çarşamba ve
29.03.2001 Perşembe günleri 14.00-20.00 saatleri arasında çalışmasına,
28.03.2001 Çarşamba günü sözlü soruların görüşülmemesine ilişkin DSP, MHP ve
ANAP Gruplarının müşterek önerisi
Türkiye Büyük Millet Meclisi Başkanlığına
Danışma Kurulunun 26 Mart 2001 Pazartesi günü yaptığı
toplantıda, siyasî parti grupları arasında oybirliği sağlanamadığından,
gruplarımızın ekteki müşterek önerilerinin Genel Kurulun onayına sunulmasını
arz ve teklif ederiz. 
Saygılarımızla. 






Aydın
  Tümen


İsmail
  Köse


Zeki Çakan







DSP Grubu
  Başkanvekili


MHP Grubu
  Başkanvekili


ANAP Grubu
  Başkanvekili




Öneri: 
Genel Kurulun; 28.03.2001 Çarşamba ve 29.03.2001
Perşembe günleri 14.00-20.00 saatleri arasında çalışması, 28.03.2001 Çarşamba
günü sözlü soruların görüşülmemesi önerilmiştir. 
BAŞKAN - Öneri üzerinde, Çorum Milletvekili Sayın Yasin
Hatiboğlu konuşacaklar. (FP sıralarından alkışlar)
Aleyhte değil mi efendim?
YASİN HATİBOĞLU (Çorum) - Aleyhte efendim; lehte
olsaydı, altında imzam olurdu. 
BAŞKAN - Buyurun efendim. 
YASİN HATİBOĞLU (Çorum) - Sayın Başkan, Yüce Heyetin
değerli üyeleri; hepinizi saygıyla selamlıyorum.
İçtüzüğümüzün 19 uncu maddesine göre, Danışma Kurulu
talebi oldu. Danışma Kurulunda, gruplar, ittifak edemediler. 
İktidar kanatları, arzu ederler ki, işte, yarından
itibaren saat 14.00 - 20.00 arası, daha sonra 14.00 - 20.00 arası olsun çalışma
saatleri. Biz, Yüce Parlamentonun, uzun süre çalışmasına karşı olan grup
değiliz. Gece sabahlara kadar birlikte çalıştığımızı, hem Yüce Heyet çok
yakından biliyorlar hem de bizi izleyen yüce milletimiz tanıyor, biliyor, takip
ediyor. Karşı oluşumuz şunadır: İçtüzük, 19 uncu maddeyle, Danışma Kurulu
aracılığıyla, gündemde ya da çalışma süresinde değişiklik yapmayı istisna
olarak düşündüğü için... Olabilir ki, çok önemli bir mesele gelir, onun hemen
görüşülmesi lazım. Birileri çıkıp "efendim, gündemde bu yok, nereden
getirdiniz bunu" demesin, çok önemli bu konuyu -gündemdeki yerine,
yurduna, zamanına, süresine bakmaksızın- alsın, gündemin önüne getirsin ve
hemen de görüşülsün. Ülke çıkarı, hiç hesap edemeyeceğimiz bir kötülük, bir
tehlike, yahut hiç aklımıza gelmeyen çok büyük bir yarar, kaçırıldığı halde
zarar olacağı anlaşılan bir yarar görüşülmelidir. Bunun için, işte, İçtüzük, 19
uncu maddeyle bir imkân tanımıştır. Peki, bu istisnayı, biz, nasıl olur da
kural haline getiririz?! Tıpkı -biraz sonra görüşeceğiz- olağanüstü hal...
Yahu, olağanüstü hal olması kaldı mı bunun, olağan hale dönüştü. Bu ne
Parlamentodur, nasıl anlayıştır -Parlamentonun şahsı manevîsini tenzih ederek
ifade ediyorum- bu nasıl anlayıştır ki, kurallar istisna, istisnalar kural
oldu. Bunun izahını bulamayız. Bak, çok basit gibi görünüyor değil mi; ama,
bütün meseleleri etkiliyor. Onun için, bizim karşı çıkışımızın sebebi bu;
çalışmaya karşı değiliz. İstisnayı kural haline getiriyorsunuz... Bana
söyleyebilir misiniz; iktidar kanatlarının Grup Başkanvekili çok değerli
dostlarımdan rica ediyorum: Danışma Kurulu toplantısı istemediğiniz bir hafta
var mı?! O mutlu haftayı, o bereketli haftayı bana bir gösterebilir misiniz?!
Hangi hafta ki, siz, Danışma Kurulu toplantısı istemiyorsunuz. Bunun bir başka
anlamı daha var; bundan hepimizin kaçınması lazım. Yani, nasıl oluyor ki, biz,
önümüzdeki bir hafta sonrayı göremiyoruz, Danışma Kurulunu toplamışken onları
da düzenlemiyoruz; iki hafta sonrayı göremiyoruz; Danışma Kurulunu bu
hafta toplamışken, onları da düzenlemiyoruz; ancak iki gün sonrasını
görebiliyor, o iki gün bittikten sonra "eyvah, yahu, şu da vardı,
tüh" demeye başlıyoruz. Böyle Parlamento çalışması olmaz; bu, zarar verir
bize, hepimize zarar verir. Biz aynı gemideyiz, biz aynı Parlamentonun birer
üyesiyiz, hepimiz aynı derecede bu Parlamentoya saygılı olmalıyız.
Şimdi, bir de, bir başka şey daha var, benim en çok
Danışma Kurulunda da ifade ettiğim; Parlamentoyu yıpratıyoruz. Neden
yıpratıyoruz; şöyle: Bir karar alıyoruz burada, diyoruz ki, 24.00'e kadar
çalışacağız. Sonra?!. Sonra, çalışmıyoruz; çalışıyoruz diyen varsa, buyursun...
İşte, buyurun, elimizde belge... Bir iki örnek vereyim, vaktinizi alacak
değilim. Bir iki örnek veriyorum: Saat 24.00'e kadar çalışma kararı almışız,
21.09'da karar yetersayısından dolayı kapatılmışız; 24.00'e kadar çalışma
kararı almışız, 23 Şubat Cuma -gününü de söyleyeyim, bakasınız, kontrol
edesiniz diye- 24.00'e kadar karar almışız, saat 17.00'de karar yetersayısı
olmadığından kapatmışız. Karar yetersayısı dediğiniz, 139 sayın üye; yani, 550'nin
neredeyse beşte 1'i, dörtte 1'i, iktidar çoğunluğunun üçte 1'i neredeyse.
Değerli kardeşlerim, eğer, biz, 139 sayın üyeyi bulup, burada hazır
edemiyorsak, ne hakla, milletimize dönüp "ey millet, ey ahali, biz,
24.00'e kadar çalışacağız, sizin hakkınızı helal ettireceğiz" diyoruz.
Sonra, bir karar yetersayısıyla, bir yoklamayla, nesyen mensiyyen, ortada kimse
yok... Bu, doğru değildir. 
Şimdi, hacı arkadaşım nezaketen söylemiyor; ama, ben,
şöyle, dodağının domaldığından omar diyeceğini anlıyom. Diyor ki: "Yani,
bu Parlamentoya yalnız biz mi geleceğiz, siz niye gelmiyorsunuz?" Tabiî,
biz varız; biz geliyoruz, biz geliriz; ama, niye gelmemeyi tercih ediyor bazı
arkadaşlarım; sizin getirdiğiniz, düzenlediğiniz gündemin içerisinde biz yokuz
ki, muhalefet yok ki... Muhalefetin bir sürü teklifi var, basılı gündemin
içerisinde. Biz talep ettik de hangisini sıraya aldınız ki, biz de aşkla,
şevkle gelip çalışalım?! Yani, bizim buradaki mantığımız şu: Sizin
tekliflerinizi ne kadar engellersek, sizin çalışmalarınızı ne kadar
engellersek, bu büyük millete o kadar büyük hizmet etmiş oluruz. (FP
sıralarından alkışlar) Mantık bu ve olan da bu. Şimdi, göreceğiz biraz sonra,
inşallah. (DSP sıralarından "neyi göreceğiz" sesleri) Efendim, çok
gördük. Neyi göreceğizi bırakın, çok gördük. Hep birbirimizi biliyoruz, kırk
kişiyiz biz. 
Bakınız, mart ayındayız. 19.00'a kadar karar almışız,
18.00'de kapanmışız. 20.00'ye kadar karar almışız, 16.00'da kapanmışız; yani,
buradan söylemek istediğim şudur: Eğer çalışabileceksek getirin efendim,
getirin. Gündeme bizim de tekliflerimizi alın. Benim bir teklifim var, bütün
iktidar ve muhalefet partilerine bir teklifim var. Resmen, halkımın, milletimin
huzurunda teklif ediyorum. Buyurun, grup başkanvekilleri oturalım, basılı
gündemi önümüze alalım, hangisi önemlidir, mühimdir, hangisi ehemdir, hangisi
müstaceldir, bunları aramızda konuşalım. Biz, aynı milletin temsilcileriyiz.
Bunları konuşalım, belirleyelim; ama, bu belirlemeyi yaparken hükümetin
güdümünden çıkalım. Bakın, parlamenter sistemde hükümet, parlamentonun
hükümetidir; ama, öyle bir çalışma yapıyoruz ki, parlamento hükümetin
parlamentosu oldu. Böyle bir sistemde, böyle bir uygulamada, kesinlikle,
Anayasanın 96 ncı maddesinin bana yüklediği görevi yerine getirmeye mecburum.
81 inci maddede yemin etmişiz, "Anayasaya sadakatten ayrılmayacağız"
demişiz. Yeminimize sadığız. Ne diyor Anayasa, 96 ncı madde; özünü söylüyorum:
Kardeşim, 184 sayın üyeden aşağı, eksik üye olursa çalışamazsın, kapat; 139
sayın üyeden aşağı irade beyanı varsa onu kabul edilmiş sayamazsın, o sayıyı
bul. Anayasanın amir hükmü bu. Buna hepimiz bağlı olmak zorundayız. Karar
yetersayısını, biz, bunun için istiyoruz. Toplantı yetersayısını bunun için
istiyoruz. Anayasal emir olduğu için istiyoruz. 
Ben vaktinizi daha fazla almayayım. Bu sebeplerle,
yani, bugününüz dünkü uygulamalarınızdan belli olduğu için, biz, bu önerinize,
iktidar kanatlarının önerisine oy vermeyeceğiz; ret oyu vereceğiz.
Saygılar sunuyorum efendim. (FP sıralarından alkışlar)
BAŞKAN - Teşekkür ediyorum Sayın Hatiboğlu.
Öneri üzerinde başka söz talebi?.. Yok. 
Öneriyi oylarınıza sunuyorum: Kabul edenler...
Etmeyenler... Öneri kabul edilmiştir.
Fazilet Partisi Grubunun, İçtüzüğün 19 uncu maddesine
göre verilmiş önerileri vardır. 
Önerileri, önce okutup, işleme alacağım; sonra, ayrı
ayrı okutup oylarınıza sunacağım: 
2.- Genel Kurulun çalışma gün ve
saatleriyle gündemdeki sıralamanın yeniden düzenlenmesine ilişkin FP Grubu
önerisi
 26.3.2001
Türkiye Büyük Millet Meclisi Başkanlığına
Danışma Kurulunun 26.3.2001 Pazartesi günü yaptığı
toplantıda siyasî parti grupları arasında oybirliği sağlanamadığından,
İçtüzüğün 19 uncu maddesine göre aşağıdaki önerilerimizin Genel Kurulun onayına
sunulmasını saygılarımla arz ederim. 
 Yasin
Hatiboğlu
 FP Grubu
Başkanvekili
Öneriler: 
1 - 520 sıra sayılı YÖK Araştırma Komisyonu raporunun
gündemin "Özel Gündemde Yer Alacak İşler" kısmına alınarak,
görüşmelerinin 3 Nisan 2001 Salı günü yapılması. 
2 - Basılı gündemin "Kanun Tasarı ve Teklifleri
ile Komisyonlardan Gelen Diğer İşler" kısmının 230 uncu sırasında yer
alan, Milliyetçi Hareket Partisi Grup Başkanvekili Erzurum Milletvekili İsmail
Köse'nin, Küçük Çiftçilerin T.C. Ziraat Bankası ve Tarım Kredi Kooperatiflerine
Olan Borç Faizlerinin Bir Bölümünün Affı, İcra Takip İşlemlerinin Durdurulması
ve Yeni Bir Ödeme Planına Bağlanmasına Dair Kanun Teklifinin gündemin aynı
kısmının 14 üncü sırasına,
3 - Basılı gündemin "Kanun Tasarı ve Teklifleri
ile Komisyonlardan Gelen Diğer İşler Kısmının" 224 üncü sırasında yer
alan, Çanakkale Milletvekili Nevfel Şahin ve 9 Arkadaşının, Küçük Esnaf ve
Sanatkârlar ile Orta Boy İşletmelerin, Bazı Borç Faizlerinin
Sınırlandırılmasına Dair Kanun Teklifinin gündemin yine aynı kısmının 15 inci
sırasına alınarak bir an önce görüşmelerinin sağlanması. 
BAŞKAN - Evet, öneri lehinde, Sayın Hatiboğlu; buyurun
efendim. (FP sıralarından alkışlar) 
YASİN HATİBOĞLU (Çorum) - Sayın Başkan, değerli
milletvekilleri; efendim, izniniz olursa, hayatımda ilk defa -yapmadığım bir iş
ama- bir yudum su alayım. (MHP sıralarından "Al, al!.." sesleri)
Çünkü, ben biliyorum ki, şimdi, meselesine parmak basacağım köylülerimizin,
rençperlerimizin yüreği cayır cayır yanıyor. Onun için, ben de, onları
temsilen, bir yudum su alayım.
Evet, iktidar bu... İktidar bu... 
MEHMET EMREHAN HALICI (Konya) - Muhalefet de bu...
YASİN HATİBOĞLU (Devamla) - Yani, iktidar bu işte; bir
yarım bardak, yarım yudum, bardak da değil, izin isteyerek yarım yudum su
alayım dedim; ona bile tepki gösteriyorlar. İzin verin...
Değerli milletvekilleri, işte, bakınız, verimli
çalışmanın yolunu açıyoruz. Danışma Kurulunda keşke grup önerisine kalmasa da,
kurul önerisi olarak gelebilseydi. Arkadaşlarımıza çok rica ettim ve görüyor
musunuz iktidar ve
muhalefet ayırımı yapmayışımızı... Bizim bir
inancımız var, hepimizin müşterek bir inancı var, ilim, müminin
yitiğidir; nerede bulursa orada alır. İlim bu. Onun için diyorlar ya, bilimin,
ilmin vatanı olmaz; Çin'de bulursun alırsın, Halep'te bulursun alırsın, New
York'ta bulursun alırsın. 
Şimdi, bakınız, biz, açtık basılı gündemi, araştırdık;
acaba, en önemli, hemen, şimdi, yani, mühimler önüne geçecek ehem nedir; hangi
kesimin derdi, sıkıntısıdır ki, onun sırtından o yükü alırsak, ahrette de Allah
bizim sırtımızdan ahret yükünü kaldırır diye oturduk, düşündük, iki konu
bulduk; bir, çiftçilerimizin, Ziraat Bankasına, tarım kredi kooperatiflerine
olan borçları. Baktık, teklif bizim değil. Olsun, teklifin bizim tarafımızdan
verilmiş olmaması hiç önemli değil. Bu kanunlaştırıldığı takdirde kim
yararlanacak bundan; benim perişan köylüm yararlanacak, benim çiftçim
yararlanacak, patatesi tarlada çürümüş, soğanı para etmediği için derelere
dökülmüş insanlarım yararlanacak. Buğdayının kilosunu 122 000 liraya mal eden
çiftçime, bu iktidar, 102 000 lira verdi. Peki de, çiftçinin eline ne verildi;
85 000 lira verildi. Peki, evvela, hububatını yahut mahsulünü yahut alınterini,
göznurunu değerlendirmiyorsunuz, bahasına almıyorsunuz, bir yıkıyorsunuz, yıkım
veriyorsunuz, vuruyorsunuz, ondan sonra da, akla hayale gelmez nispetlerde
kredilerine faiz yükleyerek, buğdayını 85 000 liradan alıyorsunuz, tohumunu 285
000 liradan veriyorsunuz. Bu insan nasıl iflah edecek, bu çiftçi nasıl iflah
edecek? Onun için, eğer bu kanun teklifi, gerçekten, gündeme alınırsa, ki, ben
alınacağına kesin gözüyle bakıyorum. 
MEHMET GÖZLÜKAYA (Denizli) - Yüzde yüz... Alınması da
lazım...
YASİN HATİBOĞLU (Devamla) - Kesin gözüyle bakıyorum;
çünkü, bu konuda taahhüt var efendim, taahhüt var bu konuda. Demokratik Sol
Parti Grubunun bir taahhüdü
olmayabilir; ama, şöyle bakıyorum, Sayın Halıcı da işaret ediyor, bizden de
tamamdır diyor gibi geliyor; ama, Sayın Köse'nin kesin teminatı var bu konuda.
MEHMET GÖZLÜKAYA (Denizli) - Mecbur...
YASİN HATİBOĞLU (Devamla) - İsterseniz, şuradan,
birlikte, biraz da latife olsun diye ifade ediyorum, aşk ile şevk ile bir
okuyalım. 
MEHMET GÖZLÜKAYA (Denizli) - Köylüyü severler zaten
Sayın Başkan. 
YASİN HATİBOĞLU (Devamla) - Efendim, izin veriniz...
Ben çok inanıyorum ve şimdi... Sayın Köse bakın, yalnız
sen parmak kaldırıp sonra da bana dışarıda "başkan, ben oy verdim"
deme, grup oy verecek buna, hiç başka çaresi yok.
Sayın Köse "bu bakımdan, bu alımların peşin
olması; fakat, fiyatların düşük olması dolayısıyla, geçmiş yıllardan biriken
borçlarını ödeme imkânına sahip olamamıştır köylümüz ve çiftçimiz. Şu anda
tarım kredi kooperatiflerine ve Ziraat Bankasına borçlu olan çiftçimiz,
köylümüz, biriken bu borçlar nedeniyle, özellikle üzerine faizlerin gelmesi
dolayısıyla, sıkıntı içerisinde ve takibe maruz kalmıştır" diyor. Yani, bu
sözün devamı ne olur, tabiî devamı ne olur, doğal devam ne olur; ben, bu
çiftçimi bu baskıdan, bu takipten, bu hapsen tazyikten, bu icra emri
tehdidinden kurtaracağım; ben, bunun için varım burada demek değil midir bu
konuşmanın doğal neticesi?.. Bilinen doğal netice bu olduğu için, devamını
okumuyorum; çünkü, bu zaten biliniyor.
Değerli milletvekilleri, doğru söylüyor değerli
kardeşlerim, bakınız, 285 milyon lirayı borçlanmış bir çiftçimizin kendisine
gönderilen -hukukçular iyi bilirler- bir icra emri var, hep gösteriyoruz.
Artık, bu kâğıt -beni bağışlayınız- sirk maymununa döndü. 
MUSTAFA KEMAL AYKURT (Denizli) - 7,5 milyar da var, 7,5
milyar...
YASİN HATİBOĞLU (Devamla) - Efendim, 285 milyon liralık
borç ne oldu biliyor musunuz; 4 645 404 370 lira. 
Beyler, bakın, bu iddialarımıza sahip çıkalım. Şimdi,
Fazilet Partisi Grubu olarak, bizce, bu kanun teklifinin kime ait olduğu hiç
önemli değil, bu bizim, bize ait, Parlamentoya ait; bizim oldu artık; ama,
yararlanacak olan, perişan olan çiftçimiz. Ziraat Bankasına borcu var,
tarım kredi kooperatifine borcu
var, kapıda hacizler var. 
Evet, Ziraat Bankası Genel Müdürlüğü bir kararnameye
dayanarak bir genelge yayımladı, efendim, nakden ve peşinen öderseymişsiniz
yüzde 55 faiz uygulanacakmış, onda 1'ini öderseymişsiniz yüzde 60 faiz uygulanacakmış,
sekizde 1'ini öderseymişsiniz yüzde 65 faiz uygulanacakmış...
Değerli kardeşlerim, a kara gözünü sevdiğim, Ziraat
Bankasının akıllı yöneticileri, siz ya sopa yememişsiniz ya sayı saymasını
bilmiyorsunuz. Yahu, yüzde 65, köylü, 4 milyar borç; 10'a böleceksiniz... Bu
iktidar sayesinde, köylünün satacak malı da kalmadı; hatta, Anadolu'da bir söz
vardır, burnunu öpecek kedisi kalmadı. Nasıl ödeyecek bunu?! Yapmayın!.. (FP
sıralarından alkışlar) Esnafımız öyle... Doğru Yol Partili arkadaşlarımızın bir
teklifi var, sahip çıktık; kendileri de Danışma Kurulunda sahip çıktılar.
Şimdi, oy bekliyoruz. Esnaf diyoruz
ya gittiğimiz zaman,
KOBİ'ler diyoruz ya gittiğimiz zaman; buyurun, onlarla ilgili bir kanun
teklifi var; gündeme alalım ve hemen, esnafımızı, sanatkârımızı kurtaralım.
Üretimimizin yüzde 40'ını bunlar yapıyorlar, ihracatımızın yüzde 20'sini bunlar
yapıyorlar, istihdamımızın yüzde 60'ını bunlar yapıyorlar. 
MUSTAFA KEMAL AYKURT (Denizli) - Ama,
cezalandırılıyorlar...
YASİN HATİBOĞLU (Devamla) - Buyurun, haydi tutalım
elinden. İşte, muhalefet budur, yapıcı muhalefet budur. 
Değerli milletvekilleri, çok önemli bir konu daha var,
gündeme alınsın istedik; YÖK. Fatih Üniversitesinin kapısına kilit asılmak
isteniyor. Bu kafalardan temizlememiz lazım, kurutmamız lazım; hep şikâyetim...
Benim kişisel bir meselem yok, gördükleri zaman sarılırlar, kucaklarlar; ben de
sarılır, kucaklarım; kişisel bir meselem yok; ama, bu iki Kemal'in elinden
yandı canımız!.. Yandı canımız!.. (FP sıralarından alkışlar)
YÖK için, Heyetiniz, Yüce Heyetiniz bir komisyon kurdu.
Heyetiniz...
BÜLENT AKARCALI (İstanbul) - Sayın Başkan, o "iki
Kemal'in" derken, başka Kemal'i kastetmiyorsunuz değil mi?
YASİN HATİBOĞLU (Devamla) - Hayır efendim, olur mu;
biz, onu... 
(Mikrofon otomatik cihaz tarafından kapatıldı) 
BAŞKAN - Sayın Hatiboğlu, buyurun, mikrofonunuzu
açıyorum; lütfen, tamamlayın.
YASİN HATİBOĞLU (Devamla) - Sayın Akarcalı, teşekkür
ediyorum; ama, konuşmamın geçmişi vardır. Ben, bir konuşmamda, burada, dedim ki
"şu iki Kemal'in elinden, inşallah, bizi, herhalde, bir üçüncü Kemal
kurtarır, Mustafa Kemal gibi bir Kemal kurtarır" demiştim; o senedim var
burada, o senedim var, hiç üzülmeyiniz siz.
Değerli kardeşlerim, Heyetiniz bir araştırma komisyonu
kurdu; ellerine sağlık, ciddî bir çalışma yaptılar, her yere gittiler,
geldiler; 400 sayfalık bir belge düzenlediler, rapor düzenlediler. Nerede;
haziran ayında Başkanlığa teslim edildi, hazirandan beri, Başkanlıkta ya
sumenin altında, görünmüyor ya rafta tozlandı. Bundan kurtulmamız lazım. Yani,
böyle şey olur mu?! Komisyon, raporunu bitirecek, sonra orada bir yerde
kaybolacak! Niye kurduk bu komisyonu? Bu, Genel Kurula saygısızlıktır. Sayın
Başkan, beni anlayışla karşılasın. Bu, Genel Kurula saygısızlıktır... 
İşte, Danışma Kurulunu bunun için istedik; getirin,
genel görüşmesini yapın, Parlamento bir karar verir yahut dinler, suç
duyurusunda mı bulunacak yahut ellerine sağlık iyi mi etmişler, o inşaatlardaki
iddialardan dolayı, o tayin ve nakillerdeki iddialardan dolayı çok mu iyi
ettiler der Genel Kurul... Ne diyecekse, Genel Kurul desin. Fatih
Üniversitesinin üzerine giden... Hem de, gidiş gerekçesi ne biliyor musunuz
"cumhuriyete, ahlaka, bilmem işte, bilimsel gelişmelere uygun
davrandıklarına dair tereddütlerim var" diyor. Kim diyor; Kemal Gürüz
diyor. Fatih Üniversitesinin ahlakî gelişmesi konusunda, Kemal Gürüz'ün
tereddütleri var, iyi mi?! Buyurun, buradan yakın...Buyurun, buradan yakın...
Olacak iş mi?!
HASAN AKGÜN (Giresun) - Onlar burada cevap veremezler
ama...
YASİN HATİBOĞLU (Devamla) - Bir taraftan da "2547
sayılı Kanunun 4 üncü ve 5 inci maddelerine uygun hareket ettiğine dair
tereddütlerim var" diyor.
(Mikrofon otomatik cihaz tarafından kapatıldı)
BAŞKAN - Teşekkür ediyorum Sayın Hatiboğlu.
Lütfen, teşekkür edin efendim.
Buyurun.
YASİN HATİBOĞLU (Devamla) - Peki efendim.
Sayın Başkanlığa saygım dolayısıyla, cümlemin bile
yarıda kalmasına gönlüm razı olur; ama, sizi üzmeye gönlüm razı olmaz. (FP
sıralarından alkışlar)
BAŞKAN - Teşekkür ediyorum Sayın Hatiboğlu.
Sağ olun efendim.
Önerinin lehinde, Sayın Ercan; buyurun efendim. (DYP
sıralarından alkışlar)
NEVZAT ERCAN (Sakarya) - Sayın Başkan, değerli
milletvekilleri; hepinizi saygıyla selamlıyorum. 
Hemen her vesileyle ifade ettik ki, hükümetin
gündemiyle milletin gündemi çok farklı. Hükümet, halkın tercihleriyle,
talepleriyle, istekleriyle ilgilenmiyor. Ve nitekim, dört yıl sonunda gelinen
nokta bizim bu iddialarımızı doğruluyor. Toplumun bütün kesimleri, bütün
sektörler bir büyük sıkıntı içinde. Moral yok, bir büyük karamsarlık hâkim
toplumda. Herkes ayakta, bakın, toplumun bütün kesimleri ayakta, feryat ediyor;
ama, bu hükümet sıralarını dolduran sayın bakanlar, başbakan yardımcıları ve
Başbakan bir büyük umursamazlık içerisinde. Umurlarında değil. Böyle bir
hükümet cumhuriyet tarihinde görüşmemiştir. (DYP sıralarından alkışlar)
Değerli milletvekilleri, bakınız, ülkenin gündeminde
çok önemli problemler var, sorunlar yaşıyoruz; ama, bu sorunları aşmak
noktasında, hükümet, bir siyasî irade koymuyor, bir çözüm de getirmiyor. Çok
sanal gündemlerle kamuoyumuzu meşgul ediyor, halkı aldatıyor, yanıltıyor ve
bütün sıkıntılara rağmen; yani, halkın üç yıldır, dört yıldır katlandığı
fedakârlıklara rağmen, ah, keşke, bugün gelinen noktada güzel şeyler
söyleyebilseydik, bunları görebilseydik.
Değerli arkadaşlar, böylesine pişkinliği anlıyor
değilim doğrusu. Gerçekten, şimdi, bakınız, ben, bir muhalefet partisine mensup
milletvekili olarak, pek çok defa bu kürsüden başarısız politikalarınızla
ilgili, burada, zaman zaman halk adına birçok şey söylemeye çalıştım. Ciddiye
aldınız, almadınız; ama, isterseniz, sizin adınıza biz konuşalım. 
Değerli milletvekilleri, aslında, siz de aynı şeyleri
söyleme noktasındasınız; yani, gerçekten iflas noktasındasınız. Bitmiş ve
tükenmişliğiniz noktasında da itirazınızın olacağını sanmıyorum ve öyle dediniz
bir yerde, ben öyle algıladım...
HASAN AKGÜN (Giresun) - Yanlış algılamışsınız...
NEVZAT ERCAN (Devamla) - Bu Bakanlar Kurulunu -yani,
yeri de çok kötü gerçekten- insan görmeyi arzuluyor.
Şimdi, bakın, şu yakın tarihte siz demediniz mi ki:
"Evet, ey millet, biz sizi çok kötü yönettik. Arabayı devirdik. Ekonomiyi
duvara vurduk. Sizi perişan ettik, mahvettik; bittiniz, tükendiniz. Yönetemedik
biz; 35 bakan, 3 başbakan yardımcısı yönetemedik, beceremedik." Dediniz
mi; dediniz. "Şimdi bize akıllı bir adam lazım, akıllı... Bizim içimizde
de yok, 350 kişinin içinde de yok..." (DYP sıralarından
"Bravo"sesleri, alkışlar) Ee, böyle algılıyorum ben, vatandaş da
böyle algılıyor. İnin meydanlara, halkın sağduyusuyla bir bakın, konuşun şöyle,
söyleşin bakalım, başka türlü algılıyor mu? Öyle söylüyor halk. Öyle dediniz!..
Allahaşkına, böyle demediniz mi; böyle dediniz. "İçimizde akıllı bir adam
yok. Biz de yapamadık, edemedik, beceremedik, üstesinden gelemedik, ülkeyi
perişan ettik, mahvettik sizi. Bize akıllı bir adam lazım. Yok
içimizde..." dediniz; getirdiniz Amerika'dan. Öyle yapmadınız mı?! Benim
bir şey söylememe, anlatmama, sizin politikalarınızı burada bir bir açmama
gerek var mı?! Arifi tarife gerek var mi?! Malumu ilan etmeye gerek var mı
Sayın Hükümet?! 
Bakın, şimdi, değerli bir arkadaşım burada ifade etti;
iki öneri -ben de dün Danışma Kurulu toplantısındaydım- umarım, inşallah -ben
yine iyi niyetle düşünüyorum- gecikilmiş de olsa, yarın yapılacak Danışma
Kurulu toplantısında iktidar o noktaya gelmiş olur ve çiftçimizle, esnafımızla
ilgili olarak, bizim Doğru Yol Partisi
Grubu olarak arkadaşlarımızın daha önce verdiği, Fazilet Partisi Grubunca
verilmiş kanun teklifleri gündeme alınır ve burada görüşülür. Biz, aslında işin
pratik çözümünü de önerdik size. Siz, Af Yasası getirdiniz, bu Mecliste
görüştünüz; Adlî Af Yasasıyla suçluları saldınız, bağışladınız, affettiniz;
öldüreni, vuranı, cinayetten mahkûm olmuş insanları, soyguncuyu, vurguncuyu,
neyse; yani, yardım, yataklık etmiş olanları dahi affettiniz. İşte, o gün, o Af
Yasası görüşülürken, Doğru Yol Partisi Grubu olarak önerge verdik, hadi bakalım
dedik... 
Bakın, şimdi, MHP'li bir arkadaşımız, Sayın Köse de,
çiftçi borçlarının affıyla ilgili bir teklif vermiş. Samimiyseniz dedik...O
gün, kürsüde, yine ben, aynı şeyleri söylemiştim; "söylediklerinizle
yaptıklarınız birbirini yalanlıyor" demiştim. Şimdi bakalım, yalanlıyor mu
yalanlamıyor mu; yani, bu teklifi siyaseten mi verdiniz, gerçekten çiftçi
borçlarının, esnafın vergi, gecikme zamları vesairenin affı için, bu noktada
samimî düşünüp öyle mi verdiniz, yoksa, yine halkı aldatmaya matuf bir kanun
teklifi mi bu? Sizi, sınamak istiyoruz dedik ve bir önerge verdik burada. Ne
istedik; yahu kardeşim, bitirmişsiniz, mahvetmişsiniz, çiftçi bitmiş,
gübresini alamıyor, ekemiyor, biçemiyor, deposuna mazot
koyamıyor; esnaf öyle, işyerlerini falan kapatmış... (DYP sıralarından
"gübre yok" sesleri) 
NEVFEL ŞAHİN (Çanakkale) - Gübre yok, gübre yok; gübre
yerine kum satıyorlar. 
NEVZAT ERCAN (Devamla) -.Şimdi, çiftçi, ne istiyor
sizden?.. İçi boşaltılan bankalara katrilyonlarca kaynak aktarıyorsunuz, ona
kaynak buluyor bu hükümet; ama "çiftçinin asıl borcu değil, esnafın asıl
borcu değil, gecikme zamlarını, faiz borçlarını affedin" dediğimiz zaman
elleriniz titriyor. (DYP sıralarından alkışlar)
Sonra geliyorsunuz, kanun teklifi veriyorsunuz Sayın
Köse. Kanun teklifi verdin, ee hadi, hadi gelin, kanun teklifinize destek
verelim... Verdiğimiz önergeye destek vermiyorsunuz, o zaman açık niyetinizi
ortaya koymuş oluyorsunuz. 
Değerli arkadaşlarım, çok dikkat çekicidir ve sizi
uyarıyoruz, bakınız, yirmi yıldır siyasetin içerisindeyim böyle bir şey
görmedim; köy, kasaba, mezra mezra dolaştık, hep halkımızın arasında olduk;
ama, ben, köyde bir kahvehanede "tarla satılıktır" evet "tarla
satılıktır; yıl sonu ödeme -yani, 2001 yılının sonunda öde- vade farkı yok;
peşin yok; peşinat yok..." Bu hale
getirmişsiniz insanları siz, çiftçimizi de, esnafımızı da, tüccarımızı da,
sanayicimizi de, işçimizi de, memurumuzu da... Hani, üç ay önce bizden yetki
aldınız, burada Yetki Yasası çıkardınız...
MEHMET SADRİ YILDIRIM (Eskişehir) - Süresi bitti!
NEVZAT ERCAN (Devamla) - Sefalete mahkûm ettiğiniz,
sadakaya muhtaç ettiğiniz memurlarımızın malî durumlarını iyileştirmek için
Yetki Yasası çıkardınız buradan. Üç ay geçti, bakıyorum, dün yeniden bir yetki
yasası talebiniz... Oyun oynuyorsunuz siz; ama, hayır, bundan sonra kimseyi
kandıramayacaksınız, kimseyi aldatamayacaksınız; çünkü, size halk inanmıyor,
size kimse de güvenmiyor; sizden bir tek şey bekliyor, çekip gidin... (DYP
sıralarından alkışlar)
Saygılar sunuyorum. 
BAŞKAN - Evet, teşekkür ediyorum Sayın Ercan.
Önerinin aleyhinde Sayın Köse konuşacaklar.
Buyurun Sayın Köse. (MHP sıralarından alkışlar)
İSMAİL KÖSE (Erzurum) - Sayın Başkan, sayın
milletvekilleri; Fazilet Partisinin önerisinin aleyhinde konuşmak üzere söz
almış bulunuyorum; Yüce Heyetinizi saygıyla selamlıyorum. 
Önerinin içeriğinden daha çok zamanlamasının yanlış
olduğu ve bir milletvekili olarak vermiş olduğum önergenin, aynı zamanda, o
siyasî partinin içerisinde bulunmanın vermiş olduğu sorumluluk duyguları
içerisinde hareket eden bir milletvekili olarak; yani, Milliyetçi Hareket
Partisinin, şu anda 57 nci cumhuriyet hükümetinin bir ortağı olması
dolayısıyla, o sorumluluğu taşıyan bir milletvekili hüviyetini taşıyorum. O
itibarla, eğer ben, burada, önergemin kabulü istikametinde herhangi bir talepte
bulunsam, şu Yüce Heyetin yüzde 80'i, benim kanun teklifimi kabul eder ve kanun
teklifi de en ön sıraya gelir; ama, bu, benim için popülist bir politika olur.
(FP sıralarından "Teklifi niye verdin" sesleri) Böyle bir politikayı
hayatımda yapmadım.
ASLAN POLAT (Erzurum) - O zaman, önergeyi niye verdin?
İSMAİL KÖSE (Devamla) - Yapmadım...
ASLAN POLAT (Erzurum) - Erzurum televizyonuna
"önerge verdim" diye niye konuştun?
İSMAİL KÖSE (Devamla) - İzin verir misin... İzin verir
misin...
ASLAN POLAT (Erzurum) - Teklifi niye verdin?
BAŞKAN - Sayın Polat, lütfen, oturur musunuz yerinize.
Lütfen, rica ediyorum.
İSMAİL KÖSE (Devamla) - Benim, kanun teklifini verdiğim
tarih 2000 yılı Mart ayıdır; yani, bundan tam bir yıl öncedir. Bir yıl önce
çiftçimizin, köylümüzün... Doğrudur,
Türkiye'de çiftçimiz ve köylümüz, bugün değil; yirmi yıldan bu yana sıkıntıdadır.

MEHMET SADRİ YILDIRIM (Eskişehir) - İki senedir... İki
sene...
İSMAİL KÖSE (Devamla) - Türkiye, yirmi yıldan bu yana
sıkıntıdadır. İzin verirseniz, hem Erzurumlu olmam dolayısıyla hem kırsal
kesimin bir temsilcisi olarak hem de Türk köylüsünün içinden gelen bir insan
olarak sizin kadar, köylü hakkında bilgimiz olsun. 
Yirmi seneden bu yana ekonomik sıkıntı içerisinde olan
ve popülist politikalar sonucunda, Tarım Kredi Kooperatiflerine ve Ziraat Bankasına
borç biriktirilmesi sonucunda, bugün, işte Sayın Hatiboğlu'nun dediği, icra
takibi noktasına getirilen Türk çiftçisinin sıkıntıda olduğunu kabul ediyorum.
Bunu, hükümetimiz de kabul ediyor ve bugün tabiî, siz, basını takip etmediğiniz
için, haberleri izlemediğiniz için yalnız özele bakıyorsunuz, sübjektif
meseleye bakıyorsunuz; acaba partimizin durumu ne olacak, başımız ne olacak,
sonumuz ne olacak, siz buna bakıyorsunuz. (MHP sıralarından alkışlar)
Bakınız, size tavsiye ediyorum biraz sonra çıkın gazeteleri
okuyun, hükümetin, şu anda almış olduğu bir karar gereğince, sosyal politikalar
görüşülecektir, çiftçinin ve köylünün içerisinde bulunduğu sıkıntıların
giderilmesi konusunda tedbirler alınacaktır. 
TURHAN GÜVEN (İçel) - Ne zaman?
İSMAİL KÖSE (Devamla) - Ne zaman... Ne zaman... (DYP
sıralarından gürültüler)
Müsaade edin kardeşim... Bakınız, ben dinledim. Bir
defa, milletvekili hüviyetinize saygınız varsa, burada konuşan milletvekiline
saygı duyun, konuşmasını dinleyin. (MHP sıralarından alkışlar) 
TURHAN GÜVEN (İçel) - Bırakın bunları! Boş laf!.. Boş
laf!..
İSMAİL KÖSE (Devamla) - Şimdi, ne yapmışız?.. Ben,
milletvekili olarak, buradaki konuşmamı çok iyi hatırlıyorum; benim,
milletvekili olarak görevim, ülkemin içerisinde bulunduğu -hangi sosyal kesim
olursa olsun- o meseleyi gündeme getirmektir; varsa hükümette herhangi bir
erteleme ya da bir ihmal, ben onu tahrik ederim bir milletvekili olarak, onun
gündeme getirilmesini, öne çekilmesini talep ederim. 
Ben, bugün, Allah'a şükrediyorum, yapmış olduğum çok
önemli bir görevin gündemde yer aldığını ve bir muhalefet grubunun da benim
teklifimin gündeme alınmasıyla ilgili bir gerçeği ortaya koyduğundan dolayı
mutluluğumu ifade ediyorum. Ancak, bir şeyi daha söylüyorum: Hükümetler,
devletin ekonomisinden, sosyal yapısından, geleceğinden sorumlu siyasî bir
organdır. Biz, paraya herhangi bir şekilde hükmeden bir organ değiliz Meclis
olarak ya da milletvekili olarak; bunun bir hesabı vardır. Hesap bilen
arkadaşlarımızdan, bilmeyenler öğrensin!.. Şu Tarım Kredi Kooperatiflerine ve
Ziraat Bankasına ne kadar borç vardır, faiz birikimi ne kadardır ve bütçemize
ne kadar bir külfet yüklüyor; bu hesabı yapmayalım, efendim, gelin, kanun
teklifini alalım gündemin birinci sırasına, kaldıralım ellerimizi, affettik...
Parayı nereden ödeyeceksiniz?!. Nereden ödeyeceksiniz size soruyorum?!. 
ÖZKAN ÖKSÜZ (Konya) - Teklifi niye verdin o zaman?
İSMAİL KÖSE (Devamla) - İşte, böyle, hesapsız ve
kitapsız yapılan işler, Türk çiftçisini ve köylüsünü bu noktaya getirdi. 
Diyoruz ki, şu anda, işte, Sayın Hükümet, bunun
hesabını yaptırıyor; bunun bütçeye getireceği külfet nedir ve hangi aşamada,
hangi koşullarda çiftçimizi ve köylümüzü rahat ettirecektir. Ayrıca, onunla
kalmıyor, esnafımızın içerisinde bulunduğu sıkıntıdan dolayı, DYP'nin vermiş
olduğu önerge veya vermiş olsun ya da olmasın, esnafımızın sıkıntılarını,
sanayicimizin ve tüccarlarımızın sıkıntılarını gidermek üzere, yine Sayın
Hükümeti, bu sosyal politikaların gereği, önümüzdeki bir haftayı
izleyeceksiniz. Bir hafta sonra, aynı gün, salı günü bu konular konuşulursa
hükümetimizde, basına da yansırsa, lütfen okuyun, gelin, bana da bir teşekkür
edin. 
YASİN HATİBOĞLU (Çorum) - Bize teşekkür edin, bize...
İSMAİL KÖSE (Devamla) - Size şimdiden gündemi
veriyorum, şimdiden size
yardımcı oluyorum; hükümetimizin şu andaki gündemi, yalnız, ekonomik
politikaları hazırlamak, Ulusal Programı hazırlayıp ortaya koymak değil...
İSMET ATTİLA (Afyon) - Günaydın!..
MEHMET SADRİ YILDIRIM (Eskişehir) - Ülke kan
kaybediyor...
İSMAİL KÖSE (Devamla) - ...aynı zamanda, Anayasanın
emri ve Türk Milletinin ihtiyaçlarının da tespiti dolayısıyla, köylümüzün,
esnafımızın, memurumuzun, bütün ihtiyaç sahibi insanlarımızın meselesini
halletmektir. 
Efendim, Yetki Kanununun zamanı Meclis tarafından
süreye bağlanmıştır, yeniden süre verilecektir. Memur ile işçimizin ücret
meselesi hükümet tarafından ele alınacaktır; bu, Yetki Kanununu çerçevesinde
değerlendirilecektir. 
O itibarla, öncelikle, çiftçi ve köylümüzün borçlarının
ertelenmesiyle, faizlerin affıyla ilgili teklifimizin, Fazilet Partisi Grup
Başkanvekili tarafından gündeme getirilmesinden dolayı, ben, kendilerine çok
teşekkür ediyorum; çünkü, en azından, meselemiz, süratlenir... Hükümetimiz, bu
meselenin ciddiyetini zaten biliyor; onu da kendi portföyünde değerlendirmek
suretiyle, muhakkak surette, çaresini ortaya koyacaktır.
YÖK Araştırma Komisyonu raporu hazırlanmıştır;
doğrudur. YÖK raporu, YÖK Araştırma Komisyonu Başkanı tarafından Türkiye Büyük
Millet Meclisine sunulmuştur. Aynı zamanda, ne gerekçe gösterilerek,
sunulmuştur; içerisinde, Türk Ceza Kanunu gereğince herhangi bir suç
niteliğinde olan iddialar da var; ola ki, bu iddialar suç olabilir; bunun bir
suretini de cumhuriyet başsavcılığına ya da ilgili savcılığa, komisyon başkanı
göndermiştir. Şimdi, burada, görev, Türkiye Büyük Millet Meclisi
Başkanlığınındır; o, ayrı bir görevdir. Bizim de, Meclis olarak, bu komisyon
raporu burada bilgiye sunulacaktır, milletvekillerimizin bilgisine sunulacaktır
ve kamuoyuna da bu komisyon raporunun içeriği, burada, bir daha ortaya konulmuş
olacaktır. Şimdi, bunun bağlantısını Fatih Üniversitesinin kapatılmasına
gerekçe teşkil ederek veya üniversite meselelerinin değişik boyutlarda
tartışılmasının gerektiği şekliyle meselemizi gündeme getirmesi dururken,
şimdi, YÖK Komisyonu Raporunu niçin hazırladınız, niçin görüşmüyorsunuz?...
Yüzlerce komisyon çalışması yapılmıştır, yüzlerce raporlar hazırlanmıştır;
ancak, gündemlerde kalmıştır, hatta, sonraki seçimlere de, kadük olarak,
maalesef, veraseten intikal etmiştir. 
Şimdi, izin verirseniz, zamanlamayı çok iyi tayin
etmemiz lazım. Benim, netice itibariyle demek istediğim şudur: Birinci öneriye
-kesinlikle, kendi kanun teklifime ve altında başka milletvekili arkadaşlarımın
da imzası olmasına rağmen- biraz sonra ret oyu kullanırken o manada
kullanmayacağız, bunu bilin. 
NEVFEL ŞAHİN (Çanakkale) - Ne manada kullanıyorsunuz?..
İSMAİL KÖSE (Devamla) - Evet, o manada kullanmayacağız;
bu oyu, hükümetin içerisinde bulunan bir siyasî partinin sorumlu kişisi olarak,
hükümetimizin yapmış olduğu çalışmanın, muhakkak suretle bizi de mahcup
etmeyecek ve bu meseleye çare bulacağına inandığım için -inandığım için güven
oyu vermişim; inandığım için, ben, bu siyasî partinin içerisindeyim- inşallah,
Allah'a inandığım gibi inanıyorum ki, bu hükümetimiz, hırsızlık ve
yolsuzluklarla mücadele ettiği gibi; evet, hırsızlık ve yolsuzluklarla mücadele
ettiği gibi, bu meselelerin de çözümünü bulacaktır. 
Bakın, size bir şey söylüyorum...
(Mikrofon otomatik cihaz tarafından kapatıldı)
BAŞKAN - Buyurun Sayın Köse, lütfen, tamamlayın
efendim. 
İSMAİL KÖSE (Devamla) - Şimdi, burada konuşurken,
basının, başka kesimlerin Meclisimize karşı, milletvekillerimize karşı
kullanmış olduğu üslubu siz burada kullanırsanız, sizin prestijiniz sıfırlanır
Sayın Ercan. Sizin muhatabınız Genel Kuruldur. Evet, size tavsiye ediyorum,
bundan sonra, konuşmanızı, bu Yüce Heyete karşı yapınız. 
MUSTAFA KEMAL AYKURT (Denizli) - Sen o tavsiyeni
kendine sakla. 
İSMAİL KÖSE (Devamla) - İkide bir arkanıza dönerek... 
NEVZAT ERCAN (Sakarya) - Yeri yanlış; kürsünün yeri
yanlış, biraz arka tarafta olması gerekir. 
İSMAİL KÖSE (Devamla) - Türkiye Cumhuriyeti Hükümeti,
65 milyon insanın hükümeti; yazıktır, yazıktır... (MHP sıralarından alkışlar)
65 milyon insanının Sayın Hükümetine, size yakıştıramadığım üslupla, evet, size
yakıştıramadığım üslupla, politikayı...
NEVZAT ERCAN (Sakarya) - Ne dedim ben, zabıtlara bakın.
BAŞKAN - Sayın Köse...
İSMAİL KÖSE (Devamla) - Bakın, size yakıştıramadığım
üslupla hitap etmenizden, samimî söyleyeyim, rahatsızlık duydum. Yani, siz
zaptı kendiniz okuyun, ben çok iyi dinledim; çünkü, bana da atıfta bulundu.
Ben, kendime prim yapayım, basında ya da kendi ilimde, herhangi bir şekilde,
kamuoyunu aldatmak maksadıyla hiç politika yapmadım; çok iyi tanıyanlardan
birisiniz. 
Ben, tekrarlıyorum, hükümeti teşkil eden bir siyasî
partinin milletvekili olmama rağmen, bir kanun teklifi veriyorum. Eğer, ben,
bir başka şekilde düşünseydim, böyle bir kanun teklifini vermezdim. 
T. RIZA GÜNERİ (Konya) - Çiftçiye mesaj... Çiftçiye
mesaj...
İSMAİL KÖSE (Devamla) - Demek ki, bir gerçeği ifade
ediyorum, bir gerçeği
ortaya koyuyorum; ama, zamanlamasına itiraz ediyorum. Siz, şimdi bana
diyorsunuz ki...
BAŞKAN - Sayın Köse, lütfen...
İSMAİL KÖSE (Devamla) - Bitiriyorum Sayın Başkanım.
T. RIZA GÜNERİ (Konya) - Siz, kanun teklifini verirken
popülist davranmışsınız.
İSMAİL KÖSE (Devamla) - Ben, vatandaşı aldatarak hiç
politika yapmadım. Çizgim, herkesçe biliniyor.
MUSTAFA KEMAL AYKURT (Denizli) - Senin çizgin kırık...
İSMAİL KÖSE (Devamla) - Allah'a şükürler olsun, dört
dönemdir de bu Meclise geliyorum, alnım ak olarak geliyorum; işte, o köylüye, o
çiftçiye hizmet ettiğim için.
Daha sabahleyin, Erzurum Muhtarlar Derneği Başkanı ve
yönetim kurulu üyeleri benim odamdaydı. Neden benim odamdaydı?.. Tavsiye
ederim, gerçeklerle uğraşın, gerçeklerle. Biraz da konuşmalarınıza dikkat
edin... 
Saygılarımı sunuyorum. (MHP ve DSP sıralarından
alkışlar)
BAŞKAN - Teşekkür ederim Sayın Köse.
YASİN HATİBOĞLU (Çorum) - Sayın Başkan...
BAŞKAN - Buyurun Sayın Hatiboğlu.
YASİN HATİBOĞLU (Çorum) - Sayın Başkanım, Sayın sözcü
Köse, konuşması esnasında, hesap bilmemekle, takip etmemekle; yani, bir anlamda
cehaletle suçladılar; bir...
BAŞKAN - Kimi efendim?
YASİN HATİBOĞLU (Çorum) - Bendenizi efendim "Yasin
Hatiboğlu" diyerek...
BAŞKAN - Hayır efendim. Hayır, sizin isminiz geçmedi.
YASİN HATİBOĞLU (Çorum) - Geçti efendim.
BAŞKAN - Çok iyi takip ettim, sadece "siz"
dedi, "siz."
T. RIZA GÜNERİ (Konya) - "Siz" kim; konuşan
kimse, o...
YASİN HATİBOĞLU (Çorum) - Sayın Başkan, ben takip
ediyorum, ben takip ediyorum. 
Bir başka husus...
BAŞKAN - Buyurun, sizi dinliyorum efendim.
YASİN HATİBOĞLU (Çorum) - Efendim "basını takip
etmiyorlar, kendi başlarının derdiyle uğraşıyorlar 'başımız ne olacak, partimiz
ne olacak'" diye, partimiz hakkında kamuoyunda tereddüt uyandıracak söz
söylediler.
BAŞKAN - Söylemedi efendim. (FP sıralarından
gürültüler)
MUSA UZUNKAYA (Samsun) - Söyledi...
YASİN HATİBOĞLU (Çorum) - Lütfen, tavzih etmeme izin
veriniz.
BAŞKAN - Peki, Sayın Hatiboğlu, bakacağım. Zabıtları
getirtirim, incelerim, ona göre değerlendiririm.
YASİN HATİBOĞLU (Çorum) - Teşekkür ediyorum Sayın
Başkan.
BAŞKAN - Teşekkür ediyorum.
Şimdi, öneriyi tekrar okutacağım. Yalnız, üç öneri var;
her üç öneriyi ayrı ayrı okutup, oylarınıza sunacağım. 
Birinci öneriyi okutuyorum: 
Öneriler:
1- 520 sıra sayılı YÖK Araştırma Komisyonu raporunun
gündemin "Özel Gündemde Yer Alacak İşler" kısmına alınarak,
görüşmelerinin 3 Nisan 2001 Salı günü yapılması.
BAŞKAN - Öneriyi oylarınıza sunuyorum: Kabul edenler...
Etmeyenler... Öneri kabul edilmemiştir efendim.
İkinci öneriyi okutuyorum: 
2- Basılı gündemin "Kanun Tasarı ve Teklifleri ile
Komisyonlardan Gelen Diğer İşler" kısmının 230 uncu sırasında yer alan,
Milliyetçi Hareket Partisi Grup Başkanvekili Erzurum Milletvekili İsmail
Köse'nin, Küçük Çiftçilerin T.C. Ziraat Bankası ve Tarım Kredi Kooperatiflerine
Olan Borç Faizlerinin Bir Bölümünün Affı, İcra Takip İşlemlerinin Durdurulması
ve Yeni Bir Ödeme Planına Bağlanmasına Dair Kanun Teklifinin, gündemin aynı
kısmının 14 üncü sırasına.
BAŞKAN - Öneriyi oylarınıza sunuyorum: Kabul edenler...
Etmeyenler... Öneri kabul edilmemiştir. (FP ve DYP sıralarından
"Bravo" sesleri, alkışlar [!])
ASLAN POLAT (Erzurum) - Bunları Erzurum'daki bütün
muhtarlara göndereceğim.
BAŞKAN - Sayın Polat...
MEHMET SADRİ YILDIRIM (Eskişehir) - Çiftçiyi kimin
tuttuğu belli oldu!..
BAŞKAN - İstirahat buyurun efendim. 
Üçüncü öneriyi okutuyorum: 
3- Basılı gündemin "Kanun Tasarı ve Teklifleri ile
Komisyonlardan Gelen Diğer İşler" kısmının 224 üncü sırasında yer alan,
Çanakkale Milletvekili Nevfel Şahin ve 9 Arkadaşının, Küçük Esnaf ve
Sanatkârlar ile Orta Boy İşletmelerin, Bazı Borç Faizlerinin
Sınırlandırılmasına Dair Kanun Teklifinin gündemin yine aynı kısmının 15 inci
sırasına alınarak bir an önce görüşmelerinin sağlanması.
BAŞKAN - Öneriyi oylarınıza sunuyorum: Kabul edenler...
Etmeyenler... Öneri kabul edilmemiştir. (FP ve DYP sıralarından
"Bravo" sesleri, alkışlar [!])
MEHMET SADRİ YILDIRIM (Eskişehir) - Millet izliyor
bunları, millet izliyor...
ASLAN POLAT (Erzurum) - Allah yardımcınız olsun!
BAŞKAN - Sayın milletvekilleri... Lütfen...
Sayın milletvekilleri, dört ilde uygulanmakta olan
olağanüstü halin dört ay süreyle uzatılmasına dair Başbakanlık tezkeresi
vardır; okutuyorum:
III. -
BAŞKANLIĞIN GENEL KURULA SUNUŞLARI (Devam)
B) TEZKERELER
VE ÖNERGELER (Devam) 
3.- Diyarbakır, Hakkâri, Şırnak ve
Tunceli İllerinde devam etmekte olan olağanüstü halin 30.3.2001 günü saat
17.00'den geçerli olmak üzere 4 ay süreyle uzatılmasına ilişkin Başbakanlık
tezkeresi (3/787)
Türkiye Büyük Millet Meclisi Başkanlığına
Türkiye Büyük Millet Meclisinin 21.11.2000 tarihli ve
707 sayılı Kararı uyarınca Diyarbakır, Hakkâri, Şırnak ve Tunceli illerinde
devam etmekte olan olağanüstü halin, 30. 3. 2001 günü saat 17.00'den geçerli
olmak üzere 4 ay süreyle uzatılmasının, Türkiye Büyük Millet Meclisine arzı,
Bakanlar Kurulunca 28.2.2001 tarihinde kararlaştırılmıştır.
Gereğinin yapılmasını saygılarımla arz ederim.
 Bülent Ecevit
 Başbakan
BAŞKAN - Sayın Milletvekilleri, Başbakanlık tezkeresi
üzerinde, İçtüzüğün 72 nci maddesine göre görüşme açacağım; gruplara, hükümete
ve şahsı adına 2 sayın üyeye söz vereceğim. Konuşma süreleri, gruplar ve
hükümet için 20'şer dakika, şahıslar için 10'ar dakikadır ve görüşmelerin
sonunda da tezkereyi oylarınıza sunacağım.
Başbakanlık tezkeresi üzerinde, Doğru Yol Partisi Grubu
adına, Sayın Hayri Kozakçıoğlu; buyurun efendim. (DYP sıralarından alkışlar)
DYP GRUBU ADINA HAYRİ KOZAKÇIOĞLU (İstanbul) - Sayın
Başkan, sayın milletvekilleri; Diyarbakır, Hakkâri, Şırnak ve Tunceli illerinde
devam etmekte olan olağanüstü halin 4 ay daha uzatılması konusundaki hükümet
tezkeresi üzerinde, Doğru Yol Partisinin görüşlerini sizlere sunmak üzere söz
almış bulunuyorum; sözlerime başlamadan önce, hepinizi saygıyla selamlıyorum.
Bilindiği gibi, uzun süreden beri, bu bölgemizde devam
eden terör olayları, devlet güvenlik güçlerin cansiparane mücadelesi, bölge
halkının, bu mücadeleye büyük ölçüde katkısı ve bunun yanında, binlerce şehit
vererek, pek çok insanımızı kaybederek, bugün için daha olumlu bir noktaya
ulaşmıştır. 
Bu mücadelede, yani, ülkenin bölünmemesi, devletin
ayakta kalması, terörün başarıya ulaşmaması konusunda yürütülen bu mücadelede
hayatını kaybeden aziz şehitlerimize Tanrı'dan rahmet diliyorum; bu uğurda
gazilik mertebesine ulaşan çok değerli mücahitlere uzun ömürler diliyor, halen
görevinin başında bulunan ve bu görevi onurla, şerefle yürüten, bu görev için
göğsünü siper eden, hayatını ortaya koyan devlet güvenlik güçlerinin değerli
mensuplarına da candan başarılar diliyorum. 
Bilindiği gibi, terörle mücadele, başlangıçta 13
ilimizde, daha sonra da, küçülerek 4 ilimizde olağanüstü hal yöntemiyle
sürdürülmüştür. Artık, herkesin çok yakından tanıdığı gibi, bu terörle
mücadele, doğrudan doğruya Türkiye'nin içinde kaynaklanan, Türkiye'nin içindeki
güçler tarafından desteklenen basit bir mücadele değildir. Terör olayı,
asırlardan beri Türk Milleti için olumsuz görüşler besleyen, asırlardan beri bu
bölgede güçsüz bir Türkiye özleyen, daha çok, dış mihrakların Türkiye'nin
başına sarmak istediği bir olaydır. 
Tarihte, hepimiz biliyoruz ki, Ortadoğu'yla,
Ortadoğu'daki zenginliklerle, Ortadoğu'daki toprağın altında bulunan enerji
kaynaklarıyla, Batı ülkeleri, uzun zamandan beri ilgilenmişler ve bu bölge
onlar için daima cazip hale gelmiştir. Bu bölgedeki Türk gücünün azalması, bu
bölgedeki Türk egemenliğinin ortadan kalkması için de yıllardan beri, ama savaş
alanında, ama masa başında, resmî bir mücadele değil, oyun ve entrikalarını
sürdürmüşlerdir. Bu son terör olayında komşularımız da aynı olaya katılmış,
aynı oyunda yer almışlardır. Hâlâ Türkiye'den Hatay'ı isteyen, Türkiye'nin
akarsuları üzerinde hak iddia eden, Türkiye'ye rejim ihraç etmek isteyen yakın
komşularımız ile uzun zamandan beri Ege'de, Kıbrıs'ta pek çok konuda ihtilafta
bulunduğumuz çevredeki komşularımız ve Türk ekonomisinin güçlü olmasını
istemeyen birkısım sözde dostlarımız da bu teröre direkt ve endirekt destek
vermişlerdir. Bu terörün, mutlaka, ülkemize çok büyük zararları olmuştur,
terörde insanımızı kaybetmişizdir; ama, bu terör sonucunda, ülkemizin,
değerlendirmesi neticesinde elde etmesi gereken bazı dersler de vardır. 
Bilinmelidir ki, Türkiye, her zaman için yıpratılmak
istenmekte; bilinmelidir ki, Türkiye'nin, başta ekonomik olmak üzere,
sektörlerde ve askerî sahada güçlü olması istenilmemektedir. Dost çevresi
içerisinde, dost kılığı içerisinde, direkt ve endirekt pek çok yardımlar, bu
terör örgütüne, yapılmıştır. 
Şöyle etrafımıza baktığımızda görüyoruz ki,
Çeçenistan'da mücadeleyi sürdüren Müslümanlar konusunda Batı'nın desteği ve
görüşü öyle değildir. Makedonya'da, Bosna Hersek'te Batı'nın görüşü, Batı'nın
eylemi hiç de buna benzememektedir; yani, Türkiye'deki terör konusunda, Batı,
çifte standardını uygulamış ve teröre elinden gelen desteği vermiş ve hâlâ da
zaman zaman vermeye devam etmektedir. 
Şimdi, terörün ateşinin azalmaya başladığı, ancak,
mücadelenin aynı dozda devam etmesi gereken bu bölgede, olağanüstü hale yeni ve
başka görevler düşmektedir. Olağanüstü hal, bu bölgenin büyük zarar gören
ekonomisinin tamiri için, insanının tekrar güçlenmesi için yeni görevleri
yerine getirmek zorundadır. 
Şimdi, görüyoruz ki, devlet bütçesi 100 milyar dolardan
fazla harcama yaptı; ekonomide pek büyük zarara girildi; ama, orada esas zararı
o bölgenin insanı çekti. O bölgenin insanından yanaymış gibi tavır koyan
terörizm, tavır koyan teröristler, o bölge insanını, hayatlarını almasının
yanında, ekonomik yönden çökertti, köyünden etti, arazisinden etti ve
hayvancılığı sıfır noktaya getirdi. Bu nedenle, o bölgedeki insanın, tekrar,
ekonomik açıdan hayata dönmesi lazım; bunun da iki safhada yapılması gerekiyor.
Her şeyden önce, temel hizmetler dediğimiz eğitim, sağlık, altyapı gibi
hizmetleri, süratle, orada, istenilen noktaya ulaştırmak zorundayız. 
İşte, olağanüstü hal yönetimine, bölge valisine ve il
valilerine ve kamu kurumlarına, bu noktada büyük görevler düşmektedir. Onlar,
bu büyük görevi üstlenirken de, Türkiye'nin her yerinden, Türkiye'nin her
kurumundan da, bu bölgeye, mutlaka, destek gelmesi lazım. Bir de, bunun
yanında, artık, çok ciddî ekonomik programın, bu bölge için uygulanması lazım.
Bu bölgede üretimin artması lazım, bu bölgede hayvancılığın ayağa kalkması
lazım, bu bölgede tarım sektörünün dirilmesi lazım; aksi takdirde, bu bölgede,
fakirlik, fukaralık, işsizlik devam ettiği sürece, bugünkü terör kalksa dahi,
başka sosyal problemlerle karşı karşıya kalırız. Bu nedenle, o bölge insanının,
ekonomik yönden içerisine düştüğü girdaptan, gerçekten içerisine düştüğü bu
kuyudan, mutlaka, çıkarılması gerekmektedir. 
Şimdi, yapılanlara şöyle baktığımız zaman veya yapılmak
istenilenlere baktığımız zaman, gönlümüzden geçenin, yalnız bizim gönlümüzden
geçen değil, belki hükümetin de gönlünden geçenin oluşmadığını görüyoruz. 
Şimdi "Köye Dönüş Projesi" diye bir proje
var. Köye Dönüş Projesinde, bugüne kadar ne yapılmıştır; Köye Dönüş Projesinde
sayısal olarak ulaşılan başarı nedir; Köye Dönüş Projesiyle ne verilmek
istenmektedir; bu kürsülerden, bunlar dile getirilmemektedir. 
Bakın, bu 41 kez konuşuldu; şimdi, bakıyoruz, hükümet
adına sadece Sayın İçişleri Bakanı oturuyor. İçişleri Bakanı, ülkede,
güvenlikten, asayişten ve o bölgenin huzurundan sorumlu. Oysaki, biz isterdik
ki, bu konuşmalar başlamadan önce, bu konuşmaların yarısında, ortasında,
sonunda, Sağlık Bakanımız gelmeli, Millî Eğitim Bakanımız gelmeli, ekonomiden
sorumlu arkadaşlarımız gelmeli, bölgenin kalkınmasıyla ilgili proje üreten
bütün bakan arkadaşlarımız gelmeli, burada, bunu bol bol anlatmalı; projemiz
şudur, programımız budur, bütçedeki ödeneğimiz budur, şu kadarını verdik, şu
kadarını yapamadık diyebilmeliydiler. Bu, sadece bir İçişleri Bakanı meselesi
değil; artık, olay sadece bir güvenlik meselesi değil; olay, topyekûn, o
bölgenin kalkınma meselesine ulaşmıştır.
Bakın "köye dönüş... Köye dönüş..." diyoruz;
Sayın Şırnak Valisiyle bugün görüştüm, daha önce terör nedeniyle boşalan 7
köyden ancak 5 köyün halkı geriye dönebilmiş, diğer köylere ise henüz daha
geriye dönüş olmamıştır. 
Şimdi, köylü geriye dönmek için ne istiyor; bunun,
mutlaka bir programının yapılması lazım. Bazı köylüler sadece altyapının
verilmesini istiyor. Sadece tahrip olunan altyapı gerçekleşse; okulu, yolu,
içme suyu gerçekleşse, köylü, kendi imkânıyla köye dönecek. Bazı köylülerimiz
var ki, altyapının yanında, yıkılan, harap olan evinin onarımı için yardım
istiyor, malzeme yardımı istiyor. Bunu verdiğimiz zaman o köylülerimiz köye
dönebilecek. Bazı köylülerimiz var ki, ekonomik bakımdan büyük sıkıntı
içerisinde, hem evinin yapımı için, hem altyapının gerçekleşmesi için daha
büyük katkı istiyor. İşte bunlar iyi tasnif edilmeli, ehemmi mühime göre bir
sıralama yapılmalı ve bunların, mutlaka, uygulamaya geçmesi sağlanmalıdır.
O bölgede, ekonominin canlanması için, sınır ticareti
teşvik edildi, uygulanması ileri sürüldü; ancak, görüyoruz ki, sınır ticareti
de yavaş yavaş geriye çekiliyor, sınır ticareti de azalma yoluna gidiyor. Sınır
ticaretinde bu olayı kötüye kullanan yerler olabilir, bu olayın yanlış
kullanıldığı yerler olabilir; ama, yanlışlarla doğruyu birbirinden ayırmak
suretiyle, doğruları ele alarak, o bölgede sınır ticaretinin gelişmesi, yani,
bir anlamda, bölge halkına, bölge ekonomisine, mutlaka, bir enjeksiyonun, bir
takviyenin yapılması gerekiyor.
Şimdi, sınır ticareti dediğimizde, bugün, sadece hurda
bakır, hurda alüminyum ve bunun gibi malzemeler geliyor ve motorin girişi de en
aşağı seviyelere inmiş durumda. Oysaki, motorinden faydalanan 50 000'e yakın
araç vardı; bunlar, çalışanlarıyla sahipleriyle birlikte, bölgede, 1 milyona
yakın insana hizmet ediyordu. Bu iyi kontrol edilse, bu teşvik edilse, bu
düzenlense, bu 1 milyon insan buradan karnını doyuracak, bu para o bölgeye
girecek. Bu kamyonlar karşı tarafa giderken, bu kamyonlarla birlikte çeşitli
gıda maddeleri ve çeşitli malzemelerin gönderilmesi suretiyle, bir anlamda,
gizli şekilde ihracat da yapılmış olacak, kapalı şekilde ihracat yapılmış
olacak. Bu bakımdan, bu olayların yeniden ele alınmasını, yeniden
değerlendirilmesini istiyoruz.
Ben, o bölgeden veya başka bölgelerden içeriye havyar
getirelim demiyorum, havyar gibi maddelerin getirilmesini önleyelim; ama,
ekonomiye katkıda bulunacak, bölge ekonomisini harekete geçirecek imkânlar
varsa, bu imkânları da mutlaka tanıyalım ve iyi uygulamayla kötü uygulamayı da
birbirinden mutlaka ayıralım.
Bu arada, dikkatimizi çeken, Avrupa Birliğine giriş
sürecinde, bu bölgeyle ilgili bazı ek standartların Avrupa Birliği tarafından
bizden istenilmesi gibi garip bir olay var. Bu olay konusunda, Türkiye'nin,
Türk Hükümetinin, Türk Devletinin, mutlaka, kişiliğini ortaya koyabilmesi
lazım. Bütün diğer ülkeler hangi standartlarla Avrupa Birliğine giriyorsa,
Türkiye de o standartlarla girmeli. Türkiye'den, giriş standardı için, bu
bölgeye has başka diğer özellikler, başka diğer standartlar isteniyorsa, bu,
Türkiye adına, bana göre bir haksızlıktır; Türkiye adına, bana göre, bir
ayırımdır.
Bir de, benim anlayamadığım ve hükümet tarafından,
yetkililer tarafından izah edilmesi gereken bir konu var. Şimdi, Ulusal
Programda "Türkiye Cumhuriyetinin resmî ve eğitim dili Türkçedir. Ancak
bu, vatandaşların günlük yaşamlarında farklı dil, lehçe ve ağızların serbest
kullanılmasına engel teşkil etmez" yazılı. Ben, Türkiye'de, Türkçeden
başka dil ve lehçelerin, vatandaşların yaşamında serbestçe kullanılmasının
engellendiğini görmedim. Yaşamda, herkes, istediği dili, lehçeyi kullanıyor;
kahvede konuşuyor, yolda konuşuyor, resmî dairede dahi konuşuyor; yani, burada
anlatılmak istenen amaç nedir? Bunun, önce Türkiye Büyük Millet Meclisine, daha
sonra da Türk Ulusuna daha iyi ve ciddî şekilde anlatılması lazım. Bazı şeyleri
iyi konuşmazsak, bazı şeyleri iyi anlatmazsak, bazılarının üzerini kapatarak
geçelim, ileride bunları belki açarız dersek, bu sorunları ileride daha da
alevlendirmiş oluruz. Bazı konuların daha cesur, daha açık şekilde, netçe
konuşulmasında bana göre yarar var.
Yine, aynı şekilde, olağanüstü halle ilgili olarak bazı
şeyler sıralanmış ve en sonda da, "bu değerlendirme ışığında olağanüstü
halin tamamen kaldırılması planlanmaktadır" deniliyor. Bence hükümetin
yetkilileri -eğer böyle bir plan varsa- bu planı da, lütfen, gelsinler,
anlatsınlar; 41 değil, 42 nci kere konuşuyoruz olağanüstü hali. Artık, bunun
bir planlaması bizim karşımıza gelmeli. Olağanüstü halden sonra, o bölgedeki
yönetim tarzıyla birlikte, o normale geçişle birlikte, hangi illerde hangi
tarihte nasıl geçilecek; bana göre, bunun, bütün ülkeye de anlatılmasında yarar
var.
Bu arada, olağanüstü hal deyince, bir konudan daha
bahsetmek istiyorum: Türkiye, şu anda, olağanüstü bir ekonomik durum yaşıyor.
Olağanüstü ekonomik şartlar Türkiye'de oluşmuş; faiz olağanüstü rakamlara
gelmiş, devalüasyon olmuş, olağanüstü şartlar var ve Sayın Bakan Derviş'in
gazetedeki beyanatlarında "kısa sürede şu temin edilmezse, kriz daha
derinleşir" diyor. 
Anayasamızın bir 119 uncu maddesi var. Anayasamızın 119
uncu maddesinde deniliyor ki: "Ağır ekonomik buhran hallerinde, Bakanlar
Kurulu ekonomik açıdan olağanüstü hal ilan edebilir."
O bölgede, o kadar uzun süreli olağanüstü hali
yaşattığımıza göre, eğer, Türkiye, ekonomik açıdan olağanüstü bir hal
yaşıyorsa, burada da olağanüstü halin ilanı, bana göre düşünülmelidir. Ayrıca
bu, hükümete bir de kolaylık sağlayacaktır. Şimdi basından öğrendiğimize göre,
kısa süre içerisinde çıkarılması düşünülen pek çok yasa var. Ekonomik yönden
olağanüstü hal ilan edildiği takdirde, kanun hükmünde kararnamelerle, hükümet,
pek çok yasanın kısa sürede çıkarılması, kısa sürede uygulamaya konulması
imkânına da kavuşmuş olacaktır. Ben, hükümetin, olayı bir de bu yönden
değerlendirmesini kendilerinin takdirine sunuyorum ve esas olağanüstü halin o
bölgede uzatılması konusunda bu sefer de Doğru Yol Partisinin destek vereceğini
belirtirken, bölge halkının sorunlarının çözümü konusunda, bölge halkının daha
iyi yaşamı konusunda getirilecek her türlü
öneriyi, her türlü kararı, her türlü teklifi desteklemeye hazır
olduğumuzu belirtiyor, hiçbir gücün bu ülkeyi bölmeye, bu ülkeyi parçalamaya
yetmeyeceğini tekrar ifade ederek,
hepinize saygılar sunuyorum.
(DYP, MHP ve FP sıralarından alkışlar)
BAŞKAN - Gruplar adına ikinci söz, Fazilet Partisi
Grubu adına Diyarbakır Milletvekili Sayın Ömer Vehbi Hatipoğlu... (FP
sıralarından alkışlar)
Buyurun efendim.
FP GRUBU ADINA ÖMER VEHBİ HATİPOĞLU (Diyarbakır) -
Sayın Başkan, sayın milletvekilleri; olağanüstü halin 4 ilimizde 4 ay daha uzatılmasına ilişkin Başbakanlık Tezkeresi
hakkında Fazilet Partisinin görüşlerini arz etmek için huzurunuzda bulunuyorum;
hepinizi partim ve şahsım adına saygıyla selamlıyorum.
Sayın Başkan, sayın milletvekilleri; olağanüstü
halin uzatılmasına ilişkin Başbakanlık
tezkerelerinin 42 ncisini görüşüyoruz; yani, bu mesele, neredeyse, Meclisimizin
rutin işleri arasına girdi. Dört ayda bir Millî Güvenlik Kurulu tavsiye kararı
alıyor, bu tavsiye kararı Başbakanlık tezkeresi haline dönüştürülüyor ve
görüşülmek üzere Yüce Meclisin önüne getiriliyor. Her defasında da, konuşan
milletvekilleri, grup sözcüleri "son bir defaya mahsus bir daha
uzatılsın" diyor, terör ve terörizm kınanıyor, ardından da "kabul
edenler, etmeyenler, kabul edilmiştir" denilip, geçiriliyor ve dört ay
daha olağanüstü hal uygulaması devam ediyor. 
Yine, olağanüstü hal konusu konuşulurken, sorun, bugüne
kadar, hep, terörle mücadele çerçevesinde ele alındı. Halbuki, işi bu noktaya
getirip bağlamak, meseleyi hafife almak anlamına gelir.
Bakın, olağanüstü hal uygulamalarının beraberinde
getirdiği hukukî sorunlar vardır; kamu görevlilerinin aldığı ücretler ve onların
özlük haklarına ilişkin sorunlar vardır; olağanüstü hal uygulamasının
oluşmasına katkıda bulunan -altını çizerek ifade ediyorum- yasal olmayan
sektörler vardır ve bu bölgede ekonomik, sosyal ve kültürel sorunlar vardır. 
Olağanüstü hal, adı üstünde, olağandışı bir yönetim
tarzıdır. Anayasamız, hangi hallerde bu yönetime başvurulacağını açıkça ortaya
koymuştur ve yine, o yönetim tarzının uzatılabilmesi için de Türkiye Büyük
Millet Meclisi kararının gerektiğini belirtmiştir. Bunun anlamı, bu rejimin, bu
yönetim tarzının sürgit devam etmesine engel olmaktır. Olağanüstü hal
uygulamasından maksat, idarenin süratle ve etkin bir biçimde önlem almasını
sağlamaktır; yani, caydırıcı bir tedbir olarak olağanüstü hal uygulamasına
başvurulur.
Değerli arkadaşlarım, olağanüstü hal uygulaması, her
şeyden önce, referansını Anayasadan alan bir yönetim tarzıdır; ancak,
Anayasamız, olağanüstü hal uygulamasını, kamu düzeni ve yararı açısından
gerektiğinde başvurulacak geçici bir yönetim tarzı olarak ifade ediyor. 
Fazilet Partisi, olağanüstü hal uygulamalarına karşı
çıkarken, olağanüstü halin olağanlaşmasının, onun varlık nedenine ters düştüğü
gerekçesine dayanmaktadır. Zira, Anayasa, olağanüstü hal uygulamasını,
caydırıcı niteliğinden dolayı ortaya koymuştur ve olağandışı gelişmeler
karşısında kamu düzenini korumak maksadıyla geçici bir süre için
başvurulabilecek bir yönetim tarzı olarak zikretmiştir. 
Olağanüstü halin uygulamaları çoğu kez terör örgütünü
değil, ama, maalesef, masum halkı canından bezdirmiştir. Kısacası, olağanüstü
hal, bugün bu bölgede, artık, kanıksanır bir yönetim tarzı haline gelmiştir;
tabiri caizse, yalama olmuştur.
Sayın Başkan, sayın milletvekilleri; Avrupa Birliği
üyeliğinin Katılım Belgesinin ve Ulusal Programın açıklandığı, tartışıldığı
günleri yaşıyoruz; daha çok özgürlük taleplerinin vaat edildiği günleri
yaşıyoruz. Demokrasinin, tüm kurum ve kurallarıyla işlerliğe kavuşturulacağı
ifade ediliyor. 
Burada hukuk devleti edebiyatı yapılıyor. İşte, bütün
bu iddia ve söylemlerin gündemde olduğu bir dönemde, vatanımızın bir
parçasında, temel hak ve özgürlüklerin neredeyse tamamını askıya alan bir
yönetim tarzının devamını talep eden Başbakanlığın tezkeresini müzakere
ediyoruz. Sayın milletvekilleri, bu, bence çok ciddî bir çelişkidir.
Elbette, bazı arkadaşlarımız, bizim bu ifadelerimizi
birazcık abartılı gibi algılayabilirler. Bu nedenle, ben, izninizle, çok kısa
bir şekilde, olağanüstü hal bölgesinde askıya alınan veya alınabilen hak ve
özgürlükleri kısaca hatırlatmak istiyorum.
Bu bölgemizde yaşayan insanlarımızın temel hak ve
özgürlüklerinden sokağa çıkmayı sınırlamak veya yasaklamak; kişilerin belli
yerlerde veya belli saatlerdeki dolaşmalarını, toplanmalarını ve araçların
seyirlerini yasaklamak; kişilerin üstünü, araçlarını, eşyalarını aratmak ve
bulunacak suç eşyası ve delil niteliğinde olanlara el koymak; olağanüstü hal
ilan edilen bölge sakinleriyle, bu bölgeye hariçten gelecek kişiler için kimlik
belirleyici belge taşıma mecburiyetini koymak; gazete, dergi, broşür, kitap, el
ve duvar ilanı ve benzerlerinin basılmasını, çoğaltılmasını, yayımlanmasını ve
dağıtılmasını, bunlardan olağanüstü hal bölgesi dışında basılmış veya
çoğaltılmış olanlarının bölgeye sokulmasını ve dağıtılmasını yasaklamak veya
izne bağlamak; basılması ve neşri yasaklanan kitap, dergi, gazete, broşür, afiş
ve benzeri matbuayı toplatmak; söz, yazı, resim, film, plak, ses ve görüntü
bantlarını ve sesle yapılan her türlü yayını denetlemek, gerektiğinde
kayıtlamak ve yasaklamak; her nevi sahne oyunlarını ve gösterilen filmleri denetlemek,
gerektiğinde durdurmak veya yasaklamak; ruhsatı da olsa, her nevî silah ve
mermilerin taşınması veya naklini yasaklamak... Bu yasaklar listesi
alabildiğine uzar; ben, hepsini okuyacak değilim. 
Sayın milletvekilleri, işte, olağanüstü hal budur.
Şimdi, soruyorum: Vatanımızın bir parçasında, sıkıyönetim ve darbe idaresiyle
birlikte yaklaşık otuz yıldan beri devam eden bu uygulamayı savunabilmek mümkün
müdür; bunu demokrasiyle bağdaştırmak mümkün müdür ve bunun yanında olmak
mümkün müdür?
Sayın Başkan, sayın milletvekilleri, elbette, devlet,
bu bölgede durup dururken olağanüstü hal uygulamasına geçmiş değildir. Türkiye
Cumhuriyeti Devleti tarihinin en ciddî ve en uzun süreli terör saldırılarına
muhatap olmuştur. Ülkemizin, jeopolitik ve jeostratejik konumu itibariyle bir
ateş çemberinin ortasında yer aldığı ve dostundan çok düşmanının bulunduğu
herkesin malumudur. Türkiye düşmanları, kendi gücüyle ayakta duran, kalkınmış,
istikrarlı, güçlü, huzur ve barışın egemen olduğu bir Türkiye istemezler. Bu
nedenle de, zaman ve şartlara uygun terör örgütlerini bir yandan organize eder,
öte yandan da, gerektiğinde taşeron olarak kullanırlar. 
Ben, huzurunuzda, Fazilet Partisi Grubu adına, terör ve
şiddetin her çeşidini lanetliyorum. Vatan bütünlüğünü korumak uğruna hayatını
kaybeden şehitlerimizi rahmetle anıyorum. Bir daha böyle bir musibetin
ülkemizin herhangi bir parçasında görünmemesini de Cenabı Allah'tan niyaz
ediyorum.
Değerli milletvekilleri, terörle mücadelenin önemli
ölçüde başarı kazandığı bizzat hükümet yetkilileri tarafından açıklanıyor.
Gerçekten de, bölgede, nispî bir rahatlama mevcuttur, güven ortamı önemli
ölçüde sağlanmıştır. Diyarbakır Emniyet Müdürünün şehit edilmesi üzerine
hepinizin tanık olduğu tablo, terörün toplumsal desteğinin de olmadığının açık
bir kanıtıdır; o halde, olağanüstü halin devamını gerektirecek bir durum da
kalmamıştır. Ben, olağanüstü hal uygulamasını devam ettirmenin ciddî ve haklı
hiçbir gerekçesinin olmadığı kanaatini taşıyorum. Aksine, olağanüstü hal
uygulamasını devam ettirmenin, Türkiye'yi dünya kamuoyu nezdinde ve
uluslararası platformda gereksiz eleştirilere muhatap kılacağı aşikârdır. Bu
nedenle, bugüne kadar hükümetlerin terörle mücadele gerekçesine dayandırdıkları
olağanüstü hal uygulamasının dayanağı olan gerekçeler de kalmamıştır. Ben,
artık, olağanüstü hal uygulaması devam etsin mi etmesin mi tartışmasının bir
tarafa bırakılarak, bu bölgenin restorasyonu, diğer bölgelerle ekonomik,
kültürel ve sosyal entegrasyonu konularının müzakereye açılması gerektiğine
inanıyorum. 
Bakınız, bu bölgemizde yirmi yıldan bu yana devam eden
bir deprem vardır. Bölgemiz yirmi yıldan beri bir depremle içiçe yaşıyor,
binlerce köy iskâna kapanmıştır, boşalmıştır, yakılmış, yıkılmıştır. Bu,
aslında, binlerce fabrika yıkılmıştır, kapanmıştır anlamına gelir; çünkü, her
köy, orada yaşayan insanlar için bir fabrika niteliğindedir. Türkiye'nin en çok
sanayileşmiş yöresinin, binlerce fabrikasının bir anda kapandığını düşünün ne
duruma gelecek ise, bugün bölge o durumdadır. Konuyu, isterseniz, biraz daha
açalım. Bu bölgenin, öteden beri, kalkınmadan en az yararlanan, en az nasibini
almış bir bölge olduğunu hepiniz biliyorsunuz. Maalesef, gerekli yatırımlar
zamanında gerçekleştirilmemiştir. Yirmi yıl önce, tüm bu olumsuzluklara rağmen,
bu bölgemizde kendi kendine dönen bir çark vardı. Özellikle kırsal alanda
yaşayanlar üretici konumundaydı; kendisinin, çoluk çocuğunun geçimini
sağlayabilecek tarlası, çubuğu ve hayvancılıkla uğraştığı işleri vardı; ekip,
biçiyordu; ama, bakın, şimdi manzara nedir: Bu bölgede özellikle, şehir
merkezlerinde ve büyük ilçelerde bir insanlık dramı yaşanıyor. Köyünü,
tarlasını terk edip, şehir merkezine sığınan yüzbinlerce vatan evladı sefalet
içinde yaşıyor, açlık içerisinde yaşıyor. Bunlar bizim insanlarımız, bunlar bu
ülkenin vatandaşları.
Sayın Başkan, sayın milletvekilleri; elbette ki, bu
tablo, hepimizin ortak acısıdır; buna birlikte çözüm bulacağız, bu ateşi
söndüreceğiz. Acıyı, yoksulluğu ve yoksunluğu istismar ederek güç kazanmak
isteyen ihanet odaklarına da verilecek en anlamlı cevap, bölgeyi kalkındırmak
ve yeniden restore etmek olacaktır.
Sayın milletvekilleri, ben, bu hükümetin, bu devasa
sorunları çözebileceğine ve bölgenin kalkınmasını sağlayabileceğine inanmak
isterdim; ama, hükümetin, bırakın sorunu çözmeye, ayakta kalmaya takatı yok, üç
adım atacak halde değiller. Bunlar öyle beceriklidir ki, sadece 4 ilimizi
değil, 80 ili olağanüstü ekonomik hal ilan edilecek hale getirdiler. Bu
nedenle, aşağıda kısaca sıralayacağım acil çözüm paketini uygulamanın kimlere
nasip olacağını bilemiyorum. Dilerim, bunları, bu hükümet, her şeye rağmen
uygulama basiretini gösterir, en azından bu eğilime girer.
1 - Bölge ekonomik çöküntü yaşamaktadır. Bu bölge yirmi
yıldan beri üretimden kopuk yaşamaktadır. Bu bölgede bir insanlık dramı
yaşanıyor. Nüfusun büyük bir kısmı işsizdir. Bu acı tablo hepimizi
düşündürüyor. Bölgenin yeniden imarı için; işsizliğe, açlığa, fukaralığa son
vermek için, hükümetin, vakit geçirmeden, bu bölgenin tamamını afet bölgesi
ilan etmesi gerekmektedir.
2 - Bölücülüğe, ayırımcılığa karşı mücadele edebilmek
için "benim devletim" dedirtmenin yollarını bulmak zorundasınız.
Peki, ne yapacağız; önce, bu bölgede yaşayan insanların huzur ve güven ortamı
içinde üretici duruma gelmeleri, refah düzeylerinin yükselmesi, gelirlerinin
artması, iş, konut, eğitim ve sağlık sorunlarının acil çözüme kavuşturulması
gerekir. Bu politikaların başarısının birinci şartı, bölgeden diğer yörelere
devam etmekte olan insan, beyin ve servet transferinin gönüllü olarak
durdurulmasıdır. Bunun için de, mülk ve iş sahibi olmaları, eğitim, sağlık gibi
alanlardan yararlanmaları sağlanmalıdır.
3 - Olağanüstü hal uygulamasına derhal son
verilmelidir. Olağanüstü hal kapsamındaki iller afet bölgesi olarak ilan
edildikten sonra, olağanüstü ekonomik hal ilan edilmelidir.
4 - Köye Dönüş Projesi, hükümetin en acil projesi
halinde mutlak manada güçlendirilmeli ve lafta bırakılmamalıdır.
İşsizlik sorunu çözülmelidir. İşsiz ve mağdur bölge
halkına iş temin etme ve kadroya alma, bir siyasî rüşvet ve şantaj aracı
olmaktan derhal çıkarılmalıdır.
Altyapıyı ıslah etmek, özellikle yol ağının
yenilenmesini sağlamak ve
mutlaka bu doğu otoyolunu projelendirmek gerekmektedir.
Komşu ülkelerle irtibatı artırıcı sınır kapılarını
çoğaltmak, serbest bölgeler kurmak, sınır ticaretini geliştirmek, sınıra yakın
yerleşim birimlerinde fuarlar ve büyük ticaret merkezleri açmak gerekmektedir. 
Bölgedeki küçük ilçe ve beldelerde, istihdamı
sağlayacak, düşük maliyetli, her biri 50-100 işçi çalıştırabilecek yatırımlar
için tip projeler hazırlanmalı ve gerekli tüm altyapı çalışmaları devlet
tarafından gerçekleştirilmelidir. Bu projeler için gerekli yapım ve işletme
kredisi, kâra endeksli bir ödeme planına göre devletçe karşılanmalıdır. 
Bölgeye uygun yatırım alanlarını belirlemek,
bürokraside yardımcı olmak son derece önemlidir. Bürokrasinin bölge halkıyla
diyaloğunun artması, bölgede yatırımların artmasına neden olacaktır.
Böylelikle, sosyal olarak, yatırımlara altyapı oluşturulabilir.
Özel sektörün yatırım yapmadığı, yapamadığı... Gerekli
yatırımların sosyal faydaları dikkate alınarak devlet tarafından yapılmaya
devam edilmelidir. Bu açıklamam ve bu teklifim, devletçi ekonominin henüz bölge
için çok önem taşıdığının da göstergesidir.
Ev hanımlarının aile bütçelerine katkılarının
sağlanması ve bölge çapında el sanatları kurslarının yaygınlaştırılması
gerekmektedir. 
Sağlık ve beslenme sorununa acil çözümler
üretilmelidir. Yoksul ailelere ve onların eğitim gören çocuklarına yapılan
beslenme yardımı mutlaka artırılmalıdır.
Atıl halde durmakta olan kamu ve özel kesime ait
yüzlerce sanayi tesisinin işletmeye alınabilmesi, yarım kalmış olan
yatırımların ekonomiye kazandırılması için projeler hızla yaşama geçirilmeli,
bu amaçla, gerekli, uygun koşullar ve yatırımlar devam etmelidir.
Sayın Başkan, sayın milletvekilleri; güneydoğu
sorununun bir şekilde çözülmesi gerekir. Türkiye, bu kamburu yaşayarak 21 inci
Yüzyılı kucaklayamaz. Bu sorun çözülebilir. Bu sorunun çözülebilmesi için,
aslında, siyasî iradenin yapabileceği çok fazla şey de yoktur. Ben, size üç
madde sıralayarak huzurunuzdan ayrılmak istiyorum. 
Eğer, güneydoğu sorununu çözmek istiyorsanız, bu
sorunun uluslararası platformlarda da bu ülkenin karşısına çıkarılmasını
istemiyorsanız, ilk adımda yapmanız gereken tek şey, demokrasinin,
özgürlüklerin önündeki bütün engelleri ortadan kaldırmanızdır. Özgürlüğün
bulunduğu, insanların düşüncelerini rahatlıkla ve özgürce ifade edebildiği
ortamda terör yaşamaz, terör yeşeremez. Özgürlük yoksunluğu, aslında teröre kan
verir, terörün ilacıdır; birincisi bu.
İkincisi, biraz önce acil önlemler olarak ifade ettiğim
kalkınmanın, mutlak manada sağlanması gerekir, ekonomik kalkınmanın sağlanması
gerekir. İçişleri Bakanımız buradadır, kendisinden soruyorum; terör örgütüne
katılmış, terör örgütünde faaliyet göstermiş vergi mükellefi var mıdır? Lütfen,
çıkıp bu soruma cevap versin. İş sahibi yapacaksınız o bölge halkını; ikincisi
bu.
Üçüncüsü ve çok önemlisi, millî ve manevî değerleri
ayakta tutacaksınız. 
Sayın Başkan, sayın milletvekilleri; biz, eğer, eğitim
kurumlarımızda, bu ülkenin, bu milletin millî, manevî, ahlakî, kültürel ve
tarihî değerlerine bağlı nesiller yetiştirirsek; ırkçı, ateist nesiller
yetiştirmekten vazgeçersek; bu ülkenin okullarında, köşe dönmeci değil, bu
vatanı seven insanlar yetiştirirsek, bu sorun kendiliğinden çözülür. Manevî
değerlerimiz bu sorunu çözebilecek güçtedir.
Sayın Başkan, sayın milletvekilleri; burada, şunu hemen
ifade ederek huzurunuzdan ayrılacağım: Birilerinin hoşuna gitmese de, birileri
içine sindirmese de, hatta birileri bunu idamla yargılanmanın gerekçesi olarak
değerlendirse de, evet, Türkiye'nin en büyük toplumsal gerçeği İslamdır, 60
milyon insanın ortak paydası İslamdır. Biz, güneydoğudaki yangına, İslamın
kardeşliğiyle çözüm bulabiliriz. Bu millet kürsüsünden, bunu, tekrar tekrar
ifade etmek istiyorum. İslamın, kardeşliği, barışı, vatan sevgisini, birlikte
ve beraberce yaşamayı emreden kuralları, elbette bizim ortak değerlerimizdir.
Bu değerleri korursak, güneydoğu sorununa çok rahatlıkla çözüm bulabileceğimize
inanıyoruz. Millî, manevî, ahlakî ve kültürel değerler, bizi bir arada
toplamaya, bir arada bulunmaya ve bir arada yaşamamızı sağlamaya yetecek kadar
güçlü değerlerdir diyor, hepinizi saygıyla selamlıyorum. (FP sıralarından
alkışlar)
BAŞKAN - Teşekkür ediyorum Sayın Hatipoğlu.
Gruplar adına başka söz talebi?.. Yok.
Şahsı adına, Tunceli Milletvekili Sayın Kamer Genç;
buyurun efendim. (DYP sıralarından alkışlar)
KAMER GENÇ (Tunceli) - Sayın Başkan, değerli
milletvekilleri; yeniden, bölgemizde olağanüstü halin uzatılmasına ilişkin
Başbakanlık tezkeresini görüşüyoruz. Ne büyük bir hazin, bir üzüntü ki,
Diyarbakır, Hakkâri, Şırnak ve Tunceli'de olağanüstü hali ondört yıldır
uzatırken, iktidar partisine mensup milletvekilleri, bu yörede yaşayan
insanların insan haklarına sahip olmadığını kabul ederek, çıkıp da bu konuda
bir fikir bile söyleme cesaretinde bulunmayarak ve bu insanların, yine, bir
dört ay zulüm altında, baskı altında, temel hak ve özgürlüklerinden yoksun bir
şekilde yaşamalarına gönülleri razı oluyor... Ne böyle bir hükümet olur, ne
böyle iktidar olur!..
Bir İçişleri Bakanı, bundan önceki uygulamalarda, her
zaman çıkar, bölgede olağanüstü haller var mıdır... Olağanüstü hal, sizin
bahsettiğiniz gibi, çocuk oyuncağı bir rejim değildir. Olağanüstü hal,
olağanüstü hallerde başvurulan bir rejimdir ve demokratik ülkelerde kesinlikle
başvurulmayan bir rejimdir. Şimdi, geçmişten beri bakıyoruz, sayın
milletvekilleri, kaç aydır -aşağı yukarı sekiz on aydır- bölgede bir tek
terörist faaliyet yok -dağlarda
olabilir, silahlı gezen insanlar var, her zaman olabilir- ama, burada, ne hakla
siz olağanüstü hali uzatıyorsunuz?.. Gerekçenizi söylüyor musunuz... Bir tek
gerekçesi var bunun. Bu gerekçe de, olağanüstü hal rejimine dayanarak devletin
parasını istediğiniz gibi kullanma imkânınız var elinizde. Olağanüstü Hal Bölge
Valisinin bütçesinden, işte, harcamaları kolay yapacaksınız, ihaleleri
yapmayacaksanız, belli kişiler bundan rant sağlayacak; işte, KDV alınmayacak,
böyle şeyler...
Değerli milletvekilleri, maalesef, doğu ve güneydoğu
için Türkiye'de ayrı ve ayrılıkçı bir politika izleniyor. O yöre halkı insan
yerine konulmuyor. Son zamanlarda bölgeye gelen, gerek askeriyenin üst
kademesinde gerekse yöneticilerde çok değerli insanlarımız var, gerçekten
kendilerine teşekkür de etmek isterim. Dursun Pak Paşa diye bir paşamız geldi,
orada çok iyi bir uygulama yaptı, halkla bütünleşti, Diyarbakır Emniyet Müdürü
gibi gerçekten halkı kucakladı, kendisine teşekkür ediyorum; ama, orada, halkla
ilişkiler konusunda çok ciddî eğitim görmeyen insanlar var; işte, assubay
mertebesinde, uzatmalı seviyesinde.
İki tane olay anlatacağım size...
Sayın Başkan, nasıl 2 dakika oldu?! Sayın Başkan, benim
sürem nasıl 2 dakikaya indi, ben anlamadım!.. 5 dakika verdiniz; rica
ediyorum!..
BAŞKAN - Size, 10 dakika süre verdim efendim.
KAMER GENÇ (Devamla) - Hayır! Nasıl 2 dakikaya indi
efendim?!
BAŞKAN - Konuşunca süre bitiyor efendim.
KAMER GENÇ (Devamla) - Pardon, yükseliyormuş... Ben
tersini düşündüm... Yükseliyormuş; neyse...
Değerli arkadaşlarım, iki tane olay anlatıyorum.
Sonbaharda, sabahleyin, Pülümür'den kalktım Tunceli'ye gideceğim, Kırmızı Köprü
diye bir bölge var, orada, baktım, on onbeş tane Şavak'lı kadın, erkek, yaşlı
erkekler, çocuklarla hayvan sırtında bekliyor. Niye bekliyorsunuz burada dedim.
Efendim, şimdi sabah 08.00, kumandan diyor ki, akşam 20'00'ye kadar burada
bekleyeceksin, 20.00'den sonra gideceksin. Gittim, kumandana, uzatmalı bir
arkadaş "yahu kumandan, niye böyle yaptın" dedim, "efendim,
yanlış olmuş" dedi. Peki, ver hüviyetlerini... Verdi. Ben gittim, orada
kahvede yine bir çay içtim, biraz sonra çıktım, gittim, baktım adamlar
bekliyor. Yahu kardeşim niye bekliyorsunuz? Efendim, hüviyetlerimizin yarısını
verdi, yarısını vermedi. Bu, geçen sene sonbaharda oldu. Düşünebiliyor musunuz,
bir aile, yaşlı, çocuk, oniki saat sebepsiz yere bir yerde bekleyecek. 
Bu sene yine gittim, Ovacık'a gidiyorum, Ovacık'ta,
Tunceli'ye yakın bir karakolda, oradaki uzatmalı arkadaşa dedim ki, senin
burada biraz şikâyet var... Efendim, var tabiî, Ovacık'tan bir askerî araç
çıktığı zaman, burada, oraya gidecek bütün araçları bekletiyorum dedi. İşte,
bu, bir saat, birbuçuk saat bekliyor.
Şimdi, değerli arkadaşlarım, biz, milletvekili olarak
ne zaman gidelim bu insanların başında duralım da, oradan müdahale edelim. Çoğu
da, tabiî, üstlerine intikal ettiği zaman, bunlar hallediyor; ama, bu
insanlarımız her gün, gerek insanlar gerek hayvanlar, böyle keyfî uygulamaların
baskısı altında yaşamaktadırlar. Bunlara bir çare bulmak lazım. Olağanüstü
halin uzatılması için bir gerekçe yok, inanınız yok; ama, bu hükümet,
memleketin hiçbir sorunuyla ilgilenmiyor. 
Şimdi, bizim, geçen gün burada bir arkadaşımızın
yaptığı gündemdışı konuşmaya Sayın Bayındırlık Bakanı çıktı, Pertek'te 400
metre ve 700 metre uzunluğunda bir köprü yapılması lazım... Yapılsın, ne olacak
yani, 40-50 trilyon da oraya gitsin. Oradaki insanlar Türkiye Cumhuriyeti
Devletinin vatandaşı değil midir?!
Bakın, Pülümür Dağından Pertek'e, Elazığ'a geçtiğiniz
zaman, bu, kuzey ile güneyi birbirine bağlayan bir yol ve 59 kilometre, kısa
bir yol. Bu yolu bir an önce yapmak, hem ülkeye tasarruf yönünden çok rahatlık
yaratır hem de bu kuzey ile güney arasındaki ulaşımı sağlar. Halbuki,
yapılmıyor. Yapılsa... Yok mu devletin parası?.. Devletin parası var da, tabiî,
banka patronlarına var, başkalarına yok!
Değerli milletvekilleri, bizim en önemli
sorunlarımızdan biri de, Tunceli havalisinin, bu yayla meselesidir. Yayla
zamanı geldiği zaman -eskiden
Tunceli'nin birçok yaylaları, hatta hepsi kapatılmıştı- insanlarımız Erzurum'a
gidiyordu. O insanlar Erzurum'a giderken yollarda ne işkenceler görüyordu, ne
haraçlar veriyordu... Gidin görün, bir sorun bakalım; ama, her vesileyle araya
giriyorduk. O insanlar, bakın, o Şavaklı kardeşlerimiz, bu memlekete, aşağı
yukarı kanı pahasına üretim yapan insanlar. Çoluğunu çocuğunu hayvan sırtına
bindiriyor, gidiyor karın altında, karın içinde yaşıyor ve bu memleketin
ekonomisine, -işte, bu "Şavak peyniri" dediğimiz Erzincan peynirinin
asıl kökeni o- böyle, büyük bir katkıda bulunuyor; ama, bu insanlara,
analarından emdiği sütü burnundan getiriyoruz. Efendim, her kaymakam başlı
başına bir kural koyuyor, her vali başlı başına bir kural koyuyor, her kumandan
başlı başına bir kural koyuyor; bu insanların yaşamları çekilemez hale geliyor.
Şimdi, hükümete rica ediyorum, lütfen, bu yayla meselesini şimdiden halledin ve
artık bütün yaylaları da serbest edin; çünkü, artık, aşağı yukarı, uzun
senelerden beri burada bir silah atılmadı. Atılabilir değerli milletvekilleri;
yani, silah atıldı diye bütün bir memleketi bir terör alanına mı çevireceğiz
veyahut da bir olağanüstü hale mi çevireceğiz?! Bunların üzerinde durmak lazım.
Yine, en önemli şeylerinden birisi, maalesef, bu
hükümet zamanında da, hâlâ, memurlarımız hakkında, olağanüstü halin verdiği
yetkiye istinaden sürgün politikası uygulanıyor. Daha geçen gün 10 öğretmen
sürgün edildi. 
Değerli milletvekilleri, bölgedeki şahıslara, ilgili
amirlere soruyorum, efendim, gizli diyorlar; gizli ajan mı koyduk diyor, gizli
gözetleyici mi... Şimdi, artık gizli polis olur mu?! Sen, bir hukuk devletinde,
eğer hakikaten bu kişilerin bir suçu varsa, tebliğ et kendisine -Türkiye bir
hukuk devletidir- insanlar gitsin, eğer hakikaten öyle bir suçu varsa tespit
etsin. Yok efendim "gizli görevli gönderdik, bunlar suçlu..." 
Yine duyduğumuza göre, Tunceli'de 20-25 kamu görevlisi
hakkında yine böyle gizli görevli göndermişler, sürgün edecekler. Artık, bu
sürgün politikasından vazgeçsin bu hükümet. Yani, birisinin suçu varsa, devlet
memuriyetinde kullanmayın efendim. Siz orada, küçük bir yerde, 20 memuru, 30
memuru sorgusuz sualsiz başka yerlere sürgün ettiğiniz zaman, bu defa
arkasından belirli insanlar çıkıyor, yürüyüş yapıyor, vay sen yürüyüş yaptın
diye içeriye birçok insan alınıyor; dolayısıyla, burada hayat yaşanılmaz hale
geliyor.
Biraz önce de söyledi Sayın Kozakçıoğlu; köye dönüş
projesinin kendisi var, adı var, fakat uygulaması yok. Söylesin bugün hükümet,
köye dönüş projesi için Tunceli'de ne yapmıştır arkadaşlar; hiçbir şey
yapmamıştır. Sadece çıkıyorlar milleti kandırıyorlar. Yapmıyorsanız, bari
insanları kandırmayın, kandırmayın... Türkiye Cumhuriyeti Devletinin
bakanlarına ve Başbakanına yakışmaz. Köye dönüş projesi... Hangi yatırımı
yaptınız, nereye bir yatırım yaptınız, hangi işsizliği halletmek için bir çözüm
getirdiniz; hiçbir şey yok. Hep kendileri söylüyorlar, kendi kendilerini,
değerli milletvekilleri, tatmin ediyorlar. 
Gerçekten, İlimiz, onbeş senedir olağanüstü hal ve
aşağı yukarı 1978'den beri de sıkıyönetimin ezici baskısı altında yaşayan bir
yerdir. Genç, maalesef, Tunceli'de kalmamıştır; çünkü, orada, gençlerin yaşama
imkânı kalmamıştır. Eğer, bu hükümet, hakikaten bölücü değilse, Doğu ve
Güneydoğu Anadolu hakkında, düşman gözle o insanlara bakmıyorsa, lütfen, orada
bir yatırım yapın. 
Değerli milletvekilleri, şimdi, Tunceli ve
Diyarbakır'daki otobüs firmalarına asker taşıtılmıyor. Niye kardeşim, bu,
Tunceli ve Diyarbakır'daki otobüs işletmeciliği yapan insanlar Türkiye
Cumhuriyeti vatandaşı değil midir?! 
Daha düne kadar askerler çarşıya bırakılmıyordu.
Mademki askerlerimiz, kendi kardeşlerimiz, evlatlarımız o bölgede görev
yapıyor, niye çarşıya gidip de orada halkla alışveriş yapılmasın! Olabilir, bir
iki olay olabilir. 
Bakın, hep, inisiyatifi askere bırakıyoruz. 
(Mikrofon otomatik cihaz tarafından kapatıldı)
KAMER GENÇ (Devamla) - Lütfen, bu hükümet, Türkiye
Cumhuriyeti Devletinin sivil otoritesi olduğu gerçeğini kendisine
kanıtlamalıdır. 
Efendim, Millî Güvenlik Kurulu, gelir, tartışır
"olağanüstü hali uzatalım" diyebilir; ama, lütfen, siz hükümetsiniz,
buna deyin ki, yahu, bir şartlarını arayın. 
Arkadaşlar, Sayın Meclis, bakın, Türkiye Büyük Millet
Meclisiyiz; bir tavır koyalım, şu olağanüstü hali kaldıralım. Kıyamet kopmaz!
Dolayısıyla, Türkiye Büyük Millet Meclisi de çok onurlu bir karar almış olur. 
Bakın, İçişleri Bakanınız, çıkıp da burada, bunun
uzatılması için bir gerekçe söyledi mi?.. Eğer, korkuyorsa, korkmasın canım,
çıksın konuşsun burada, Meclisin karşısında. Aydın Doğan burada yok canım!
Aydın Doğan'ın televizyonu karşısında korkar, özür diler, miler; ama, çıksın,
burada konuşsun; niye olağanüstü hali uzatıyorsa, bize bir gerekçe göstersin. 
Değerli milletvekilleri, bakın, bu İlimizde olağanüstü
hali uzattığımıza göre, orası için özel bir yatırım, özel bir proje getirelim,
ekonomik bir fayda sağlayalım o bölgedeki insanlara. Bakın, inanmanızı
istiyorum; bugün, gerek Pertek gerek Hozat gerek Çemişkezek... 
(Mikrofon otomatik cihaz tarafından kapatıldı)
KAMER GENÇ (Devamla) - Efendim, biraz önce arkadaşınız
4 dakika fazla konuştu. 
BAŞKAN - Siz de 1 dakika daha konuşun efendim; buyurun.

KAMER GENÇ (Devamla) - Ama, biz de kendi memleketimizin
sorunlarını dile getiriyoruz; yani, herhalde, burada, fuzuli şeyler
anlatmıyoruz. 
Sayın milletvekilleri, bakın, şimdi, bu ilçelerimizde
feribot çalışıyor. Bu feribotlar belediyenin imkânlarıyla çalışıyor. Feribot
işletmek belediyenin görevi değil; devletin görevi. Devletin güvenlik
kuvvetleri bu feribotları kullanıyor, para vermiyor. Öğleden sonra saat
15.00'te, 16.00'da veya 17.00'de, zaman zaman uygulamalar, bu ilçelerin
Elazığ'la, başka illerle irtibatı kesiliyor. Bakın, burada, doktora gidemiyor,
hasta olduğu zaman gidemiyor. Buralara bir ferahlık getirelim, iyi bir uygulama
getirelim. Madem belediyelere feribot işlettiriyorsanız, o zaman, devletin
bütçesinden buraya alın feribotu, işletin. Yani, belediye, zaten para ödemek
için kendilerine yeterli bir kaynak bulamıyor. 
Tunceli'de, bir tek Pertek'te bir iplik fabrikası var;
askerî birlikler orada kalıyor. Canım, askerî birlikler için yeni bir yer
yapın. Ne olacak yani. O fabrikada, hiç olmazsa 150 işçi çalışıyordu; onlar da
bir iş bulsunlar. Sonra, getirdiler, bunların...
(Mikrofon otomatik cihaz tarafından kapatıldı)
BAŞKAN - Teşekkür ediyorum Sayın Genç. 
KAMER GENÇ (Devamla) - Peki, Sayın Başkan, benim
konuşmalarım sizi rahatsız ediyor. 
Saygılar sunuyorum. (DYP sıralarından alkışlar)
BAŞKAN - Sayın milletvekilleri, Başbakanlık tezkeresi
üzerindeki görüşmeler tamamlanmıştır. 
Şimdi, Başbakanlık tezkeresini tekrar okutup,
oylarınıza sunacağım:
   26.3.2001
Türkiye Büyük Millet Meclisi Başkanlığına
Türkiye Büyük Millet Meclisinin 21.11.2000 tarihli ve
707 sayılı Kararı uyarınca Diyarbakır, Hakkâri, Şırnak ve Tunceli İllerinde
devam etmekte olan olağanüstü halin, 30.3.2001 günü saat 17.00'den geçerli
olmak üzere 4 ay süreyle uzatılmasının Türkiye Büyük Millet Meclisine arzı,
Bakanlar Kurulunca 28.2.2001 tarihinde kararlaştırılmıştır. 
Gereğinin yapılmasını saygılarımla arz ederim. 
   Bülent Ecevit
   Başbakan
BAŞKAN - Sayın milletvekilleri, Başbakanlık tezkeresini
oylarınıza sunuyorum: Kabul edenler... Etmeyenler... Başbakanlık tezkeresi
kabul edilmiştir. 
Sayın Hatiboğlu, zabıtları getirttim, inceledim, size
de gönderdim; dolayısıyla, burada bir sataşma tespit edemediğim için,
zatıâlinize söz veremeyeceğim.
YASİN HATİBOĞLU (Çorum) - Sayın Başkan, bir dakikanızı
rica edeyim.
BAŞKAN - Buyurun efendim.
YASİN HATİBOĞLU (Çorum) - Bir defa, zabıtlar eksik
gelmiş; yani, bu konuşmanın öncesi var, orada sözler var.
BAŞKAN - Efendim, isminiz, sadece, zabıtların bu
sayfasında geçiyor.
YASİN HATİBOĞLU (Çorum) - Hayır efendim; izin
veriniz... "İşte, Sayın Hatiboğlu'nun dediği, icra takibi noktasına
getirilen Türk çiftçisinin sıkıntıda olduğunu kabul ediyorum. Bunu, hükümetimiz
de kabul ediyor ve bugün, tabiî, siz, basını takip etmediğiniz için, haberleri
izlemediğiniz için, yalnız özele bakıyorsunuz, sübjektif meseleye bakıyorsunuz;
acaba, partimizin du-rumu ne olacak, başımız ne olacak, sonumuz ne olacak, siz
bununla meşgulsünüz..."
BAŞKAN - Peki efendim, mesele anlaşıldı. Ben, burada
bir sataşma tespit edemedim.
Teşekkür ediyorum Sayın Hatiboğlu.
YASİN HATİBOĞLU (Çorum) - Sayın Başkan, doğrudur, Sayın
Köse'nin bana sataşması olmadığını ifade buyuruyorsunuz; bu tavrınızla, siz,
Tüzüğe sataştınız. Zabıtlara geçsin diye ifade ediyorum. (FP sıralarından
alkışlar)
BAŞKAN - Peki efendim.
Alınan karar gereğince, gündemin "Özel Gündemde
Yer Alacak İşler" kısmına geçiyoruz. 
Doğru Yol Partisi Grubu Adına Grup Başkanvekilleri
Sakarya Milletvekili Nevzat Ercan, Aydın Milletvekili Ali Rıza Gönül ve İçel
Milletvekili Turhan Güven'in, ekonomiyi IMF'nin hatalı reçetelerine teslim
ederek kötü yönetim sergilediği ve ekonomik çöküşe yol açtığı iddiasıyla
Başbakan Bülent Ecevit hakkındaki (11/10) esas numaralı gensoru önergesinin
gündeme alınıp alınmayacağı hususundaki görüşmelere başlıyoruz. 
V.- GENSORU, GENEL GÖRÜŞME, MECLİS
SORUŞTURMASI VE 
MECLİS ARAŞTIRMASI
A) GÖRÜŞMELER
1.- Doğru Yol Partisi Grubu adına Grup
Başkanvekilleri Sakarya Milletvekili Nevzat Ercan, Aydın Milletvekili Ali Rıza
Gönül ve İçel Milletvekili Turhan Güven'in, ekonomiyi IMF'nin hatalı
reçetelerine teslim ederek kötü yönetim sergilediği ve ekonomik çöküşe yol
açtığı iddiasıyla Başbakan Bülent Ecevit hakkında gensoru açılmasına ilişkin
önergesi (11/10) 
BAŞKAN - Hükümet?.. Yerinde.
Önerge, daha önce okunmuş olduğu için tekrar
okutmuyorum.
Sayın milletvekilleri, Anayasamızın 99 uncu maddesine
göre, bu görüşmede, önerge sahiplerinden bir üyeye, siyasî parti grupları adına
da birer milletvekiline ve Bakanlar Kurulu adına Başbakan veya bir bakana söz
verilecektir. 
Konuşma süreleri, önerge sahibi için 10 dakika, gruplar
ve hükümet için de 20'şer dakikadır. 
Sayın milletvekilleri, ilk söz, önerge sahipleri adına,
İstanbul Milletvekili ve Doğru Yol Partisi Genel Başkanı Sayın Çiller'e aittir.
Aynı zamanda Grubu adına da Sayın Çiller konuşacağı için, her iki süreyi
birleştirmek suretiyle, 30 dakikayı Sayın Çiller kullanacaklar. 
Buyurun efendim. (DYP sıralarından alkışlar)
DYP GRUBU ADINA TANSU ÇİLLER (İstanbul) - Sayın Başkan,
değerli milletvekilleri ve bizleri televizyonları başlarında izleyen sevgili
vatandaşlarım; hepinizi, sevgi ve saygıyla selamlıyorum. (DYP sıralarından
alkışlar)
Ülkemiz, cumhuriyet tarihinin belki de en ağır
bunalımlarından birini yaşamaktadır. Son krizin açtığı hasarın boyutları henüz
tam olarak bilinmiyor. Sistem, bir bütün olarak bitkisel hayata sokulmuştur.
Sistemdeki bu ağır bunalım halinin, değişik alanlarda krizlerini görüyoruz.
Zaman zaman dışpolitikada, zaman zaman ekonomide, zaman zaman, âdeta, toplumsal
uzlaşmayı bozabilecek raddedeki halk hareketlerinde bunu görüyoruz.
Kafkaslarla ilişkilerimiz, aşağı yukarı, askıya
alınmış; Avrupa Birliğinden dışlanmışız ve görülüyor ki, Türkiye kuşatılıyor.
Ermeni soykırımı iddiaları her taraftan yükseliyor ve böyle bir ortamda, son
olarak, Nova'dan Türkiye'ye, Boğazlara gelecek olan petrolün, Kazak petrolünün
bütün İstanbul'u tehdit altına alacağı gün, birkaç ay gibi kısa bir süre sonra
karşımıza çıkacak ve yine, toplumsal yaşantımızda polis yürüyor; esnaf,
cumhuriyet tarihinde ilk kez yürüyor ve esnafımız, çiftçimiz perişan. Bir
toplumsal barışın tehdit altında olduğu ortamı yaşıyoruz. 
Ekonomide ise, 1997'de gelen iktidar, Sayın Ecevit,
Sayın Yılmaz ve bu suskun ortak modeli, 1998'de ilk krizi, sonra 1999'da
yeniden krizi, sonra 2000'de yeniden krizi, sonra 2001 yılında yeniden krizi
Türkiye'ye ardı ardına yaşatıyor. Millet bakıyor; acaba, kim, ne yapacak? Kim,
gidecek, bu ülkenin onurunu, haysiyetini, tarihini, yurt dışında müdafaa
edecek? Milletin kişilik hakları yok edilmiş, insanlık onuruyla oynanıyor;
acaba, kim, halkın içine çıkacak ve bunun hesabını verecek? Millet bekliyor.
Ekonomi, son üç ayda iki defa üst üste duvara toslamış, toslatılmış; acaba,
kim, bu işin içinden çıkacak? Acaba, Başbakanlık konutu ile Or-An şehri arasına
sıkışmış bir Başbakan mı bunu yapacak? (DYP sıralarından alkışlar) Bugün, bütün
Türkiye'nin her alanında görülen ağır bunalımın gerçek sebebi, ne iktisadidir
ne sosyaldir ne de dışpolitikadan kaynaklanmaktadır. Bu bunalımın esas nedeni
siyasîdir; çünkü, ciddî bir iktidar boşluğuyla Türkiye karşı karşıya. 
MAHMUT ERDİR (Eskişehir) - Seni mi getirecekler?!
TANSU ÇİLLER (Devamla) - Peki, böyle olunca, bütün
Türkiye'nin bildiği gibi, Başbakanlık makamı ve koltuğu aşağı yukarı boş olduğu
zaman kim el koyacak bu meselelere?! Ee, o zaman, bir memur gidecek, öbür memur
gelecek; Cottarelli gidecek, bir başkası tayin edilecek veya ettirilecek! (DYP
sıralarından alkışlar) 
Peki, onca zamanki ödenen bedelleri, bu milletin
açlığını... Biliyor musunuz ki, TÜBİTAK, son verilerinde -gelir dağılımı
üzerinde- 200 milyonun altında kazanan bizim insanımızın nüfusunun yüzde kaçı
olduğunu ilan etti; yüzde 90'ı hayatî harcamalarını yapamıyor, temel
ihtiyaçlarını karşılayamıyor. Millet bu durumda. Okuyoruz, anneler, evlatlarını
başka ailelere vermenin acısını hissediyor, yaşıyor. Babaların intihar ettiğini
okuyoruz. Bunun kim hesabını verecek?.. Eh, o hesabı da Merkez Bankası Başkanı
veriversin!.. Veriversin!.. (DYP sıralarından alkışlar) Hazine Müsteşarı
versin!.. Bu milletin üzerindeki krizden daha ağır bir yük vardır; o yük de, bu
enkazın, şu hükümetin, enkazın ta kendisidir. (DYP sıralarından
"Bravo" sesleri, alkışlar) 
Peki, böyle bir durumda ne olacak? Böyle bir durumda
Sayın Başbakan neyi bekler? Peki, Sayın Başbakan yok da acaba Sayın Başbakan
Yardımcıları var mıdır? İki defa toslamış ekonomide plan hazırlanacak Türkiye
için. Planlama kime bağlı; Sayın Bahçeli'ye bağlı. Ne bekliyor Sayın Bahçeli,
ekonomideki yeni bir planı açıklamak için; bir başkasının tayin edilmesini mi?!
Peki, diğer ortak nerede; o, muhalefet
yapıyor zaten; o, kendi içinde muhalefet yapıyor. (DYP sıralarından
alkışlar) 
Peki, ne olacak; ekonomide bir program hazırlanacak.
Bunca bakan arasında ekonomiden anlayan birisi yok mu, yok mu bir tane?! (DYP
sıralarından "Yok!.. Yok!.." sesleri) Yok ki, tayin ediliyor. 
Peki, soruyorum: Şurada 350 milletvekilisiniz; aranızdan
bir kişi yok mu şu ekonomiden anlayan, gelip
de orada düzeltecek?! (DYP sıralarından alkışlar) Yok mu?! Yoksa,
necisiniz siz, necisiniz?! Ne yapıyorsunuz orada, o milletin koltuğunda ne
yapıyorsunuz?!. Ne yapıyorsunuz?!. 
M. ZEKİ SEZER (Ankara) - Onu millet verdi herhalde, siz
vermediniz... 
TANSU ÇİLLER (Devamla) - Şimdi, böyle bir durumda,
Sayın Başbakan ayrılmazmış, gitmezmiş. Niye; tarih önünde hesap veremezmiş,
millet önünde hesap veremezmiş. 
Sayın Başbakan hesap mı vermek istiyorlar; ilkönce, o
tahrip ettikleri demokrasinin hesabını versinler, o kurulan havuzların, o ara
dönemlerin, o kurulan teknokrat hükümetlerin ilkönce hesabını versinler tarih
önünde. (DYP sıralarından "Bravo" sesleri, alkışlar)
Hesap mı
vereceksiniz; ilkönce, hesap verecekse Sayın Başbakan, murakıp raporlarına
rağmen içi boşaltılan o bankaların hesabını versin millet önünde. (DYP
sıralarından alkışlar) 10,5 milyar dolarların versin ilkönce hesabını... 
M. ZEKİ SEZER (Ankara) - İstanbul Bankası...
TANSU ÇİLLER (Devamla) - Hesap mı vereceksiniz;
ilkönce, örtbas ettiğiniz o Enerji Bakanlığındaki yolsuzlukların hesabını
verin, hep birlikte verin. Davos'ta önünüze konulan o bütün raporların hesabını
verin ilkönce. 
Hesap mı vereceksiniz; ilkönce, tahrip ettiğiniz o
barışın, ülkenin toplumsal barışının, aç bıraktığınız milletin hesabını verin.
İlkönce onun hesabını verin. (DYP sıralarından alkışlar) 
Giderse ne olurmuş; bunalım olurmuş!.. Sayın Ecevit
giderse bunalım olurmuş!.. Buradan ilan ediyorum, yakın tarihimize bakılsın,
görülsün; Sayın Ecevit'in tarihteki her iktidarı bir bunalım vakasıdır. (DYP
sıralarından "Bravo" sesleri, alkışlar) 
Ayrıca, görülüyor ki, sadece o kadar değil; yakın
tarihimizde bakanları yolsuzluktan yargılanıp hapse atılan yegâne Başbakan da,
yine, Sayın Ecevit'tir. (DYP sıralarından "Bravo" sesleri, alkışlar)
Şimdi, bunalım bitsin mi istiyorsunuz Sayın Ecevit;
yapacağınız şey çok kolay: Gelin, şu milletin önünde özür dileyin ve çekilin,
demokrasinin önünü açın. 
M. ZEKİ SEZER (Ankara) - Ona siz değil, millet karar
verir...
TANSU ÇİLLER (Devamla) - Tarih önünde sizi
aklayabilecek yegâne yol odur, yegâne yol odur... (DYP sıralarından
"Bravo" sesleri, alkışlar)
MUSTAFA GÜVEN KARAHAN (Balıkesir) - İstanbul Bankasının
hesabını verin...
TANSU ÇİLLER (Devamla) - Şimdi, IMF kötü oldu, öyle
mi?.. Şimdi, IMF artık kötü oldu, öyle mi?.. Hani nerede o müstehzi yüzler?..
Ta, 98 Aralık ayında buraya gelip söylediğimiz zaman, bunlar tablita
programıdır, 12 ülkede aşağı yukarı sıkça konuşulan uygulaması vardır, bunu
uygulayanlar çok ciddî sıkıntıya girmiştir dediğimiz zaman, o müstehzi yüzler
nerede şimdi?! Hani yüzde 10'lara düşecekti?! Hani üç ayda düzlüğe
çıkaracaktınız?! IMF kötü, öyle mi?.. Bu millet, sizi mi seçti; yoksa, IMF'yi
mi seçti?! (DYP sıralarından "Bravo" sesleri, alkışlar) Eğer
kötüydüyse, niye götürdünüz oraya; niye götürdünüz?!
Şimdi, ne dediysek, doğru çıktı. Bakın, biz, yirmibeş
yıllık bir akademik hocalık ve onbir yıllık da... (DSP sıralarından
"Oo!.." sesleri) Onbir yıllık da... (DSP sıralarından
"Oo!.." sesleri) Evet, evet... Evet, evet... (DSP sıralarından "Oo!.."
sesleri) Bugün daha, geçenlerde... (DSP sıralarından "Oo!.. sesleri)
Sizin... Sizin...
BAŞKAN - Sayın milletvekilleri, lütfen, hatibe müdahale
etmeyin efendim.
Buyurun efendim, siz devam edin.
TANSU ÇİLLER (Devamla) - Bu milletin sesini duymaya
alışın. Bu Meclisi devreden çıkardınız, demokrasiyi devreden çıkardınız.
İstediğiniz, sandıksız demokrasi; ama, ne yaparsanız yapın, tarih bütün bu
yanlışları yazıyor. Hani, geldiniz dediniz ki: "Bu IMF programını
uygulayacağız, üç ayda düzlüğe çıkacağız." Ne dediysek doğru çıktı.
Dediniz ki: "2,8 milyar dolar dış açık olacak." (DSP sıralarından
"1994'ü unutma" sesleri) Oraya da geleceğim... Oraya da geleceğim...
Dediler ki: "1999'un aralık ayı, 2,8 milyar dolar
cari işlemler açığı olacak." Dedik ki, olmaz. Ne olur? Dedik ki, 10 milyar
dolar olur; haklı çıktık yine. 9,7 milyar dolar olarak ilan ettiniz birkaç
hafta önce. Dediniz ki: "Biz, büyümeyi artıracağız, ihracat iyi gidecek,
ticarî açık sadece 14 milyar dolar olacak." Açın bakın, internette de
hepsi var, Meclis konuşmalarımız var. 14 milyar dolar olmaz -daha o zaman
söylüyoruz- 24-25 milyar dolar olur dedik; 27 milyar dolar oldu. Yine, haklı
çıktık. Dedik ki, ilk önce, düşer bu enflasyon, faiz de düşer gibi olur, yüzde
40'lara düşürdük zannedersiniz; ama, arkasından, banka kesimi çöker;
arkasından, çok ciddî bir devalüasyon gelir. Onsekiz aya varmaz gelir bunlar.
Arkasından, bir enflasyon dalgası gelir. Bütün bunlara dikkat edin ve milleti
fakirleştirirsiniz dedik. Dediğimiz her şey doğru çıktı; ama, her şey. Şimdi ne
olacak? Şimdi ne olacak söyleyeyim: Bir derviş gelecek, sihirli değneğini
dokunuverecek ve her şey iyileşecek. Bir mucize daha olacak, ondan sonra da,
Sayın Bahçeli konuşmaya başlayacak. (DYP sıralarından "Bravo"
sesleri, alkışlar)
Şimdi, efendim, kendi dönemlerinde Sayın Bahçeli'nin
-iki yıllık dönemmiş- hiç tahribat yapmamışlar, onlar yeniymişler!.. Sayın
Bahçeli, tayin ettiriliyor insanlar, Planlama sizde,niye bir plan
koyamıyorsunuz önümüze, şu milletin önüne?! 
Dışticaret çökmüş... 9,7 milyar dolar... Cumhuriyetin,
en yüksek rakamı. Dışticaret Müsteşarlığı sizde Sayın Bahçeli, niye milletin
önüne çıkıp bir şey koyamıyorsunuz?! 
İki yıldır çiftçi tahrip oldu. Size bağlı Tarım
Bakanlığı Sayın Bahçeli, ne diyeceksiniz milletin önüne çıkıp çiftçi için; ben
kendi elimle sizi tasfiye ediyorum mu diyeceksiniz, ne diyeceksiniz?! (DYP
sıralarından "Bravo" sesleri, alkışlar) 
Sanayi Bakanlığı size bağlı, bugün, esnafa gidin bir
bakın, gidin Bakırcılar Çarşısına bir bakın, insanların ne halde olduğunu
görün; bir tek kamyon çıkmıyor, Anadolu'ya gitmiyor; günde 70 kamyon çıkarmış.
Orası tekstilin göbeği, orası dericiliğin göbeği, oradan Anadolu'ya gidiyor;
alan yok, gidenin de karşılığı gelmiyor. Size bağlı küçük ve orta ölçekli
işletmeler, size bağlı esnaf; Sayın Bahçeli, neredesiniz siz?! Neyin hesabını
vereceksiniz?! (DYP sıralarından alkışlar)
Efendim, eğer, buradan ayrılırsaymış, ihanetmiş. Siz,
ihanetin hesabını mı vereceksiniz?.. Verin ilkönce, şu cezasını veririz
dediğiniz teröristbaşının... İkinci gün yaparız dediğinizi, Af Yasasının 1 inci
maddesiyle infaz edilemez hale getirdiniz. İhanetin hesabını mı vereceksiniz;
milletin önüne çıkıp onun hesabını verin ilkönce, verin onun hesabını... 
O yolsuzlukların hesabını verin. Burada, kendiniz
korudunuz; o Enerji Bakanlığındaki Dünya Bankası raporlarını biz getirdik.
Sayın Bahçeli, Davos'ta, sizin iktidarınızın önüne Türkiye'nin yolsuzluk
şampiyonluğuna dair uluslararası rapor konuldu. Orada tarih neydi biliyor
musunuz; 1999 ve 2000 yılları; sizin yıllarınız Sayın Bahçeli, gitmeyin geriye.

Siz, eğer, ihanetin hesabını verecekseniz, ilkönce, şu
çiftçinin yoksulluğunun, esnafın yoksulluğunun, aç bıraktığınız insan
kitlelerinin hesabını verin.
Şimdi, böyle bir ortamda, Sayın Yılmaz açıklıyor, diğer
Başbakan Yardımcısı açıklıyor, diyor ki: "Efendim, dışarıdan birileri
tayin ettirildi; ama, bizim bir büyük fedakârlık anlayışıyla bunu kabul etmemiz
gerekti." Şimdi, atanmışlığı kabul eden, cumhuriyet tarihimizdeki yegâne
seçilerek o koltuğu içine sindirebilmiş bir başbakan, elbette, demokrasinin ne
anlama geldiğini anlamayabilir, demokrasiden fedakârlık yapılamayacağını
anlamayabilir; ama, orada, çok önemli bir başka şey var; yıllardır, Sayın
Yılmaz, şunu söyledi, iftiralarla söyledi, kampanyalarla söyledi, dedi ki:
"Ben, çamurun üstünde oturmam." Bugün, cumhuriyet tarihimizin
yolsuzluktan düşürülen yegâne başbakanı, çamur içinde. (DYP sıralarından
alkışlar) Yapacağı yegâne şey, çıkıp milletten özür dileyip, bir an önce
çekilmektir, demokrasinin önünü açmaktır.
Şimdi, burada sordunuz, hemen söyleyelim: "Ee
Çiller, biraz da 5 Nisandan bahset." Öyle değil mi, sordunuz değil mi?..
Ama, ne kadar iyi ettiniz... Ne kadar iyi ettiniz... (DSP sıralarından
gürültüler) Şimdi, bir dinleyin bakalım... Şimdi, bir dinleyin bakalım... (DSP
sıralarından gürültüler)
SAĞLIK BAKANI OSMAN DURMUŞ (Kırıkkale) - İstanbul
Bankasını söyle!
TANSU ÇİLLER (Devamla) - Biz, sizin gibi, öyle, gelip,
yıllarca başbakanlıktan sonra, 1998 krizi, 1999 krizi, 2000 krizi, 2001 krizini
çıkarmadık. Biz, birkaç aylık başbakanlığımız döneminde bir defa fedakârlık
istedik. Ekonomi ise -tarih önünde tescilli- çökmüştü. Nasıl?.. 1990 yılı
başında, Sayın Yılmaz değil miydi, 1990'ların başında, tek başına ANAP
iktidardayken -450 milletvekili vardı o zaman- çoğunluğa sahipken "ben bu
ekonomiyi, öyle birbuçuk iki yılda düzeltemem" deyip -tek başıma
iktidarım, düşünün, nimeti düşünün, tek başına iktidar- milletin önüne çıkıp
"bu ekonomi fena krizde" deyip, seçimlere gidip kaçan Sayın Yılmaz
değil miydi?! (DYP sıralarından alkışlar) İşte, o bıraktığı, o bıraktığı, o
bıraktığı var ya; o bıraktığı, kaçıp bıraktığı krizi, biz kucağımızda bulduk ve
de... 
MUSTAFA GÜVEN KARAHAN (Balıkesir) - Vay be!..
TANSU ÇİLLER (Devamla) - Tescilli, gidip açıp bakın.
Daha bilmiyorsanız, onu bilin bari, onu öğrenin bari.
Şimdi bakın, rakamlara bakın: Yüzde 150 enflasyon, bir
yıl içinde yüzde 65'e düşmüş; Devlet İstatistik Enstitüsü rakamları. Bari,
onlara açıp bakın. Bir yıl fedakârlık istedik. Eksi 6,5 milyar dolar cari
işlemler açığı, bir yılda 2 milyar dolardan fazla verdi. Bizim 3 milyara düşmüş
rezervlerimiz, 16 milyar dolara çıktı bir yılda. 15-16 milyar dolarlarda olan
ihracat, birbuçuk yıl sonra 22 milyar dolardı. Açın, öğrenin... Açın, bakın...
Açın... Ve bütün bunlarla beraber, Türkiye, o zaman terör mücadelesini
yapıyordu. Büyüme eksi 5'ten artı 8'e, OECD birinciliğine çıktı. Birbuçuk yıl
içinde olan rakamlar bunlar. Terör mücadelesinden en ufak bir ödün vermedik.
Bütün kaynakları seferber ettik. Doğu ve güneydoğuya gidilmiyordu, partiler
kapalıydı. Oraya demokrasiyi getirdik. (DSP sıralarından "Oo!.."
sesleri) Orada, partiler yoktu, basın yoktu. Partiler ve basının olmadığı bir
yerde, demokrasi olur mu?! Bari, onu öğrenin demokrasi adına, onu öğrenin
bari... Bari onu öğrenin... (DYP sıralarından alkışlar)
YÜCEL ERDENER (İstanbul) - Biz hepsini biliyoruz...
Hakaret etme...
TANSU ÇİLLER (Devamla) - Sonra ne oldu: Sonra, netice
itibariyle, Türkiye, gümrük birliğine girdi, Türk cumhuriyetlerine yardım etti;
gümrük birliğine girip çöker dedikleri ekonomi, üç yıl üst üste yüzde 8 büyüdü.
Daha da önemlisi, beğenirsiniz beğenmezsiniz, demokrasinin gereği oldu;
milletin önüne gittik. Sayın Baykal erken seçim istedi, o zaman CHP-SHP
koalisyonu vardı. Gittik milletin önüne, hesabını verdik seçilmişler olarak.
Bırakın bu sandıksız demokrasiyi, gidin hesap verin, gidin... Merkez Bankasına
atmayın, millete hesap verin birazcık. (DYP sıralarından alkışlar)
Şimdi, ne varmış?! Şimdi, efendim, acil önlemleri
almışlar. Acil önlemler diye, içinde bir tane yeni, aklı başında, parlak bir
fikir yok. Neymiş: Efendim, Türk Hava Yollarını satacaklarmış; şeker
fabrikalarını özelleştireceklermiş; Telekomu özelleştireceklermiş. Aklınız
sekiz yıl sonra mı geldi?! (DYP sıralarından alkışlar) O Telekom için 40 milyar
dolar verilirken...
MEHMET EMREHAN HALICI (Konya) - Yüzünüzü o tarafa dönün
lütfen.
TANSU ÇİLLER (Devamla) - Ama -Sayın Ecevit orada- Sayın
Ecevit, Sayın Yılmaz beraberce Anayasa Mahkemesine götürdüler; Türkiye'nin, 40
milyar dolarlık değeri olan Telekomunun satışını Anayasa Mahkemesinde iptal
ettirdiler. O zaman daha 20 milyar dolar değil içborçlar. Şimdi, sekiz yıl
sonra, artık satılabilecek hali yok; değeri 3,5 milyar dolar var mı, yok mu
belli değil. Nihayet, kurtuluş reçetesi olarak, bizim sekiz yıl önce
getirdiğimiz sizin engellediğiniz projeyi mi getiriyorsunuz getire getire?! Bu
mu?!. 
Ondan sonra, başka ne yapacaklarmış: Ziraat Bankası ile
Emlak Bankasını birleştireceklermiş; güzel. Peki, sonra ne yapacaksınız;
çiftçiyi ve esnafı, onları, ne yapacaksınız; onları da kamyonlara doldurup, ne
yapacaksınız, varoşlara mı yollayacaksınız?! Ne yapacaksınız onları?
Peki, sonra, başka ne olacak; zamlar... Canım, bu
zamları yapmak için, sizin, öyle, Amerika'dan falan birilerini getirmeye
ihtiyacınız yok; yani, evvelallah, yıllardır o işi yapıyorsunuz, millet cinnet
getirecek, cinnet!.. Şu hale bakın allahaşkına, şu hale bakın!.. Neresinden
başlayacağımı bilemiyorum. Otoyol geçiş ücretine yüzde 25 -bu, daha kriz
öncesi; ama, son iki ayı okuyorum- boğaz köprüsüne yüzde 50 -bunlar artış
oranları- külçe alüminyuma, telefona, elektriğe bir daha, bir daha... Uçak iç
hat biletlerine yüzde 10; demir-çeliğe bir daha, bir daha... İçki, sigara,
akaryakıta bir daha, bir daha... Tüpgaza, bir daha, bir daha... Telefon
konuşmalarına yüzde 20, bir daha... Taşkömürü, kâğıt ürünleri, demir-çeliğe
yüzde 19,9, arkasından bir daha... Ekmek fiyatlarına yüzde 20; elektrik
fiyatlarına bir daha, bir daha, bir daha... Bunlar iki aylık... (DYP
sıralarından alkışlar) Tüpgaz, otogaza bir daha... Kuru çay, akaryakıt... (DYP
sıralarından alkışlar) Bunlar için mi birilerini getirdiniz siz?! Buna gerek
yok.
Peki, başka ne getirdiniz bu acil önlemlerde?! Efendim,
ayın 21'inde 3,9 milyar dolarlık bir ödeme, itfa var. Ne yapacaklarmış?! Şok!..
Şok yapacaklar faizlerde!.. Bu kaçıncı şok belli değil!.. Canım, bunun için de
öyle, Amerika'lardan adam getirmeye gerek yok; siz, Hazinede herhangi bir genel
müdür yardımcısına bunu zaten yaptırırsınız. Bu mu sizin acil önlemleriniz
beyler?! Bu mu?!
Şimdi, ben size bir durumu anlatayım; sizin farkında
olduğunuzu zannetmiyorum; çünkü, Sayın Başbakan, bu son krizden sonra çıktı
"yüzde 30 enflasyon, büyüme olacak" dedi. İyi mi?! Yani, vahim durum
bu aslında; farkında değilsiniz ne olduğunun. 
Bakın, Türkiye'nin, yabancıların elinde 40 milyar
dolarlık, sattığınız ve değeri yok olmuş kâğıdı var. Türk banka sisteminin
elinde 25 milyar dolarlık, yüzde 38'lere kadar varan faizlerle getiri olarak
aldıkları, bugün değeri olmayan kâğıt var. Bugün, Türkiye, bir yılda 25 milyar
dolar -ödemeler dengesinde- dışborç ödeyecek. 6,5 milyar dolar, hemen ama hemen
yenilenmesi gerekli olan döviz borcu var banka kesiminin. 
Bunun ötesinde, sadece, 25 milyar dolar açık var; yani,
açık pozisyonu var. Yani, hani, o, takip etmedikleri, ahbabımdı, kardeşimdi,
bana milletvekili transferi yapandı dedikleri var ya, onun için takip
etmedikleri... Onun yükünü, siz, 10,5 milyar dolar diyorsunuz; Standart and
Poors 40 milyar dolar diyor. Üstelik, onların hepsini de alacağınız 10,5 milyar
dolardan garantilediniz. Bütün bu bankaların aldığı dışborçları biz ödeyeceğiz;
yani, bu zavallı millet ödeyecek, çiftçi ödeyecek, esnaf ödeyecek diye
garantiye bağladınız, bunlardan haberiniz var mı?! Sadece kamu kesiminde 60
milyar dolarlık açık var; 57,4 milyarlık dışborcu var kamu kesiminin. Bu yıl içerisinde, Hazine tarafından, dönmesi
lazım gelen 34 katrilyon var; 3,9'u bitti; o, 3,9'u, üç ay sonra, haziranda nasıl
ödeyeceksiniz? 5 artı ile getirdiği yükle birlikte 8 oldu; 5 idi, 8 oldu. Ne
yapacaksınız siz? Nisanda hiçbir şey yok, temmuzda, eğer bu şok faizle üç ay
daha atarsanız giderek büyüyor; önünüzde ne olduğunu biliyor musunuz? 
Şimdi, bununla, neymiş efendim; kamu bankalarına 17
katrilyonluk kâğıt vereceklermiş. Bunun anlamının ne olduğunu biliyor musunuz,
nedir bu?.. Bu kâğıdı Merkez Bankasına göndereceksiniz...
MUSTAFA GÜVEN KARAHAN (Balıkesir) - Oraya bak, oraya!..
TANSU ÇİLLER (Devamla) - Hayır, ben size bakıyorum;
çünkü, bunları yapan sizsiniz... Sizsiniz bunları yapan... (DYP sıralarından
alkışlar, DSP sıralarından gürültüler)
MEHMET EMREHAN HALICI (Konya) - Sayın Başkan, biz
saygımızı bozmuyoruz. Sayın Genel Başkan, konuşmasını Genel Kurula hitaben
yapsınlar.
BAŞKAN - Lütfen... Lütfen...
TANSU ÇİLLER (Devamla) - Şimdi, siz, daha 17
katrilyonun ne olduğunu bilmiyorsunuz, söyleyelim. (DSP sıralarından
gürültüler) 
BAŞKAN - Buyurun Sayın Çiller, siz, Genel Kurula hitap
etmeye devam ediniz. 
TANSU ÇİLLER (Devamla) - Perişansınız, perişan...
Perişan ettiniz milleti... Sadece siz değil, milleti perişan ettiniz. (DSP
sıralarından gürültüler) 
MEHMET EMREHAN HALICI (Konya) - Biz saygımızı
bozmuyoruz Sayın Genel Başkan, Genel Kurula hitaben konuşun lütfen. 
TANSU ÇİLLER (Devamla) - Şimdi bakın... Dinleyin,
dinleyin de öğrenin. 
BAŞKAN - Sayın Halıcı, lütfen...
TANSU ÇİLLER (Devamla)- 17 katrilyonluk kâğıt basmanın
anlamı nedir, biliyor musunuz; bilmezsiniz!.. Yüzde 225 -yazın oraya-
enflasyondur. Bir program açıkladınız... Yüzde 225 enflasyondur; 17 katrilyonu
basar, geri çekmezseniz eğer, yüzde 225'tir enflasyon. 
Bir program açıkladınız, bu programda devalüasyon
nedir; yok. Yıl sonunda ne olacak devalüasyon bilinmiyor. 5 nisan kararlarında
dövizin fiyatı 42 000 idi "yıl sonu 38 000 lira olacak" dedik, 38 800
lira oldu. Budur... Budur... 
MAHMUT ERDİR (Eskişehir) - 11 000 idi... 
TANSU ÇİLLER (Devamla) - Faizin ne olacağı belli değil,
enflasyon nedir belli değil. Büyüme ne olacak; efendim, eksi 2 olacakmış.
Bakın, dinleyin, yazın oraya. Bugün hiç para basmasanız enflasyon yüzde 70'tir.
Nasıl Aralık 1999'da söyledim, hepsi çıktı, şimdi söylüyorum, yazın oraya;
hiçbir şey yapmasanız yüzde 70'tir enflasyon; hiçbir şey, para basmasalar.
Büyüme de eksi 4'tür. Eğer, dalgalı kurlara devam edecekseniz bugünkü kur yüzde
40 civarıdır, belki artacaktır; çünkü, 1 milyon civarındadır kurun değeri
bugün; ama, ne olacak, program belli değil. E, şimdi, diyeceksiniz ki, ne
yapalım?
Bakın, dinleyin. Şimdi, bir kere bir Ulusal Program
hazırladınız, içinde millet yok, ulus yok; içinde her şey var; faiz var, şok
faiz var, zam var, borsa var, banka var; ama, millet yok, üretim yok. E, ne
olacak; Sayın Derviş gidecek, 6-6,5 milyar dolar IMF'nin verdiği parayı öne
çekecek, 5 de ben koyayım üstüne etsin 10, böyle de bir şey yok ya, diyelim, bu, Türkiye'nin en temel ihtiyacını
dahi karşılamaz. Ne yapacağız; üretime başlayacağız...
(Mikrofon otomatik cihaz tarafından kapatıldı)
BAŞKAN - Sayın Çiller, mikrofonunuzu açıyorum efendim,
lütfen tamamlayın.
TANSU ÇİLLER (Devamla) - Sayın Başkan...
BAŞKAN - Buyurun efendim.
TANSU ÇİLLER (Devamla) - Bu Meclisin devreye sokulduğu
ender anları yaşıyoruz ve her defasında Meclis saf dışı. Bugün keşke gensoru
olmasaydı da bir genel görüşme yapıyor olsaydık, bundan daha ağır bir bunalım
durumunu Türkiye geçirmedi. Bırakın, bir beş on dakika konuşma imkânımız olsun,
burada söyleyeceğimiz şeyler herkes için lazım. (DYP sıralarından alkışlar)
RASİM ZAİMOĞLU (Giresun) - Sayın Başkan haklı efendim,
10 dakika daha verin Sayın Başkan.
TANSU ÇİLLER (Devamla) - Şimdi, yapılması gerekli olan
şey, ilk önce hemen bir program koyun önünüze...
BAŞKAN - Sayın Çiller, bir dakikanızı rica ediyorum
efendim; mikrofonunuzu kapatıyorum ve açıyorum, size de 5 dakika süre
veriyorum, lütfen 5 dakika içinde tamamlayın. (DYP sıralarından alkışlar)
TANSU ÇİLLER (Devamla) - Teşekkür ediyorum Sayın
Başkan.
Şimdi, yapılması gerekli olan şey, ilk önce bir program
ortaya konulacak; yıl sonunda devalüasyon ne olacak... Liberal bir ekonomi bu
narh ekonomisi değil, orada tutacağım değil, yapacağın programa, alacağın
kararlara göre nereye gideceğini söyleyeceksin ekonominin dengeleri açısından. 
Yıl sonunda cari işlemler açığını ne bekliyorsun, yıl
sonunda ticaret açığını ne bekliyorsun... Büyüme ne olacak... Büyüme, öyle eksi
2 falan olmayacak, hiçbir şey yapmasanız eksi 4 bir kere; yani, hiçbir şey
yapılmasa bugünkü projeksiyon...
Şimdi, bununla birlikte, mademki, dışarıdan kaynak
bulunamıyor -bulunamayacağı aşağı yukarı açık- o zaman yapacağımız şey, kendi
üretimimizi seferber etmek. Üretim ne için lazım; enflasyonu düşürmek için arz
lazım. 
En önemli mesele işsizlik; toplumsal barış gidiyor.
Onun için üretim lazım. 
İhracat... Dövizi oradan kazanacağız -25-30 milyar
dolar- oradan kazanacağımıza göre, ilk önce onun önünü açmak lazım. Ne
yapacaksınız; ilk önce, tutun, üretime her imkânı verin. 
Tuttunuz, Eximbankın faizlerini yükselttiniz -herhalde
cinnet getirmiş olmak lazım- düşürün onu, düşürün... İlk önce ne kaynağınız
varsa Eximbanka aktarın, ne kaynağınız varsa. 
Hemen arkasından, şu milletin gübresi yok, ne üretecek?
(DYP sıralarından alkışlar) Zaten pamuktan vazgeçti. Gübreyi veremeyen bir
Tarım Bakanlığı, bir Sanayi Bakanlığı... Ne yapıyorsunuz siz orada Sayın
Bahçeli, ne yapıyorsunuz siz orada?! Şimdi, bütün bunlarla ilk önce üretimi
kaldırın yukarı. Ondan sonra -son derece önemli gördüğüm şeyleri söylüyorum-
-bir malî af lazım. Bu ayın sonunda -ayın 31'inde- faiz ödenecek. Bakın, bu
faizleri görüyor musunuz, yüzde 4 700 faiz, yüzde 40'la almış; yüzde 2 000'le,
yüzde 3 000'le, yüzde 4 000'le faiz ödeyecek; nasıl ödeyecek bunu? Bunun
kararını almak için ne bekliyorsunuz bilmiyorum ki?! Bunu ödeyebilecek im-kânı
yok kimsenin. 
SSK primleri... "Avrupa Birliği" diyorsunuz.
Türkiye'de brüt ücretin SSK primi oranı nedir biliyor musunuz; Türkiye'de bugün
itibariyle yüzde 42. Avrupa Birliği ortalaması nedir; yüzde 24. Tuttunuz, o,
SSK primini de yüzde 50'ye yakın artırıyorsunuz, yüzde 48; yani, böyle bir şey
olması için cinnet getiriyor olması lazım insanın; indirin onları!.. 
Malî affı hemen çıkarın, çıkarın malî affı; zaten
ödeyecek kimse yok, ödeyebilecek kimse yok. Üretimin önünü açın, mesele bu. 
Onun ötesinde başka ne yapın; o bankalar var. Fondaki
bankaların gecelik nakit ihtiyacı ne kadar biliyor musunuz; 8 milyar dolar, 8
katrilyon. Tasfiye edin onları, hemen tasfiye edin, kapatın ve milletin
imkânlarını buraya götürmeyin. Böyle bir ortamda, inanıyorum ki, kısa bir süre
içinde, ilk önce kendi içimizden, kendi üretimimizle, kendi özvarlıklarımızla
bir noktaya doğru gideceğiz.
Şimdi, esas mesele, Meclisle milleti yeniden
bütünleştirebilmek.
Değerli milletvekilleri, millet, Meclisi, kendi Meclisi
olarak görmüyor. Bir liderler sultasından bahsediyorlar, beğenirsiniz
beğenmezsiniz, bu böyle. Yapılması gerekli olan şey: Götürdük, sayın liderlerin
hepsine götürdük, gelin şu Seçim Yasasını değiştirelim, gelin şu Siyasî
Partiler Yasasını değiştirelim, bu millete, benim milletvekilim dedirttirecek
bir sistemi, tercih sistemini getirelim en azından; gelin şunu yapalım. (DYP
sıralarından alkışlar) Bunu millet bekliyor. Aksi takdirde, demokrasi,
sandıksız bir demokrasi niteliğini giderek daha yoğun bir biçimde taşımaya
başladı. Gelin hep birlikte, bir olalım ve Siyasî Partiler Yasası, Seçim Yasası
ve seçim harcamaları... 
Bazı partilerin seçim harcamaları kamu vicdanını
rahatsız ediyor. Yurt dışından gelen kaynaklar var; bunun üzerine mutlaka
parmak basmak lazım ve bununla birlikte, yeniden demokrasiyi işletelim.
Demokrasilerde yapamayan gider, yapan gelir; gidin hesabını verin milletin
önünde; bir yeni başlangıç yapalım, demokrasinin çarkını yeniden çevirmeye
başlayalım ve sandıksız demokrasiye son verelim.
Hepinize saygılarımı sunuyorum. (DYP sıralarından
ayakta alkışlar) 
BAŞKAN - Teşekkür ederim Sayın Çiller.
Mikrofonum kapanmıştı; o yüzden size hemen teşekkür
edemedim.
DEVLET BAKANI VE BAŞBAKAN YARDIMCISI A. MESUT YILMAZ
(Rize) - Sayın Başkan...
BAŞKAN - Buyurun Sayın Yılmaz.
DEVLET BAKANI VE BAŞBAKAN YARDIMCISI A. MESUT YILMAZ
(Rize) - Bana ait olmayan beyanların dile getirilmesi dolayısıyla, sataşmadan
ötürü söz istiyorum.
BAŞKAN - Buyurun Sayın Yılmaz. (ANAP sıralarından
alkışlar)
VI.- AÇIKLAMALAR VE SATAŞMALARA İLİŞKİN
KONUŞMALAR
1.- Devlet Bakanı ve Başbakan Yardımcısı
A. Mesut Yılmaz'ın, İstanbul Milletvekili Tansu Çiller'in DYP Grubu adına
yaptığı konuşmasında, kendisine ait olmayan beyanları dile getirmek sure-tiyle
şahsına sataşması nedeniyle konuşması
DEVLET BAKANI VE BAŞBAKAN YARDIMCISI A. MESUT YILMAZ
(Rize) - Sayın Başkan, biraz önce konuşan Doğru Yol Partisi Genel Başkanı Sayın
Çiller'in bana atfen kullandığı birden fazla sayıda hilafı hakikat beyan
konusunda Yüce Meclisi bilgilendirmek için söz almış bulunuyorum.
Evvela, son güncel gelişmelerle ilgili olarak, benim,
hiçbir platformda, hiçbir basın organına, bizim yurt dışından yapılan bir
atamayı kabul ettiğimiz ve bu yolda fedakârlığa katlandığımız şeklinde bir
beyanım olmamıştır. Bu beyan, Sayın Çiller'e aittir.
HACI FİLİZ (Kırıkkale) - Gazetelerde yazıyor,
gazetelerde...
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - Bana ait olan beyan şudur: Bu karar, bizim kararımızdır; bizim
verdiğimiz, aramızda mutabakatla aldığımız bir karardır. Bu kararı almakla,
hükümetimiz, belki bir fedakârlığa katlanmıştır; ama, Sayın Çiller'in ima
ettiği gibi, bize dışarıdan empoze edilmiş bir karar söz konusu değildir. 
HACI FİLİZ (Kırıkkale) - IMF...
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - İkinci olarak, 1991 seçimlerinden önce, benim, zamanın Başbakanı
olarak, ekonominin çok kötü durumda olduğu, çok ciddî bir istikrar programı
uygulanması gereği nedeniyle erken seçime gittiğimiz yolunda bir beyanım da
olmamıştır. Benim o tarihte söylediğim şudur: Türk ekonomisi, yaşadığı dönüşüm
süreci içerisinde, popülist tedbirleri, bir seçim ekonomisini kaldıramayacak
durumdadır. Onun için, bir an önce millete müracaat edilmelidir; kim iktidar
olursa, bu dönüşümün gerektirdiği yapısal reformları da içeren ciddî bir
programı bir an önce uygulamalıdır."
Bu sözlerimi Sayın Çiller'in anlamasını hiçbir zaman
beklemedim, bugün de anlamadığını üzülerek görüyorum. O Sayın Çiller ki,
1994'te bir belediye seçimini bahane ederek, en popülist tedbirleri uygulamış,
Türk parasında -değerli milletvekilleri dikkatinizi çekiyorum- yüzde 300 değer
kaybına sebep olmuş, cumhuriyet tarihimizin en ağır enflasyonunu ve en büyük
küçülme oranını bu millete yaşatmış ve 1991'de bizden ekonomiyi devralırken,
hazırladığı UDİDEM Programında, UDİDEM adlı, şimdi hatırlamadığını sandığım
programda, milletimize, -bütün verilerini bildiği, bütün rakamlarına hâkim
olduğu ekonominin enflasyon oranını 500 günde yüzde 5'e indirmeyi taahhüt
etmiş, ekonomiden sorumlu Bakan olarak, Başbakan olarak, Başbakan Yardımcısı
olarak görev yaptığı 6 yılın sonunda, 1997 Haziranının sonunda, bize, enflasyon
oranını yüzde 80 olarak devretmiştir. (ANAP, DSP ve MHP sıralarından
"Bravo" sesleri, alkışlar)
Bugün yaşanan ekonomik sıkıntıların hiçbirisi, Sayın
Çiller'in sorumluluk döneminde Türkiye'nin yaşadığı ekonomik sıkıntılardan daha
büyük değildir. (DYP sıralarından "Allah, Allah" sesleri, alkışlar[!]

İSMET ATTİLA (Afyon) - Aynaya bakın, aynaya...
MEHMET SAĞLAM (Kahramanmaraş) - İnsaf... İnsaf...
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - Ama, bugün yaşanan sıkıntıların temelinde... Bugün yaşanan
sıkıntıların temelinde...
ALİ RIZA GÖNÜL (Aydın) - Siz varsınız.
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - ...kamu bankalarını bir gizli bütçe gibi, ikinci bir Merkez Bankası
gibi kullanan, Ziraat Bankasını, Halk Bankasını, Emlak Bankasını tamamen siyasî
amaçlarla istismar eden, 1991'den 1997'ye kadar bu ülkenin yönetim
sorumluluğunu taşıyan iktidarlar vardır. Bu sözlerimden kuşku duyanlar, lütfen,
1991 yılındaki kamu açıklarını çıkarsınlar, Anavatan Partisinin devrettiği kamu
bankalarının açıklarını çıkarsınlar...
İSMET ATTİLA (Afyon) - Sayın Taha Akyol'a sor.
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - 1997'de, bize, Refah Partisi ile...
NEVZAT ERCAN (Sakarya) - Sayın Bakan, Türkbank...
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - ...Doğru Yol Partisi koalisyonunun devrettiği ekonominin tablosuyla
karşılaştırsınlar. Kamu açıklarını biz ne devretmişiz, ne devralmışız...
ALİ RIZA GÖNÜL (Aydın) - Açtırdığınız bankalardan
bahsedin. 
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - ...bugün ne noktadadır bütün bu süreçler...
BAŞKAN - Sayın Gönül, lütfen, müdahale etmeyin efendim,
çok rica ediyorum. 
İSMET ATTİLA (Afyon) - Osman Ulagay'a sorun.
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - ...bütün bu on yıllık süreç içerisinde en büyük sorumluluk
kimindir, hangi hükümetindir, hangi koalisyonundur, hangi siyasînindir; onu,
burada, milletin huzurunda, hep birlikte tartışalım. Ama, burada, afakî
konuşmalarla, sanki kendisinin bu süreçte hiç sorumluluğu yokmuş gibi, en büyük
sorumluluğu taşıdığını unutarak...
HACI FİLİZ (Kırıkkale) - Geç orayı geç...
DEVLET BAKANI VE BAŞBAKAN YARDIMCISI A. MESUT YILMAZ
(Devamla) - ... veya millete unutturmaya çalışarak, bugün yaşadığımız ve
kendisinin neden olduğu ekonomik sıkıntıları siyaseten istismar etmek, bir
siyasî parti liderine yakışmayan bir tutumdur. 
Yüce Meclise saygılarımla arz ederim. (ANAP, DSP ve MHP
sıralarından alkışlar) 
BAŞKAN - Teşekkür ediyorum Sayın Yılmaz.
İSMET ATTİLA (Afyon) - Sayın Taha Akyol'a sorsunlar,
Sayın Osman Ulagay Beye sorsunlar.
V. - GENSORU,
GENEL GÖRÜŞME, MECLİS SORUŞTURMASI VE 
MECLİS
ARAŞTIRMASI (Devam)
A) GÖRÜŞMELER
(Devam)
1.- Doğru Yol
Partisi Grubu Adına Grup Başkanvekilleri Sakarya Milletvekili Nevzat Ercan,
Aydın Milletvekili Ali Rıza Gönül ve İçel Milletvekili Turhan Güven'in
Ekonomiyi IMF'nin Hatalı Reçetelerine Teslim Ederek Kötü Yönetim Sergilediği ve
Ekonomik Çöküşe Yol Açtığı İddiasıyla Başbakan Bülent Ecevit Hakkında Gensoru
Açılmasına İlişkin Önergesi (11/10) (Devam)
BAŞKAN - Sayın milletvekilleri, siyasî parti grupları
adına ikinci söz, Fazilet Partisi Grubu adına, Sıvas Milletvekili Sayın
Abdüllatif Şener'e aittir.
Buyurun efendim. (FP sıralarından alkışlar)
FP GRUBU ADINA ABDÜLLATİF ŞENER (Sıvas) - Sayın Başkan,
değerli milletvekilleri; sözlerime başlarken, Fazilet Partisi Grubu adına
hepinizi saygıyla selamlıyorum.
Sözlerime, biraz önce, Başbakan Yardımcısı Sayın Mesut
Yılmaz'ın altını çizdiği bir iki konuyla başlamak istiyorum. Refahyol
Hükümetinde Maliye Bakanı olarak bulundum. Şu anda Fazilet Partisindeki pek çok
milletvekili arkadaşımız da, o dönemde bakanlık yapmıştır. Haziran 1996'da
göreve gelen ve Haziran 1997'de görevi bırakan Refahyol Hükümeti başarılı bir
hükümettir ve bu dönemde uygulanan politikalar, işsizi, çiftçiyi, esnafı,
memuru, emekliyi, işçiyi sevindiren politikalar olmuştur.
Biraz önce, Sayın Yılmaz, 1997 yılını da ifade etmek
suretiyle, kamu açıklarının büyüdüğünü söylemişlerdir ve kendilerinin
devrettiği tablonun iyi olduğunu söylemişlerdir; ama, açıp rakamlara
baksalardı, ifadelerinin tam tersi gerçektir, onu görürlerdi.
Elimde, 1991 yılından 2000 yılına kadar kamu
açıklarının listesi var. 1997 yılı, Refahyolun işbaşında bulunduğu, bütçesini
yaptığı yıl. 1991 yılından 2000 yılına kadar, özel şartları hariç, 1995 yılı
hariç, kamu açıklarının en düşük olduğu yıldır. (FP sıralarından alkışlar) Biz,
Refahyol Hükümeti olarak, size, son oniki yılın en düşük kamu açığını teslim
ettik Sayın Yılmaz. Geçen yıl, 1999 yılında ise, kamu açıklarının gayri safî
millî hâsılaya oranı yüzde 15,3 olmuştur ki, bu, sizin döneminizdir, DSP'nin
iktidar olduğu, MHP'nin iktidar olduğu dönemdir ve cumhuriyet tarihinin en
yüksek kamu açığıdır. (FP ve DYP sıralarından "Bravo" sesleri,
alkışlar) 
Kamu bankalarının görev zararıyla ilgili ise, yine
verdiğim bir soru önergesine, bu kabinede bulunan bir sayın bakanın cevabı
vardır. İki kamu bankasının 20 milyar dolar açığı vardır. Bu açıkların nereden
kaynaklandığını sordum. Soru önergesi önümdedir ve bu kamu açıklarının ortaya
çıkmasında da, Refahyol Hükümetinin dahli yoktur; çünkü, Refahyol Hükümeti
olarak, biz, o dönemde, çiftçiyle ilgili ödemeleri de, KOBİ kredilerini de
sürekli bütçeden ödedik ve kamu bankalarına yük getirmedik; ama, Refahyolun
görevden ayrılmasından sonra, maalesef, Sayın Mesut Yılmaz, Başbakan olarak,
Başbakan Yardımcısı olarak, DSP'li ve MHP'li iktidar ortaklarıyla birlikte,
kamu bankalarına da büyük görev zararları açmıştır, kamu açıklarını da
cumhuriyet tarihinin en yüksek açıkları haline getirmiştir. (FP ve DYP
sıralarından alkışlar)
Evet değerli milletvekilleri, bugün bir gensoru
görüşmesi yapıyoruz. Bu gensoruyla, Türkiye Büyük Millet Meclisi üyeleri
olarak, Sayın Başbakan ve hükümetine güven duyup duymayacağımızı bir kez daha
test edeceğiz. Yaptığımız, yapacağımız konuşmalarla da, bu hükümete niçin güven
duyamayacağımızı ifade etmeye çalışacağız ancak, değerli arkadaşlarım, buna
ihtiyaç var mı diye sorduğumda, kendi kendime diyorum ki: Hayır, buna ihtiyaç
yoktur; çünkü, Sayın Başbakan ve hükümeti, kendisine güven duyulamayacağını, şu
ana kadar bin kez ispat etmiştir ve kanıtlamıştır. (FP sıralarından alkışlar) 
Evet, bu hükümete güven duyulamaz, DSP'li, MHP'li ve
ANAP'lı, Sayın Ecevitli, Sayın Bahçelili ve Sayın Yılmazlı bu hükümete güven
duyulamaz; çünkü, bu hükümet, Meclise ne getirdiyse, siz, iktidar
milletvekilleri olarak, gece sabahlara kadar mesai yaptınız, bizim hükümetimiz
bunu gönderdi dediniz ve Meclisten geçirdiniz, bu hükümetin yanlışlarını da bu
Meclisten geçirdiniz; ama, maalesef, şu anda, iktidar milletvekilleri olarak,
başınız dik, alnınız açık değildir, sıkılmadan, başınızı önünüze eğmeden
vatandaşın karşısına çıkacak durumunuz kalmamıştır. (FP sıralarından alkışlar)
Cumhuriyet tarihî boyunca hiçbir hükümet, kendisine destek veren iktidar
milletvekillerine böylesine bir işkence çektirmemiştir, işkence altındasınız,
hükümetin uyguladığı işkence altındasınız. (FP sıralarından alkışlar) Bu Çin
işkencesine daha ne kadar katlanacaksınız; bugün, burada, bunun kararını vermek
durumundasınız değerli arkadaşlarım.
MEHMET EMREHAN HALICI (Konya) - Senin sataşmalarına da
katlanamıyoruz. Lütfen...
ABDÜLLATİF ŞENER (Devamla) - Değerli milletvekilleri,
bu kabine, kendisine inanmıyor, kendisine güvenmiyor; siz nasıl
güveneceksiniz?! Güvenoyu istiyor. Gensoru, bir anlamda, güvenoyu isteme
demektir, güvenoyu ortaya koyması demektir Türkiye Büyük Millet Meclisinin;
ama, bu kabinenin kendisine güveni var mı?! 36 tane bakan var, genel
başkanlarınız var, başbakan yardımcısı, başbakan olarak kabinede görevliler;
ama, ekonomiyi dört ay içerisinde iki kere büyük bir krize soktular; cumhuriyet
tarihinin en büyük krizini bu ülkeye yaşattılar; ama, ekonomik sorunları çözmek
için, maalesef, içlerinden birine ekonomiyi emanet edemediler. İktidar
milletvekilleri olarak sıraları dolduruyorsunuz, Meclisin büyük çoğunluğuna
sahipsiniz, 350 milletvekilisiniz; ama, içinizden bir tekini ekonomiyi emanet
etmek için kabineye çekmemişlerdir, davet etmemişlerdir, almamışlardır. Bu
kabine ve bu sayın genel başkanlar, kendilerine, kabinelerine ve milletvekillerine
güvenmiyorlar; siz niçin güveneceksiniz, her gensoruda niçin destek
vereceksiniz?! Bunun muhasebesini yapmayı düşünmüyor musunuz? (FP ve DYP
sıralarından alkışlar)
Bu hükümete halkın da güveni yok değerli arkadaşlarım,
vatandaşın da güveni yok. Mevcut iktidar, demokratik kuralları, teamülleri ve
beklentileri altüst etmiştir. Kurulduğu günden beri bu hükümetin önceliğinde
halk yoktur, insan yoktur. 
18 Nisan seçimlerinden önce, yoksulluk ve sefalet vaat
etmediniz. Seçim bölgelerinde, kahvelerde konuştunuz değerli milletvekilleri,
meydanlarda konuştunuz. Bu halka, oy aldığınız, size Meclisi açan, sizi Türkiye
Büyük Millet Meclisine gönderen vatandaşlarımıza, halkımıza sefalet vaat
etmediniz, yokluk, yoksunluk vaat etmediniz; ama, işbaşına geldiniz, iktidar
oldunuz, iki yıldır bu milleti sefalet içerisinde mahvettiniz, perişan ettiniz.
İki yıldır, bu mevcut 57 nci; Ecevit Hükümetinin, halka vaat ettikleri
içerisinde bir tekini gerçekleştirdiğine dair şu kürsüde söyleyebileceği tek
bir söz yoktur. Vatandaşa ne söylemişseniz, iki yıldır tam tersini
yapıyorsunuz, tam tersini uyguluyorsunuz. Yapılan tüm kamuoyu yoklamaları da,
bu halkın ve vatandaşlarımızın bu hükümete güveninin kalmadığını
göstermektedir. Bu iktidarın peşini bırakmak için neyi bekliyorsunuz; köşeyi
dönmeyi mi bekliyorsunuz?! Ama, bilesiniz ki, onun ucunda uçurum vardır,
sefalet vardır ve yokluk vardır. 
MEHMET EMREHAN HALICI (Konya)- Yeni oluşumu mu
bekleyelim?!
ABDÜLLATİF ŞENER (Devamla)- Yolsuzluklarla, bu güzel
ülkenin kaynaklarını açıkça yağmalattırıyorsunuz. Yolsuzluklar altında halk
yoksullaşmıştır, vatandaşlarımızın beli bükülmüştür. Türkiye'yi yolsuzluk
sıralamasında dünya dördüncüsü haline getiren, sizin iktidarınızdır, 57 nci,
Ecevit Hükümetidir, DSP, MHP ve ANAP iktidarıdır. (FP sıralarından alkışlar) 
Yolsuzluk nedeniyle bu yoksul vatandaşlarımız yüzde 36
fazla vergi ödemektedir. Her yolsuzluğun kaç trilyon, kaç katrilyon çalıp
götürdüğünü, basın ve Meclis, tartışmaktan yorulmuştur ve bıkmıştır. Sadece içi
boşaltılan bankaların zararı, 15 milyar doların üzerindedir. 2001 yılındaki tüm
devlet yatırımlarının 4-5 katı tutarında bir meblağdır bu; tüm personel
harcamalarının tamamından daha fazla bir miktarı ifade etmektedir. Lağım
patlamış, pislikler sokaklara kadar taşmış, pis kokular her yanı kaplamış,
artık üzeri kapatılacak yanı kalmamış ve tam bu ortamda, sanki, hükümet
yolsuzluklarla mücadele ediyor gibi nutuklar atmaya çalışıyorsunuz. Hayır,
zaptedecek tarafınız, gücünüz kalmamış, her tarafa taşmış; ama, bu hükümetin
gayreti var, bu hükümetin çabası var; fakat, bu hükümetin gayret ve çabası,
yolsuzlukların, soygunların ve vurgunların kabineye bulaşmasını önlemek
içindir. (FP sıralarından "Bravo" sesleri, alkışlar) Gece gündüz
gösterdiğiniz gayret ve çaba bundan ibarettir. 
Bu yetmezmiş gibi, yolsuzlukları aleniyet kazanmış
olanlar arasında bile ayırımcılık yapılmaktadır. Bankanın birinin içini
boşaltanlar gözaltına alınıyor, içeri atılıyor; aynı durumdaki bir başkası,
Dinç Bilgin, Etibankın içini boşalttığı iddiasıyla malul; ama, karakola bile
çağrılmıyor, üstelik, çıkar amaçlı suç örgütü oluşturarak banka kaynaklarını
firmalarına aktardığı iddialarına rağmen. Bunun gücü, medya patronu oluşundan
mı gelmektedir? Murat Demirel ile Dinç Bilgin'in arasındaki fark nedir?
Arkasında hangi etkili isimler vardır? Bu hükümet mi arkasındadır; yoksa bu
hükümetin içindeki bazı bakanlar mı arkasındadır? Bunun hesabını vermek
zorundasınız. (FP sıralarından "Bravo" sesleri, alkışlar) Ama, kim
arkasındaysa, bilsin ki, aynı zamanda suç ortaklığı yapmaktadır. Kimse, ama,
hiç kimse, bu hükümet ekonomiyi iyi yönetiyor diyemez, demesi mümkün değildir.
Hiç kimse, bu hükümet önünü görüyor diyemez; demesi de mümkün değildir; çünkü,
bu iktidar, bu hükümet, her şeyi berbat etmiştir ve her şeyi mahvetmiştir.
Hiçbir cumhuriyet hükümeti, dört ayda ekonomiyi iki kez büyük krize
sürüklememiştir. Devlet Bakanı Sayın Bahçeli "ekonomi iyi gidiyor, kısa
zamanda herkes rahatlayacak" demiştir; ama, aradan bir hafta geçmeden,
cumhuriyet tarihinin en büyük ekonomik krizi patlamıştır ve yaşanmıştır. Önünü
görmekten bu kadar mahrum bir hükümet, yeryüzüne gelmemiştir. 
Neyi iyi yaptınız, biz bu kürsülerden bu iyi
yaptıklarınızı söylemedik?! Burada eleştiriyorsak, eleştirilerimizin dozu
artıyorsa, bilesiniz ki, yaptığınız işlerin bu ülkeyi felakete sürükleyişinden
dolayıdır. Yüzde 15,3'lük gayri safî millî hâsılaya oranla, cumhuriyet
tarihinin en yüksek kamu açığını, sağnak gibi vergi yağdırdığınız halde, bu
ülkeye siz yaşattınız. 27 milyar dolarla, cumhuriyet tarihinin en yüksek
dışticaret açığı, sizin, ekonomiyi tahrip eden, mahveden politikalarınız
yüzünden ortaya çıkmıştır. 10-11 milyar dolarla, cumhuriyet tarihinin en yüksek
ödemeler dengesi açığı da, yine, sizin ekonomiyi kötü yönetmeniz sebebiyle
ortaya çıkmıştır ve bu rakamlar, bu tablolar, Türkiye'yi bir felakete
sürüklemiştir. 
Üç yıllık bir dönemin sonunda, ekonomiyi küçülten tek
iktidar sizsiniz. 1999 yılında, ekonomi yüzde 6,1 küçülmüştür. Şimdi, 2001
yılında, yani, üçüncü yılınızın sonunda, ekonominin yüzde 2 küçüleceğini
söylüyorsunuz. Dolayısıyla, üç yıllık bir periyot içerisinde cumhuriyet tarihi
boyunca bütün rakamları incelediğinizde, ekonomilerin büyüdüğünü göreceksiniz;
ama, bu üç yıllık periyot içerisinde ekonomiyi küçülten tek iktidar, 57 nci,
Ecevit iktidarıdır, Ecevit Hükümetidir. 
22 katrilyon lirayla cumhuriyet tarihinin en yüksek
faiz ödemesini rantiyeye aktaran yine sizlersiniz, sizin iktidarınızdır. Hiçbir
cumhuriyet hükümeti, sizin gibi 13 banka batırıp, milleti katrilyonlarca lira
zarara sokmamıştır; faizler, hiçbir devirde, sizin devri iktidarınızdaki gibi
yüzde 7 500'e çıkmamıştır. 10 trilyonu, olan bir gecede 2 trilyon lira
kazanmıştır. Hep rantiyeye çalıştınız, rantiyenin kasasını ve kesesini
doldurdunuz. Hiçbir devirde, sizin gibi, hükümet, yüzde 10 enflasyon hedefi
gösterip Hazine yüzde 144'le ve yüzde 193'le borçlanmamıştır. Sadece geçen
hafta yaptığınız borçlanmalarla, yıllık, bu millete maliyetiniz 4 katrilyon
liradır, üç aylık maliyetiniz ise 1 katrilyon liradır ve değerli arkadaşlarım,
değerli iktidar milletvekilleri, hiçbir devirde, cumhuriyet tarihi boyunca,
saman fiyatları buğday fiyatlarını geçmemiştir. Köylüyü mahveden, ezen, tüketen
sizlersiniz, bu iktidardır. (FP ve DYP sıralarından alkışlar)
Evet, borsayı salladınız, inip çıktı, dövizi bastırdı;
sonra patlattınız, faiz peşinde koşanları kazandırdınız; ama, sabanını sürmek,
tezgâhını işletmek için faize elini kaptıranları batırdınız, borsa
spekülatörlerini zengin ettiniz; kriz öncesi Merkez Bankasından milyarlarca
doları çekenleri abat ettiniz, yatırım yapanları, üretenleri, çalışanları
perişan etti, mahvettiniz, zam yağmuruna yakalanan işsiz ve yoksul
vatandaşlarımızı mahvettiniz. Üç yılın sonunda ortaya çıkan tablo, doğrudan
doğruya rantiyeye çalışmış olmanızdır.
Sayın Yılmaz biraz önce kürsüye geldiler ve enflasyon
rakamlarından bahsettiler ve her gensoru görüşmelerinde, iktidar
milletvekilleri de hükümetin enflasyon politikaları üzerinde nutuklar
atmaktadır; ama, sıkılacak yüz olduğu takdirde, açıkça söylüyorum, bu iktidarın
da, iktidar milletvekillerinin de enflasyonun e'sinden bile bahsetmeye hakları
yoktur, yüzleri yoktur. (FP ve DYP sıralarından alkışlar)
İşte İstanbul Sanayi Odasının rakamları: "İç
satışlar yüzde 36, siparişler yüzde 33 azalmıştır; üretim yüzde 32 düşmüştür;
istihdam yüzde 31 azalmıştır." Bunun anlamı, Türkiye'de işsizlik
patlamıştır değerli arkadaşlarım. İşsizlik, işsizliğin, tek bir kuruşluk
garantili geliri olmadan yaşamanın ne demek olduğunu düşündünüz mü?! İktidar
ortakları düşündüler mi?! Bu ülkede milyonlar var, böyle mahzun, böyle perişan;
yalınayak, üstü çıplak torunuyla gözü yaşlı bir ninenin halini hiç düşündünüz
mü?!
İşsizlikten aile düzeni kuramayan milyonları, her öğün
nasıl sofra kurabileceğini şaşıran anaları babaları, yetersiz beslenen
milyonlarca körpecik çocuklarımızı
düşünebiliyor musunuz?! Bu iktidar düşündü mü?! Şu ana kadar uyguladığı politikalarda
insan var mı, aç var mı, yoksul var mı, çıplak var mı; hayır, bunların hiçbiri
yoktur, insan yoktur, halk yoktur. Bunların politikalarında, bu mevcut
iktidarın politikasında, maalesef, insanımız yoktur, oy aldıkları vatandaşlar
yoktur.
Yetersiz beslenen milyonlarca körpecik çocuklarımız ve
evindeki bozuk televizyonun her gün 24 saat tüketimi kamçıladığı bir ortamda,
çocuğunun en küçük bir isteğini karşılamaktan aciz bir babanın çektiği
ıstırabı; yıkılan, felakete sürüklenen yuvaları hissedebiliyor musunuz?!
Bu ülkede nüfusun yüzde 25'i, yani, 16 milyon insan,
açlık sınırında yaşamaktadır değerli milletvekilleri. Geçen yıl, Sosyal
Yardımlaşma Fonundan 6 milyon insanımız yardım talep etmiştir. Bu rakamları bir
kez önünüze koydunuz mu, bir kez düşündünüz mü?! İşbaşına getirdiğiniz, her
oylamada desteklediğiniz, içinizden çıkan şu iktidar bunu düşünüyor mu? Niye
düşünmüyor diye hiç hesap sordunuz mu? Hiç hesap sormayı düşündünüz mü? (FP
sıralarından alkışlar)
Söylediklerimizi anlayamadığınızın farkındayım; çünkü,
iki yıldır bu iktidar, banka demiştir, para demiştir, faiz, borsa, döviz
demiştir, bunlarla uğraşmıştır ve bunların da altını üstüne getirmiştir; ama,
bu iktidar, bu hükümet, bu iki yıl boyunca, hiçbir zaman yatırımı düşünmemiştir,
üretimi düşünmemiştir ve insanı yok saymıştır. İnsanı yok sayarak, bu ülkenin
üretici güçlerini, üretim dinamiklerini yok sayarak iktisat politikası
uygulanmaz. Uygularsanız, sadece bugüne batırmazsınız, Türkiye'nin rekabet
gücünü kırarsınız, Türkiye'nin geleceğini mahveder, perişan edersiniz.
Yaptığınız da odur. 
Sorun, sadece işsizler sorunu değil. İnsanın olmadığı
bir iktisat politikasında sadece işsizler perişan olmaz, aynı zamanda,
çalışanlar, işi olanlar, tezgâhı olanlar da batar. Nitekim, bu iktidar, işi
olanları, tezgâhını sürdürmeye çalışanları da batırmıştır. 
Memur, işçi ve Bağ-Kur emeklileri, maalesef, iki yıldır
ücretlerindeki reel kayıplar sebebiyle perişan hale düşmüşlerdir. 1999 yılında
enflasyonun altında ücret artışı sağlanmıştır. 
(Mikrofon otomatik cihaz tarafından kapatıldı)
BAŞKAN - Sayın Şener, 3 dakika süre ilave ettim; lütfen
tamamlayın efendim.
ABDÜLLATİF ŞENER (Devamla) - 2000 yılında da yine
memurlar, emekliler enflasyona ezdirilmiştir ve bu iktidar, hak arayan memuru,
baskıyla, sürgünle susturmaya çalışmaktadır. Bayındırlık Bakanlığından, Köy
Hizmetlerinden, TEDAŞ'tan, Adalet Bakanlığından, kamu bankalarından ve eğitim
kurumlarından hak talep eden memurlarla uğraşmayı, sürmeyi, tayinleri,
nakilleri, hak talep edenleri susturmak için bir araç olarak gören bir
iktidarla karşı karşıyayız.
Asgarî ücret, asgarî mutfak masrafının yarısı bile
etmiyor. 4,5 milyon insan, mutfak masraflarının yarısını karşılayamayan gelirle
nasıl yaşıyor, hayatını nasıl devam ettiriyor?! Ve maalesef, mevcut iktidar,
özelleştirmeleri de işsizleştirme politikasının bir aracı haline getirmiştir ve
de bunun arkasından, işi olanlar işini kaybetmektedir. 
Çiftçiler, yine bu iktidarın uyguladığı yanlış ekonomik
politikalar yüzünden mahvolmuşlardır ve perişan olmuşlardır. 
Yanlış politikalarınız yüzünden bulutlar bile
kurumuştur. 
Ürün bedelleri, hedef enflasyona göre belirlenmiştir.
Bunun neticesinde, enflasyon oranları yüksek çıkmıştır, yüksek çıkmaktadır. 
Buğday üreticisi, ayçiçeği üreticisi, tütün,
şekerpancarı, çay, fındık, kayısı, üzüm, incir üreticileri, maalesef, bu
iktidarın yanlış tarım politikaları altında ezilmişler, katrilyonlarca liralık
gelir kaybına uğramışlardır. Bugün, 2 milyon çiftçi, ziraî kredi borçları
yüzünden, faizleri yüzünden haciz ve hapis tehdidi altındadır ve yine, esnaf ve
sanatkârlar da izlediğiniz yanlış ekonomik politikalar yüzünden, aynı şekilde,
tezgâhını sürdüremez olmuştur. Esnafın
yüzde 90'ı, Bağ-Kur ve SSK borçlarını ödeyemez hale gelmiştir. Çeklerin yarısı
dönmektedir ve de maalesef, ek vergiler, hayat standardı adı altında,
kazanmayan, tezgâhını kapatma noktasına gelen esnaf ve sanatkârın tepesine
vergi diye binen, yine, bu iktidardır. Kredi faizleri altında esnafı ve
sanatkârı ezen ve de kredi taleplerine cevap vermeyen, yine, bu iktidardır.
Yatırım yapmak, üretim yapmak isteyen gerçek işadamlarımızı da, reel sektörü de
izlediğiniz, iki yıldır sürdürdüğünüz yanlış ekonomik politikalar, yatırımdan
ve üretimden caydırmıştır; bu yüzden, Türkiye'de işsizlik patlamıştır. 
Değerli arkadaşlarım, bu hükümetin iki ay önce
Meclisten geçirdiği bütçeyle ilgili hedefleri, iki ay sonra iflas etmiştir.
Bütün hedefleri iki ay içerisinde iflas eden bir hükümete güvenoyu veremezsiniz. Düşünün, kararınızı
verin; ama, kartondan bir iktidara,
mukavvadan bir bıçak olmaktan...
(Mikrofon otomatik cihaz tarafından kapatıldı)
BAŞKAN - Teşekkür ediyorum Sayın Şener size de.
ABDÜLLATİF ŞENER (Sıvas) - Saygılar sunarım. (FP ve DYP
sıralarından alkışlar)
BAŞKAN - Teşekkür ediyorum efendim. 
Sayın milletvekilleri, gruplar adına başka söz talebi
yok. 
Hükümet adına, Sayın Şükrü Sina Gürel. 
Buyurun Sayın Bakan. (DSP, MHP ve ANAP sıralarından
alkışlar)
GÜNEŞ TANER (İstanbul) - Sayın Başkan.. 
BAŞKAN - Sayın Bakan, bir dakikanızı rica edebilir
miyim. 
Buyurun Sayın Taner. 
Bir dakika, mikrofonunuzu açayım; buyurun. 
GÜNEŞ TANER (İstanbul) - Sayın Başkan, konuşmacı,
konuşması sırasında, hiçbir iktidar partisi milletvekilinin, yüzü kızarmadan,
gelip burada enflasyonla mücadele edildiğini söylemesinin mümkün olmadığını
ifade buyurmuşlardır. Bu sataşmadır ve hem bugün iktidar partisi milletvekili,
hem de o dönemlerde ekonomiden sorumlu bakan olarak, bu sataşmaya cevap verip
doğruları ifade etmek istiyorum efendim.
BAŞKAN - Efendim, Sayın Bakanı kürsüye davet ettim;
zabıtlara da bakayım, değerlendireyim, gerekirse size sataşmadan dolayı söz
verebilirim. 
Buyurun Sayın Bakan, devam edin efendim.
DEVLET BAKANI ŞÜKRÜ SİNA GÜREL (İzmir) - Teşekkür
ederim Sayın Başkan.
Sayın Başkan, sayın milletvekilleri; Yüce Meclisi
şahsım ve hükümetim adına en içten saygılarımla selamlıyorum. 
Sayın milletvekilleri, Türkiye ekonomisinin bugün ciddî
bir süreçten geçtiği doğrudur; ancak, ekonomide yaşanan sorunların sadece
bugünden veya yakın geçmişten kaynaklandığını ileri sürmek de son derece
yanıltıcı olur. Konuya böyle baktığımızda, sorunlara doğru tanı koyabilmek ve
çözüme ulaşabilmek de mümkün olmayacaktır. Uzun yıllardan beri ülkemiz yüksek
enflasyon hastalığından kurtulamamıştır. Makroekonomik dengesizliklere neden
olan pek çok yapısal sorun çözümsüz bırakılmış, hatta bunlar, sorun olarak dahi
görülmemiştir; ekonomide verimlilik ve buna dayalı istikrarlı bir büyüme
sağlanamamıştır. 57 nci hükümet işbaşına geldiğinde, yıllardan beri süregelen
bu sorunları, dünyada yaşanan ekonomik krizler ve meydana gelen iki büyük
deprem dolayısıyla daha da ağırlaşmış olarak önünde bulmuştur. 
Hükümetimiz, daha önce çeşitli hükümetler tarafından
yapıldığı gibi, sorunları geçiştirebilirdi, günü kurtarıp "gelecekte ne
olursa olsun" demek kolaycılığına saplanabilirdi; ancak, hükümetimiz,
bunların yerine, ciddî, tutarlı ve pek çok zorlukla karşılaşabileceği bilinen
kapsamlı bir ekonomik programı hazırlayarak, 2000 yılı başından itibaren
uygulamaya koymayı tercih etmiştir. Kısaca, hükümetimiz, kolay olanı değil, zor
olanı, ama, ülkemiz için, ulusumuz için, geleceğimiz için gerekli olanı
benimsemiştir.
Bu programımız, yaklaşık onbeş aylık uygulamasıyla
önemli sonuçlar da vermeye başlamıştır. Biraz önce, bir sayın konuşmacı, hem
kamu maliyesi açısından hem de enflasyonla mücadele açısından, gerçekten,
hükümetimizin performansını, uygulamalarını hiçe sayan, hakkını yiyen bazı öne
sürmelerde bulundu. Ben, sizlere, şimdi bazı rakamları, oranları arz etmek
istiyorum.
Kamu maliyesi bakımından, 2000 yılında öngördüğümüz
hemen bütün hedefler aşılmıştır. Hedeflerin gerçekleşmesi bakımından,
gelirlerde yüzde 3,6, vergi gelirlerinde yüzde 10,5 fazlasıyla başarı
sağlanmış, harcamalarsa hedef civarında gerçekleşmiştir. Faiz dışı fazlada hedef
yüzde 8,4 oranında aşılırken, bütçe açığı hedefin 9,1 puan altında kalmıştır.
Böylece, gelirler artırılarak ve giderler kısılarak, devletin iki yakasının bir
araya getirilmesi için önemli adımlar atılabilmiştir. 
2001 yılı şubat sonu itibariyle -yine, Sayın Şener
belki dinlerler enflasyon rakamlarını- biraz önce onun söylediklerinin tersine,
son dönemin en başarılı sonuçları alınmıştır ve 2001 Şubat sonu itibariyle
enflasyon, 12 aylık olarak, toptan eşya fiyatlarından yüzde 26,5, tüketici
fiyatlarında da yüzde 33,4 olarak gerçekleşmiştir. Buna göre, ocak ayından
itibaren, enflasyon, toptan eşya fiyatlarında, 1987 yılından bu yana, yani son
ondört yılda ilk kez yüzde 30'un altına inmiştir. 
Şimdi, burada anımsayalım ve ne kadar içten olduğumuzu,
bu kürsüyü ne kadar içtenlikle kullandığımızı da belki bu sayede görebiliriz.
1994'te -hatırlayalım- Türk Lirası yüzde 146,7 oranında devalüe edilmişti ve
enflasyon, toptan eşya fiyatları endeksinde yüzde 120,7 dolayında artmıştı.
Yine, 1996 yılında enflasyon oranı, 1996 ve 1997 başında, yüzde 90'lar düzeyine
ulaşmıştı. 
Şimdi, Sayın Çiller biraz önce konuşmalarını yaparken
dediler ki "biz, o dönemde ihracatı bir yıl sonra artırabildik; 16 milyar
dolardan 21-22 milyar dolara çıkarabildik." Ee, tabiî Sayın Çiller eğer,
yüzde 146,7'lik bir devalüasyon gerçekleştirirseniz, o zaman, yok pahasına
satacağınız ihracat mallarımızı artırarak satabilirsiniz dışarıya; ama, bu, bir
başarı olarak nasıl hanenize kaydedilir, onu bilmek zordur!..
Yine, Sayın Çiller şunu belirttiler; dediler ki
"bu yaşadığımız bunalım -bu, hem Sayın Çiller'in sözlerinde var hem
gensoru gerekçesini yazan sayın milletvekillerinin sözlerinde var- cumhuriyet
tarihinin en ağır bunalımı, ekonomik bunalımı yaşanıyor."
İSMET ATTİLA (Afyon)- Doğru!..
DEVLET BAKANI ŞÜKRÜ SİNA GÜREL (Devamla)- Bunu Sayın
Şener de söylediler.
MEHMET SADRİ YILDIRIM (Eskişehir)- Millet de
söylüyor!..
DEVLET BAKANI ŞÜKRÜ SİNA GÜREL (Devamla)- Eğer bu,
cumhuriyet tarihinin en çetin bunalımıysa...
MUSTAFA KEMAL AYKURT (Denizli)- Evet öyle!..
DEVLET BAKANI ŞÜKRÜ SİNA GÜREL (Devamla)- ... sayın
milletvekilleri, o zaman, 1994 yılında, enflasyonu yüzde 120'ye fırlatan,
devalüasyonu yüzde 146 dolayında gerçekleştiren bunalım, nerede, dünyanın hangi
ülkesinde yaşandı?!. (DSP sıralarından alkışlar)
MUSTAFA KEMAL AYKURT (Denizli)- Devlet battı devlet!..
RASİM ZAİMOĞLU (Giresun)- 1995'te ne oldu!..
DEVLET BAKANI ŞÜKRÜ SİNA GÜREL (Devamla)- Yine biz,
bu hükümetin, hükümetimizin icraatını
değerlendirmeye dönelim: Dünyada yaşanan ekonomik krizler, petrol
fiyatlarındaki artış ve depremler dolayısıyla 1999 yılında ekonomide görülen
küçülme, ekonomik programın birinci yılını oluşturan 2000 yılında, yerini
büyümeye bırakmıştır. 2000 yılında gayri safî milî hâsılamızdaki artış, geçen
yılın ilk dönemine göre yüzde 5,4 olmuştur ve yine aynı yıl içerisinde ihracat
da, neredeyse yüzde 3 oranında artmıştır. 
Hükümetimiz döneminde, aynı zamanda yapısal reformlarla
ilgili pek çok düzenleme yapıldığını da, yine, Yüce Meclise anımsatmak isterim.
Bankacılık alanında, sosyal güvenlik alanında, gümrüklerde, uluslararası tahkim
alanında, iletişim alanında, sermaye piyasasında, tarım satış kooperatifleri ve
birliklerinin özerkleştirilmesine ilişkin düzenlemeyle, tarımda yeniden
yapılanmayla, fonların tasfiyesiyle ve elektrik piyasasının rekabete
açılmasıyla, reform niteliğinde, yapısal reform niteliğinde adımlar atılmıştır.
Sayın milletvekilleri, görüldüğü gibi ve
belirtildiğinin tersine, 2000 yılı başından itibaren başlatılan ve üç yıllık
bir süreyi kapsayan ekonomik programın onbeş aylık uygulama sonuçları, genel
olarak, olumludur; program hedeflerinin gerçekleştirilmesi bakımından da,
önemli gelişmeler sağlanmıştır. Ancak, bankacılık sistemindeki sorunların yol
açtığı krizler hem 2000 yılı kasımında hem de şubat ayında bankacılık
sisteminde var olan, gerçekleşen, yüksek açıklardan kaynaklanan krizler,
ekonomik programımızın uygulanmasını, en azından, geçici bir süre için
tehlikeye sokmuştur. Genel olarak bankaların, özellikle de kamu bankaları ve
Tasarruf Mevduatı Sigorta Fonunda bulunan bankaların kaynak yetersizliği
nedeniyle yüksek miktarda borçlanmak zorunda kalmaları, faizlerin olağanüstü
yükselmesine ve bankacılık sisteminin tıkanmasına yol açmıştır.
Sayın Başkan, sayın milletvekilleri; şimdi, izninizle
bu noktada duralım ve içten bir değerlendirme yapalım. Başbakanımız Sayın
Bülent Ecevit önderliğindeki hükümetimiz, samimi ve küçük siyasal hesaplardan
uzak bir irade sergileyerek, son yirmi yıldır ilk kez enflasyonun
düşürülebileceğini halkımızın hissetmesini, buna inanmasını sağlamıştır. Yine,
hükümetimiz, ekonomik ve toplumsal yaşamın ve ülke refahından adaletli
yararlanmanın ancak yapısal yenilenmeyle ulaşılabilecek bir amaç olduğu
kanısını genel geçer kılmıştır. Bunlar, tabiî ki, enflasyon yıllarında şişerek
büyüyen, ama, büyük kitlelerden de o oranda uzaklaşan pastanın küçülmesi
karşısında, birtakım rahatsızlıklar yaratmıştır, enflasyon pastasına alışmış
olanların tedirginliğini doğurmuştur. 
Şimdi, burada, bir yıllık bir toplumsal özveriyle elde
ettiğimiz bir kazanım var. Artık biliyoruz ve inanıyoruz ki, enflasyon sosyal
adaletin düşmanıdır ve enflasyon yenilgiye uğratılabilir. Bunu yapmanın yolu
da, günü kurtaran ve halkı avutan geçici ve yüzeysel politikalar değil; tam
tersine, kalıcı ve yapısal değişikliği hedef alan politikalardır. 
Şimdi, bu gensoruyu veren değerli milletvekilleri ve bu
gensorunun lehinde konuşan değerli milletvekilleri, bu noktalarda bizimle aynı
düşüncedeler mi? Buradaki toplumsal anlayış birliği kazanımının sürdürülmesini istiyorlar
mı? Ben isteyeceklerinden eminim; çünkü, başka türlü bir dar açılı bakış, panik
heveskârlığı ve en önemlisi -haydi ben sizin söylemeye çalışıp da
söyleyemediğiniz nitelemeyi söyleyeyim- halüsinasyon olur. (DSP sıralarından
alkışlar)
Sayın Başkan, sayın milletvekilleri; bu gensoru
önergesinin gerekçelerini irdelemek, bu konuda yapılan lehte konuşmaların bir
çözümlemesini yapmak, sanırım gereksiz olacaktır; çünkü, içtenlikten uzak,
yanlışlarla ve yanılgılarla dolu, ekonomiyi değil, piyasaları göz önünde tutan,
her finans kurumunun banka sistemine dahil olmadığını dahi bilmediklerini
gösteren ve yüzde 100 mevduat garantisini kimin getirdiğini unutturmaya çalışan
bu gensoru önergesi gerekçesini değerlendirmeyişimi ve önünüze getirmeyişimi
sanırım anlayışla karşılarsınız. (DSP sıralarından alkışlar)
Sayın Çiller, konuşmalarında, Türkiye'nin
yalnızlaştığından söz ederken, Novo'daki bir boru hattından söz ettiler.
"Novo" diye bir Karadeniz limanı yoktur Sayın Çiller; olsa olsa,
sözünü ettiğiniz, Doğu Karadeniz'deki Novorossisk limanıdır... (DSP
sıralarından alkışlar) 
MEHMET SAĞLAM (Kahramanmaraş) - Kısaca "Novo"
demiş, ne var bunda?!
DEVLET BAKANI ŞÜKRÜ SİNA GÜREL (Devamla) - ...ve bu
limana gelecek olan doğalgaz ve petrol boru hatları konusunda da, biz zaten
kendi ulusal politikamızı oluşturduk; üstelik kendi enerji politikamızı da
oluşturduk, başarıyla yürütüyoruz. 
HACI FİLİZ (Kırıkkale) - Sıkışma; olanları sen de
görüyorsun!
RASİM ZAİMOĞLU (Giresun) - Hâlâ hayal görüyorlar,
hayal!
DEVLET BAKANI ŞÜKRÜ SİNA GÜREL (Devamla) - İnsanımız,
halkımız şu anda kimin nereye sıkıştığını da görüyor.
Küçük siyasal hesaplarının cenderesine sıkışarak
kendilerini kahredenler, bu sorunlarımıza hiçbir çare bulamazlar. (DSP
sıralarından alkışlar)
RASİM ZAİMOĞLU (Giresun) - Hayal dünyasında yaşıyorsun,
hayal dünyasında!
DEVLET BAKANI ŞÜKRÜ SİNA GÜREL (Devamla) - Sayın
Başkan, sayın milletvekilleri; ama, bir nokta var ki, son derece önemli.
Gensoruyu veren değerli grup başkanvekilleri ve gensoru lehinde konuşan değerli
milletvekilleri, gerekçelerini ve konuşmalarını, sanki Türkiye'de yaşananlar
dünya gerçekleriyle tamamen ilgisizmiş gibi oluşturdular, öyle sundular...
HACI FİLİZ (Kırıkkale) - Uzaydasınız!.. Uzaydasınız!..
RASİM ZAİMOĞLU (Giresun) - Doğru!..
DEVLET BAKANI ŞÜKRÜ SİNA GÜREL (Devamla) - Oysa ben, bu
sayın milletvekillerinin şunları bildiğini ummak istiyorum ve özellikle,
akademik hocalık -yani, herhalde dinî olmayan hocalık kastediliyor- geçmişiyle,
değerli milletvekillerinin, bazı şeyleri okurlarsa anlayabileceklerini
düşünüyorum. (DSP sıralarından alkışlar)
ALİ RIZA GÖNÜL (Aydın) - Demagoji yapma Sayın Bakan,
sen işine bak.
DEVLET BAKANI ŞÜKRÜ SİNA GÜREL (Devamla) - 1990'larda
Avrupa'da, Rusya'da, Uzakdoğu'da, Meksika'da ve başka Latin Amerika ülkelerinde
ve şimdi de Japonya ve Amerika Birleşik Devletlerinde finansal krizler
yaşanmıştır ve yaşanmaktadır.
RASİM ZAİMOĞLU (Giresun) - Neyle alakalı kılmaya
çalışıyorsun,onu söyle!..
HACI FİLİZ (Kırıkkale) - Sanki ekonomiden sorumlu bakan
gibi!.. 
DEVLET BAKANI ŞÜKRÜ SİNA GÜREL (Devamla) - Bu sayın
milletvekilleri gerekçelerinde ve konuşmalarında sözünü etmediler, etmiyorlar;
ama, umarım biliyorlardır ki, Japon ekonomisi, son haftalarda çok güç bir
döneminden geçiyor ve Amerika Birleşik Devletleri...
MEHMET SAĞLAM (Kahramanmaraş) - Bize ne?!.
DEVLET BAKANI ŞÜKRÜ SİNA GÜREL (Devamla) - Bize ne
olduğunu biraz sonra izah etmeye çalışacağım sayın milletvekilim.
Amerika Birleşik Devletleri de, malî piyasalarında son
iki hafta içinde 4,6 trilyon doları yitirdi; yani, bu, Amerika Birleşik
Devletlerinin gayri safî millî hâsılasının yarısından fazlaya eşit bir
rakamdır. Bu krizler, her yerde, her zaman piyasa ekonomilerinde yaşanabilen
krizler. 
TURHAN GÜVEN (İçel) - Madem sen vardın, niye dışarıdan
adam getirdiler?!
DEVLET BAKANI ŞÜKRÜ SİNA GÜREL (Devamla) - Bugün,
Amerika Birleşik Devletlerinde bir panik yok. Neden yok; çünkü, Amerika
Birleşik Devletleri, yapısal sorunlarla karşı karşıya değil, yalnızca malî
piyasalarda sorunlarla karşı karşıya... 
ALİ RIZA GÖNÜL (Aydın) - Yani, siz, bunları iyi
biliyorsunuz Sayın Bakan!..
DEVLET BAKANI ŞÜKRÜ SİNA GÜREL (Devamla) - Oysa, bu
sorunları aşabilmek için, bu krizleri aşabilmek için sağlam yapısal temellere
de sahip olmak gerekiyor ve işte biz, şimdi başlattığımız ve umarım sizlerin de
katılımıyla gerçekleştireceğimiz yapısal dönüşümle, bu krizleri aşabilecek ve
paniğe kapılmadan aşabilecek hale getirmeyi umuyoruz ekonomik ve toplumsal
yapımızı. 
ALİ RIZA GÖNÜL (Aydın) - Araba devrildikten sonra Sayın
Bakan!
DEVLET BAKANI ŞÜKRÜ SİNA GÜREL (Devamla) - Yoksa,
bu krizler her yerde yaşanıyor ve bu
krizler, ne yazık ki, bundan sonra da olacak; önemli olan, bunları paniğe
kapılmadan aşmayı öğrenmek; ama, daha da önemlisi, bu krizleri aşmaya elverecek
sağlam bir ekonomik ve siyasal yapıyı yerleştirmek; yani, bir yapısal değişimi,
dönüşümü gerçekleştirmektir sayın milletvekilleri. 
MEHMET YALÇINKAYA (Şanlıurfa) - Derviş gelsin!
DEVLET BAKANI ŞÜKRÜ SİNA GÜREL (Devamla) - Artık,
geride bıraktığımız on yıllardaki gibi, kaynak sorununu borçlanarak aşmak ve
borç alışkanlığını pekiştirerek bu krizleri aşmayı deneyemeyiz. Böyle bir
alışkanlık, her seferinde, yeniden Hazinenin tıkanmasına ve bankalar sisteminin
de bir açmaza girmesine yol açacaktır. Artık, Hazineyi borçtan kurtarmak,
bankalar sistemini güçlendirmek, malî piyasaları sağlıklı işletmek ve
enflasyonsuz bir dünyada yaşamak zorundayız, enflasyonsuz bir dünyaya geçmek
zorundayız. Bu, yapısal bir değişikliği gerektirir. Malî piyasaların ateşini
düşürmek elbette önemlidir; ama, asıl önemlisi, üretimin ve yatırımın önde
geldiği ve böylece de istihdam sorununu aşabilecek temelleri olan yeni bir
ekonomik yapının oluşturulmasıdır; çünkü, bu krizle, içimizi, canımızı asıl
yakan, işsizliktir, gençlerimizin işsizliğidir ve bunalımın işsizliğe yol açan
karamsarlığıdır. Bunu aşmak, on yılların birikimiyle oluşan, yüksek enflasyonla
pekişen sağlıksız ve adaletsiz gelir dağılımını düzeltmek zorundayız; yani,
üreten ve hakça bölüşen bir toplumsal yapıya kavuşmak zorundayız sayın milletvekilleri.
Bunun için, adımlarımızı planladık. Nisan ortasında, yeni bir ekonomik programı
oluşturmak kararlılığındayız. Bu programın ve özellikle öncelikli ya da kısa
dönemli zorluklarının atlatılması için, elbette bir dışkaynak gerekiyor ve
Hazineden sorumlu Sayın Devlet Bakanımız da, şu anda, böyle bir arayış içinde
yurt dışında; ama, hükümetimiz, bütün zorluklara rağmen, nisan ortalarına kadar
ve bütün toplumsal kesimlerle de uzlaşarak ortaya çıkaracağı yeni bir ekonomik
programı uygulamaya sokacak ve içeriye ve dışarıya güven verecektir.
Önce finansal piyasalardaki krizi aşmak, onun ardından
da genel makro ekonomik dengeleri düzeltmek bizim işimizdir. Bunun ardından da,
yaz aylarında, krizin artık atlatılmış olacağını ve tekrar ekonomik büyüme
evresine gireceğimizi umuyoruz; yalnız, Sayın Başkan, sayın milletvekilleri; bu
konularda artık bir toplumsal seferberlik, ortak bir siyasal irade, ama,
hepsinden önemlisi, içtenlik gerek. Özellikle, muhalefet için içtenliğin
gerekli olduğunu düşünüyorum. Siz, bankalar sisteminin düzeltilmesini istiyor
musunuz? Hazinenin ya da iç ve dışborç sorununun çözülmesini, makul esaslara
bağlanmasını siz de istiyor musunuz? 
HACI FİLİZ (Kırıkkale) - Hükümet istemiyor!..
DEVLET BAKANI ŞÜKRÜ SİNA GÜREL (Devamla) - Enflasyonun
olmadığı bir dünyaya geçmek istiyor musunuz, böyle bir cesaretiniz var mı?
Önemli olan, bunları yapmak.
ALİ RIZA GÖNÜL (Aydın) - Siz yapacaksınız.
DEVLET BAKANI ŞÜKRÜ SİNA GÜREL (Devamla) - IMF'li ya da
İMF'siz, çıpalı ya da çıpasız; bunlar önemli değil; biz bunu yapmaya
çalışıyoruz, böyle bir kararlılığa sahibiz. Sizinle de bu esas üzerinde
anlaşmak istiyoruz. 
ALİ RIZA GÖNÜL (Aydın) - Dört yıldan beri ne yaptınız
Sayın Bakan?!
DEVLET BAKANI ŞÜKRÜ SİNA GÜREL (Devamla) - Çünkü, eğer
bizim bu anlayışımızı benimsiyorsanız, muhalefet olarak siz de bizimle bu
anlayışta birleşiyorsanız, gerekli yapısal dönüşümü gerçekleştirmek için bize
yardımcı olur ve bu onuru paylaşırsınız. Bunun ilk adımı da, artık hızla
yapısal değişim için gerekli yasaları ele alması gereken Yüce Meclisin
gündemini, getirisi olmayacağını bile bile gereksiz gensoru önergeleriyle işgal
etmemektir. 
TURHAN GÜVEN (İçel) - Millet duysun diye verdik.
DEVLET BAKANI ŞÜKRÜ SİNA GÜREL (Devamla) - Yüce Meclise
saygılar sunarım. (DSP sıralarından alkışlar)
BAŞKAN - Sayın Bakan, teşekkür ediyorum efendim.
Sayın Taner, çok kısa bir açıklama yapmak üzere;
lütfen, yeni bir sataşmaya sebep olmayacak şekilde ve çok kısa.
Buyurun.
VI. -
AÇIKLAMALAR VE SATAŞMALARA İLİŞKİN KONUŞMALAR (Devam)
2. - İstanbul
Milletvekili Güneş Taner’in, Sivas Milletvekili Abdüllatif Şener’in FP Grubu
adına yaptığı konuşmasında, partisine sataşması nedeniyle konuşması
GÜNEŞ TANER (İstanbul) - Sayın Başkan, değerli
milletvekilleri; tahmin etmiyorum ki, hiçbir hükümet, hiçbir başbakan, iktidar
olarak geldiği zaman enflasyonu çıkarmak için, ekonomiyi kötüye götürmek için
bilinçli bir harekette bulunmaz...
MUSA UZUNKAYA (Samsun) - Beceriksizlik.
MEHMET YALÇINKAYA (Şanlıurfa) - Acemiler...
GÜNEŞ TANER (Devamla) - Evet, beceriksizlikler
olabilir, yanlışlıklar olabilir, Türkiye'nin içerisindeki ve dışarısındaki
etkilerden dolayı ülkenin ekonomisi etkilenebilir. Şüphesiz, bu Mecliste, bu
çatı altında, bu televizyonlardan bütün vatandaşlarımıza ifade etmek
istediğimiz, bugünümüzün, dünümüzden daha iyi, yarınımızı en iyi şekilde
planlamak ve en iyi şekilde hazırlamak içindir.
SALİH SÜMER (Diyarbakır) - Sen varken, Derviş'i niye
getirdiler?!
GÜNEŞ TANER (Devamla) - Tahmin ediyorum ki, geriye
gidip de "siz onu yaptınız, biz bunu yaptık" diye bir çekişmeye
girersek, eğer, rakamları "bardağın yarısı dolu, yarısı boş" diye
iddia ederek bir yere gitmeye kalkarsak, fazla bir yere gidemeyiz; niye
gidemeyiz; çünkü, bakınız, üyesi olmaya çalıştığımız Avrupa Topluluğu, küresel
ekonomiye entegre olmaya çalıştığımız dünya, bizden beklentileri var ve bu
beklentileri, biz burada kendi içimizde ne kadar mücadele edersek, birbirimize
ne söylersek söyleyelim, bizi bırakmadan, onlar, içerisine çekmek istiyorlar. 
Şimdi, bunu yaparken, efendim IMF'nin yanlışı, IMF'nin
doğrusu diye konuşmak istiyorsak, o zaman, şu gerçeği vatandaşlardan
saklamayacağız: Bugüne kadar yapılan 17 IMF programının 17'si de ödemeler
dengesi sıkıntısından dolayı, mecburiyetten dolayı gidilip yapılmıştır.
MUSTAFA KAMALAK (Kahramanmaraş) - Öyle bir mecburiyet
yok...
GÜNEŞ TANER (Devamla) - Yani, Türkiye'nin dövizi bitmiştir, gitmişsiniz demişsinizdir ki,
ne olur bize döviz ver, ben devlet olarak yaşayamıyorum... Bir anlaşma
yapmışsınız... Ama, son yapılan 2 program, tenkit edilen son 2 program, böyle
bir program değildir; gerek Yakın İzleme Anlaşması gerekse 2000 tarihinde
yapılan program, Türkiye'nin, tarihinde ilk defa olarak, hükümetlerin, geriye
bakarak, yanlışları görerek -nereden gelirse gelsin- bu enflasyonun vatandaşı
çökerttiğini ve Türkiye'nin bununla gidemeyeceğini gördükleri için, bunun için
bu yola çıkmışlardır.
BAŞKAN - Sayın Taner, lütfen...
GÜNEŞ TANER (Devamla) - Eğer, biz kalkıp da, söylenen
ve buradan sade doğrulara ve benim sataşma nedeniyle söz almama sebebiyet
verecek noktayı sorarsak, bakın şöyle cevap vermek gerekir: Sayın
konuşmacılardan biri "hiçbir iktidar partisi milletvekili yüzü kızarmadan,
gelip burada enflasyonun düştüğüne dair bir şey söyleyemez" dedi; haksızlık etti; çünkü, gerek 55 inci
hükümet döneminde yüzde 100'e çıkan enflasyon yüzde 40'lara düşürüldü...
MAHMUT GÖKSU (Adıyaman) - Millete sorun... Millete
sorun...
BAŞKAN - Evet, teşekkür ediyorum Sayın Taner.
GÜNEŞ TANER (Devamla) - Bir dakika efendim...
MAHMUT GÖKSU (Adıyaman) - Millete sorun, millet ne
halde, millet ağlıyor...
GÜNEŞ TANER (Devamla) - Sayın Başkan, müsaade edin...
BAŞKAN - Sayın Taner...
MAHMUT GÖKSU (Adıyaman) - 0'a düşse ne olur, milletin
anası ağlıyor...
GÜNEŞ TANER (Devamla) - Şimdi diyeceksiniz ki, onu biz
mi çıkardık? 
MAHMUT GÖKSU (Adıyaman) - Millete sorun, millet daha
iyi bilir...
GÜNEŞ TANER (Devamla) - Doğru...
BAŞKAN - Efendim, lütfen, karşılıklı konuşmayalım.
Sayın Taner, lütfen, tamamlar mısınız efendim.
GÜNEŞ TANER (Devamla) - Şimdi burada, Sayın Yılmaz
geldi, bütçe açıklarından, kamu açıklarından bahsettiği sırada, gelindi burada,
1997 senesindeki rakamın ne kadar muhteşem olduğundan söz edildi. Oysa,
üzülerek söylüyorum -bir bakana zül veren bir açıklamadır; Allah beni affetsin-
temmuz ayında, iktidar değişip de masaya oturduğumuz üçüncü gün, Hazinedeki
arkadaşları çağırdık "kasada kaç para var" diye sorduk, kasadaki
para, o ayki memur maaşını ödeyemeyecek kadardı. 
Şimdi, 1997 senesindeki böyle bir durumdan, ondan
sonraki altı ay içerisinde -hepiniz buradasınız, biliyorsunuz, bu memlekette
yaşadık- elektrikten doğalgaza, petrolden aklınıza gelen her şeye kadar zam
yapmak zorunda kalmışken ve o yaptığınız zamlarla vatandaştan para alıp
kasaları doldurmuşken, kalkıp da, bir partiye mensup bir milletvekili buraya
gelip de, 1997 senesindeki açığın çok iyi olduğuyla övünürse, bu doğru olur
mu?!
Yüce Meclise saygılar sunarım. (ANAP sıralarından
alkışlar)
SALİH SÜMER (Diyarbakır) - Siz çok iyi biliyordunuz da,
niye Derviş'i getirdiniz?!
BAŞKAN - Teşekkür ediyorum Sayın Taner.
V.- GENSORU,
GENEL GÖRÜŞME, MECLİS SORUŞTURMASI VE 
MECLİS
ARAŞTIRMASI (Devam)
A) GÖRÜŞMELER
(Devam)
1.- Doğru Yol
Partisi Grubu Adına Grup Başkanvekilleri Sakarya Milletvekili Nevzat Ercan,
Aydın Milletvekili Ali Rıza Gönül ve İçel Milletvekili Turhan Güven'in
ekonomiyi IMF'nin hatalı reçetelerine teslim ederek kötü yönetim sergilediği ve
ekonomik çöküşe yol açtığı iddiasıyla Başbakan Bülent Ecevit hakkında gensoru
açılmasına ilişkin önergesi (11/10) (Devam)
BAŞKAN - Sayın milletvekilleri, Başbakan Sayın Bülent
Ecevit hakkındaki (11/10)
esas numaralı gensoru önergesinin gündeme alınıp alınmayacağı hususundaki
görüşmeler tamamlanmıştır.
Şimdi, gensoru önergesinin gündeme alınıp alınmayacağı
hususunu oylarınıza sunacağım; Gensoru önergesinin gündeme alınmasını kabul
edenler... Gensoru önergesinin gündeme alınmasını kabul etmeyenler... (FP ve
DYP sıralarından alkışlar [!]) Sayın milletvekilleri, gensoru önergesinin
gündeme alınması kabul edilmemiştir.
Sayın milletvekilleri, alınan karar gereğince,
"gündemin "Kanun Tasarı ve Teklifleriyle Komisyonlardan Gelen Diğer
İşler" kısmına geçiyoruz.
Önce, yarım kalan işlerden başlayacağız.
VII.- KANUN
TASARI VE TEKLİFLERİYLE KOMİSYONLARDAN 
GELEN DİĞER
İŞLER
1.- İzmir
Milletvekili Rifat Serdaroğlu'nun; İstanbul Milletvekili Bülent Akarcalı'nın;
Amasya Milletvekili Ahmet İyimaya'nın; Ankara Milletvekili Yıldırım Akbulut'un;
Şırnak Milletvekili Mehmet Salih Yıldırım'ın; Gaziantep Milletvekili Ali
Ilıksoy, Konya Milletvekili Ömer İzgi ve Ankara Milletvekili Nejat Arseven'in;
İstanbul Milletvekili Ziya Aktaş ve 42 Arkadaşının; Zonguldak Milletvekili
Hasan Gemici'nin ve İzmir Milletvekili Işılay Saygın'ın; Türkiye Büyük Millet
Meclisi İçtüzüğünde Değişiklik Yapılmasına Dair İçtüzük Teklifleri ve Anayasa
Komisyonu Raporu (2/94, 2/232, 2/286, 2/307, 2/310, 2/311, 2/325, 2/442, 2/449)
(S. Sayısı: 527)
BAŞKAN - 10.1.2001 tarihli 42 nci Birleşimde İçtüzüğün
88 inci maddesine göre Komisyona geri verilen Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Tekliflerinin görüşülmeyen
maddeleriyle ilgili komisyon raporu Başkanlığa verilmediğinden, teklifin
görüşmelerini erteliyoruz.
Bireysel Emeklilik Tasarruf ve Yatırım Sistemi Kanunu
Tasarısının müzakerelerine kaldığımız yerden devam edeceğiz. 
2.- Bireysel
Emeklilik Tasarruf ve Yatırım Sistemi Kanunu Tasarısı ve Plan ve Bütçe ve
Sağlık, Aile, Çalışma ve Sosyal İşler Komisyonları Raporları (1/693) (S.
Sayısı: 580) 
BAŞKAN - Komisyon ?.. Yok. 
Ertelenmiştir. 
Kamu Kurum ve Kuruluşlarının Yurtdışı Teşkilatı
Hakkında 189 Sayılı Kanun Hükmünde Kararnameyle ilgili tasarının müzakeresine
başlayacağız.
3.- Kamu Kurum
ve Kuruluşlarının Yurtdışı Teşkilâtı Hakkında 189 Sayılı Kanun Hükmünde
Kararname ve Dışişleri Komisyonu Raporu (1/53) (S. Sayısı: 433) 
BAŞKAN - Komisyon?.. Yok. 
Ertelenmiştir. 
Türk Silahlı Kuvvetleri Personel Kanunu ile Jandarma
Teşkilat, Görev ve Yetkileri Kanununda Değişiklik yapılması Hakkında 629 Sayılı
Kanun Hükmünde Kararnameyle ilgili tasarının müzakeresine başlayacağız. 
4. - Türk
Silâhlı Kuvvetleri Personel Kanunu ile Jandarma Teşkilât, Görev ve Yetkileri
Kanununda Değişiklik Yapılması Hakkında 629 Sayılı Kanun Hükmünde Kararname ve
Millî Savunma, İçişleri ve Plan ve Bütçe Komisyonları Raporları (1/759) (S.
Sayısı: 572) 
BAŞKAN - Komisyon?.. Yok. 
Ertelenmiştir. 
Emniyet Teşkilatı Kanununda Değişiklik Yapılması
Hakkında 611 Sayılı Kanun Hükmünde Kararname ile Aynı Mahiyette Kanun
Tasarılarının müzakeresine başlayacağız. 
5.- Emniyet
Teşkilâtı Kanununda Değişiklik Yapılması Hakkında 611 Sayılı Kanun Hükmünde
Kararname ile Aynı Mahiyette Kanun Tasarıları ve Plan ve Bütçe ve İçişleri
Komisyonları Raporları (1/727, 1/660, 1/795) (S. Sayısı: 576) 
BAŞKAN - Komisyon?.. Yok. 
Ertelenmiştir. 
Millî Savunma Bakanlığı Akaryakıt İkmal ve NATO POL
Tesisleri İşletme Başkanlığının Kuruluşu ve Görevleri Hakkında 613 Sayılı Kanun
Hükmünde Kararnameyle ilgili tasarının müzakeresine başlayacağız. 
6. - Millî
Savunma Bakanlığı Akaryakıt İkmal ve NATO POL Tesisleri İşletme Başkanlığının
Kuruluşu ve Görevleri Hakkında 613 Sayılı Kanun Hükmünde Kararname ve Millî
Savunma ve Plan ve Bütçe Komisyonları Raporları (1/752) (S. Sayısı: 577) 
BAŞKAN - Komisyon?.. Yok. 
Ertelenmiştir. 
Hâkimler ve Savcılar Kanununda Değişiklik yapılmasına
Dair 621 Sayılı Kanun Hükmünde Kararnameyle ilgili tasarının müzakeresine
başlayacağız.
7 - Hâkimler
ve Savcılar Kanununda Değişiklik Yapılmasına Dair 621 Sayılı Kanun Hükmünde
Kararname ve Adalet Komisyonu Raporu (1/728) (S. Sayısı: 591) 
BAŞKAN - Komisyon?.. Yok. 
Ertelenmiştir. 
Türkiye Cumhuriyeti Emekli Sandığı Kanunu ile Nakdi
Tazminat ve Aylık Bağlanması Hakkında Kanunda Değişiklik Yapılmasına İlişkin
624 Sayılı Kanun Hükmünde Kararname ile Fazilet Partisi Grup Başkanvekili ve
Kahramanmaraş Milletvekili Avni Doğan ve 7 arkadaşının; Anavatan Partisi
Grupbaşkanvekilleri Bartın Milletvekili Zeki Çakan, Denizli Milletvekili Beyhan
Aslan, Eskişehir Milletvekili İ. Yaşar Dedelek ile Antalya Milletvekili Cengiz
Aydoğan'ın aynı mahiyetteki kanun tekliflerinin müzakeresine başlayacağız. 
8.- Türkiye
Cumhuriyeti Emekli Sandığı Kanunu ile Nakdî Tazminat ve Aylık Bağlanması
Hakkında Kanunda Değişiklik Yapılmasına İlişkin 624 Sayılı Kanun Hükmünde
Kararname ile Fazilet Partisi Grup Başkanvekili Kahramanmaraş Milletvekili Avni Doğan ve 7 Arkadaşının;
Anavatan Partisi Grup Başkanvekilleri Bartın Milletvekili Zeki Çakan, Denizli
Milletvekili Beyhan Aslan, Eskişehir Milletvekili İ.Yaşar Dedelek ile Antalya
Milletvekili Cengiz Aydoğan'ın Aynı Mahiyetteki Kanun Teklifleri ve İçişleri,
Millî Savunma ve Plan ve Bütçe Komisyonları Raporları (1/757, 2/603, 2/605) (S.
Sayısı: 592) 
BAŞKAN - Komisyon?.. Yok. 
Ertelenmiştir. 
Yükseköğretim Kurumları Teşkilatı Kanununda Değişiklik
Yapılmasına Dair 612 Sayılı Kanun Hükmünde Kararname ile Aynı Kanunda
Değişiklik Yapılması ve Bir Ek Madde Eklenmesi Hakkında Kanun Tasarılarının
müzakeresine başlayacağız. 
9.-
Yükseköğretim Kurumları Teşkilâtı Kanununda Değişiklik Yapılmasına Dair 612
Sayılı Kanun Hükmünde Kararname ile Aynı Kanunda Değişiklik Yapılması ve Bir Ek
Madde Eklenmesi Hakkında Kanun Tasarıları ve Millî Eğitim, Kültür, Gençlik ve
Spor ve Plan ve Bütçe Komisyonları Raporları (1/725, 1/701, 1/731, 1/627,
1/793, 1/794) (S. Sayısı: 607) 
BAŞKAN - Komisyon?.. Yok.
Ertelenmiştir. 
Başbakanlık Teşkilatı Hakkında Kanun Hükmünde
Kararnamenin Değiştirilerek Kabulü Hakkında Kanunda Değişiklik Yapılmasına Dair
626 Sayılı Kanun Hükmünde Kararnameyle ilgili tasarının müzakeresine
başlayacağız. 
10.- Başbakanlık
Teşkilâtı Hakkında Kanun Hükmünde Kararnamenin Değiştirilerek Kabulü Hakkında
Kanunda Değişiklik Yapılmasına Dair 626 Sayılı Kanun Hükmünde Kararname ve Plan
ve Bütçe Komisyonu Raporu (1/758) (S. Sayısı: 609)
BAŞKAN - Komisyon?.. Yok.
Ertelenmiştir. 
Gençlik ve Spor Genel Müdürlüğünün Teşkilat ve
Görevleri Hakkında Kanun, Devlet Memurları Kanunu ve 190 Sayılı Kanun Hükmünde
Kararnamede Değişiklik Yapılması Hakkında 608 Sayılı Kanun Hükmünde Kararname
ile Gençlik ve Spor Hizmet ve Faaliyetlerinde Üstün Başarı Gösteren Kişi ve
Kuruluşların Ödüllendirilmesi, 3289 Sayılı Gençlik ve Spor Genel Müdürlüğünün
Teşkilat ve Görevleri Hakkında Kanun, 657 Sayılı Devlet Memurları Kanunu ile
190 Sayılı Kanun Hükmünde Kararnamede Değişiklik Yapılmasına Dair Kanun
Tasarısı ile aynı mahiyetteki kanun tekliflerinin müzakeresine başlayacağız. 
11.- Gençlik
ve Spor Genel Müdürlüğünün Teşkilât ve Görevleri Hakkında Kanun, Devlet
Memurları Kanunu ve 190 Sayılı Kanun Hükmünde Kararnamede Değişiklik Yapılması
Hakkında 608 Sayılı Kanun Hükmünde Kararname ile Gençlik ve Spor Hizmet ve
Faaliyetlerinde Üstün Başarı Gösteren Kişi ve Kuruluşların Ödüllendirilmesi,
3289 Sayılı Gençlik ve Spor Genel Müdürlüğünün Teşkilât ve Görevleri Hakkında
Kanun, 657 Sayılı Devlet Memurları Kanunu ile 190 Sayılı Kanun Hükmünde Kararnamede
Değişiklik Yapılmasına Dair Kanun Tasarısı, Ankara Milletvekili Yücel
Seçkiner'in Dünya ve Olimpiyat Şampiyonluğu Kazanmış Sporculara
Cumhurbaşkanlığı Onur Madalyası Verilmesi ile Maaş Bağlanması ve Avrupa
Şampiyonluğu Kazanmış Sporculara Maaş Bağlanması Hakkında Kanun Teklifi,
Erzurum Milletvekili Mücahit Himoğlu'nun Madalya ve Nişanlar Kanununda
Değişiklik Yapılması Hakkında Kanun Teklifi, Erzurum Milletvekili Mücahit
Himoğlu'nun Dünya, Olimpiyat ve Avrupa Şampiyonluğu Kazanmış Sporculara ve
Bunların Ailelerine Aylık Bağlanması Hakkında Kanunda Değişiklik Yapılmasına
Dair Kanun Teklifi, Afyon Milletvekili Gaffar Yakın ve 10 Arkadaşının Avrupa
Futbol Kupalarında Başarılı Olmuş Türk Futbol Kulüplerinin Ödüllendirilmesine
Dair Kanun Teklifi, Doğru Yol Partisi Grup Başkanvekilleri Ankara Milletvekili
Saffet Arıkan Bedük, Sakarya Milletvekili Nevzat Ercan, İçel Milletvekili
Turhan Güven ve 2 Arkadaşının Ülkemizin Tanıtımında Katkısı Olan Gençlik ve
Spor Kulüplerinin Ödüllendirilmesi Hakkında Kanun Teklifi ve Millî Eğitim,
Kültür, Gençlik ve Spor ve Plan ve Bütçe Komisyonları Raporları (1/724, 1/704,
2/68, 2/386, 2/387, 2/492, 2/535) (S. Sayısı: 623) 
BAŞKAN - Komisyon?.. Yok. 
Ertelenmiştir. 
Alınan karar gereğince, bu kısmın 12 nci sırasına
alınan, Van Milletvekili Mustafa Bayram'ın Yasama Dokunulmazlığının
Kaldırılması Hakkında Başbakanlık Tezkeresi ve Anayasa ve Adalet Komisyonları
Üyelerinden Kurulu Karma Komisyon raporunun görüşmelerine başlıyoruz.
12.- Van Milletvekili Mustafa Bayram'ın Yasama
Dokunulmazlığının Kaldırılması Hakkında Başbakanlık Tezkeresi ve Anayasa ve
Adalet Komisyonları Üyelerinden Kurulu Karma Komisyon Raporu (3/287) (S.
Sayısı: 271) (1)
BAŞKAN - Komisyon?.. Burada. 
Hükümet?.. Burada. 
 
(1) 271 S.
Sayılı Basmayazı tutanağa eklidir.
Rapor, 271 sıra sayısıyla bastırılıp, sayın üyelere
dağıtılmıştır.
Rapor üzerindeki görüşmelerde, şahsı adına iki üyeye,
istediği takdirde Komisyona ve Hükümete, son olarak da yasama dokunulmazlığının
kaldırılması istenilen sayın milletvekiline söz verilecek; görüşmelerin
bitiminde, yasama dokunulmazlığının kaldırılıp kaldırılmaması hususu oylarınıza
sunulacaktır.
Konuşma süreleri, şahıslar adına 10'ar, komisyon ve
hükümet için 20'şer dakikadır.
Rapor üzerinde, şu ana kadar, sayın milletvekilleri
tarafından söz talebinde bulunulmamıştır.
KAMER GENÇ (Tunceli) - Sayın Başkan, ben söz istiyorum.
BAŞKAN - Sayın Genç, buyurun efendim.
Süreniz 10 dakikadır.
KAMER GENÇ (Tunceli) - Sayın Başkan, değerli
milletvekilleri; bir sayın milletvekilinin dokunulmazlığının kaldırılmasıyla
ilgili tezkere üzerinde söz almış bulunuyorum.
Değerli milletvekilleri, Türkiye Büyük Millet Meclisi
üyeliği, çok onurlu ve soylu bir görevdir. Bu onurlu ve soylu görevi kusursuz,
eksiksiz, halk ve ülke yararına, en iyi şekilde yapmak her milletvekilinin
görevidir; ancak, görüyoruz ki, birçok basın organında, birçok parlamento
üyesi, bazı eski parlamenterler, Türkiye Büyük Millet Meclisinin değerinin
düşürülmesi konusunda, gerçekten, çok aşağılayıcı sözler sarf etmekte ve
bunları, maalesef, ne Türkiye Büyük Millet Meclisi Başkanı ne Başkanlık Divanı
takip etmemektedir. Geçen gün, Ceviz Kabuğu Programında, ANAP eski milletvekili
İlhan Kesici, şöyle bir konuşma yaptı: "Efendim, milletvekilleri,
milletvekilliğinden rant elde etmenin peşindeler. Birçok rant kaynakları var,
bundan müthiş rant sağlıyorlar." Ben beklerdim ki, o zaman, Türkiye Büyük
Millet Meclisinin Sayın Başkanı veya Başkanlık Divanı üyeleri, bu konuda çıkıp
"milletvekilliği rant aracı değildir, milletvekilliği halka hizmet
aracıdır, milletvekilliği, bilakis, bir dürüstlük payesi olması gerekir"
şeklinde cevap vermesi lazımdı. Hatta, kendisini de bir gün gördüm; biz,
vallahi, dört dönemdir Türkiye Büyük Millet Meclisindeyiz, hiç rant peşinde
koşmadık; ne ihale takip ettik ne kredi takip ettik; ama, olabilir ki, iktidara
mensup bazı milletvekilleri rant peşinde koşuyorsa, bunu, lütfen, 550
milletvekiline de teşmil ettirmeyin dedim. Bunlar, susula susula, maalesef,
Türkiye Büyük Millet Meclisi üyelerinin, milletvekillerinin değerini
düşürmektedir.
Ayrıca, televizyonlarda, zaman zaman, bazı üçlü, dörtlü
konuşmalar yapılıyor. Onları izlediğiniz zaman, aynen şu laflar sarf ediliyor:
"Bu milletvekili denilen herifler", "bu adamlar", "bu
politikacı denilen siyasetçilerin beş para değeri yok..." Zaman zaman
böyle konuşmalar oluyor. Peki, sormak istiyorum... Gerçi, evvela, kendi
içimizde, hakkında, ranta dayalı, paraya dayalı en ufak bir suiistimali olan
kişiler varsa, Türkiye Büyük Millet Meclisi üyeleri olarak bize düşen, bunları,
en kısa zamanda bu ayıplardan korumaktır, kurtarmaktır; çünkü, eğer, hep böyle,
Türkiye Büyük Millet Meclisi üyesi insanlarla ilgili olarak ortaya atılan
iddialar örtbas edilmeye çalışılırsa, milletin de, milletvekiline, politikacıya
karşı olan güveni sarsılır.
Burada, her birimiz, bu Parlamentonun bir mensubu
olarak, bu Parlamentonun itibarını korumak zorundayız. Aksi takdirde, işte,
bugün zaman zaman çıkıyor; Parlamentoyla ilgili olarak kamuoyunda yapılan
yoklamalar "Parlamentonun değeri şu kadar düşmüştür; yok efendim, şu
organın değeri şu kadar fazlalaşmıştır" biçiminde yorumlara ve
değerlendirmelere sebep oluyor.
Bunun dışında, tabiî, iktidar partisi bu dokunulmazlık
dosyasını getirirken, biraz aynaya kendilerinin de bakması gerektiğine
inanıyorum. Suiistimallerle ilgili çok önemli iddialar var. Mesela, şu
bankalara el koyarken, kim o tüyoyu verdi, kimler bu tüyolarla bankaları
boşalttı? Bunları da getirmek lazım; yani, adım atılacaksa herkes objektif adım
atmalıdır. İşte, geçen gün, hükümet krizi çıktığı zaman, ekonomik batağa
giderken, birileri yine çıktı, kendi yandaşlarına tüyo verdi. Bunlar, hemen
gittiler, Merkez Bankasından bir günde 3 veya 3,5 milyar dolar aldılar. Bunlar
Merkez Bankasının kayıtlarında vardır. Bu, zimmettir; bu, hırsızlıktır, bu, adi
bir cinayet seviyesinde adi bir davranıştır. Kim bunlara şey ettiyse, bunu
hemen araştıralım. 
Politikacıyı, her yönüyle, pisliklerden, efendim,
suiistimallerden arındırmamız lazım. O bakımdan, Anayasanın 83 üncü maddesine
göre Türkiye Büyük Millet Meclisinin üyelerine tanınan dokunulmazlık, görevinin
tarafsız ve korkusuz yapılmasıyla ilgili olarak verilen bir dokunulmazlıktır.
İşte, ülkemizde olağanüstü hal var; zaman zaman, illerimizde birtakım
sıkıntılar oluyordu. Biz bunların üzerine gittiğimiz zaman, işte, bu
dokunulmazlık zırhı olmadığı takdirde, maalesef, bu görevi yapmak mümkün
değildir; ama, bu, paraya dayalı suiistimal, şayia dahi olsa, bunun üzerini
örtmemek lazım. Özellikle Bakanlar Kurulunun da, hangi bakan hakkında ne
şayialar çıkmışsa, bunları da getirip, burada temizlemek lazım.
Bakın, 1998 yılında, daha olmayan bir gazın boru
ihalesini yapmışız; dokuz ihale... Peşin verilen avans, 172 milyon dolar; bunun
52 milyon doları da Mavi Akıma verilmiş. Şimdi, bunların hepsi, siyasetçinin ve
hükümetin, itibarını sarsan şeyler. Bugün, birçok bakanlıkta ihalelerle ilgili
şayialar var. Bunların hepsini -eğer, hakikaten, Parlamentoyu, siyasetçiyi,
hükümeti temize çıkarmak istiyorsak- alalım bir an önce, bunların
dokunulmazlıklarını kaldıralım ve yargıya gönderelim, yargıdan temizlenip
gelsinler.
Değerli milletvekilleri, Türkiye'de 65 milyon insan
var. Bu 65 milyon insanın içinde belki yüzde 80'i çok pırıl pırıl insanlar;
bunların her birisi, belki bu kürsülere geldiği zaman çok daha güzel görevler
yaparlar; ama, arkasında parmak çoğunluğunu alan insanlar gözü kara her türlü
suiistimali yaparlarsa, ondan sonra da Türkiye Büyük Millet Meclisi üyelerinin
parmaklarına dayanırsak, her türlü suiistimalin örtbas edileceği zaafı ve
görüntüsü, hatta fiiliyatı eğer Türkiye'de olursa, o zaman parlamentoya,
siyasetçiye, hükümete güven kalır mı?! 
Bakın, şimdi, şunu uyguluyoruz: Acil destek, millî
kurtuluş savaşı uygulayalım; yani, millî kurtuluş savaşı ruhu içinde bu
ekonomik krizi atlatalım. Gerçekten de millî kurtuluş savaşı seviyesinde
yapılması gereken bir mücadelenin gerektiği şartlar var. Nedir; ekonomi
çökmüştür. Osmanlı Devleti zamanında, Avrupalılar, Osmanlı Devletine
"hasta adam" diyorlardı, şimdi diyorlar ki "organları çürümüş
bir bünye." Çok daha ağır bir vaziyette. Böyle bir şeyde ne yapmamız lazım;
biz, Türkiye Cumhuriyeti Devletinin vatandaşları ve insanları olarak, bu ülkeyi
bu vaziyetten kurtarabilmemizin tek yolu, millî birlik ruhu ve millî mücadele
ruhu içinde bu işe sarılıp, başkasından da hiçbir medet ummadan, gerekirse bir
somun ekmek yiyeceğimize, çeyreğin de çeyreğini yemek suretiyle ülkemizi ve
milletimizi bu bunalımdan çıkarmamız lazım; ama, bir şartla: Eğer birileri,
halkın yaptığı bu özveriyi istismar eder, yani dediğim gibi, yine o bunalım gününde
sen gideceksin, hükümete yakın insanlar, yakınlarına tüyo verecek, ondan sonra
bir günde 1,3-1,4 milyar dolar kazanç sağlayacak, ondan sonra da gel, ben millî
kurtuluş savaşının ruhuyla mücadeleye kalkarım! Bu millet her şeyi biliyor.
Önce onlardan hesabı soralım ve ondan sonra da çıkalım milletin karşısına
"ey halkım, işte, biz, içimizdeki pislikleri temizledik, senden de
fedakârlık bekliyoruz; gel, bu millî kurtuluş savaşına katıl" diyelim; o
zaman, yüzümüz olsun. Yoksa, bu millet biliyor; diyor ki, ben yarına bir
fedakârlık yaptığım zaman, yine bazı gözü açıklar, gidip de, bunları çekip de,
ceplerine doldururlarsa, ben neyin fedakârlığını yapayım. Onun için, her şeyi
usulüne göre, kendi kuralları içinde, akla, izana, mantığa uygun olarak,
inandırıcı bir şekilde yapmamız lazım. 
Belki de, dokunulmazlığı kaldırılmak istenen
arkadaşımızla ilgili basında çok ciddî iddialar ortaya atılıyor; doğru veya
yanlış. Böyle iddialar altında hem Parlamentonun hem de kendisinin yaşaması çok
zor bir olay. Ben, şahsen, dilerim, arkadaşımız çıkacak, diyecek ki, benim
böyle bir suçum yok, buyurun, ben mahkemeye gideyim, yargılanayım geleyim.
Böyle derse, daha iyi olacağına inanıyorum; çünkü, arkadaşlar, artık, şuna buna
sığınarak, suçluluğumuzu, masuniyetimizi örtbas edemeyiz. Masum olan insanın,
suçsuz olan insanın her yerde alnı açıktır. 
Saygılar sunarım efendim. (DYP, DSP ve MHP sıralarından
alkışlar)
BAŞKAN - Teşekkür ediyorum Sayın Genç. 
Efendim, rapor üzerinde şahsı adına başka söz talebi?..
Yok. 
Komisyon ve Hükümet söz talep ediyorlar mı efendim?
ANAYASA VE ADALET KOMİSYONLARI ÜYELERİNDEN KURULU KARMA
KOMİSYON BAŞKANI TURHAN TAYAN (Bursa) - Hayır efendim. 
MİLLÎ SAVUNMA BAKANI SABAHATTİN ÇAKMAKOĞLU (Kayseri) -
Hayır efendim. 
BAŞKAN - Sayın Bayram, konuşacak mısınız efendim? 
MUSTAFA BAYRAM (Van) - Konuşacağım efendim. 
BAŞKAN - Buyurun efendim. 
Sayın milletvekilleri, son söz savunmanındır.
Dolayısıyla, Sayın Bayram'ın konuşma süresi yok, dilediği kadar konuşabilir. 
Lütfen... Genel Kurulu da sükûnete davet ediyorum. 
Sayın milletvekili arkadaşlarım, lütfen, yerlerinize
oturur musunuz... 
MUSTAFA BAYRAM (Van) - Sayın Başkan, bir şey arz
edeceğim. 
BAŞKAN - Bir dakika efendim... Bir dakika... 
Sayın milletvekilleri, lütfen, yerlerinize oturur
musunuz efendim... Bakın, bir milletvekili arkadaşımızın dokunulmazlığının
kaldırılması gibi ciddî bir oylama yapacağız. Hakkında dokunulmazlığının
kaldırılması istenilen arkadaşımız da açıklamalarda bulunacak. Bunun için,
lütfen, Genel Kurulu sükûnete davet ediyorum; çünkü, oylarınızla çok ciddî bir
karar vereceksiniz.
Buyurun efendim.
MUSTAFA BAYRAM (Devamla) - Sayın Başkan, dün, ben,
dilekçeyle müracaat etmiştim sizlere. Benim dilekçem herhalde sizde mevcuttur.
Dokunulmazlığımın kaldırılmasını için Başkanlığa müracaat etmiştim.
BAŞKAN - Tamam, buyurun efendim...
MUSTAFA BAYRAM (Devamla) - Ama, onu anons etmediniz...
BAŞKAN - Sizi dinliyoruz...
MUSTAFA BAYRAM (Devamla) - Sayın Başkan...
BAŞKAN - Sayın Bayram, bir dakikanızı rica ediyorum...
Evet, Başkanlığa ulaşmış bu yolda bir dilekçeniz var;
ama, Başkanlık olarak bu konuda bir işlem tesis etmemiz mümkün değil;
dolayısıyla, mutlaka, Genel Kurulun oyuna başvurmak zorunluluğu var. Evet,
Divanda bu yolda bir dilekçeniz var efendim.
Buyurun.
MUSTAFA BAYRAM (Devamla) - Teşekkür ederim.
Sayın Başkan, değerli milletvekilleri; ilgili
savunmamdan ziyade, Yüce Meclisin de saygınlığından dolayı huzurunuzdayım; bu
vesileyle, Yüce Meclisi selamlıyorum.
Huzura çıkmışken, bazı konulara değinmek istiyorum.
Milliyet Gazetesi köşe yazarı Tuncay Özkan, Yüce
Meclise ve liderlere emir verircesine "Artık yeter. Meclis salı gününden
tezi yok bu işin çaresine bakmalı. Buradan Adalet Bakanına, Türkiye Büyük
Millet Meclisi Başkanına ve milletvekillerine sesleniyorum. Bu adamı
durdurun..." Ne yaptım?!. Vinçle kasaları mı götürdüm; 15 milyar dolara
ortak mıyım; bankaları mı soydum?!. Ne yaptım?!. Durdurun bu adamı, bu
tehlikeli adamı durdurun diyor.
"Bu adamı durdurun. Ya da aşiret devleti
olduğumuzu ilan edin. Ona göre davranalım." Devam ediyor aynı beyefendi.
"Sayın Meclis Başkanı, parti liderleri, Bülent Ecevit, Devlet Bahçeli,
Mesut Yılmaz, Recai Kutan, Tansu Çiller ve diğerleri... Ya gereğini yaparsınız
ya da..." "Ya da"nın arkasından ne geliyorsa bilmiyorum; bir
tehdittir herhalde.
İşte, bir gazetecinin direktifi... Gerçi, Türkiye Büyük
Millet Meclisine emir vermek hiçbir insanın haddi değildir; hele, bir gazeteci
arkadaşın asla. Ne gariptir ki, milletvekili olarak, bu direktife karşı
duyarsız olduğumuz gibi, bir bakımdan da direktifi zaman geçirmeden yerine
getirmek için çalışılıyor. Daha dün köşe yazısında "salı günü bu işi
halledelim" diyen gazeteci, bugün salı ve bugün, onun deyimiyle, görevi
yerine getiriyorsunuz. Hiç olmazsa, çarşamba günü, perşembe günü olsaydı veya
haftanın herhangi bir günü olsaydı; bu durumda, Meclisin itibarını korumuş
olurdunuz. Bu aceleyi, bu telaşı anlamak mümkün değildir. Oysa, Türkiye'de
vahim olaylar olmaktadır. Ekonomi dibe vurmuştur. Talan, banka soygunları,
Türkiye'deki insanlık dramı olan, yoksulluk, açlık, sefalet; bütün bunlar
unutuldu. İlgim olmadığı halde, bir ressamın tablosu, medyanın yaygarasıyla,
bir anda, Türkiye'nin, gündemin en önemli olayı haline getirildi; yani, bir
bardak suda fırtınalar koparıldı. 
Tablo nedir ki efendim? Her insanın tabloları alınır,
satılır, yapılır edilir. Bu kadar vahim midir? Türkiye'nin kültürünü
zedeleyecek, Türkiye'ye mal olacak bir tarihî eser mi kaçırılıyor? Bir
tablodur... Tabloyu satmaya çalışan kişi, tabloyu bir kadından aldığını
-savcılıkta ifadeleri mevcuttur- beyan etmiştir ve kadının ismini de gereken
mercilere vermiştir; benim ve yanında yakalanan o mağdur insanların
hiçbirisinin ilgisinin olmadığını da beyan etmiştir ve evraklara geçmiştir.
Olay, basına yansıdığı gibi değildir; yaygara edildiği
gibi değildir. Yakından uzaktan bu olayla benim bir alakam yoktur.
Beyler, dün, izleyenleriniz vardır. İstanbul Emniyet
Müdürüne bu soru soruldu: Mustafa Bayram ile polisler karşı karşıya geldi mi,
herhangi tartaklama, herhangi bir gözaltı oldu mu? "Hayır, hayır, asla;
bunu nereden çıkarıyorsunuz" diyor. Açıklaması oldu, televizyonda
izleyenler olmuştur.
Burada, kesin bir kanıt, benim üzerimde yoktur. Beni
karalama kampanyası açılmıştır; çok iyi biliyorum. İleride, bu konuda
açıklamalar yapacağım. Menfaata dayalı kişilerin, medyanın koltuğuna gidip,
birileri, beni karalama kampanyası açmıştır. İleride, gerekirse, bunların
isimleriyle, her şeyiyle açıklayacağım.
Bugün bana, yarın sana. Benim yerimde, sizlerden biri
de olabilirdi. Sırayla gidiyor medyanın bu tutumu. Milletvekillerini yıpratmak
ve bunlardan kendilerine pay çıkarmak isteyenler her zaman olmuştur ve
olacaktır. 
Son dönemlerde, milletvekillerini yıpratmak âdet, bir
gelenek haline geldi. Medya ve diğer kuruluşlar, bir milletvekiline hakaret
ederek kendilerine kahramanlık payı çıkarıyorlar. Milletin gözünde
milletvekillerini küçük düşürmek, saygınlığını yok etmek çok kolay olmuştur.
Liderlere ağza alınmayacak hakaretler, milletvekiline çamur atmak, bazı
yazarlarımızın sermayesi haline gelmiştir. Bu duruma, Yüce Meclis ne zaman
"dur" diyecektir?
Milletin hür iradesiyle seçilen, bu koltuklarda oturan
her kişi, kendisini temsil etmiyor, 20 000'lerce, 30 000'lerce vatandaşı temsil
ediyor. Bir basın mensubu çıkacak, o insanı yerden yere vuracak, biz, hepimiz
de ona alkış tutacağız, ona destek olacağız(!) Yazıklar olsun!..
Sayın Başkan, Meclisin yüce üyeleri; Yüce Meclise bir
sorum var. Niyetim, asla, bölücülük, ayırımcılık değildir; soru soracağım.
Suçlamalar, bu basit suçlamalar, doğu ve güneydoğudan bir milletvekiline
olmasaydı, diğer bölgelerin herhangi birinde olsaydı, acaba, bu acarlığı, bu
ivediliği, bu kadar eziyetle, basıp da bunun üzerine bu kadar gidecek miydiniz;
soruyorum, bu bir soru.
CEMAL ENGİNYURT (Ordu) - Kimse üzerine gitmedi; daha
oylamaya bile geçilmedi... Oylamaya bile geçilmedi daha.
MUSTAFA BAYRAM (Devamla) - Beyefendi, lütfen...
CEMAL ENGİNYURT (Ordu) - Tamam da, oylamaya geçilmedi.
MUSTAFA BAYRAM (Devamla) - Konuşmak istediğiniz zaman,
ben buradan indiğimde, gelir, cevap verirsiniz. Yalnız, oylamaya geçilmedi. 
BAŞKAN - Sayın Enginyurt, lütfen...
MUSTAFA BAYRAM (Devamla) - Beyefendi, bir saniye...
BAŞKAN - Sayın Bayram, siz...
CEMAL ENGİNYURT (Ordu) - Hayır, bizi niye
suçluyorsunuz?!
MUSTAFA BAYRAM (Devamla) - Soru soruyorum... 
CEMAL ENGİNYURT (Ordu) - Oylamaya bile geçilmedi.
MUSTAFA BAYRAM (Devamla) - Soru soruyorum... Oylamayı
yapacaksınız, ben de istiyorum.
CEMAL ENGİNYURT (Ordu) - Tamam da...
BAŞKAN - Efendim, lütfen, karşılıklı konuşmayalım.
MUSTAFA BAYRAM (Devamla) - Hepsinden, vicdan sahibi
olan herkesten, ben, rica ediyorum; benim aleyhimde oy kullanın, benim
dokunulmazlığım kalksın; ben, rahatlıkla -adalete benim inancım, güvencim
vardır- gideyim de, bu sıkıntıdan kurtulayım.
BAŞKAN - Buyurun Sayın Bayram, siz, devam edin efendim.
MUSTAFA BAYRAM (Devamla) - Ben, sizden, oy vermeyin
diye bir talepte bulunmuyorum. 
Acaba, bu hassasiyet ve acelecilik gösterilecek miydi?
Beyler, kimseden şikâyetçi değilim. Hiç kimseden
şikâyetim yok. Cenabı Hak, beni, doğu illerinden bir tanesinde dünyaya
getirmiştir. (MHP sıralarından gürültüler) Lütfen... Artı, benim kimliğimi,
masa başındaki bir nüfus memuru -doğu illerinden doldurulmuş- bana vermiştir. 
ALİ GEBEŞ (Konya) - Biz de doğudan geldik, ne olmuş
yani?!
MUSTAFA BAYRAM (Devamla) - Doğulu olabilirsin...
BAŞKAN - Sayın Bayram, bir dakikanızı rica ediyorum.
Sayın milletvekilleri, bakın, biraz önce, başlarken
ifade ettim; bir sayın milletvekili, savunma hakkını kullanıyor. Çok rica
ediyorum, dilediği gibi kendini savunabilir ve hiçbir milletvekilinin
müdahalesine maruz kalmadan. Lütfen...
MUSTAFA BAYRAM (Devamla) - Savunmuyorum efendim.
İsteyen, istediği şekilde oy kullansın...
BAŞKAN - Buyurun Sayın Bayram.
MUSTAFA BAYRAM (Devamla) - Sayın milletvekilleri,
Danışma Kurulunda oybirliğiyle benim dokunulmazlığımın Genel Kurula getirilmesi
olayıyla, dilerim, memleketin bundan sonraki önemli meseleleri de oybirliğiyle
Meclise, Genel Kurula getirilmiş olur. Allah, birliğinizi beraberliğinizi
bozmasın. Belki, bundan böyle, birlik ve beraberliğinize vesile olurum, Türkiye
de bu sıkıntılardan kurtulur. Kötü insan ben olayım...
Şimdi de, dokunulmazlığımla ilgili 2 dosyadan bahsetmek
istiyorum. Bu dosyada, sanık kişi olarak da geçiyorum; ama, suçlu değilim,
olayın mağdur kişisiyim. Benim durumumda birçok insan var; çıksınlar benim
gibi, mertçe, bu dosyalar buraya gelsin, oylansın. Hırsızlık yapan, adam
öldüren, rüşvet, talan, götüren kişiler -haklarında birçok şey var- çıksınlar,
mertçe, benim gibi davransınlar. 
11 yıl önce vuku bulan bir cinayet olayına karıştım.
Olayla ilgili dosya, bana isnat edilen suç, 448 inci maddeden 24 yıl. Madde
463/2-1... Hukukçu olan çok değerli milletvekillerimiz var, bunu biliyorlar; 12
yıla düşüyor. 51 inci maddenin ikinci bendi; ağır tahrik, 4 yıla düşüyor. Eğer
ki, davanın başkanı, ağır ceza reisi, bana karşı 59'u da uygularsa 3 yıla
düşüyor. Ben, onun arkasına sığınmak istemiyorum, aftan yararlanıyorum diye.
Ben böyle bir şey söylemiyorum; ama, indirimden 10 sene yararlanıyorum. Ne
olacağım bununla; yanayım mı, yalvarayım mı?.. Asla! Bu konuyu, olayı birçok
hukukçumuz biliyor, maddelerin hepsini herkesten daha iyi biliyor. Kaldı ki,
böyle bir ceza almış olsam bile, buna sığınmak istemiyorum; ama, indirim
vardır, size arz etmiştim.
İkinci dosya: Birileri tarihî bir heykel satmak
istemişler. Yakalanan şahsın ifadesinde, kendisine heykeli satan adam
"bana yanlış yapma, ben, Mustafa Bayram'ın yeğeniyim" demiş. Benim
ismimi kullanmış. Belki iyiyim, belki kötüyüm. Benim ismimi kullanmış
"bana yanlışlık yapma, benim dayım, benim amcam..." Ne ise de,
tanımıyorum o adamı. Mustafa Bayram... Belki gücümü göstermiş "bana
yanlışlık yapma, ben, Mustafa Bayram'ın yeğeniyim" demiş. Yine, aynı
şahıs, karşı tarafla alışverişini gerçekleştirmiş. Bunu senetle... Mevcut para
yok, alıcı adam buna senet vermiş. Götürmüş heykeli, yakalanmış. Yakalanınca
"Mustafa Bayram'ın yeğeninden aldım bu heykeli. Bana senet de
imzalattırdılar" demiş. Ama, medyanın aynen böyle yaygarasıyla, Mustafa
Bayram'ı ayyuka çıkardılar. Mustafa Bayram, tarihî eser, heykel sattı,
bilmem ne oldu... Alakam, ilgim
yok, evimde yatıyorum, hiçbir şeyden haberim yok. Sonra, bereket versin,
medya, orada bana bir iyilik yaptı, resimlerimi boy boy bastı, televizyonlara
çıkardılar. Herif, orada gördü "yahu, senet imzalatan, bu işi yapan bu
adam değildir, başka bir kişiydi..." Hiçbir müdahale olmadan hâkim
huzuruna çıkıyor "efendim, medyada çıkan bu kişi, bana heykeli satan, bana
senet imzalatan kişi değildi" diye. O olay zabıtlarda mevcuttur. Mustafa
Bayram diye, heykel konusunda da yok, asla. Bu ifade mahkeme zabıtlarında
mevcuttur; varsa merak eden kişiler ve basın, giderler, çıkarır, bakarlar.
Sayın milletvekilleri, medyada, bu tür olaylarda
"Bayram" soyadlı kim olursa olsun, benim haneme yazıyorlar, beni
suçluyorlar. Mustafa Bayram... 
Yine böyle bir olaya ismim karıştı, narkotik
müdürlüğüne gittim -zaten, dosyanın biri budur, Mustafa Bayram'ın 8 tane
dosyası var- "beyefendi, Mustafa Bayram'ın anası, babası, doğumu,
memleketi belli değil midir; araştırsanıza Van'da kaç tane Mustafa Bayram
var" dedim. Sayın Başkan, değerli üyeler; yemin ederim, Van'da 7 tane
Mustafa Bayram çıktı; Erciş'ten çıktı, Gevaş'tan çıktı -ben Başkaleliyim-
Başkale'de ben vardım, bir iki tane de oradan çıktı. 7 tane Mustafa Bayram...
Sadece "Bayram" soyadı geçiyor... Bunlar yakalansa, orada bir
"B" harfi geçiyorsa, tamam, bunlar Mustafa Bayram'ın yeğeni; yahu,
bunlar benim yeğenim değildir.
Hâsılı kelam, ben altı yıldır bunu çatının altındayım.
Basın, aynı kelimeleri, kırık plak gibi çevirip çevirip soruyor, pişirip
pişirip önümüze koyuyor. "Mustafa Bayram'ın 8 tane dosyası vardır, eroin
dosyası vardır. Mustafa Bayram'ın 2 tane oteli vardır; Eroin 1, Eroin
2..." Buyurun, ben açıklama yaptım; çıktım, her zaman basın toplantısı
yaptım, ANAP'lı sayın milletvekilleri bunları bilirler. Ben basın toplantısı
yaptım; otellerin kime ait olduğunun, Mehmet Sıddık Bayram'a ait olduğunun
belgesini çıkardım, onlara verdim. Başkalelilerin 2-3 tane oteli vardı, onların
da belgesini getirdim verdim. 
Dediler ki: "Mustafa Bayram milletvekili adayı
olurken, bu dosyalardan dolayı soyismini 'Bayrak' olarak verdi." Ben
müracaat dilekçemi çıkardım, getirdim, basına tek tek dağıttım, Mustafa Bayram
olarak Anavatan Partisinden milletvekili aday adayı oldum, buyurun benim
müracaat dilekçem, hepsine verdim. Artı, vesselam, sesime kulak tıkamışlar,
gözlerini kapatmışlar, sunduğum belgeleri bile okumuyorlar; aynı kırık plağı, o
havadan çalıyorlar, pişirip pişirip önüme koyuyorlar. 
Beyler, Yüce Meclisin huzurunda diyorum, eroinle ilgili
bir tek dosyamı ispat edin, intihar derseniz intihar edeyim, istifa derseniz
istifa edip gideyim; ama, yok... Sizi şerefimle temin edeyim, bu sözlerimde
samimiyim, eroinle ilgili bir dosyamı ispat etsinler, eğer bu mesleği bırakıp
gitmezsem namert oğlu namerdim; eğer onlar da yapmazlarsa namert oğlu
namerttirler. Yeter artık, canımıza tak dedi. İntihara kadar gidebilirim. 
Sayın bakanın birisi, ismini söylemeyeyim, artık
yolsuzluklara, imkânsızlıklara dayanamadı, çenesine silahı dayadı, intihar
etti. Bunu mu bekliyorsunuz benden?! Yazık!.. Beyefendi burada, Meclise nasıl
emrettiği, "ya gereğini yapın, ya da..." Ya da'nın altında ne
kalıyorsa bilmiyorum. 
Sayın milletvekilleri, medya, bu tip olaylar karşısında
"Bayram" soyadını taşıyan herkesi bana lanse ediyor ve "Mustafa
Bayram" diyerekten... Artık, bunun sonunu getiriyorum... Tekrar tekrar bu
olayı gündeme getiriyorum; dosyaları olan çok insan var, benim durumumdan çok
daha vahim olan insanlar var, lütfen onların da üzerine gidin, ben, o zaman
deminki yazdıklarımdan nedamet duyayım; bunlar doğru değil, demek ki, bunları
da yapıyorlar, ben yanlış hareket ediyorum diyeceğim. 
Hepinizden tekrar tekrar rica ediyorum;
dokunulmazlığımın kaldırılması için, oyunuzu esirgemeyin, aleyhimde oy
kullanın. 
Hepinizi saygıyla selamlıyorum. (ANAP ve FP
sıralarından alkışlar)
BAŞKAN - Teşekkür ediyorum Sayın Bayram. 
Sayın milletvekilleri, İçtüzüğümüzün 134 üncü maddesini
okuyorum:
"Savunma hakkı
Madde 134.-
Dokunulmazlığının kaldırılması istenen milletvekili isterse hazırlık
komisyonunda, Karma Komisyonda ve Genel Kurulda kendini savunur veya bir üyeye
savundurur. 
Savunma için çağrıda bulunan milletvekili davete
uymazsa evrak üzerinde karar verilir.
Son söz her halde savunmanındır -Biraz önce Sayın
Bayram'ın ifade etmiş olduğu hususu dikkatlerinize getirmek için tekraren
okuyorum- Dokunulmazlığının kaldırılmasını üyenin bizzat istemesi yeterli
değildir." Tekrar ifade ediyorum, Sayın Bayram'ın dokunulmazlığının
kaldırılması yolunda Başkanlığa vaki bir müracaatı da vardır.
Sayın milletvekilleri, rapor üzerinde görüşmeler
tamamlanmıştır. Sayın Bayram'ın iki adet dokunulmazlık dosyası vardır; bugün
iki oylama yapacağız.
AHMET İYİMAYA (Amasya) - Her iki savunmayı da
alacaksınız...
BAŞKAN - Ama, iki oylama yapacağız netice itibariyle.
AHMET İYİMAYA (Amasya) - Sayın Başkan, her iki
savunmayı da alacaksınız efendim. Dosyalar ayrı ayrı işleme konulmalı.
BAŞKAN - Ayrı ayrı yapacağız tabiî, ayrı ayrı
yapacağız.
AHMET İYİMAYA (Amasya) - Belki savunma da yapabilir.
BAŞKAN - Hayır, hayır, Sayın Bayram her iki dosyasıyla
ilgili savunmasını yaptı.
YASİN HATİBOĞLU (Çorum) - Her iki dosyası da ayrı...
BAŞKAN - Hayır, hayır, ikincisiyle ilgili savunmasını
da yaptı.
YASİN HATİBOĞLU (Çorum) - Olmaz efendim, ayrı ayrı...
BAŞKAN - Sayın Bayram?..
TURHAN GÜVEN (İçel) - İsterse, sonra yapar...
BAŞKAN - Peki, birinci raporu oylayalım, ikincisi için
tekrar Sayın Bayram'ın savunma yapıp yapmayacağı hususunu tezekkür edelim
efendim.
Komisyon raporu, Van Milletvekili Mustafa Bayram'ın
yasama dokunulmazlığının kaldırılmasına dairdir. Komisyonun raporunu oylarınıza
sunacağım; ancak, bir açık oy talebi vardır, açık oy talebinde bulunan sayın
milletvekillerinin isimlerini okuyacağım, salonda bulunup bulunmadıkları
hususunu tespit edeceğim, daha sonra da gereğini yapacağım:
Sayın Vural?.. Burada.
Sayın Köse?.. Burada.
Sayın Tiryaki?.. Burada.
Sayın Seven?.. Burada.
Sayın Orhan?.. Burada.
KAMER GENÇ (Tunceli) - Sayın Başkan, açık oya zaten
tabi, gerek yok ki, 276 oyun olması lazım.
BAŞKAN - Hayır efendim öyle bir şey yok.
YASİN HATİBOĞLU (Çorum) - Yok efendim, yok; 276 yok,
yapmayın efendim!
BAŞKAN - Sayın Yaman?.. Burada.
Sayın Öztürk?.. Burada.
Sayın Pak?.. Burada.
Sayın Çelebi?.. Burada.
Sayın Enginyurt?.. Burada.
Sayın Levent?.. Burada.
Sayın Şen?.. Burada.
Sayın Coşkun?.. Burada
Sayın Keleş?.. Burada.
Sayın Oral?.. Burada.
Sayın Sazak?.. Burada.
Sayın Özdemir?.. Burada.
Sayın Polat?.. Burada.
Sayın Kılınç?.. Burada.
Sayın Aksu?.. Burada.
Sayın Ersoy?.. Burada.
Sayın Genç, demin, bu 276'yla ilgili bir şey söylediniz
efendim.
KAMER GENÇ (Tunceli) - Sayın Başkan, her dediğim şeyi
dikkate alıyorsunuz... Doğruları da
hesaba almıyorsunuz...
BAŞKAN - Yokmuş öyle bir şey, değil mi?
Sayın milletvekilleri, yeterli sayıda açık oy talebi
vardır.
Açık oylamanın elektronik cihazla yapılması hususunu
oylarınıza sunuyorum: Kabul edenler.. Etmeyenler.. Kabul edilmiştir. 
Komisyon raporu, yasama dokunulmazlığının
kaldırılmasına dairdir. Bu raporu oylarınıza sunuyorum.
Oylama işlemini başlatıyorum ve oylama için 2 dakika
süre veriyorum. 
(Elektronik cihazla oylama yapıldı)
BAŞKAN - Sayın milletvekilleri, (3/287) esas numaralı,
Van Milletvekili Mustafa Bayram'ın yasama dokunulmazlığının kaldırılmasına dair
komisyon raporunun yapılan açık oylaması sonucunu açıklıyorum:
Katılan milletvekili sayısı : 308
Kabul : 302
Ret : 3
Çekimser : 2
Mükerrer : 1
Böylece, Komisyon raporu kabul edilmiş ve Van
Milletvekili Mustafa Bayram'ın yasama dokunulmazlığının bu dosya için
kaldırılmasına karar verilmiştir.
Alınan karar gereğince, bu kısmın 13 üncü sırasına
alınan Van Milletvekili Mustafa Bayram'ın Yasama Dokunulmazlığının Kaldırılması
Hakkında Başbakanlık Tezkeresi ve Anayasa ve Adalet Komisyonları üyelerinden
kurulu karma komisyon raporunun görüşmelerine başlıyoruz.
13. - Van
Milletvekili Mustafa Bayram'ın, Yasama Dokunulmazlığının Kaldırılması Hakkında
Başbakanlık Tezkeresi ve Anayasa ve Adalet Komisyonları Üyelerinden Kurulu
Karma Komisyon Raporu (3/430) (S. Sayısı: 440) (1)
 
(1) 440 S.
Sayılı Basmayazı tutanağa eklidir.
BAŞKAN - Komisyon ve Hükümet?.. Yerinde.
Söz talebi?.. Yok.
Rapor, 440 sıra sayısıyla basılıp, sayın üyelere
dağıtılmıştır. 
Sayın Bayram?.. Genel Kurul salonunda yok.
Biraz önce de ifade ettim; bu ikinci dosyayla ilgili
savunmasını da huzurda yapmış idi. 
Şimdi, bu dosyayla ilgili oylama işlemini yapacağız.
Yeni bir açık oylama talebi var; sayın
milletvekillerinin salonda bulunup bulunmadıklarını arayacağım.
Sayın Köse?.. Burada.
Sayın Vural?.. Burada.
Sayın Gebeş?.. Burada.
Sayın Enginyurt?.. Burada.
Sayın Coşkuner?.. Burada.
Sayın Karakuş?.. Burada.
Sayın Kaya?.. Burada.
Sayın Karaca?.. Burada.
Sayın Özdemir?.. Burada.
Sayın Bozyel?.. Burada.
Sayın Yaşar Öztürk?.. Burada.
Sayın Seven?.. Burada.
Sayın Eser?.. Burada.
Sayın Arslan?.. Burada.
Sayın Pak?.. Burada.
Evet, yeterli sayıda talep var.
Açık oylama işleminin elektronik oylama cihazıyla
yapılması hususunu oylarınıza sunuyorum: Kabul edenler... Etmeyenler... Kabul
edilmiştir.
Komisyon raporu, dokunulmazlığın kaldırılmasına
ilişkindir; onu oyluyoruz. 
Oylama işlemini başlatıyorum ve 2 dakika süre
veriyorum. 
(Elektronik cihazla oylama yapıldı)
BAŞKAN - Sayın milletvekilleri, (3/430) esas numaralı,
Van Milletvekili Mustafa Bayram'ın yasama dokunulmazlığının kaldırılmasına dair
komisyon raporunun yapılan açık oylamasına 310 sayın milletvekili katılmış;
kabul 309, ret 1; böylece, komisyon raporu kabul edilmiş ve Van Milletvekili
Mustafa Bayram'ın yasama dokunulmazlığının kaldırılmasına karar verilmiştir.
Kanun tasarı ve tekliflerini sırasıyla görüşmek için,
28 Mart 2001 Çarşamba günü alınan karar gereğince, saat 14.00'te toplanmak
üzere, birleşimi kapatıyorum.
Kapanma Saati
: 19.47





















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












