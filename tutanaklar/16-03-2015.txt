



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 77’nci
Birleşim
 16
Mart 2015 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- KAPALI OTURUMLAR 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa Milletvekili Hüseyin Şahin’in, Bursa iline
yapılan yatırımlara ilişkin gündem dışı konuşması
2.- Hakkâri Milletvekili Adil Zozani’nin, Halepçe
katliamının 26’ncı yıl dönümüne ilişkin gündem dışı konuşması
3.- Mersin Milletvekili Ali Rıza Öztürk’ün, kozmik
odanın aranmasına ilişkin gündem dışı konuşması

VI.- AÇIKLAMALAR
1.- İzmir Milletvekili Oktay Vural’ın, İstanbul
Üniversitesinde Adalet ve Kalkınma Partisi teşkilatı mensupları ve yakınlarına
sınavsız üniversiteye giriş imkânı tanındığı iddialarına ve YGS sınav
sorularının hepsinin açıklanması gerektiğine ilişkin açıklaması
2.- Bingöl Milletvekili İdris Baluken’in, Halepçe
katliamının 26’ncı yıl dönümüne ilişkin açıklaması
3.- Diyarbakır Milletvekili Cuma İçten’in, Halepçe katliamının
26’ncı yıl dönümüne ilişkin açıklaması
4.- Sinop Milletvekili Engin Altay’ın, Halepçe
katliamının 26’ncı yıl dönümüne ilişkin açıklaması
5.- Millî Eğitim Bakanı Nabi Avcı’nın, İzmir
Milletvekili Oktay Vural’ın yaptığı açıklamasındaki bazı ifadelerine ilişkin
açıklaması
6.- Kayseri Milletvekili Yusuf Halaçoğlu’nun, Karabük
Milletvekili Osman Kahveci’nin MHP grup önerisi üzerinde yaptığı konuşmasındaki
bazı ifadelerine ilişkin açıklaması
7.- Kayseri Milletvekili Yusuf Halaçoğlu’nun, Muş
Milletvekili Demir Çelik’in 688 sıra sayılı Kanun Teklifi’nin tümü üzerinde HDP
Grubu adına yaptığı konuşmasındaki bazı ifadelerine ilişkin açıklaması
8.- Bingöl Milletvekili İdris Baluken’in, Kayseri
Milletvekili Yusuf Halaçoğlu’nun yaptığı açıklamasındaki bazı ifadelerine
ilişkin açıklaması

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa
Parlamentosu Başkanı Martin Schulz ve beraberindeki bir heyetin ülkemizi
ziyaret etmesinin Türkiye Büyük Millet Meclisi Başkanlık Divanının 10/3/2015
tarihli 96 sayılı Kararı’yla uygun bulunduğuna İlişkin tezkeresi (3/1718)
2.- Türkiye Büyük Millet Meclisi Başkanlığının,
Türkiye-AB Karma Parlamento Komisyonunun (KPK) 76’ncı Toplantısı’nın 19-20 Mart
2015 tarihlerinde Türkiye Büyük Millet Meclisinde yapılmasının Türkiye Büyük
Millet Meclisi Başkanlık Divanının 10/3/2015 tarihli 96 sayılı Kararı’yla uygun
bulunduğuna İlişkin tezkeresi (3/1719)

B) Meclis Araştırması Önergeleri
1.- İzmir Milletvekili Alaattin Yüksel ve 22 milletvekilinin,
tefecilik suçlarındaki artışın nedenlerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1257)
2.- İstanbul Milletvekili Ali Özgündüz ve 23
milletvekilinin, Van depremi ardından yaşanan sorunların ve deprem konutlarındaki
eksikliklerle ilgili iddiaların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1258)
3.- İstanbul Milletvekili Sebahat Tuncel ve 21
milletvekilinin, gizli tanıklık uygulamalarında yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1259)

C) Gensoru Önergeleri
1.- HDP Grubu adına, Grup Başkan Vekili Iğdır Milletvekili
Pervin Buldan’ın, hayvancılık ve tarım sektörünün bitme noktasına geldiği
iddiasıyla Gıda, Tarım ve Hayvancılık Bakanı Mehmet Mehdi Eker hakkında bir
gensoru açılmasına ilişkin önergesi (11/49)
2.- MHP Grubu adına, Grup Başkan Vekili İzmir
Milletvekili Oktay Vural’ın, Süleyman Şah Türbesi ve Saygı Karakolu’nun
bulunduğu Türkiye Cumhuriyeti toprağını savunmadıkları, PKK/PYD ile IŞİD terör
örgütlerini muhatap aldıkları iddiasıyla Bakanlar Kurulu üyeleri hakkında bir
gensoru açılmasına ilişkin önergesi (11/50)
3.- Adana Milletvekili Seyfettin Yılmaz ve 19
milletvekilinin, kamu ihalelerinde kamu menfaatini korumadığı, İstanbul’da
bulunan bazı mesire yerlerini rant alanı hâline getirdiği ve orman ve su
varlıklarını etkin bir şekilde yönetemediği iddiasıyla Orman ve Su İşleri
Bakanı Veysel Eroğlu hakkında bir gensoru açılmasına ilişkin önergesi (11/51)

Ç) Meclis Soruşturması Önergeleri
1.- İstanbul Milletvekili Umut Oran ve 57
milletvekilinin, başta Cumhuriyet Halk Partisi olmak üzere muhalefeti etkisiz
kılmaya, muhalefet partisi üyelerinin parlamenter denetim haklarını engellemeye
ve bunları karalamaya yönelik girişimlerde bulunduğu, muhalefeti karalayarak
suç işleyen medya kuruluşları mensuplarını kayırdığı ve bu eylemlerinin Türk
Ceza Kanunu’nun 114, 257, 283 ve 311’inci maddelerine uyduğu iddiasıyla
Anayasa’nın 100’üncü ve Türkiye Büyük Millet Meclisi İçtüzüğü’nün 107’nci
maddeleri uyarınca İçişleri eski Bakanı Efkan Ala hakkında Meclis soruşturması
açılmasına ilişkin önergesi (9/13)

D) Çeşitli İşler
1.- Başkanlıkça, Genel Kurulu ziyaret eden İspanya
Senato Başkanı Pio Garcia-Escudero ve beraberindeki heyete “Hoş geldiniz.”
denilmesi.

VIII.- ÖNERİLER
A) Siyasi Parti Grubu Önerileri
1.- HDP Grubunun, 6/1/2015 tarihinde Van Milletvekili
Özdal Üçer ve arkadaşları tarafından, ziraat mühendislerinin istihdam sorununun
araştırılması amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin (1283 sıra no.lu), Genel Kurulun bilgisine sunulmak
üzere bekleyen diğer önergelerin önüne alınarak Genel Kurulun 16 Mart 2015
Pazartesi günkü birleşiminde sunuşlarda okunmasına ve ön görüşmelerinin Genel
Kurulun 16 Mart 2015 Pazartesi günkü birleşiminde yapılmasına ilişkin önerisi 
2.- MHP Grubunun, 25/11/2014 tarih ve 2311 sayıyla
Adana Milletvekili Seyfettin Yılmaz ve arkadaşları tarafından, Atatürk Orman
Çiftliği’nin birinci derece tarihî doğal sit alanından üçüncü derece sit
alanına dönüştürülmesinin nedenlerinin araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 16 Mart 2015
Pazartesi günkü birleşiminde sunuşlarda okunmasına ve ön görüşmelerinin Genel
Kurulun 16 Mart 2015 Pazartesi günkü birleşiminde yapılmasına ilişkin önerisi 
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, pamuk sektörünün sorunlarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/963) ön görüşmelerinin Genel
Kurulun 16 Mart 2015 Pazartesi günkü birleşiminde yapılmasına ilişkin önerisi 

IX.- SATAŞMALARA İLİŞKİN KONUŞMALAR
1.- Adana Milletvekili Seyfettin Yılmaz’ın, Karabük
Milletvekili Osman Kahveci’nin MHP grup önerisi üzerinde yaptığı konuşması
sırasında şahsına sataşması nedeniyle konuşması
2.- Hakkâri Milletvekili Adil Zozani’nin, Çorum
Milletvekili Cahit Bağcı’nın (11/46) esas numaralı Gensoru Önergesi üzerinde AK
PARTİ Grubu adına yaptığı konuşması sırasında HDP Grubuna sataşması nedeniyle
konuşması
3.- Hakkâri Milletvekili Adil Zozani’nin, Kalkınma
Bakanı Cevdet Yılmaz’ın (11/46) esas numaralı Gensoru Önergesi üzerinde yaptığı
konuşması sırasında HDP Grubuna sataşması nedeniyle konuşması

X.- GENSORU
A) Ön Görüşmeler
1.- HDP Grubu adına, Grup Başkan Vekili Bingöl
Milletvekili İdris Baluken’in, kalkınma plan ve stratejilerinin oluşturulması
sürecindeki görevini yerine getirmeyerek ve KOBİ’leri yeterince desteklemeyerek
çevresel, ekonomik ve sosyal problemlere zemin hazırladığı iddiasıyla Kalkınma
Bakanı Cevdet Yılmaz hakkında bir gensoru açılmasına ilişkin önergesi (11/46) 

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.-Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana
Milletvekili Osman Faruk Loğoğlu'nun; Emniyet Teşkilatı Kanununda Değişiklik
Yapılması Hakkında Kanun Teklifi, Mersin Milletvekili Ertuğrul Kürkcü'nün;
Polis Vazife ve Salahiyet Kanununda Değişiklik Yapılması Hakkında Kanun
Teklifi, İstanbul Milletvekili Mustafa Sezgin Tanrıkulu ve Cumhuriyet Halk
Partisi Grup Başkanvekilleri Sinop Milletvekili Engin Altay, Ankara
Milletvekili Levent Gök ile 4 Milletvekilinin; Nüfus Hizmetleri Kanununda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu'nun; 5490 Sayılı ve 25/4/2006 Tarihli Nüfus Hizmetleri Kanununda
Değişiklik Yapılması Hakkında Kanun Teklifi ile Avrupa Birliği Uyum Komisyonu
ve İçişleri Komisyonu Raporları (1/995, 2/422, 2/514, 2/909, 2/1518, 2/1579,
2/1632, 2/2443, 2/2469) (S. Sayısı: 684)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688)
7.- İş Sağlığı ve Güvenliği Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
Burdur Milletvekili Hasan Hami Yıldırım ve İzmir Milletvekili Aydın Şengül ile
50 Milletvekilinin; Adana Milletvekili Ali Demirçalı ve İstanbul Milletvekili
Gürsel Tekin'in; İstanbul Milletvekili Abdullah Levent Tüzel'in; Diyarbakır
Milletvekili Nursel Aydoğan'ın; İzmir Milletvekili Rahmi Aşkın Türeli'nin;
İstanbul Milletvekili Mahmut Tanal'ın; İzmir Milletvekili Ahmet Kenan
Tanrıkulu'nun; Kocaeli Milletvekili Haydar Akar'ın; Balıkesir Milletvekili
Haluk Ahmet Gümüş'ün; Manisa Milletvekili Hasan Ören ve 2 Milletvekilinin;
İstanbul Milletvekili Mahmut Tanal'ın; Manisa Milletvekili Erkan Akçay ve
Milliyetçi Hareket Partisi Grup Başkanvekili İzmir Milletvekili Oktay Vural'ın;
İstanbul Milletvekili Mahmut Tanal'ın; İstanbul Milletvekili Mustafa Sezgin
Tanrıkulu ile 2 Milletvekilinin; Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi'nin Benzer Mahiyetteki Kanun
Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687)

XII.- USUL HAKKINDA GÖRÜŞMELER
1.- 688 sıra sayılı Kanun Teklifi’ne Komisyon
görüşmeleri sırasında yeni maddeler ihdas edildiğinden, teklifin maddelerine
geçilmesinin İç Tüzük hükümlerine uygun olup olmadığı konusunda Başkanlığın
tutumu hakkında

XIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Sadık Yakut’un,
milletvekillerinin yasama dokunulmazlığına ilişkin konuşması

XIV.- YAZILI SORULAR VE CEVAPLARI
1.- Ankara
Milletvekili Özcan Yeniçeri'nin, TBMM ile bağlı kurum ve kuruluşlar tarafından
satın alınan nakliye araçlarına ilişkin sorusu ve Türkiye Büyük Millet Meclisi
Başkan Vekili Sadık Yakut’un cevabı (7/58603)
2.- Ankara Milletvekili Özcan Yeniçeri'nin, TBMM ile
bağlı kurum ve kuruluşlar bünyesinde bulunan kiralık araçlara ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/58604)
3.- Manisa Milletvekili Sakine Öz'ün, Manisa'nın
ihracatındaki düşüşe ilişkin sorusu ve Ekonomi Bakanı Nihat Zeybekci’nin cevabı
(7/58981)
4.- Manisa Milletvekili Erkan Akçay'ın, Gümrük
Birliği'ne ilişkin sorusu ve Ekonomi Bakanı Nihat Zeybekci’nin cevabı (7/59649)
5.- Ankara Milletvekili Aylin Nazlıaka'nın, Bakanlık
ile bağlı kurum ve kuruluşlarda sosyal medya paylaşımları nedeniyle hakkında
işlem yapılan kamu personeline ilişkin sorusu ve Ekonomi Bakanı Nihat
Zeybekci’nin cevabı (7/60784)
6.- Kütahya Milletvekili Alim Işık'ın, Başkanlık
bünyesinde çalışan yardımcı hizmetler sınıfındaki personele ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/60928)
7.- Mersin Milletvekili Ali Öz'ün, Bakanlığın 2014 yılı
bütçesinden yapılan harcamalara ve Mersin'e yönelik yatırımlara ilişkin sorusu
ve Ekonomi Bakanı Nihat Zeybekci’nin cevabı (7/61062)
8.- Diyarbakır Milletvekili Altan Tan'ın, İstiklal
Mahkemeleri zabıtları ve kayıtları ile ilgili çalışmalara ilişkin sorusu ve Türkiye
Büyük Millet Meclisi Başkan Vekili Sadık Yakut’un cevabı (7/61259)
9.- Ankara Milletvekili Özcan Yeniçeri'nin, 2002-2015
yılları arasında Bakanlık ile bağlı kurum ve kuruluşlarca satın alınan kurulum
ve montaj hizmetlerine ilişkin sorusu ve Ekonomi Bakanı Nihat Zeybekci’nin
cevabı (7/61344)
10.- Malatya Milletvekili Veli Ağbaba'nın, fiyatlardaki
ve ücretlerdeki artış arasındaki farkın borçlanmaya etkisine ilişkin sorusu ve
Ekonomi Bakanı Nihat Zeybekci’nin cevabı (7/61345)
11.- Ardahan Milletvekili Ensar Öğüt'ün, bir ziyaretçi
hakkındaki giriş yasağına ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/61918)

16 Mart 2015
Pazartesi
BİRİNCİ OTURUM
Açılma Saati:
14.00
BAŞKAN: Başkan
Vekili Sadık YAKUT
KÂTİP ÜYELER:
Muhammet Bilal MACİT (İstanbul), Dilek YÜKSEL (Tokat)
----0----
BAŞKAN – Türkiye Büyük Millet
Meclisinin 77’nci Birleşimini açıyorum.

III.- Y O K L A
M A

BAŞKAN – Elektronik cihazla yoklama
yapacağız.
Üç dakika süre veriyorum.
(Elektronik cihazla yoklama yapıldı)
BAŞKAN - Sayın milletvekilleri,
toplantı yeter sayısı yoktur.
Birleşime on beş dakika ara veriyorum.

Kapanma Saati:
14.06

İKİNCİ OTURUM
Açılma Saati: 14.22
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT (İstanbul), İsmail KAŞDEMİR
(Çanakkale)
-----0----- 
BAŞKAN – Sayın
milletvekilleri, Türkiye Büyük Millet Meclisinin 77’nci Birleşimin İkinci
Oturumunu açıyorum.

III.- YOKLAMA

BAŞKAN –
Açılışta yapılan yoklamada toplantı yeter sayısı bulunamamıştı.
Şimdi yoklama
işlemini tekrarlayacağım.
Yoklama için üç
dakika süre veriyorum. 
(Elektronik
cihazla yoklama yapıldı) 
BAŞKAN – Sayın
milletvekilleri, toplantı yeter sayısı vardır, görüşmelere başlıyoruz. 
Sayın
milletvekilleri, görüşmelere başlamadan önce 17 Şubat 2015 tarihli 56’ncı
Birleşimde yapılan kapalı oturumlara ait tutanak özetlerinin İç Tüzük'ün
71'inci maddesine göre okunabilmesi için kapalı oturuma geçmemiz gerekmektedir.
Bu nedenle sayın milletvekilleri ile Genel Kurul salonunda bulunabilecek
yeminli stenograflar ve yeminli görevliler dışındakilerin salonu boşaltmalarını
rica ediyorum.
Tutanak özetleri
okunduktan sonra açık oturuma geçilecek ve görüşmelere devam edilecektir. Sayın
idare amirlerinin bu konuda yardımcı olmalarını ve salon boşaltıldıktan sonra
Başkanlığa haber vermelerini rica ediyorum.
 Kapanma
Saati: 14.26
IV.- KAPALI OTURUMLAR 
 ÜÇÜNCÜ OTURUM 
 (Kapalıdır)

DÖRDÜNCÜ OTURUM
Açılma Saati: 14.36
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT (İstanbul), İsmail KAŞDEMİR
(Çanakkale)
-----0----- 
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin -kapalı
oturumdan sonraki- Dördüncü Oturumunu açıyorum.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Bursa iline yapılan yatırımlar hakkında söz isteyen Bursa Milletvekili
Hüseyin Şahin’e aittir. 
Buyurun Sayın
Şahin. (AK PARTİ sıralarından alkışlar) 
OKTAY VURAL (İzmir) – Sayın Başkan,
kapalı oturumla ilgili “Açık oturuma geçiyoruz.” dedikten sonra kapalı oturumu
sonlandırmak için Genel Kurulun iradesini aramanız gerekmiyor muydu? Yani
kapalı oturum netice itibarıyla. Kapalı oturuma ancak Genel Kurulun iradesiyle…
BAŞKAN – Şimdi,
bugünkü yaptığımız işlem sadece tutanakların okunmasıyla ilgili Sayın Başkan.
OKTAY VURAL
(İzmir) – Evet de yani kapalı oturum netice itibarıyla. Diyor ki: “…sebep
ortadan kalkınca Genel Kurul işaret oyuyla karar verir.” Yani sebep, bunun için
toplandık, bu sebep ortadan kalkınca Genel Kurul iradesiyle karar verilmesi
gerekmiyor muydu? O bakımdan… Çünkü bu bir kapalı oturum.
BAŞKAN – Hayır,
kapalı oturumun konusu tamamlandığı için devamı niteliğinde olarak kabul
edildiğinden dolayı yani işlemin tamamlanmasıyla ilgili olduğu için Sayın
Vural.
OKTAY VURAL
(İzmir) - Öyle diyor efendim zaten. Diyor ki: “Kapalı oturumu gerektirmiş olan
sebep ortadan kalkınca, Başkan…”
BAŞKAN – Sayın
Şahin, lütfen yerinize oturun da isterseniz, tekrar davet edeyim.
OKTAY VURAL
(İzmir) – Kusura bakmayın Sayın Şahin.
BAŞKAN – Şimdi,
Sayın Vural, kapalı oturum tutanakları 71’inci madde: “Kapalı oturum
tutanaklarının birleştirilmesinden sonra, kapalı bir oturum akdedilerek eski
tutanak özeti okunur. Özetle birlikte tutanak bir zarfa konarak –neyse, o
yapılan işlem- hazır bulunan kâtip üyeler tarafından hemen mumla mühürlenir ve
Meclis arşivine verilir.
Kapalı oturum
tutanakları ve özetleri, kapalı oturum tarihinden itibaren on yıl…” O ayrı bir
konu. Yani bu işlemin tamamlanmasıyla ilgili, sadece tutanakların okunması…
OKTAY VURAL
(İzmir) – Sayın Başkan “Kapalı bir oturum akdedilerek eski tutanak özeti
okunur.” diyor. Dolayısıyla onun da bir kapalı oturum olduğunu dikkate alırsak
-bunu sizin doğrudan doğruya yapmanız- kapalı oturumu sonlandırmak için Genel
Kurulun iradesinin aranması gerekiyor. O bakımdan diyorum.
BAŞKAN – Evet,
tutanak özeti olduğu için efendim.
Teşekkür
ediyoruz.
Yapılacak başka
bir iş… Yani şimdiye kadar yapılan uygulamamız da bu şekilde Sayın Vural.
Evet, Sayın
Şahin, buyurun. (AK PARTİ sıralarından alkışlar)

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa
Milletvekili Hüseyin Şahin’in, Bursa iline yapılan yatırımlara ilişkin gündem
dışı konuşması
HÜSEYİN ŞAHİN
(Bursa) – Teşekkür ederim Başkanım.
Çok değerli
arkadaşlar, yüce heyetinizi saygıyla selamlıyorum.
Bugün AK PARTİ
hükûmetleri döneminde Bursa’mıza yapılan yatırımları ve devam eden yatırımları
ve planlamış olduğumuz yatırımları anlatmaya çalışacağım. Yüksek müsaadelerinizle,
önce ulaşım faslıyla başlamak istiyorum.
Bursa doğuda
Ankara istikametine, İnegöl yolu üzerinden, duble yollarla bağlanmıştır ve zor
bir vadi olan Mezit Vadisi Hükûmetimizin ve Ulaştırma Bakanlığımızın üstün
gayretleriyle duble yol yapılarak milletimizin hizmetine sunulmuş, özellikle de
kar mücadelesinde burada üstün gayretler gösterilerek bütün bir mevsim boyunca,
kış mevsimi boyunca açık tutulmaya her daim çalışılmıştır. Kuzeyde İstanbul
yolu, yine Mudanya yolu duble yol hâline getirilmiş, turizm beldesi olan
Mudanya yolu 3 şeritli düzenlenerek Bursalı hemşehrilerimizin denize hızlı ve
seri bir şekilde ulaşmaları sağlanmıştır. Batıda Çanakkale yolu duble hâle
getirilmiş, güneyde yine yoğun trafiğin olduğu İzmir yolu duble hâle
getirilmiştir. Özellikle Bursa’yı çok rahatlatan otoyolun bir parçası olan 67
kilometre uzunluğundaki çevre otoyolu 2007 yılında Çalışma Bakanımızın grup
başkan vekilliği döneminde tamamlanmış ve sekiz yıldır da Bursa’ya hizmet
vermektedir. İnşallah, İstanbul-Bursa-İzmir otoyolunun devreye girmesiyle daha
aktif bir duruma dönüşecek ve ulaşımda Bursa merkezli bir ağ oluşturulması için
hizmet verecektir.
Tabii, Bursa’yı
sadece kuzeyden, güneyden ve batıdan çevre illere ve komşu ilçelere duble
yollarla bağlamadık, Bursa’nın ilçelerini de birbirleriyle… A1 standardında, 12
metrelik platformlarla İnegöl-Yenişehir arası yolu, Yenişehir-İznik arası yolu
genişleterek yepyeni yollar yaptık. Yine, doğuda Yenişehir’e bağlayacağımız
duble yolla hem yolu 8 kilometre kısaltıyoruz hem de konforlu bir yol hâline
getiriyoruz. Yine, Bursa’yı İznik üzerinden Adapazarı’na, Sakarya’ya bağlayan
Mekece yolunu duble yol hâline getiriyoruz ve hemşehrilerimizin ve
vatandaşlarımızın Bursa’ya ve Bursa’dan dışarıya çıkışlarında konforlu bir
seyahat imkânı sağlıyoruz. 
Hızlı tren
inşaatımız devam etmekte. İnşallah, hedeflenen ve programlanan zamanda hızlı
tren de devreye girecek. Havaalanı tekrar aktif hâle gelmiştir, 10 Mart Salı
günü -geçtiğimiz hafta- tekrar, yeniden Trabzon ve Erzurum uçuşları
başlamıştır, akabinde Gaziantep, Şanlıurfa, Diyarbakır, Muş, Ağrı, Antalya ve
beklentimiz o ki Kıbrıs’a da uçuşların başlamasıdır. 
Tabii, sadece
ulaşım değil, sağlık alanında da birçok yatırımlar yaptık, hastanelerimizi
yeniledik, modernleştirdik. İnegöl’de hizmete açtık 300 yataklı devlet
hastanemizi; Kemalpaşa, Karacabey ve İznik’te bitirdik, çok yakın zamanda
hizmete açacağız. Orhangazi’de ve Gemlik’te inşaatlar hızla devam etmekte,
Keles ve Orhaneli’de de 20 ve 50 yataklı hastanelerin hepsini devreye aldık.
Sadece yeni hastaneler yaparak insanlarımıza sağlık hizmeti sunmadık, içerisine
sağlık hizmeti sağlayan son derece teknolojik yeni makineler getirerek
insanımızın sağlığa kavuşmasına imkân sağladık. Aynı zamanda, Hükûmetimizin bir
projesi olan ambulans helikopterlerle ve uçaklarla Bursalı hemşerilerimizin
sağlık hizmetine, bir an evvel şifaya kavuşmasına imkân sağladık.
Sporda yıllardır
sürüncemede bulunan 7.500 kişilik Nilüfer Kapalı Spor Salonu’nu bitirdik ve
salon sporlarında Bursa’ya ve Bursalı gençlere çok büyük imkânlar sağladık.
Büyükşehir Belediyemizin ve ilçe belediyelerimizin imkânlarıyla kapalı spor
salonları, yüzme havuzları yaptık, yapmaya devam ediyoruz. İnşallah bu yıl
Yıldırım Belediyesiyle birlikte 16 bin metrekare alanda 20 milyon liranın
üzerinde yatırımla bir dev spor kompleksi, Gürsu’da sporcu fabrikası
gerçekleştireceğiz. 
Yine, şampiyon
Bursaspor’un stadyumunu da Büyükşehir Belediyemiz ve Gençlik ve Spor
Bakanlığımızın destekleriyle 44 bin kişilik kapasiteyle gerçekleştiriyoruz.
Hedefimiz haziran ayı başında dünyanın da en iyi 10 stadyumu arasında bulunacak
stadyumu inşallah hizmete açmak olacak. 
Tabii, beş
dakikalık süre hizmetleri saymaya yetmiyor. Ben özellikle Başbakanlığı
döneminde Türkiye’mize büyük hizmetler eden Cumhurbaşkanımıza, şimdiki
Başbakanımız Sayın Ahmet Davutoğlu’na, Başbakan Yardımcımız Bülent Arınç’a,
Çalışma Bakanımız Faruk Çelik’e ve milletvekili arkadaşlarımıza çok teşekkür
ediyorum.
Saygılarımı
sunuyorum. (AK PARTİ sıralarından alkışlar)
BAŞKAN –
Teşekkür ediyorum.
Gündem dışı
ikinci söz, kozmik odanın aranması hakkında söz isteyen Mersin Milletvekili Ali
Rıza Öztürk’e aittir.
Sayın Öztürk…
Gündem dışı
üçüncü söz, Halepçe katliamı hakkında söz isteyen Hakkâri Milletvekili Adil
Zozani’ye aittir.
Buyurun Sayın
Zozani. (HDP sıralarından alkışlar)

2.- Hakkâri Milletvekili Adil Zozani’nin, Halepçe
katliamının 26’ncı yıl dönümüne ilişkin gündem dışı konuşması
ADİL ZOZANİ
(Hakkâri) – Teşekkür ederim Sayın Başkan.
Değerli
milletvekilleri, bundan yirmi altı yıl önce bugün Halepçe’de, Kürdistan Federal
Bölgesi’nin Süleymaniye kentine yakın bir Kürt yerleşim bölgesinde Irak
Devleti’ne ait Saddam ordusunun uçakları Kürt halkına karşı bulutları
zehirlediler ve Kürt halkının güneşini karartmaya çalıştılar. Bu kimyasal
katliamda 5 binin üzerinde insan yaşamını yitirdi. Bebekler, annelerinin
babalarının kucağında can verdi. Üzerinden tam yirmi altı yıl geçti ancak bu
yara hâlâ kanıyor. Bu yaranın izleri daha Kürt halkının hafızasından hâlâ
silinemedi. Öyle görünüyor ki kolay kolay da silinmeyecek izlerdir bunlar. 
Halepçe, katliam
nedeniyle o dönemin simge kenti oldu. Esasında iki yıl içerisinde sadece
Kürdistan Federal Bölgesi’nde -5.5 milyon nüfusu olan bir bölgeden söz
ediyorum- 184 bin insan katledildi. İşte, Halepçe katliamı, bu 184 bin kişinin
katledildiği katliam serisinin, büyük Enfal’in doruk noktasıydı. Milyonlarca
insan yerinden yurdundan göç etti. Sonra, devran döndü, Kürt halkına karşı bu
büyük katliamı gerçekleştirenler Irak halkları karşısında hesap vermek
durumunda kaldılar. Saddam Hüseyin idam sehpasına çıkarılacağı zaman Saddam
Hüseyin’in idamını bir Kürt’e imzalatmak istediler. Bu katliam fermanını
verenler o dönem Irak Cumhurbaşkanı olan Sayın Celal Talabani’den Saddam
Hüseyin’in idam fermanını imzalamasını istediler ancak Celal Talabani bütün
insanlığa ders mahiyetinde bir karar aldı. “Bu, Saddam Hüseyin de olsa ben o
idama imza atmayacağım.” ve o idam kararına imza atmadı, “Çok zorlarsanız
Cumhurbaşkanlığını bırakırım, yine de o idam kararını imzalamam.” dedi. 30
Aralık 2006’da Celal Talabani yerine bu idam kararını Maliki’nin imzaladığını
hepimiz biliyoruz. 
Celal Talabani niye yüz binlerce
Kürt’ün kanına girmiş, katletmiş Saddam Hüseyin’le ilgili idam kararını
imzalamadı? Nedeni çok açık ve bir cümleyle ifade edilebilir. Kürt halkı, Orta
Doğu coğrafyasında büyük acılar yaşadı, büyük ızdıraplar yaşadı ama geleceğini
asla ve asla birlikte yaşadığı halklarla hesaplaşma üzerine inşa etmedi, bu,
Kürt halkının katili dahi olsa hesaplaşmak yerine yüzleşmeyi ve helalleşmeyi
esas aldı. Celal Talabani böyle bir düşüncenin tezahürü olarak o gün önüne
konulan Saddam Hüseyin’in idam fermanına imza atmaktan imtina etti ve tarihe
bir not düştü. Sayın Talabani’nin o gün Saddam Hüseyin’in idam fermanına karşı
ortaya koyduğu duruş, esasında Kürt halkının Orta Doğu coğrafyasındaki yaşam
felsefesinin de bir özeti mahiyetindedir. Evet, hakikatleri biliyoruz,
hakikatlerin araştırılıp gün yüzüne çıkarılmasını arzu ediyoruz ama hesaplaşmak
yerine yüzleşip helalleşmeyi arzu ediyoruz çünkü Kürt halkı, Orta Doğu
coğrafyasında halkların bir arada yaşamaktan başka bir seçeneğinin olmadığını
biliyor ve bu felsefeye inanıyor. Sayın Talabani’nin o günkü onurlu duruşu da
bunun tecellisi olmuştur, ispatı olmuştur.
Hepinizi
saygıyla selamlıyorum. Bütün Halepçe katliamında yaşamını yitiren
soydaşlarımızın mekânı cennet olsun. Bu tarz katliamlara yeltenenlerin de…
(Mikrofon
otomatik cihaz tarafından kapatıldı) 
ADİL ZOZANİ
(Devamla) - …eninde sonunda Hak meclisinde hak ettikleri cezayı alacaklarını
bir kez daha ifade ediyorum. (HDP sıralarından alkışlar)
BAŞKAN –
Teşekkür ediyorum.
Gündem dışı
üçüncü söz, kozmik odanın aranması hakkında söz isteyen Mersin Milletvekili Ali
Rıza Öztürk’e aittir.
Buyurun Sayın
Öztürk. (CHP ve MHP sıralarından alkışlar)

3.- Mersin Milletvekili Ali Rıza Öztürk’ün, kozmik
odanın aranmasına ilişkin gündem dışı konuşması
ALİ RIZA ÖZTÜRK
(Mersin) – Sayın Başkan, değerli milletvekilleri; 19 Aralık 2009 tarihinde,
Başbakan Yardımcısı Sayın Bülent Arınç’a yönelik bir suikast iddiasıyla bir soruşturma
başlatıldı. Bu soruşturma kapsamında Seferberlik Tetkik Kurulu Ankara Bölge
Başkanlığındaki kozmik odada aramalar yapıldı. 
Geldiğimiz o
sıralarda herkes bir şeyler söyledi, Sayın Bülent Arınç kozmik odayı “kozmetik
oda” diye karikatürize etmeye başladı ve Sayın Arınç “Tüm basın mensuplarından
ricam şudur; bana sorduğunuz bu soruyu Sayın Baykal’a da sorun, Sayın
Kılıçdaroğlu’na da sorun çünkü bu olayı başından beri komik bulduklarını,
safsata olarak gördüklerini söyleyen bu şahıslardır.” diyor ama kendisi
karikatürize ediyordu. Tabii o sırada Sayın Bülent Arınç’a Ankara’da suikast
yapılacaktı ama Bülent Arınç kendisi Manisa’da idi. Yargıcı izlediği söylenen
iki askerî araçta patates ve soğan torbaları çıkmıştı. Araçta bulunanlar ise
aşçı ve elektrikçilerdi.
Başbakan Recep
Tayyip Erdoğan da “Ak ile kara ortaya çıkıyor.” demişti. Değerli
milletvekilleri, o tarihte biz bu aramanın gerçekten hukuka aykırı bir arama
olduğunu ısrarla söyledik ve gelinen noktada gerçekten de kozmik odaya bu dalış
hareketinin aslında doğru bir şey olmadığını, Bülent Arınç’a suikastın palavra
olduğunu, bu, Arınç’a suikast palavrasının gerçek amacının kozmik odaya dalmak
olduğunu ve devletin kozmik odasına girerek orada devletin gizli belgelerini
çalmak olduğunu şimdi geldiğimiz noktada anlamış bulunuyoruz. O tarihteki
Başbakanın söylediği gibi gerçekten ak ile kara ortaya çıkmıştır. 
Değerli
milletvekilleri, arama, delil elde etmek için ya da şüpheliyi yakalamak için
yapılır CMK 119’a göre. Ancak, askerî mahallerdeki ya da devletin gizliliğini
içeren bilgi ve belgelerin bulunduğu mahallerdeki arama CMK’nın 47’nci ve
125’inci maddelerine uygun olarak yapılır. CMK’nın 125’inci maddesine göre
mahkeme hâkimi, tekrar ediyorum, mahkeme hâkimi veya heyeti tarafından bu
belgeler incelenebilir. Bu belgelerde yer alan ve sadece yüklenen suçu açıklığa
kavuşturabilecek nitelikte olan bilgiler hâkim veya mahkeme başkanı tarafından
tutanağa kaydedilebilir. O tarihteki Adalet Komisyonu sırasındaki görüşmelerde
“mahkemeye karşı” ifadesinin yerine “hâkime karşı” ifadesi öneriliyor fakat bu
kabul edilmiyor. Buradan anladığımız şudur: Bu olaylar sadece mahkemelerin
soruşturma değil, kovuşturma bölümünde geçerlidir. Yani, soruşturma bölümünde
savcı bu devlet arşivinin bulunduğu belgelere erişmek için karar talep edemez,
böyle bir hakkı yoktur ve hâkim de böyle bir karar veremez, o zaman da
söyledik. Ancak, suç yüklendikten sonra yani iddianameyle suç sabit olduktan
sonra ve iddianame mahkeme tarafından kabul edildikten sonra mahkeme bu
belgelere erişilmesine karar verebilir. Oysa, orada, Kadir Kayan isimli bir
hâkim, tuttu, inat etti kozmik odaya girmek için. Hukuka aykırı bir şekilde
yaptı bunu. Savcı Mustafa Bilgili de istedi. Şimdi görüyoruz ki o belge ve
bilgiler çalınmış. Bundan bu hâkim sorumludur. Bu hâkim yetkisini, görevini
kötüye kullanmıştır. Bu savcı sorumludur. 
Ben buradan
HSYK’ya çağrıda bulunuyorum. Bu hâkim ve savcıyla ve diğer ilgililerle ilgili
gerekli soruşturma ve kovuşturma yapılmalıdır. 
OKTAY VURAL
(İzmir) – Ama Hükûmet istedi zaten, Hükûmet.
ALİ RIZA ÖZTÜRK
(Devamla) – Daha o tarihte, 4 Ocak 2010’da, Hamdi Yaver Aktan -iyi bir ceza
hukukçusu- bu hâkim ve savcının suç işlediğini söylüyor. Kozmik odayla ilgili
arama kararını hâkimin veremeyeceğini, savcının da böyle bir talepte bulunamayacağını
söylüyor. Şimdi geldiğimiz noktada deniliyor ki …
(Mikrofon
otomatik cihaz tarafından kapatıldı)
ALİ RIZA ÖZTÜRK
(Devamla) – …“Ya, bunlar palavraymış.” E, tabii, palavraydı bunlar. Bu hâkim ve
savcılarla ilgili soruşturma yapılmalı. Bülent Arınç da, o zaman ki Başbakan
Recep Tayyip Erdoğan da bu halktan özür dilemelidir.
Saygılar
sunuyorum. (CHP sıralarından alkışlar) 
BAŞKAN –
Teşekkür ediyorum.
Sayın Vural,
buyurun.

VI.- AÇIKLAMALAR
1.- İzmir Milletvekili Oktay Vural’ın, İstanbul
Üniversitesinde Adalet ve Kalkınma Partisi teşkilatı mensupları ve yakınlarına
sınavsız üniversiteye giriş imkânı tanındığı iddialarına ve YGS sınav
sorularının hepsinin açıklanması gerektiğine ilişkin açıklaması
OKTAY VURAL
(İzmir) – Teşekkür ederim.
Sayın Başkan, Sayın
Millî Eğitim Bakanı da buradayken… Kamuoyunun gündeminde olan iki konu var.
Birincisi, İstanbul Üniversitesinde torpille iki yıllık yükseköğrenimden lisans
eğitimi yapılmasına imkân sağlayan… Adalet ve Kalkınma Partisi teşkilatına
mensup ve yakınlarının İstanbul Üniversitesindeki şeye sadece iki yıllık
yüksekokul mezunu olmalarına rağmen, ikinci bir fakülte bitirmiş gibi buraya
kayıt altına alındığına ilişkin, VIP torpil listesi olduğuna ilişkin hususlar.
Bu konuda Millî Eğitim Bakanlığı olarak bir şey yaptınız mı?
Bir de dün,
gençlerimiz, çocuklarımız, açıkçası, sınava girdiler, ÖSYM sadece 20’sini
açıklıyor. Acaba sınava giren öğrencilerin kendi durumlarını daha iyi takdir
edebilmesi açasından şeffaf bir şekilde soruların açılması daha doğru olmaz mıydı?
Yani, neden saklanıyor gençlerden? Bu bakımdan, kendilerinin puan durumunu
ölçmeleri açısından da bir fırsat oluştururdu. Bu konuda, eğer, yerinizden
katkı sağlayacağınız bir husus olursa memnun olurum.
Teşekkür
ederim.
BAŞKAN
– Teşekkür ediyorum.
Sayın
Baluken, buyurun.

2.- Bingöl Milletvekili İdris Baluken’in, Halepçe
katliamının 26’ncı yıl dönümüne ilişkin açıklaması
İDRİS
BALUKEN (Bingöl) – Teşekkür ediyorum Sayın Başkan.
Sayın
Başkan, bundan yirmi yedi yıl önce bugün Irak’ta Halepçe katliamı olarak tarihe
kara bir leke olarak geçen soykırım girişimi yaşanmıştır. 1986 ve 1988
tarihleri arasında Saddam Hüseyin’in güney Kürdistan’da Kürt halkına karşı
düzenlediği El-Enfal Harekâtı’nın bir parçası olarak 16 Mart 1988 tarihinde
Halepçe’ye zehirli kimyasal gazlarla acımasız bir saldırı gerçekleştirilmiştir.
16 Mart 1988’de zehirli gaz bombalarını taşıyan 8 savaş uçağı tarafından
Halepçe’ye bombardıman düzenlenmiştir; 5 binden fazla insanımız katledilmiş, 7
binden fazla insanımız yaralanmıştır. Aslında, bu kimyasal gazlar sadece Kürt
halkının, kadınlarının, çocuklarının üzerine değil aynı zamanda kendine
“İnsanım.” diyen herkesin vicdanına, yüreğine yağdırılmıştır. Tüm insanlığın
Halepçe’deki katliamla nefesi daralmış, göğsü sıkışmış, gözyaşı sel olup akmıştır.
Bizler,
tarih nezdinde, Kürt halkına soykırım yapanları bugün tekrar kınıyoruz. Tüm
Orta Doğu halklarına ve özelinde Kürt halkına bugün tekrar başsağlığı
dileklerimizi iletiyoruz. Halepçe ve El-Enfal’in Kürt soykırımı olarak
tanınması gerektiğini Halkların Demokratik Partisi olarak belirtiyoruz. Bu
temelde hazırladığımız kanun teklifleri Meclis gündeminde gündeme alınma
sıralarını bekliyor. Bu konuda Türkiye Büyük Millet Meclisinin de Orta Doğu
barışına ve Orta Doğu halklarına karşı sorumluluğu gereği gerekli tavrı ortaya
koyması gerektiğini bir kez daha ifade ediyor; tekrar, katliamda yaşamını
yitirenlere Allah’tan rahmet, tüm Orta Doğu halklarına başsağlığı diliyoruz.
BAŞKAN
– Teşekkür ediyorum.
Sayın
Satır, buyurun.
MİHRİMAH
BELMA SATIR (İstanbul) – Sayın Başkan, teşekkür ediyorum.
Halepçe
katliamını ben de grubum adına tekrar lanetliyorum.
Bu konuda,
müsaade ederseniz, Diyarbakır Milletvekilimiz Cuma İçten’e söz hakkımı
devretmek istiyorum.
BAŞKAN –
Buyurun.

3.- Diyarbakır Milletvekili Cuma İçten’in, Halepçe
katliamının 26’ncı yıl dönümüne ilişkin açıklaması
CUMA
İÇTEN (Diyarbakır) – Sayın Başkan, değerli milletvekilleri; yirmi yedi yıl
önce, ölümün soğuk esintisi elma kokusuna bürünerek Halepçe’yi sardı. O kokunun
kaynağını aramak için yataklarından çıkan çocuklar yakın tarihin en vahşi
katliamına adım attıklarından bihaberdiler. Çünkü o gün Halepçe’de Kürtlerin
makûs tarihinin yeniden yazıldığı bir gündü. Bu vahşet dünyanın gözü önünde
cereyan etti, ancak dünya her zamanki gibi katliama ve soykırıma sessiz kaldı.
Ne yazık ki, Halepçe’deki soykırımın bir benzeri Suriye’de de hâlâ yapılıyor.
Kürtleri yok etmesi için Saddam’a silah verenler aynı rolü bugün Esed için
biçti. Dünyaya şirin görünme adına Saddam’ı darağacına gönderenler Esedt’e de
aynı akıbeti inşallah yapacaklardır.
Son olarak,
Halepçe şehitlerini rahmetle anıyor, ruhlarına Fatiha okuyoruz. Rabbim benzer
acıyı insanlığa hiçbir zaman yaşatmasın.
BAŞKAN –
Teşekkür ederim.
Sayın Altay…

4.- Sinop Milletvekili Engin Altay’ın, Halepçe
katliamının 26’ncı yıl dönümüne ilişkin açıklaması
ENGİN
ALTAY (Sinop) – Teşekkür ederim Sayın Başkan.
Ben de diğer
siyasi parti gruplarının düşüncelerine katılıyorum. Halepçe katliamını
Cumhuriyet Halk Partisi olarak lanetliyoruz. Cumhuriyet Halk Partisi olarak, yurtta
barış dünyada barış ilkesine sıkı sıkıya sarılmış bir parti olarak -kimden ve
hangi sebeple gelirse gelsin- insana karşı yapılan her türlü tecavüzü,
saldırıyı, şiddeti ve cana kastı telin ediyoruz, kınıyoruz. Bu vesileyle
Halepçe’de yaşamını yitirenleri rahmetle anıyorum.
Teşekkür ederim.
BAŞKAN –
Teşekkür ediyorum.
Buyurun Sayın
Bakan, bir açıklamanız var galiba.

5.- Millî Eğitim Bakanı Nabi Avcı’nın, İzmir
Milletvekili Oktay Vural’ın yaptığı açıklamasındaki bazı ifadelerine ilişkin
açıklaması
MİLLÎ EĞİTİM
BAKANI NABİ AVCI (Eskişehir) – Sayın Başkan, Sayın Vural’ın sorularına cevap
vermek için söz aldım.
Dün yapılan
sınavın sorularının tamamının açıklanmasıyla ilgili, şu anda mahkemede
biliyorsunuz, Danıştayda bu konuyla ilgili şey var. ÖSYM’nin bu konudaki
gerekçesi şöyle: “Biz orta vadede bu sınavları elektronik ortamda da
yapılabilir hâle getirmek istiyoruz, tıpkı TOEFL’da vesairede olduğu gibi,
belli periyotlarla bu sorularla elektronik ortamda bu sınavları yapabilir hâle
gelmek istiyoruz.” diyor ÖSYM ve dolayısıyla, elimizde bir soru havuzunun
birikmesi gerekiyor. Yani farklı zamanlarda elektronik ortamda yapılacak
sınavlarda eşit ağırlıklı, aynı nitelikte sorular sorulabilmesini garanti
edebilmek için çok sayıda sorunun havuzumuzda birikmiş olması gerekir. O
nedenle bunları… Bunların üzerinde zaten bir de telif hakları var, o nedenle
açıklamıyoruz ama mahkemenin bu konuda aldığı ilk karar bunların açıklanması
yönünde. Danıştayın bir kararı var, onun neticelenmesinden sonra eğer nihai
karar da bu yönde verilmiş olursa ister istemez açıklanacak bunlar ama
arkasındaki mantık, bu soruların biriktirilerek elektronik ortamda
uygulanabilir hâle gelmesi idi. Ayrıca, bireysel olarak da sınava giren her
öğrenci kendi kâğıdıyla ilgili her türlü itirazı yapmak ve gerekirse ÖSYM’den
kâğıdını istemek ve kontrol etmek hakkına sahip. O zaten yapılıyor, bugüne
kadarki uygulamada da bireysel başvurularda bu sağlanıyor. Ama bütün soruların
hemen açıklanmasıyla ilgili şu anda mahkeme sürecinin nihai kararı bekleniyor,
ona göre karar verilecek.
İstanbul
Üniversitesindeki olayla ilgili olarak da YÖK’ten bir çalışma yapmalarını
istemiştim, onun sonucunu aldıktan sonra size daha ayrıntılı bilgi verebilirim.
Yani basından bize intikal ettiği şekliyle YÖK’ün bu konuyu araştırması için
gerekli bildirim yapıldı.
Teşekkür
ederim.
BAŞKAN
– Teşekkür ediyorum.
Gündeme
geçiyoruz.
Başkanlığın
Genel Kurula sunuşları vardır.
Türkiye
Büyük Millet Meclisi Başkanlığının iki tezkeresi vardır, ayrı ayrı okutup
bilgilerinize sunacağım.

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa
Parlamentosu Başkanı Martin Schulz ve beraberindeki bir heyetin ülkemizi
ziyaret etmesinin Türkiye Büyük Millet Meclisi Başkanlık Divanının 10/3/2015 tarihli
96 sayılı Kararı’yla uygun bulunduğuna İlişkin tezkeresi (3/1718)
 13/3/2015
Türkiye Büyük Millet Meclisi Genel Kuruluna
Avrupa
Parlamentosu Başkanı Sayın Martin Schulz ve beraberindeki bir heyetin ülkemizi
ziyaret etmesi, Türkiye Büyük Millet Meclisi Başkanlık Divanının 10/3/2015
tarih ve 96 sayılı Kararı’yla uygun bulunmuştur.
Söz konusu
heyetlerin ülkemizi ziyaretleri, 3620 sayılı Türkiye Büyük Millet Meclisinin
Dış İlişkilerinin Düzenlenmesi Hakkında Kanunun 7’nci maddesi gereğince Genel
Kurulun bilgilerine sunulur.
 Cemil
Çiçek
 
Türkiye Büyük Millet Meclisi
 Başkanı


2.- Türkiye Büyük Millet Meclisi Başkanlığının,
Türkiye-AB Karma Parlamento Komisyonunun (KPK) 76’ncı Toplantısı’nın 19-20 Mart
2015 tarihlerinde Türkiye Büyük Millet Meclisinde yapılmasının Türkiye Büyük
Millet Meclisi Başkanlık Divanının 10/3/2015 tarihli 96 sayılı Kararı’yla uygun
bulunduğuna İlişkin tezkeresi (3/1719)
13/3/2015
Türkiye Büyük Millet Meclisi Genel Kuruluna
Türkiye-AB Karma
Parlamento Komisyonunun (KPK) 76’ncı Toplantısı’nın 19-20 Mart 2015
tarihlerinde Türkiye Büyük Millet Meclisinde yapılması, Türkiye Büyük Millet
Meclisi Başkanlık Divanının 10 Mart 2015 tarih ve 96 sayılı Kararı’yla uygun
bulunmuştur.
Söz konusu
toplantının Türkiye Büyük Millet Meclisinde yapılacağı, 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun'un 7’inci
maddesi gereğince Genel Kurulun bilgilerine sunulur.
 Cemil
Çiçek
  Türkiye
Büyük Millet Meclisi
 Başkanı
BAŞKAN –
Bilgilerinize sunulmuştur.
Meclis
araştırması açılmasına ilişkin üç önerge vardır, ayrı ayrı okutuyorum:

B) Meclis Araştırması Önergeleri
1.- İzmir Milletvekili Alaattin Yüksel ve 22
milletvekilinin, tefecilik suçlarındaki artışın nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1257)
Türkiye Büyük Millet Meclisi Başkanlığına
Tefecilik
suçlarındaki artışın nedenlerinin araştırılarak suçun önlenmesine yönelik
alınması gereken yapısal tedbirlerin belirlenmesi amacıyla Anayasa’nın 98 ve
TBMM İçtüzüğü'nün 104 ve 105’inci maddeleri gereğince bir Meclis araştırması
açılmasını saygılarımla arz ederim.
1) Alaattin
Yüksel  (İzmir
2) Haydar Akar (Kocaeli
3) Müslim Sarı (İstanbul)
4) Kadir Gökmen
Öğüt (İstanbul)
5) Orhan Düzgün (Tokat)
6) Sakine Öz (Manisa)
7) Veli Ağbaba (Malatya)
8) Ayşe Eser
Danışoğlu (İstanbul)
9) Nurettin
Demir (Muğla)
10) Kemal Değirmendereli (Edirne)
11) Kazım Kurt (Eskişehir)
12) Engin Altay (Sinop)
13) Mehmet Hilal
Kaplan (Kocaeli)
14) Namık
Havutça (Balıkesir)
15) Turgay
Develi (Adana)
16) İhsan Özkes (İstanbul)
17) Gürkut Acar (Antalya)
18) Osman Taney
Korutürk (İstanbul)
19) Mehmet Ali
Ediboğlu (Hatay)
20) Hülya Güven (İzmir)
21) Melda Onur (İstanbul)
22) Doğan Şafak (Niğde)
23) Mahmut Tanal (İstanbul)
Gerekçe:
Ülkemizde
tefecilik suçu 2005'ten bu yana yüzde 792 oranında artmıştır. Emniyet Genel
Müdürlüğü Kaçakçılık ve Organize Suçlarla Mücadele Daire Başkanlığının (KOM)
yıllık raporlarına göre 2005 yılında 76 olay, operasyonda 171 şüpheli hakkında
işlem yapılırken 2011 yılında 602 operasyon gerçekleşmiş ve 1.532 şüpheli
hakkında işlem yapılmıştır.






2005


2006


2007


2008


2009


2010


2011




Operasyon/Olay


76


146


183


248


578


587


602




Şüpheli


171


338


431


548


1.371


1.466


1.532




Son yıllarda
klasik tefeciliğin yanında bir de POS tefeciliği ortaya çıkmıştır. Kaçakçılık
ve Organize Suçlarla Mücadele Daire Başkanlığının 2011 yılı raporunda da dikkat
çekilen bu tefecilik yönteminde, gerçekte bir ürün satışı yapılmadığı hâlde bir
ürün satışı yapılmış ve satış ücreti ise kredi kartından taksitle ödenmiş gibi
gösterilmektedir. Bu işlemin sonucunda, kredi kartından çekilen miktardan
ortalama yüzde 5 ile 25 arasında komisyon alınarak kalan tutar nakit olarak
kredi kartı sahibine verilmektedir. Bu yöntem kredi kartı faizinden daha düşük
olduğu için vatandaşa cazip gelmektedir.
Nitekim son
günlerde e-postalarla, kısa mesajlarla, İnternet sitelerindeki reklamlarla
"Kredi kartı borcunuzu biz ödeyelim." diye çağrıda bulunan çok sayıda
tefecinin türediği görülmektedir. Kredi kartı borçlarında, asgari ödeme
tutarının yüzde 40'a çıkması, banka kredi kartı borcuna ödenen faizin daha
yüksek olması, POS tefeciliğine olan ilgiyi artırmış durumdadır. Sonuçta
kuyumculuk, kontör satışı ve benzeri faaliyetler altında tefecilik büyük bir
sektöre dönüşmüştür.
Sorunun
temelinde Hükûmetin uyguladığı yanlış ekonomi politikalarının olduğu
muhakkaktır. İşsizliğin ve tüketimin aynı anda artması, ya hiç alınamayan ya da
enflasyonun altında alınan maaş zamları vatandaşların borçlarını borçla kapatma
eğilimini artırmaktadır. Nitekim ihtiyaç kredileri, kredi kartları ve kredili
mevduat hesaplarının kullanımındaki büyük artış, borcun borçla kapatıldığını
göstermektedir. İstanbul Serbest Muhasebeci Mali Müşavirler Odasının
"Tüketici Kredileri ve Borçların Türkiye Panoraması" adlı raporuna
göre, tüketici kredileri 2007'den bu yana yüzde 205 oranında artarak 89 milyar liraya;
kredili mevduat hesapları vasıtasıyla kullanılan kredilerin toplam tutarı yüzde
100 artarak 4 milyar liraya ulaşırken, kredi kartı borçları ise 2007'den bu
yana yüzde 114 artarak 58 milyar lirayı aşmıştır.
Öte yandan
yıllara göre tefecilik suçundaki artış incelendiğinde 2009 yılında bir önceki
yıla göre yüzde 233 oranında büyük bir sıçrayış olduğu görülecektir. Bilindiği
gibi 2008 yılı sonundan itibaren ülkemizi de etkilemeye başlayan küresel
ekonomik kriz nedeniyle 2009 yılında ülkemizde kişi başına düşen millî gelir
yüzde 19 azalmış, ekonomi yüzde 4,7 oranında daralmış, kredi kartı ödemlerini
yapamayanların sayısı yüzde 41 artış göstermiştir. Bu durumun halkımızın bir
kısmını tefecilere yönlendirdiği anlaşılmaktadır. Bankacılık sektörü ise 2009 yılını,
bir önceki yıla göre yüzde 49,6 oranındaki kâr artışıyla kapatmış; sektör
2009'da 20,1 milyar net kâr elde ederken, gelirlerinin 4 milyar 542 milyonunu,
"Kredi Kartı Ücret ve Komisyonları" oluşturmuştur. Bu çarpıcı tablo
tefecilik suçlarındaki artış ile kredi veren kuruluşların uygulamaları arasında
yakın bir ilişki olduğunu göstermektedir. Nitekim bugün Türkiye'de kredi kartı
sayısı 68 milyona ulaşırken, takibe uğrayan borçlu sayısı da 2008 yılına göre
yüzde 90 artarak, 4,1 milyona yükselmiştir.
Bu gerekçelerle
tefecilik suçlarındaki artışın nedenlerinin araştırılarak suçun önlenmesine
yönelik alınması gereken yapısal tedbirlerin belirlenmesi amacıyla Anayasa’nın
98 ve TBMM İçtüzüğü'nün 104 ve 105’inci maddeleri gereğince bir Meclis
araştırması açılmasını saygılarımla arz ederim.

2.- İstanbul Milletvekili Ali Özgündüz ve 23
milletvekilinin, Van depremi ardından yaşanan sorunların ve deprem
konutlarındaki eksikliklerle ilgili iddiaların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1258)
Türkiye Büyük Millet Meclisi Başkanlığına
Depremler,
ülkemizde en çok kayba neden olan doğal afetlerin başında gelmektedir.
Erzincan, Marmara, Kütahya derken son olarak 23 Ekim ve hemen ardından 9 Kasım
2011'de Van'da meydana gelen depremler konunun önemini bir kez daha
hatırlatmıştır. Deprem sonrası sürecin iyi yönetilmesi konusunda Van depremleri
olumsuz örnekler olarak tarihe not edilmiştir.
Van'daki ilk
depremin hemen ardından, en basit önlemlerin alınmadığı, iktidara yakın bazı
kişilerin insan canı pahasına kayırıldığı, gerçeğe aykırı depreme dayanıklı ya
da kullanıma uygun izni raporlarının düzenlendiği basına da yansıyan
iddialardan olmuştur. Bizzat iki haber ajansı muhabiri Sebahattin Yılmaz ve Cem
Emir, 2’nci Van depreminde, bir otelde yaşamını kaybetmiştir. Otelin sahibinin
yargılaması başlamış olsa da bu yargılama genel sorumluluğu ortadan
kaldırmayacaktır. Bu nedenle, Afet ve Acil Durum Yönetimi Başkanlığının (AFAD)
Van depremiyle ilgili süreçle ilgilenen merkez yöneticileri, Van'da yer alan
taşra yöneticileri ve hatta kurumdan sorumlu Başbakan Yardımcısı Beşir
Atalay'ın bu sorumluluk zincirinde olduğu unutulmamalıdır.
Geçtiğimiz
günlerde Başbakan tarafından bizzat açılışı yapılan Van deprem konutları
yurttaşlarımızca sevinçle karşılanmıştır. Ancak, hemen ertesinde, özellikle
Edremit'te yaşananlar bu işin siyasi olarak kullanıldığı iddialarının ortaya
atılmasına neden olmuştur. Örnek vermek gerekirse: Kış soğukları başlamasına
rağmen Edremit'teki deprem konutlarındaki kalorifer şebekeleri devreye
girmemiştir; konteynerlerde üşüyen ve çadırlarında ısınmak için soba ateşiyle
yanan yurttaşlarımızın durumu farklı bir boyuta taşınmıştır; yine bu evlerde,
kalorifer şebekelerinin dışında, su şebekeleri de devreye girmemiştir.
Deprem konutları
konusunda yaşanan bir başka sorun da konutların yurttaşlarımıza dağıtılma
biçimindedir. Van Edremit'te 88 metrekarelik evler yapılmış ve bu konutlara
ortalama 105 bin lira bedel biçilmiştir. Bodrum kattaki evlere 68 bin, üst
katlardaki evlere ise 125 bin lira olarak belirlenmiştir. Bu bedelin 30 bin
lirası AFAD tarafından karşılanmış, geriye kalan 75 bin liralık kısım ise hak
sahiplerinin ödemesine ayrılmıştır. Bu ödeme, iki yıl ödemesiz on sekiz yıl
vadeye yayılmıştır. Oysaki 28 Nisan 2012 tarih, 28277 sayılı Resmî Gazete’de
Çevre ve Şehircilik Bakanlığından yayımlanan Mimarlık ve Mühendislik Hizmet
Bedellerinin Hesabında Kullanılacak 2012 Yılı Yapı Yaklaşık Birim Maliyetleri
Hakkında Tebliğ’e göre, Van'da yapılan konutlar 4’üncü sınıf A grubu yapılar
kapsamında değerlendirilebilir. Bu tebliğde bahsi geçen konutların metrekare
birim fiyatı 615,00 lira olarak belirlenmiştir. Başka bir ifadeyle 88
metrekarelik bir konutun ortalama fiyatı 54 bin liraya denk gelmektedir. Bu
rakamın net olduğu ve brüt bir rakam hesaplamak gereği doğduğu takdirde, tek
konut başına 120 metrekarelik bir inşaat yapıldığı düşünülse dahi yaklaşık
fiyat 73 bin lira civarı olmaktadır. Bu durumda depremzedelere çıkarılan fiyat
oldukça yüksek tutularak ya kâr edilmekte ya da faiz gideri zaten depremle
büyük yara almış yurttaşlarımızdan tahsil edilmektedir. Bu yaşananlar
sonucunda, özellikle Van ilimizde deprem konutları üzerinden yolsuzluk
yapıldığı ve halkın mağdur edildiği iddiaları sıkça dile getirilmektedir.
Bu bağlamda; Van
depremi ardından yurttaşlarımızın yaşadığı ve hâlâ çözülemeyen sorunların,
deprem konutlarındaki eksikliklerin ve bunların çözüm yollarının tespiti;
deprem konutlarının pahalıya mal edilerek halka satıldığı ve bu yolla iktidara
yakın kişilere maddi çıkar sağlandığı iddialarının araştırılması amacıyla
Anayasa'nın 98’inci ve TBMM İçtüzüğü'nün 104 ve 105’inci maddeleri gereğince
Meclis araştırması açılmasını saygılarımızla arz ederiz.
1) Ali Özgündüz (İstanbul)
2) Mustafa
Sezgin Tanrıkulu (İstanbul)
3) Mehmet Şevki
Kulkuloğlu (Kayseri)
4) Gürkut Acar (Antalya)
5) Celal Dinçer (İstanbul)
6) Haydar Akar (Kocaeli)
7) İlhan Demiröz (Bursa)
8) Ali Sarıbaş (Çanakkale)
9) Hurşit Güneş (Kocaeli)
10) Turgay
Develi (Adana)
11) Namık
Havutça (Balıkesir)
12) Doğan Şafak (Niğde)
13) Osman Kaptan (Antalya)
14) Ramazan
Kerim Özkan (Burdur)
15) Mehmet Hilal
Kaplan (Kocaeli)
16) Kamer Genç (Tunceli)
17) Ali Serindağ (Gaziantep)
18) Emre Köprülü (Tekirdağ)
19) Selahattin
Karaahmetoğlu (Giresun)
20) Candan
Yüceer (Tekirdağ)
21) Ali İhsan
Köktürk (Zonguldak)
22) Mustafa
Serdar Soydan (Çanakkale)
23) İhsan Özkes (İstanbul)
24) Hülya Güven (İzmir)

3.- İstanbul Milletvekili Sebahat Tuncel ve 21
milletvekilinin, gizli tanıklık uygulamalarında yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1259)
Türkiye Büyük Millet Meclisi Başkanlığına
Türkiye'de
binlerce siyasi davada, gizli tanıklık neredeyse keyfî olarak uygulanır hâle
gelmiştir ve sadece gizli tanık ifadelerine dayandırılarak insanlar
cezalandırılmaktadır. Bu bağlamda gizli tanıklık uygulamalarından dolayı
hukuksal olarak davalarda yaşanan sorunların araştırılması, adil yargılanma ve
savunma hakkı üzerindeki etkilerinin incelenmesi, gizli tanıklığın evrensel
hukuk normlarına göre nasıl düzenlenmesi gerektiğinin tespit edilmesi amacıyla
Anayasa’nın 98'inci, İç Tüzük’ün 104 ve 105'inci maddeleri gereğince Meclis
araştırması açılması için gereğini arz ederiz.
1) Sebahat
Tuncel (İstanbul)
2) Pervin Buldan (Iğdır)
3) İdris Baluken (Bingöl)
4) Sırrı Sakık (Muş)
5) Murat Bozlak (Adana)
6) Hasip Kaplan (Şırnak)
7) Hüsamettin
Zenderlioğlu (Bitlis)
8) Emine Ayna (Diyarbakır)
9) Nursel
Aydoğan (Diyarbakır)
10) Altan Tan (Diyarbakır)
11) Adil Zozani (Hakkâri)

12) Esat Canan (Hakkâri)
13) Sırrı
Süreyya Önder (İstanbul)
14) Mülkiye
Birtane (Kars)
15) Halil Aksoy (Ağrı)
16) Ayla Akat
Ata (Batman)
17) Erol Dora (Mardin)
18) Ertuğrul
Kürkcü (Mersin)
19) Demir Çelik (Muş)
20) İbrahim
Binici (Şanlıurfa)
21) Nazmi Gür (Van)
22) Özdal Üçer (Van)
Gerekçe:
2008 yılında
yapılan yasal değişiklikle Türkiye hukuk sistemine gizli tanıklık müessesesi
girmiştir. Gizli tanıklık, adil yargılanma ve savunma hakkıyla doğrudan
ilişkili ciddi ihlaller ve sınırlamalar içeren bir uygulamadır. Türkiye'de 2009
yılından bu yana devam eden “KCK” adı altında operasyonlarla tutuklanmış
kişilerin davaları, yıllarca iddianameleri tamamlanmadığı için, neden
yargılandıklarını bilmeden ve ortada yeterli ve güvenilir kanıt olmamasına
rağmen çoğu zaman gizli tanık beyanlarına dayandırılarak yargılamalar
gerçekleşmektedir. Hukuksal olarak temel hakları ihlal eden bu uygulama, aynı
zamanda Türkiye'nin dolaylı olarak Kürt sorununun çözümsüzlüğüne hizmet ederek
demokratikleşmenin önündeki bir engel olarak durmaktadır.
Tanığın ispat
konusunda karar verecek mahkeme tarafından sözlü olarak dinlenmesi vasıtasızlık
ve yüz yüzelik ilkeleri gereği ana kuraldır. Buna rağmen ceza muhakemesi hukukumuza
5271 sayılı CMK'nın 58/2-3 maddeleriyle getirilmiş bulunan gizli tanıklık
kurumu, silahların eşitliği ilkesini ve adil yargılanma hakkını tümüyle ortadan
kaldıran adil yargılanma hakkı açısından kabul edilemez düzenlemedir. Sanığın
hiç tanımadığı yani olayla ilgisinin ne olduğunun bilinmediği, olay yerinde var
mı yok mu anlamadığı bir meçhul tanığın verdiği beyanlarla mahkûm edilmesi,
başta adil yargılama hakkı olmak üzere, sanık haklarını ihlal etmektedir.
Nitekim AİHM de birçok kararında bu hususa vurgu yapmıştır. Örneğin, Avrupa
İnsan Hakları Mahkemesince (AİHM) gizli tanıklıkla ilgili, Ludi/İsviçre
kararında da belirtildiği üzere, normal koşullarda kanıtların, çelişmeli
iddiaların sanığın huzurunda, açık duruşmada sunulması ve tartışılması gerekir.
Kural bu olmakla birlikte, istisnai olarak kuraldan ayrılma hâlinde,
istisnaların da savunma hakkını ihlal etmemesi zorunludur. Savunma makamına,
tanığın anlatımına karşı ifade alındığı sırada veya yargılama aşamasında itiraz
imkânı tanınmalıdır. Tanığa soru sorma olanağının sanığa tanınmaması adil
yargılanma hakkının ihlalidir.
Gizli tanıkların
ifadelerinin şüpheli veya sanığın ve müdafinin yokluğunda alınması sonucu,
savunma tarafı kimliklerinden habersiz olduğu için gizli tanığın ön yargılı ve
düşmanca davranan veya güvenilmez özelliklere sahip olduklarını gösterebilme
imkânından yoksun kalmaktadır. Sanığı suçlayan beyanlar, kasten uydurulmuş veya
sadece hatalı ifadeler olabilir. Bu olasılıkta savunma tarafının, ifade verenin
güvenilirliğini test edebilmesine veya söylediklerinin inandırıcılığı üzerine
kuşku çekebilmesine imkân verecek bilgiye sahip olamayacağı için durumu
aydınlatabilmesi de mümkün olmamakta, savunma makamına gizli tanığın
güvenilirliğini tartışma olanağı tanınmamaktadır. AİHM, bu durumun adil
yargılanma hakkını ihlal ettiğine işaret etmektedir. Diğer yandan, eğer tanığın
kimliğinin gizlenmesi gerekiyorsa, tanığın kimliğinin gizlenmesine neden
ihtiyaç duyulduğu hususunun açıklanması ve mahkûmiyet kararının yalnızca gizli
tanık beyanlarına dayandırılmaması, başka delillerle desteklenmesi de
zorunludur. AİHM, 14/02/2002 tarihli Visser/Hollanda kararında, mahkûmiyet
kararında gizli tanığın anlatımının ne ölçüde etkili olduğunun üzerinde
durulması gerektiğine işaret etmiş, ayrıca tanığa yönelen tehdidin ciddiliği
araştırılmadığı için sözleşmenin ihlal edildiğine hükmetmiştir. Ceza muhakemesi
hukukumuz bakımından, kaynak ülke konumunda olan Alman ceza muhakemesi
hukukunda da çok zorunlu ve istisnai hâllerde gizli tanık beyanlarına başvurulabileceği
öngörülmüş olmakla birlikte, sadece gizli tanık beyanlarına dayanılarak
mahkûmiyet kararı verilemeyeceği de kanunda açıkça düzenlenmiştir. 
Sonuç olarak,
gizli tanıklığın adil yargılanma ve savunma hakkını ihlal ettiği uluslararası
hukuksal düzenlemelerce de kabul görmektedir. Türkiye'de binlerce siyasi davada
gizli tanıklık neredeyse keyfî olarak uygulanır hâle gelmiştir ve sadece gizli
tanık ifadelerine dayandırılarak insanlar cezalandırılmaktadır. 
Bu bağlamda,
gizli tanıklık uygulamalarından dolayı hukuksal olarak davalarda yaşanan
sorunların araştırılması, adil yargılanma ve savunma hakkı üzerindeki
etkilerinin incelenmesi, gizli tanıklığın evrensel hukuk normlarına göre nasıl
düzenlenmesi gerektiğinin ortaya konması için bir Meclis araştırma komisyonu
kurulmasını önermekteyiz. 
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır. 
Üç gensoru
önergesi vardır. Önergeler daha önce bastırılıp sayın üyelere dağıtılmıştır. 
Şimdi önergeleri
sırasıyla okutuyorum:

C) Gensoru Önergeleri
1.- HDP Grubu adına, Grup Başkan Vekili Iğdır
Milletvekili Pervin Buldan’ın, hayvancılık ve tarım sektörünün bitme noktasına
geldiği iddiasıyla Gıda, Tarım ve Hayvancılık Bakanı Mehmet Mehdi Eker hakkında
bir gensoru açılmasına ilişkin önergesi (11/49)
Türkiye Büyük Millet Meclisi Başkanlığına
Hayvancılık ve
tarım sektörlerinin bitme noktasına gelmesi nedeniyle Gıda, Tarım ve
Hayvancılık Bakanı Sayın Mehdi Eker hakkında, Anayasa’nın 98'inci ve 99'uncu,
TBMM İçtüzüğü'nün 106'ncı maddeleri uyarınca gensoru açılmasını arz ederiz.
 Pervin
Buldan

Iğdır

HDP Grup Başkan Vekili
Gerekçe: 
AKP'nin
neoliberal politikaları sonucunda hayvancılık ve tarım sektörleri bitme
noktasına gelmiştir. Bu sektörler yapısal reformlara tabi tutulmamış, iyi
finanse edilmemiş, sektörün gelişmesi için gerekli inovasyon çalışmalarından
azade tutulmuştur.
Bu sebeplerden
ötürü hem üreticiler ve besiciler hem de tüketiciler açısından tarım,
hayvancılık ve gıda sektörleri bir yıkımla karşı karşıya kalmıştır. Bu kapsamda
salt istatistiklere bakıldığında bile söz konusu sektörlerin hem tüketici hem
de üretici açısından vahim tablo açığa çıkacaktır.
2002'de makarna
kilogram fiyatı 0,48 TL iken 2015'te makarna kilogram fiyatı 1,55 TL, 2002'de
kuru fasulye kilogram fiyatı 2,50 TL iken 2015'te kuru fasulye kilogram fiyatı
4,95 TL olmuştur. Bunun yanı sıra 2002'de nohut kg fiyatı 1,98 TL iken 2015'te
nohut kilogram fiyatı 4,20 TL, 2002'de bulgur kilogram fiyatı 0,85 TL iken
2015'te bulgur kg fiyatı 2 TL, 2002'de çay kilogram fiyatı 4,70 TL iken 2015'te
çay kilogram fiyatı 12,50 TL, 2002'de yumurta tane fiyatı 0,13 TL iken 2015'te
yumurta tane fiyatı 0,24 TL, 2002'de ayçiçek yağı litre kilogram fiyatı 2,35 TL
iken 2015'te ayçiçek yağı litre kilogram fiyatı 4,65 TL olmuştur.
AKP'den önce ve
sonra kıyaslama tablosunun önümüze koyduğu bu vahim tabloya acilen üreticiler,
besiciler ve tüketiciler lehinde müdahale edilmelidir. Yukarıdaki gıda
fiyatlarına benzer bir durum meyve, sebze ve et ürünlerinde de geçerlidir. Etin
kilosu çok değil daha ocak ayında markette 31,44 TL idi. Dana eti şu an 36
TL'den satılıyor. Kırmızı etin market fiyatı ocak ayından bu yana yüzde 20
zamlandı. Bu artış sadece iki ayın içinde oldu. İki ay gibi kısa bir süre
zarfında karkas etin kilogram fiyatı 20,58 TL'den 22,58 TL'ye çıktı. Bir yıl
önce dana etinin fiyatı 25,94 TL idi. Bir yılda dana etinin kilosu 10 TL
zamlandı. Beş yıl içinde ise etin fiyatı yüzde 219 arttı. Nitekim son dönemde
doların yükselişiyle birlikte et fiyatlarının oldukça yükseleceği ifade
edilmektedir.
Ayrıca, üretici
fiyatlarıyla domatesin fiyatı 1,51 TL, satışı 3,34 TL, salatalık üretici fiyatı
1,63 TL, satış fiyatı 3,81 TL, sivri biberin üretici fiyatı 2,28 TL, satış
fiyatı 4,59 TL, ıspanak üretici fiyatı 0,85 TL, satış fiyatı 2,57 TL, pırasa
üretici fiyatı 0,77 TL, satış fiyatı 2,35 TL, lahana üretici fiyatı 0,42 TL,
satış fiyatı 1,50 TL, portakal üretici fiyatı 0,50 TL, satış fiyatı 2,25 TL. 
Tablonun
vahametini anlamak ve çözüm yollarını getirmek üzere yürütme organının bu
departmanında iş başında olan Gıda, Tarım ve Hayvancılık Bakanı Sayın Eker söz
konusu sektörlerin sorunlarını çözme hususunda bugüne kadar sürekli yetersiz
kalmıştır. Çünkü ideolojik olarak serbest piyasa ve neoliberalizmin merkeze
alınması sorunların çözümü önündeki en büyük engellerden biridir.
Hayvancılık ve
tarım sektörleri bitme noktasına gelmiştir. Söz konusu iflas eşiğinden
kurtarmak ve tarım, hayvancılık sektörlerini tekrar canlandırmak gerekmektedir.
Bu bağlamda, Gıda, Tarım ve Hayvancılık Bakanı hakkında Anayasa’nın 98'inci ve
99'uncu, TBMM İçtüzüğü'nün 106'ncı maddeleri uyarınca gensoru açılmasını talep
ediyoruz.

2.- MHP Grubu adına, Grup Başkan Vekili İzmir
Milletvekili Oktay Vural’ın, Süleyman Şah Türbesi ve Saygı Karakolu’nun
bulunduğu Türkiye Cumhuriyeti toprağını savunmadıkları, PKK/PYD ile IŞİD terör
örgütlerini muhatap aldıkları iddiasıyla Bakanlar Kurulu üyeleri hakkında bir
gensoru açılmasına ilişkin önergesi (11/50)
Türkiye Büyük Millet Meclisi Başkanlığına
Ankara ve Lozan
Anlaşmaları uyarınca Süleyman Şah Türbesi ve Saygı Karakolu’nun bulunduğu Türkiye
Cumhuriyeti toprağını savunmayarak terk etmek suretiyle Anayasa gereğince yurt
savunması görevini yerine getirmemesi, Türkiye Cumhuriyeti toprağını korumak
üzere TBMM'nin aldığı 1071 sayılı Karar’ın hilafına hareket etmesi, Türkiye
Cumhuriyeti devletinin terör örgütü olarak kabul ettiği PKK/PYD ile IŞİD'i
muhatap alması, uluslararası anlaşmaların, Anayasa, yasa ve TBMM kararı
hilafına Türkiye'nin hak ve menfaatlerini korumamasından, hak ve
menfaatlerimize yönelik tehditler karşısında savunma ve caydırıcılık
yeteneklerini etkisizleştirdiğinden dolayı Bakanlar Kurulu hakkında TBMM'nin
güveni kalmamış olduğundan Anayasa'nın 98'inci ve 99'uncu, İç Tüzük’ün 106'ncı
maddeleri uyarınca gensoru açılmasını Milliyetçi Hareket Partisi Grubu adına
arz ve talep ederim.
 Oktay
Vural
 İzmir
 MHP
Grup Başkan Vekili
Gerekçe:
20 Ekim 1921
tarihinde Türkiye ile Fransa hükûmetleri arasında imzalanan Ankara
Antlaşması’nın 9’uncu maddesi ve 24 Temmuz 1923 Lozan Antlaşması’nın 3’üncü
maddesi gereğince sınırlarımız dışında bulunan Süleyman Şah Türbesi ile
Süleyman Şah Saygı Karakolu’nun bulunduğu alan Türkiye Cumhuriyeti toprağı
olarak kabul edilmiştir.
14 Mart 2014
tarihinde, Dışişleri Bakanı Ahmet Davutoğlu, "O topraklar, Süleyman Şah
Türbesi'nin bulunduğu topraklar uluslararası hukuk mucibince, 1921 anlaşmasınca
Türk topraklarıdır ve sınır ötesindeki tek toprağımızdır. Oraya dönük olarak
ister rejimden, ister radikal gruplardan, ister başka bir yerden gelebilecek
her türlü saldırı aynıyla mukabele görür ve oradaki o vatan toprağının
savunması konusunda da Türkiye hiçbir tereddüt göstermeden her türlü tedbiri
alır." demişti.
25 Mart 2014'te
dönemin Başbakanı Erdoğan da “Süleyman Şah Türbesi'ne karşı bir yanlışlık
olacak olursa gereği neyse yapılacaktır. Bu topraklar bizim toprağımızdır. Bu
topraklarda yapılacak bir saldırı aynen Türkiye'ye yapılmış bir saldırıdır.”
demişti.
2 Ekim 2014
tarih 1071 sayılı TBMM kararıyla Bakanlar Kuruluna “Uluslararası hukuk uyarınca
Türk toprağı kabul edilen Süleyman Şah Saygı Karakolu’na dönük güvenlik riski
de artmıştır. Türkiye'nin ulusal güvenliğine yönelik terör tehdidi ve her türlü
güvenlik riskine karşı uluslararası hukuk çerçevesinde gerekli her türlü
tedbiri almak, Irak ve Suriye'deki tüm terörist örgütlerden ülkemize
yönelebilecek saldırıları bertaraf etmek…, Türkiye'nin yüksek menfaatlerini
etkili bir şekilde korumak ve kollamak… üzere, …Türk Silahlı Kuvvetlerinin
gerektiği takdirde sınır ötesi harekât ve müdahalede bulunmak üzere yabancı
ülkelere gönderilmesi… bu kuvvetlerin Hükûmetin belirleyeceği esaslara göre
kullanılması… için, Anayasa’nın 92'nci maddesi uyarınca bir yıl süreyle izin
verilmiştir.”
Anayasa’nın
117’nci maddesinin ikinci fıkrası aynen şöyledir: “Millî güvenliğin
sağlanmasından ve Silahlı Kuvvetlerin yurt savunmasına hazırlanmasından,
Türkiye Büyük Millet Meclisine karşı, Bakanlar Kurulu sorumludur.”
Bakanlar
Kurulunun hükümlerini yürütmekten sorumlu olduğu Türk Ceza Kanunu’nun 302'nci
maddesi aynen şöyledir: “Devlet topraklarının… bir kısmını yabancı bir devletin
egemenliği altına koymaya… veya devletin egemenliği altında bulunan
topraklardan bir kısmını devlet idaresinden ayırmaya yönelik bir fiil işleyen
kimse ağırlaştırılmış müebbet hapis cezası ile cezalandırılır.”
Bakanlar Kurulu
siyasi iradeyle 22 Şubat 2015'te Süleyman Şah Türbesi’nin bulunduğu Türk
toprağını maalesef terk etmiştir. Vatan topraklarına yapılacak ter türlü tehdit
ve saldırıyı bertaraf etmek yerine, sözde askerî bir operasyonla terk ettiğimiz
utanç dolu bu günü, yandaş medya zafer naralarıyla manşetlerinden duyurmuş,
zihinlerde “Kaçmadık, zafer kazandık.” algısı oluşturulmaya çalışılmıştır.
Ancak uygulamada
vatan toprağı olduğu sözünün lafta kaldığı, o toprağın savunma konusunda da
hiçbir tereddüt göstermeden her türlü tedbiri almak yerine, her türlü kaçma
eylemi tercih edilmiştir.
Öte yandan
Hükûmet, mücadele etmesi gereken terör örgütlerine bu operasyon hakkında bilgi
vermiş, türbenin PKK/PYD'nin bulunduğu bir bölgeye getirilerek terör
örgütlerine meşruiyet sağlanmasına zemin hazırlamıştır.
Bakanlar Kurulu
yurt dışındaki vatan toprağını terk iradesiyle Türkiye'nin stratejik
menfaatlerini haleldar etmiş ve ülkemizin savunma ve caydırıcılık yeteneğini
etkisizleştirmiştir.
Türkiye'nin
Anayasa, yasa ve TBMM kararları hilafına vatan toprağımızı savunmaktan vazgeçen,
uluslararası meşruiyet yerine terör gruplarının müzaheretine başvuran, hak ve
menfaatlerimizi koruyamayarak haleldar eden Bakanlar Kuruluna TBMM'nin güven
duyması söz konusu değildir. Bu gerekçelerle gensoru önergesi verilmiştir.

3.- Adana Milletvekili Seyfettin Yılmaz ve 19
milletvekilinin, kamu ihalelerinde kamu menfaatini korumadığı, İstanbul’da
bulunan bazı mesire yerlerini rant alanı hâline getirdiği ve orman ve su
varlıklarını etkin bir şekilde yönetemediği iddiasıyla Orman ve Su İşleri Bakanı
Veysel Eroğlu hakkında bir gensoru açılmasına ilişkin önergesi (11/51)
Türkiye Büyük Millet Meclisi Başkanlığına
Orman ve su
varlıklarımızın korunması politikalarının uygulanmasında etkin çalışmalarda
bulunmayan, İstanbul'da bazı mesire alanlarını rant alanı hâline getiren ve
kamu ihalelerinde kamu menfaatini koruyamayan Orman ve Su İşleri Bakam Sayın
Veysel Eroğlu hakkında Anayasa'nın 98'inci, 99'uncu ve İç Tüzük’ün 106'ncı
maddeleri uyarınca gensoru açılmasını arz ve talep ederiz.
 Seyfettin Yılmaz Muharrem
Varlı Faruk Bal
 Adana Adana Konya

 Hasan Hüseyin Türkoğlu Tunca
Toskay Alim Işık
 Osmaniye Antalya Kütahya

 Mesut Dedeoğlu Ali
Öz S. Nevzat Korkmaz
 Kahramanmaraş Mersin Isparta

 Mustafa Kalaycı Bülent
Belen Kemalettin Yılmaz
 Konya Tekirdağ Afyonkarahisar

 Yusuf Ziya İrbeç Sümer
Oral Emin Çınar
 Antalya Manisa Kastamonu

 Adnan Şefik Çirkin Atilla
Kaya Edip Semih Yalçın
 Hatay İstanbul Gaziantep

 Emin Haluk Ayhan Yusuf
Halaçoğlu
 Denizli Kayseri
Gerekçe:
Bakanlık
kaynakları etkin kullanılmamış, özellikle kamu ihaleleri şeffaflık ve Kamu
İhale Kurumu ilkeleri dışında belli odaklara yönlendirilmiştir.
Gazi Yerleşkesi’nde Orman Genel
Müdürlüğüne ait tapulu arazinin Başbakanlık binası yapılması karşılığında TOKİ
Başkanlığıyla protokol yapılmasına rağmen, protokoldeki maddelere uyulmayarak
Orman Genel Müdürlüğü ve çalışanları
mağdur edilmiş ve kiralanan binalarla kamunun menfaati korunmamıştır.
Verilen HES
izinlerinde, su kaynaklarının etkin korunmasının ortadan kaldırılması
ekosistemde ve orman varlığında ciddi tahriplere neden olacak uygulamalar
yaparak küresel ısınma ve iklim değişikliğinin dünyamızı ve dolayısıyla
ülkemizi ciddi manada tehdit ettiği ortamda keyfî uygulamalarda bulunmuştur.
Geçmişte A tipi
orman içi dinlenme yeri statüsünde İstanbul halkına hizmet sunan 1.490 dönüm
büyüklüğündeki park ormanı, Çevre ve Orman Bakanlığınca tabiat parkı statüsüne
dönüştürülmüştür. Çevre ve Şehircilik Bakanlığınca imara açılmasının önü
açılmıştır. Bu vesileyle İstanbul'daki mesire alanları çevre, ağaç ve doğa
katliamı yapılarak rantiyeye peşkeş çekilmektedir.
Dolayısıyla,
kamu kaynaklarının etkin ve doğru kullanılmaması ve gelecek nesillerimizin en
büyük güvencelerinden orman ve su kaynaklarımızı etkin bir şekilde yönetmemesi
nedeniyle, Orman ve Su İşleri Bakanı Sayın Veysel Eroğlu hakkında gensoru
açılması talep edilmiştir. 
BAŞKAN –
Bilgilerinize sunulmuştur. 
Gensoruların
gündeme alınıp alınmaması hususundaki görüşmelerin gününü de kapsayan Danışma
Kurulu önerisi daha sonra belirlenerek oylarınıza sunulacaktır. 
Bir Meclis
soruşturması önergesi vardır. Önerge bastırılıp sayın üyelere daha önce
dağıtılmıştır. 
Şimdi önergeyi
okutuyorum:

Ç) Meclis Soruşturması Önergeleri
1.- İstanbul Milletvekili Umut Oran ve 57
milletvekilinin, başta Cumhuriyet Halk Partisi olmak üzere muhalefeti etkisiz
kılmaya, muhalefet partisi üyelerinin parlamenter denetim haklarını engellemeye
ve bunları karalamaya yönelik girişimlerde bulunduğu, muhalefeti karalayarak
suç işleyen medya kuruluşları mensuplarını kayırdığı ve bu eylemlerinin Türk
Ceza Kanunu’nun 114, 257, 283 ve 311’inci maddelerine uyduğu iddiasıyla
Anayasa’nın 100’üncü ve Türkiye Büyük Millet Meclisi İçtüzüğü’nün 107’nci
maddeleri uyarınca İçişleri eski Bakanı Efkan Ala hakkında Meclis soruşturması
açılmasına ilişkin önergesi (9/13)

Türkiye Büyük Millet Meclisi Başkanlığına
Kamuoyunca
"havuz medyası" olarak tanımlanan Ethem Sancak medya grubu tarafından
17 Şubat 2015 tarihinde son derece ağır, "iftira", "suç uydurma
suçu" niteliği taşıyan yoğun bir karalama yayınına, psikolojik harekâta
başlandı. Bu grubun ardından diğer yandaş medya kuruluşlarınca da sürdürülen bu
karalama kampanyasıyla CHP milletvekilleri üzerinden doğrudan ana muhalefet
partisi Cumhuriyet Halk Partisi hedef alınmaktadır. Olmayan hayali twitter
yazışmalarıyla CHP'ye yönelik çok ağır suçlamalar yapılmakta, geleceğe dönük
bazı karanlık senaryoların altyapıları bugünden hazırlanmaya çalışılmaktadır.
Temelsiz, çamur at izi kalsın mantığıyla hazırlanan bu
saldırı her ne kadar kamuoyunda hak ettiği karşılığı en sert şekilde görmüş
olsa da alışılmış gündem değişikliği rüzgârına kapılıp siyasi tarihe
bırakılmasına demokratik hukuk devleti ve parlamenter sistemin geleceği için
asla izin verilmemelidir.
Bütün bu
saldırıların gerçek nedenlerinden birisi de siyaset-medya arasında artık
kamuoyunca da bilinen akçalı ilişkilerin yaygın olarak kullanıldığının
anlaşılmasıdır. Menfaat-destek dengesine oturtulmuş ilişkilerin çok büyük
boyutlarda yürütüldüğü artık açıkça anlaşılmıştır. Ortaya dökülen iddialar
medya-siyaset ilişkisinin hukuk devletini, kamu düzeni ve kamu güvenliğini
tehdit eder boyuta geldiği anlaşılmaktadır. Böylesi büyük bir tehdide karşı
günlük siyasal tartışmalarla kayıtsız kalınması asla beklenilemez.
Siyaset
gündeminin son derece gergin ve çekişmeli bir süreçten geçmekte olduğu,
tartışmaların bu nedenlerle zaman zaman kamuoyunda da büyük gerginliklere yol
açtığı gözlemlenmektedir. Ancak CHP milletvekillerine ve CHP'ye yönelik bu
saldırının Türk Ceza Kanunu hükümleri doğrultusunda yasanın suç saydığı eylemler
olarak değerlendirilmesi dışında başkaca boyutlarının olduğu da gözden
kaçmamalıdır.
Bilindiği üzere
17/25 Aralık 2013 soruşturmaları sonrası ülke ve dünya gündemine yansıyan
gelişmeler sorumlu bir parlamenter olarak tarafımızca Anayasa'nın ve İçtüzüğün
vermiş olduğu görev ve sorumluluklar kapsamında son derece etkin bir şekilde
kullanmıştır.
Yasamanın denetim görevi kapsamında
yapılan çalışmaların bir bölümünün odak noktasındaki konulardan birisi de
"havuz medyası" tanımlamasının doğmasına neden olan son derece vahim
olaylardır. Medya, siyaset ve bürokrasi üçgeninde gelişen olaylar son derece
ağır hukuksal sonuçları olan iddiaları içermektedir. Elbette bir parlamenter
olarak tarihin en büyük yolsuzluk iddiaları hakkında kayıtsız kalmamız
beklenemez. Nitekim yalnızca 17/25 Aralık sürecine ilişkin sorumluların yargı
önüne çıkarılarak hesap vermesinin sağlanması amacıyla çok sayıda hukuki ve
idari başvurularda bulunduk. Ancak bir parlamenterin görevinin gereğini yerine
getirmesi, bu tür havuz medyası yayınlarıyla baskı altına alınarak engellenmeye
kalkışılması asla kabul edilemez. Bir parlamenterin asli işlevini etkisiz
bırakabilecek böylesine alçakça ve onursuzca bir saldırının giderek bir yöntem
hâline dönüşebileceği açık bir tehlikedir. Bu nedenle her ne kadar şahsıma ve CHP'ye
yöneltilmiş gibi görülen bu saldırı esasında doğrudan Türkiye Büyük Millet
Meclisine yöneltilmiştir. Bu saldırı aynı zamanda milletvekilinin öncelikli
görevi olan yasama denetiminin engellenmesi, milletvekilinin hiçbir denetim faaliyetinde
bulunmaması amacıyla yapılmıştır.
TBMM'nin ve
dolayısıyla milletvekilinin çalışma usul ve esasları Anayasa ve Meclis İç
Tüzük’ünde belirlenmiştir. TBMM'nin başlıca görev ve yetkileri arasında, kanun
koymak, değiştirmek ve kaldırmak; Bakanlar Kurulunu ve bakanları denetlemek de
bulunmaktadır. Sistemimizde gensoru, soruşturma önergesi ve soru önergesi
şeklinde düzenlenmiş olan bu denetim yollarının etkin bir şekilde
kullanılabildiği söylenemez. Ancak bir milletvekilinin demokratik sistemin
gereği gibi işletilmemesinden kaynaklanan zorluklar arkasına saklanarak asli
işlevini yerine getirmekten kaçınması da asla söz konusu olmamalıdır.
Sonuç olarak
milletvekilinin ifade özgürlüğünü dahi yok eden böylesi bir saldırının tüm
sonuçlarıyla son derece titizlikle analiz edilmesi, en ince ayrıntısına kadar
araştırılması ve soruşturulması parlamenter sistem ve ülkemizin geleceği
açısından son derece önemlidir.
17 Şubat 2015'te
Akşam, Güneş ve Star gazeteleri ile başlayan, hemen ertesinde Sabah, Takvim,
Yeni Şafak, Yeni Akit ve Milat gazeteleri ile süren bu saldırılarda, tüm
yazıların tek bir merkezden hazırlandığı, gazetelerdeki "haberin"
sunuluşu, mizanpajı, ara başlıkların dahi bire bir aynı olmasıyla bariz biçimde
ortaya çıkmaktadır. Şimdilik CHP'ye yönelik olduğu görülen bu saldırının, 7
Haziran 2015 seçimleri öncesinde, yürütmenin tüm usulsüz antidemokratik
uygulamalarına karşı çıkan tüm muhalefet partileri ve gruplara, sivil toplum
kuruluşlarına yönelik bir hâl alacağı görülmektedir. Haber görünümlü bu saldırıların
arkasında iktidarın bulunduğu, yazıların içerisine serpiştirilmiş bulunan
"kaynağın istihbarat kurumları" olduğu izlenimiyle pekiştirilmiştir.
Cumhurbaşkanının da bu planlamaya
yabancı olmadığı süreç içerisinde yaptığı, "Belgeler emniyette, bilgiler
istihbaratta" açıklamasıyla ortaya çıkarken, önceki Başbakan Yardımcısı
olan ve bugün Adalet ve Kalkınma Partisi Genel Başkan Yardımcılığı, Parti
Sözcülüğü gibi önemli bir görevi bulunan Beşir Atalay "Bunların arkası
gelecek. Daha çok yazışma ortaya çıkacak" diyerek olmayan, hayalî
yazışmaların planlandığını, buna dâhil olduğunu bir anlamda itiraf etmiştir.
Kurulan bu
tezgâhın suç örgütünün ortaya çıkarılarak bertaraf edilmesi, yargı önüne
çıkartılacak zanlıların saptanması, kanıtların toplanması görevi ise kolluk
kuvvetine ait bulunmaktadır. Kolluk kuvvetinin başındaki siyasi kişilik ise bu
yayınların yapıldığı tarih itibarıyla İçişleri Bakanı Efkan Ala'dır.
Türk Ceza
Kanunu'nun (TCK) 311’inci maddesi "yasama organına karşı suçları"
düzenlemektedir. Cumhuriyet Halk Partisi, bu ülkenin kurucu siyasi partisidir,
Türkiye Cumhuriyeti devletinin kuruluşunda görev yapmış bir partidir. TBMM'nin,
milletin iradesiyle etkin bir şekilde görev yapması hukuk devletinin temel
kuralıdır. Yürütme organı ise muhalefeti, yasama organı üzerinde uyguladığı
baskılarla denetim altına almaya çalışmaktadır. İktidarın, İçişleri Bakanı'nın,
TCK 311'de düzenlenmiş olan eylemlerle muhalefeti, CHP'yi etkisiz kılmaya
yönelik girişimlerde bulunduğu ve bunun devletin en üst organlarında planlandığı
açık bir gerçekliktir. Bu baskılarla TBMM'nin bir parçası ana muhalefet,
muhalefet işlevsiz kılınmaya çalışılmaktadır.
Yine TCK'nın
114'ncü maddesi "siyasi hakların kullanılmasının engellenmesini"
düzenlemektedir. Bir milletvekilinin hükûmeti denetlemek adına kullanabileceği
en etkili yol soru önergesi vermesidir. Ancak, hükûmete yakın medya organları
(havuz medyası) aracılığıyla hükûmete karşı etkili denetim yolunu kullanan
milletvekilleri aleyhine psikolojik harekât yöntemleri uygulanarak, iftira
atılıp hakaret edilerek kamuoyu önünde itibarı sarsılmakta, suç uydurularak bu
yolu kullanmaması, denetim yapmaması, kısacası siyasi haklarını kullanması
önlenmeye çalışılmaktadır.
İçişleri Bakanı
ise tüm bu yaşananları önlemek bir yana, tam tersine bu kara propaganda
yayınları için çeşitli bilgileri derleyerek, komploların üretilmesini
sağlayacak sahte, yanlış dezenformasyon verilerini bu kurumlara iletmektedir.
Bu kapsamda,
İçişleri Bakanı yönünden, TCK'nın "görevi kötüye kullanma" suçunu
düzenleyen 257'nci maddesi de çiğnenmektedir. Kamu düzeni ve güvenliğini
sağlamakla yükümlü olan İçişleri Bakanı, tam tersi biçimde görevini kötüye
kullanmakta, istihbarat aracılığıyla izlediği, takip ettiği muhalefet partisi
mensupları aleyhine çeşitli komplo iddiaları oluşturarak kara propaganda
merkezlerine aktarmakta, yurttaşların lekelenmeme hakkını yok ederek insan
haklarının çiğnenmesine seyirci kalmaktadır.
İçişleri Bakanı
görevini kötüye kullanmanın yanında, TCK'nın "Suçluyu kayırma"
başlıklı 283'üncü maddesini de çiğnemektedir. Zira iktidar yanlısı medya grubu,
muhalefetin görevini yapmasını engelleme amacıyla suç uyduruyor ancak kolluk
kuvveti herkesin gözü önünde gerçekleşen bu olaylara karşı tek bir adım dahi
atmıyor, yaşananları görmezden geliyor yani suçluyu kayırmayı tercih ediyor. 
Türkiye
Cumhuriyeti devletinin, Anayasa’nın 2’nci maddesinde tanımlandığı hâliyle bir
hukuk devleti olduğu ve devletin tüm işleyişinde yasaların hiyerarşisinin
gözetilerek iş ve işlemlerinin yürütüldüğü, kişilerin temel hak ve
özgürlüklerinin yine Anayasa tarafından güvence altına alındığı açıktır. Bu
itibarla bir İçişleri Bakanı yasaları tanımıyor ise kişilerin temel hak ve
özgürlükleri de güvencesiz kalmış, kamu güvenliği, kamu düzeni temelinden
sarsılmış demektir. Böylesi bir kişinin gerek 3046 gerekse 3056 sayılı Yasalar
gereğince İçişleri Bakanlığı gibi bir görevde bulunması kabul edilmez, bu durum
büyük bir çelişkidir.
Bütün bu
hukuksal ve siyasal gerçekler ışığında başta CHP milletvekillerini ve CHP'yi
ancak gerçekte parlamenter demokratik hukuk sistemini işlevsiz bırakmaya ve
hatta tümüyle ortadan kaldırmaya yönelik iftira ve suç uydurmaların tüm
boyutlarıyla incelenerek soruşturulması, gerçeğin tüm çıplaklığıyla ortaya
konulması ve sorumluların saptanması gerekmektedir.
Yukarıda
belirtilen gerekçelerle eski İçişleri Bakanı Efkan Ala hakkında, Bakanlık
görevini yürüttüğü sırada ve göreviyle ilgili işlerden dolayı işlediği ve cezai
sorumluluğu gerektiren eylemlerinin soruşturularak maddi gerçeğin ortaya
çıkarılması için Anayasa'nın 100’üncü ve Türkiye Büyük Millet Meclisi
İçtüzüğü'nün 107’nci maddeleri gereğince Meclis soruşturması açılmasını arz ve
teklif ederiz.
 Umut Oran Hurşit
Güneş Ali Rıza Öztürk
 İstanbul Kocaeli Mersin
 Mehmet Haberal Mehmet
Volkan Canalioğlu Ali Serindağ
 Zonguldak Trabzon Gaziantep
 Mehmet Şeker Ali
Haydar Öner Aytuğ Atıcı
 Gaziantep Isparta Mersin
 İzzet Çetin Kemal
Ekinci Faik Öztrak
 Ankara Bursa Tekirdağ
 Binnaz Toprak Musa
Çam Sedef Küçük
 İstanbul İzmir İstanbul
 Ayşe Eser Danışoğlu Müslim
Sarı Hüseyin Aygün
 İstanbul İstanbul Tunceli
Mehmet Hilal Kaplan Sinan
Aydın Aygün Rahmi Aşkın Türeli
Kocaeli Ankara İzmir

Bihlun Tamaylıgil Bülent Kuşoğlu Ensar
Öğüt
İstanbul Ankara Ardahan
Uğur Bayraktutan Orhan Düzgün İhsan
Özkes
Artvin Tokat İstanbul
Faik Tunay Haydar
Akar Mustafa Sezgin Tanrıkulu
İstanbul Kocaeli İstanbul
Veli Ağbaba Aydın
Ağan Ayaydın Turhan Tayan
Malatya İstanbul Bursa
Ali Özgündüz Aytun
Çıray Osman Faruk Loğoğlu
İstanbul İzmir Adana
Ömer Süha Aldan Ali Demirçalı Gökhan
Günaydın
Muğla Adana Ankara
İsa Gök Erdal
Aksünger Osman Aydın
Mersin İzmir Aydın
Arif Bulut İlhan
Demiröz Tufan Köse
Antalya Bursa Çorum
Melda Onur Sena
Kaleli Mehmet Ali Ediboğlu
İstanbul Bursa Hatay
Oğuz Oyan Aylin
Nazlıaka İlhan Cihaner
İzmir Ankara Denizli
Kadir Gökmen Öğüt Mevlüt
Dudu Hasan Akgöl
İstanbul Hatay Hatay
Durdu Özbolat Tanju Özcan Gürkut
Acar
Kahramanmaraş Bolu Antalya
 Mehmet
Ali Susam 
 İzmir 
BAŞKAN –
Anayasa’nın 100’üncü maddesi ve İç Tüzük’ün 108’inci maddesine göre, Meclis
soruşturması açılıp açılmaması hakkında yapılacak görüşmelerin günü önergenin
verilişinden itibaren bir ay içinde görüşülüp karara bağlanacak şekilde bir
özel gündem hâlinde Danışma Kurulunun teklifi üzerine Genel Kurulca tespit
edilecektir.
Şimdi, Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.

VIII.- ÖNERİLER
A) Siyasi Parti Grubu Önerileri
1.- HDP Grubunun, 6/1/2015 tarihinde Van Milletvekili
Özdal Üçer ve arkadaşları tarafından, ziraat mühendislerinin istihdam sorununun
araştırılması amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin (1283 sıra no.lu), Genel Kurulun bilgisine
sunulmak üzere bekleyen diğer önergelerin önüne alınarak Genel Kurulun 16 Mart
2015 Pazartesi günkü birleşiminde sunuşlarda okunmasına ve ön görüşmelerinin
Genel Kurulun 16 Mart 2015 Pazartesi günkü birleşiminde yapılmasına ilişkin
önerisi 
16/03/2015
Türkiye Büyük Millet Meclisi Başkanlığına
Danışma
Kurulunun 16/03/2015 Pazartesi günü (Bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisinin,
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
İdris Baluken
Bingöl
Grup Başkan Vekili
Öneri: 
06 Ocak 2015
tarihinde, Van Milletvekili Özdal Üçer ve arkadaşları tarafından verilen (1283
sıra nolu), "Ziraat mühendislerinin İstihdam sorununun araştırılması
" amacıyla Türkiye Büyük Millet Meclisine verilmiş olan Meclis araştırma
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, 16/03/2015 Pazartesi günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN –
Halkların Demokratik Partisi grup önerisi lehinde söz lehinde söz isteyen Halil
Aksoy, Ağrı Milletvekili. (HDP sıralarından alkışlar)
Buyurun Sayın
Aksoy. 
HALİL AKSOY
(Ağrı) – Sayın Başkan, değerli milletvekilleri; grubumuzun gıda, tarım ve
hayvancılık alanında eğitim veren okullardan mezun olan kişilerin kamuya
atanması konusunda verdiği araştırma önergesi üzerinde söz aldım. Genel Kurulu
saygıyla selamlıyorum. 
Bugün 16 Mart
yani Halepçe katliamının yıl dönümü. Saddam Hüseyin yönetimindeki Baas rejimi
tarafından tüm dünya devletlerinin ve halklarının gözü önünde 16 Mart 1988 günü
başlatılan ve üç gün süren hava saldırısında Irak Kürdistan’ındaki Halepçe
kasabası ve civarı kimyasal silahlarla bombalanmış ve bu saldırıda, çoğu çocuk
ve kadınlardan oluşan 12 bin kişi yaşamını yitirmiştir, 14 bin 765 kişi de ağır
yaralanmıştır. 
Bu katliam da
tıpkı Zilan’daki, Ağrı’daki, Dersim’deki, Koçgiri’deki katliamlar gibidir.
Amacı da Kürtlerin kendi topraklarından sürülmesi, asimile edilmesi noktasındadır.
Ne yazık ki Kürtlerin tarihinde eksik olmayan katliamlar yakın zamanda vuku
bulmuştur. Roboski’de, büyük çoğunluğunu çocukların oluşturduğu 34 kişi yine
savaş uçaklarından atılan bombalarla katledilmiştir. Katliamlarla
yüzleşilmediği ve bundan dolayı özür dilenmediği gibi, sorumlular hakkında
henüz herhangi bir girişimde de bulunulmamıştır.
Kalıcı bir barış
için “yoktur” denilerek, ancak tüm sıcaklığıyla kendini her alanda hissettiren
Kürt sorununun bitirilmesi için öncelikle gerek Türkiye’de gerekse de İran’da,
Irak’ta ve Suriye’de Kürtlere yönelik yapılan tüm katliamların resmî bir
şekilde kabul edilerek bunlar için özür dilenmesi gerekmektedir. Keza, altını
çizmekte yarar var, 16 Mart 1978’de İstanbul Üniversitesinde 7 öğrenci
katledildi ve bu katiller hâlâ ellerini kollarını sallayarak aramızda
gezmektedirler. Bunları da anmadan geçemeyeceğiz. 
Değerli milletvekilleri, günümüzde,
dünya ülkelerinin küresel politikalarının belirlenmesinde tarım, hayvancılık ve
gıda kaynakları çok büyük bir öneme sahiptir. 
Hâl böyleyken
enerji kaynakları bakımından yetersiz ama tarım ve gıda kaynakları açısından
oldukça zengin bir ülke konumunda olan Türkiye’de, tarım ve gıda alanlarında
lisans, yüksek lisans, doktora eğitimi almış çok sayıda kişinin işsiz olması
sorgulanması gereken bir konudur. 
Ziraat
mühendisleri, gıda mühendisleri, su ürünleri mühendisleri, balıkçılık
teknolojisi mühendisleri, veteriner hekimleri ile tekniker ve teknisyenlerin bu
ülkede işsiz kalması, başta Hükûmetin ve de Meclisin araştırması gereken önemli
konular arasındadır. 
Bilinçsiz üretim
yüzünden insanlar et, meyve, sebze ve bilinçsiz avcılık nedeniyle de balık
yiyemez duruma gelmişlerdir. Bu ise Türkiye’nin tarım sektöründe ithalata
mahkûm hâle getirilmesine yol açmaktadır.
Öyle ki tarım
ülkesi olan Türkiye ABD’den buğday ve turşuluk salatalık tohumu, Kanada’dan
mercimek, Sudan’dan susam, Çin’den sarımsak, İtalya’dan bakla ve ıspanak,
Meksika’dan nohut, Şili’den elma, Almanya’dan vişne ve kabak, Panama’dan muz,
Bulgaristan’dan nar, İran’dan fasulye, İspanya’dan marul, Avustralya’dan
pirinç, Norveç’ten uskumru ve somon, Uruguay ve Yeni Zelanda’dan inek,
Arjantin’den bal, Fransa ve İsrail’den domates tohumu, Almanya’dan lahana
tohumu, Hollanda’dan karnabahar tohumu ithal etmek zorunda kalmıştır. Yine,
Burkina Faso, Angola, Eritre, Namibya, Zimbabve, Uganda gibi çok sayıda Afrika
ülkeleri dâhil olmak üzere 103 ülkeden tarım ürünü ithal etmek durumunda
kalmıştır. Bu nedenledir ki, Türkiye'nin, hem ithalata bağımlı hâle
getirilmesinde hem de tüketilen gıdaların güvenilirliğinin sorgulamasında, söz
konusu alanlarda uzman olan kişilerin çarkın dışında bırakılmaları önemli bir
sorun alanını oluşturmaktadır. 
Günümüz
itibarıyla mesleki alanlarla ilgili eğitim veren fakültelerin sayısı eğitim kalitesi
ve istihdam olanakları düşünülmeden her geçen gün artırılmış fakat kamuda ve
özel sektörde aynı oranda istihdam olanakları sağlanamamıştır. Bu nedenle, söz
konusu alanlarda âdeta bir işsizler ordusu ortaya çıkmıştır. Birçok meslek
grubuna kamuda istihdam olanağı sağlanırken ilgili alanlarda kamu alımı çok
düşük kalmış, bu kişilere âdeta üvey evlat muamelesi yapılmıştır.
Değerli
milletvekilleri, Gıda, Tarım ve Hayvancılık Bakanlığının bugüne kadar yapmış
olduğu atamalarda, atanmış olan personele bir de sonraki atamalarda tekrar
tercih yapma şansı verilmesi nedeniyle, zaten kısıtlı sayıda verilen kadrolar
yine daha önceden atanmış olan bakanlık personelleri tarafından kullanılmıştır.
Bu nedenle, söz konusu kişiler kendi branşlarıyla alakası olmayan alanlarda
asgari ücretle çalışmakta, özel sektörde kendi alanlarında çalışanlar ise düşük
ücretlere “Evet.” demek zorunda kalmışlardır.
Değerli
milletvekilleri, üretime yön verecek ve üreticiye yol gösterecek bu kişilerin
istihdamı daha güçlü, daha modern tarım ve hayvancılık için vazgeçilmez bir
durum arz etmektedir. Tüm tarımsal ve hayvansal ürünlerin üretiminde görev alan
ziraat mühendislerinin yokluğunda tarımsal ve hayvansal üretimden bahsetmek
mümkün değildir. Yine, hayvan ırklarının ıslahı ve yetiştirilmesi,
verimliliklerinin artırılması, sağlıklarının korunması gibi konular veteriner
hekimlerinin yokluğunda olanaklı görünmemektedir.
Aktif balıkçı
teknelerinin kıyıya çıkış noktalarında su ürünleri mühendisleri ve balıkçılık
teknolojisi mühendislerinin yetersizliği, istihdam edilmemesinden kaynaklı
yapılan aşırı avlanma ve diğer yasal avlanma kriterlerine uyulmaması da
balıkların soylarının giderek tükenmesine yol açmaktadır. 
Yine, tüketilen
gıdaların güvenirliği de kamuoyu tarafından sorgulanır bir duruma gelmiştir.
Gıda mühendisleri istihdamı olmadan Türkiye’de yaşanan bu gıda terörünün önüne
geçilmesi de mümkün görünmemektedir. Keza, gerek gübre konusunda gerek tohumluk
konusunda ve gerekse tarım araçları konusunda da Türkiye’de önemli problemler
yaşanmaktadır. Bu nedenle gübre, tohumluk ve tarım ilaçları konusunda mümkün
olan en geçerli yöntemlerin kullanılmasında da büyük ölçüde yarar vardır.
Değerli
milletvekilleri, söz konusu meslek gruplarına mensup kişilerin istihdamının
ülkenin tarım ve hayvancılık sektörüne katacağı fayda bir yana, unutulmamalıdır
ki işsizlik ve yoksulluk, bireyi, toplumu ve aileleri temelden sarsan büyük bir
sorun olmaya devam etmektedir. Dolayısıyla, mesleki sorumluluklarını yerine
getirmek için görev bekleyen söz konusu kişilerin mağduriyetlerinin bir an önce
giderilmesi için gerekli adımların önemle atılmasında yarar vardır. 
Şu anda tarım ve
hayvancılık alanında atama bekleyen 70 bin mühendis, tekniker ve teknisyen
vardır. Bunların her biri atanabilmek için sık sık bütün milletvekillerini arar
durumda kalmışlar ve hâlen kendi sorunlarına bir çözüm bulunmadığı için
çırpınmaktadırlar. 2013'te 5.567 kadro sözü verilmiş ancak 490 atama yapılmış.
Yine, 2014'te de aynı alanda 2 bin kadro sözü verilmiş, yalnızca 4 kişinin
ataması yapılmış. Bir taraftan kadro ihtiyacı olduğunu biliyoruz ama bu kadro
taleplerini karşılamayan bir Bakanlıkla karşı karşıyayız. 
Unutulmamalıdır
ki üretici köylü, hayvancılık yapan köylü, tarımla uğraşan köylü mutlaka kendi
yanında bir mühendisi, bir teknisyeni görmek istemektedir. Bunun için yoğun
talepler de vardır. Bu talepler mutlaka göz önüne alınmalıdır. Bu konunun
takipçisi olacağımızı bir kez da hatırlatıyor, Bakanlığın atanamayan bu
arkadaşlarımızın çığlığına kulak vermesini diliyorum. Bundan sonra da mutlak
suretle bu tür alımlarda veyahut da bu tür atamalarda bu gruptaki mühendis
arkadaşlarımızın durumunun göz önüne alınmasında yarar vardır.
Genel Kurulu
saygıyla selamlıyorum. (HDP ve CHP sıralarından alkışlar)
BAŞKAN –
Teşekkür ediyorum.
Şimdi, önerinin
aleyhinde söz isteyen Yunus Kılıç, Kars Milletvekili.
Buyurun Sayın
Kılıç. (AK PARTİ sıralarından alkışlar)
YUNUS KILIÇ
(Kars) – Sayın Başkan, saygıdeğer milletvekilleri; HDP Grubunun tarım meslek
mensuplarının istihdam problemlerinin çözümüne, dolayısıyla, bitkisel ve
hayvansal üretimin artırılmasına yönelik Meclis araştırma önerisinin üzerinde
söz aldım. Yüce Meclisinizi saygılarımla selamlıyorum.
Saygıdeğer
milletvekilleri, tabii bu sözü geçen meslek gruplarının tamamı -ziraat
mühendisliği, gıda mühendisliği, veteriner hekimlik, bunların teknisyenleri,
teknikerleri, balıkçılık mühendisleri- üretime yönelik, bitkisel üretime
yönelik, dolayısıyla hayvansal üretime yönelik, dolayısıyla insanın
ihtiyaçlarını karşılamaya yönelik, besin ihtiyaçlarını, gıda ihtiyaçlarını
karşılamaya yönelik; aynı zamanda, bitki sağlığı, hayvan sağlığı, dolayısıyla,
insan sağlığı ve toplum sağlığını korumaya yönelik meslek grupları. Yani
tamamının amacı, insanın daha fazla gıdaya erişimini sağlayabilmek, gıda
güvenliğini, güvenilirliğini sağlayabilmek, dolayısıyla insan sağlığını
koruyabilmek ve bitkilerden hayvanlara, hayvanlardan insanlara ve üretim
süreçleri içerisinde de yine halk sağlığının korunmasına yönelik meslek
grupları. 
Tabii, bu meslek
gruplarının ülke içerisinde yeterince istihdam edilmesi, aynı zamanda
insanımızın ihtiyacı olan temel gıda maddelerinin de daha fazla üretilmesi ve
ülkemizin potansiyelinde bulunan üretim merhalelerine de bir an önce
ulaşılmasını sağlayacak çok önemli bir katkı olacaktır. 
Saygıdeğer
milletvekilleri, ben 1982 ziraat fakültesi girişliyim. Tam o yıllarda, iki yıl
orada eğitimimize devam ettikten sonra, ziraat mühendisliğinde istihdam
problemleri başladı. Biz bir çıkış noktası yakalamaya çalışırken veteriner
hekimlikle alakalı bir bölüme gittim ben. 1989’da tam biz mezun olmaya yakın,
orada da istihdam problemleri başladı. Yani, meslektaşlarımız bizden önce,
bitirir bitirmez istihdam edilirken, o yıllardan sonra artık istihdam edilemez
hâle geldiler. Ne zamana kadar? 2003 yılına kadar yani AK PARTİ iktidarına
kadar bu bahsedilen meslek gruplarından devlete alım tamamen durdurulmuş, önü
kapanmış ve bu arada başka bir sıkıntı daha bunun üzerine ilave olmuş. O da
neydi? Daha fazla fakülte açılması, daha fazla bu mesleklerden insanların yetiştirilmesi
ama istihdam edilememesi. Yani, AK PARTİ iktidara geldiği zaman da zaten bu
meslek gruplarında ciddi bir yığılma vardı; meslek erozyonu, etik kuralların
ihlali gibi bu meslek gruplarında yaşanmakta olan ciddi sıkıntılar zaten 2002
yılında AK PARTİ Hükûmet olurken vardı. Hatta, hatırlayınız, bu meslek
gruplarındaki arkadaşlarımız, ziraat mühendisleri, gıda mühendisleri, veteriner
hekimleri, su ürünleri mühendisleri, balıkçılık mühendisleri, bunların tekniker
ve teknisyenleri hangi alanda istihdama devlet, hükûmet imkân veriyorsa o
alanlarda istihdam edilmek için müracaat ederlerdi, öğretmen olurlardı,
iktisattan bir boşluk varsa oralara yerleşirlerdi, maliyeye girerlerdi, her
alana geçerlerdi. 
Daha sonra, AK
PARTİ’nin, yavaş yavaş bu mesleklerde insanların istihdamıyla birlikte hem
Bakanlığımızın hem de bağlı kuruluşların bu alanlardaki meslektaşlara açmış
olduğu kapıdan yaklaşık bugüne kadar arkadaşlar -yılda ortalama 2.700’ü buluyor
bunların rakamı- 6.500-7 bin civarında veteriner hekim, 11.500 civarında ziraat
mühendisi, su ürünleri mühendisi, balıkçılık mühendisi ve gıda mühendisleri ve
bunların teknisyenleri de -yaklaşık 10 bin civarında- istihdam edildi. Aslında
bu rakamlar çok büyük rakamlar. AK PARTİ’nin iktidara geldiği yıllardan bugüne
kadar olan sayıya baktığınız zaman, Tarım Bakanlığının bünyesindekinin
toplamından fazla fakat meslektaşlarımızın öyle büyük bir yığılması söz konusu
ki ne kadar alırsanız bir sonraki yılda eski işsizliğin üzerine bir o kadar
daha geliyor. 
Bakın, Türkiye’de yılda 2.700 civarında
bu meslek gruplarına istihdam alanı yaratılıyor -sadece devlette olanından
bahsediyorum, özel sektör ayrı- ama problem artarak devam ediyor arkadaşlar.
Bunun sebebi şu: Bu “Çok fakülte, çok meslektaş ama az istihdam.”
politikalarının 1980’li yıllara kadar -geriye baktığınız zaman- dayanmasıyla
birlikte bu mesleklerdeki istihdam problemi azalmıyor, AK PARTİ’nin bu kadar
alım yapmasına rağmen azalmıyor, artarak devam ediyor çünkü yılda mezun sayısı
6 binin üzerinde. Mesleklere göre dağıtırsanız bunu, AK PARTİ hükûmetleri
yaklaşık 2.700’üne istihdam sunuyor ama 3.300 civarında her yıl mevcut olan
işsizlere bir o kadar daha ekleniyor.
Peki, bu sıkıntı
üretimlerimize nasıl yansıyor? Elbette bazı ülkelerin -özellikle Uzak Doğu
ülkelerine baktığınız zaman- kalkınmasında özellikle bu meslek gruplarının çok
ciddi etkileri vardır. Ülkemizde de bu meşakkatli, zor tarımın içerisinde,
hayvancılığın içerisinde, dağda, kırda, bayırda bu meslekleri icra eden
insanların, ülkedeki bitkisel ve hayvansal üretime, dolayısıyla gıdanın
teminine olan katkılarını göz ardı etmek mümkün değil. Elbette bunların
istihdamda bulunmasının, ülkenin üretimlerinde, bilimsel üretimlerinde verimli,
rasyonel bir üretimi sağlama noktasında oldukça önemli olduğunu bir kere baştan
kabul etmemiz lazım. Yani mühendisin, veteriner hekimin bulunmadığı bir alanda
yapılan üretim, tamamen halk eliyle yapılan üretim, verimleri az olan üretim,
rantabl olmayan üretim, rasyonel olmayan üretim anlamına gelir. 
Biz bu manada AK
PARTİ hükûmetleri olarak, 3 dönemdir aşağı yukarı, yaklaşık 23 bin sadece
Bakanlık bünyesine, 11 bin de bağlı kuruluşlara olmak üzere toplam on üç yılda
35 bin insan istihdam etmişiz. Yani bunu böldüğünüz zaman yılda 2.700’ün
üzerinde; çok büyük bir rakam ama hâlâ, dediğim gibi, problemleri çözmeye
yetmiyor. Bütçe imkânları göz önünde bulundurularak, artırılarak devam etmesi
lazım. Zaten AK PARTİ’nin görüşü, niyeti de bu. Mezun olan bu insanların -bir
de eğitim planlamasını da bunun içine katarak- daha fazla bu meslektaşların
mağduriyetinin önüne geçilmesini sağlamak amacıyla eğitim planlamasını da buna
katarak bu mesleklerden mezun olan insanları üretime daha fazla katmak
arzusundadır. Yaklaşık rakamları verdiğim zaman aslında AK PARTİ’nin bu meslek
gruplarının üretime katkısından da ne kadar yararlandığını anlamak mümkün. 
Örneğin,
araştırma önergesinde iddia edilen şeylerden bazılarına da cevap vermek lazım.
İddia şudur: “Türkiye tarımda ve hayvancılıkta ithalatçı bir ülke hâline
geldi.” Asla doğru değil arkadaşlar çünkü Türkiye’de ihracatın ithalatı
karşılama oranı 2002 yılında yüzde 92’lerdeydi, şu anda yüzde 107 civarındadır
yani Türkiye açık bir şekilde tarım ve hayvancılıkta ihracatçı bir ülkedir ve
Türkiye bu alanda son on yılda, dokuz yıl art arda tarımsal hasılasını
artırmış, büyümüş olan bir ülkedir; bu, son elli yılın da rekorudur, AK PARTİ
iktidarlarıyla gerçekleşmiştir. Türkiye’de tarıma ve hayvancılığa verilen
destek AK PARTİ dönemine gelmeden önce yılda 2 milyar lirayken bugün 11 milyar
lira civarındadır ve AK PARTİ’nin hükûmetleri döneminde bunun toplam büyüklüğü
70 milyar lira yani 70 katrilyon civarındadır. Yani, emekçinin, köylünün AK
PARTİ iktidarlarından almış olduğu destekler aşağı yukarı 10 kat artmıştır ve
dünyada bu rakamlar kendisini şu şekilde göstermiştir: AK PARTİ gelmeden önce
iktidara tarımsal hasılamızın büyüklüğü Avrupa’da 4’üncü, dünyada 11’inci
sıradayken AK PARTİ’nin yapmış olduğu Hükûmet politikalarıyla beraber dünyada
7’nci, Avrupa’da İspanya’yı, İtalya’yı, Almanya’yı geride bırakarak 1’inci
sıraya yerleşmiştir. 
Ancak, şunu da
itiraf etmek lazım: Bu meslek grupları üretime yönelik meslek gruplarıdır, emek
yoğun meslek gruplarıdır, bunların okullarını bitirdikleri zaman başka
alanlarda istihdam edilmelerinde büyük sıkıntı vardır. Hükûmetimizin ve
insanımızın AK PARTİ’ye olan gücü, kudreti, desteği devam ettiği sürece,
Hükûmetimizin kudreti devam ettiği sürece bu meslek gruplarından gerek
Bakanlıkta gerek özel sektörde açılan alanlarda daha fazla çalıştırılmasına
ihtiyaç olduğunu kabul etmek ve bunlara daha çok destek olmak niyetindeyiz ve
bundan sonraki yıllarda da artarak bu meslek gruplarını devlette istihdam
etmeye devam edeceğiz diyoruz.
Hepinize
saygılar sunuyorum. (AK PARTİ sıralarından alkışlar) 
BAŞKAN –
Teşekkür ediyorum.
Şimdi, öneri
lehinde söz isteyen üçüncü konuşmacı Gökhan Günaydın, Ankara Milletvekili.
Buyurun Sayın
Günaydın. (CHP sıralarından alkışlar)
GÖKHAN GÜNAYDIN
(Ankara) – Teşekkür ederim Sayın Başkan.
Değerli
milletvekilleri; ziraat mühendisleri, gıda mühendisleri, veteriner hekimler, su
ürünleri mühendisleri, balıkçılık teknoloji mühendisleri, tütün teknolojisi
mühendisleri, teknikerler, teknisyenler… Bu arkadaşlarımızın tamamı iki yıllık,
dört yıllık ön lisans ve lisans bölümlerini bitirerek, bunun için ailelerinden
katkı olarak, geceler boyunca dersler çalışarak kendilerini yetiştirmiş
arkadaşlar. Bu arkadaşlar işsiz bu memlekette. Bu arkadaşların işsizliğini
hangi rakamlardan anlayabiliyoruz? Örneğin, şu anda, Gıda, Tarım ve Hayvancılık
Bakanlığının çalışma alanına giren alanlarda görevlendirilmek üzere 70 bin
arkadaşımız kadro bekliyor. Daha genel bir rakamdan bahsedeyim. Türkiye
İstatistik Kurumu diyor ki: “Yükseköğrenim görmüş gençler arasındaki işsizlik
oranı yüzde 20,2’dir.” Bu ne anlama geliyor? Yani, her 5 mezundan 4’ü iş bulmuş
da 1’i bulamamış. Bakın, evet, bu bir kamu istatistiği, bu bir devlet
istatistiği ama şu anda bizi milyonlarca insan ve binlerce mühendis dinliyor. 5
kişiden 1’i mi işsiz yoksa 5 kişiden 4’ü mü işsiz? Acaba yaşamın gerçeği bize
neyi ifade ediyor? Yani, yüzde 20 rakamının çok üzerinde, bu fakülteleri
bitiren arkadaşlarımızın önemli oranda işsiz olduklarını görüyoruz. Peki, neden
bu işsizlik olgusu? İşte esas cevap verilmesi gereken budur. Biraz evvel AKP
milletvekilinin söylediği gibi, Türkiye tarımda hopluyor zıplıyor mu yoksa
tarımda başka gerçeklerle mi karşı karşıyayız? 
Bakın
arkadaşlar, bilmiyorsanız rakamlara bakın, ben bunu hep söylüyorum. Size ürün
söylüyorum, çıkın birinde “Doğru söylemiyorsunuz.” deyin. Buğday, arpa, mısır,
soya, çeltik, bakla, mercimek, nohut, fasulye, bunların tamamında, bir kez daha
söylüyorum, bunların tamamında ithalatçısınız. Bir de çıkıp buraya “Türkiye
tarımda hopluyor zıplıyor.” diye konuşmalar yapıyorsunuz. Rakam veriyorum size
bir kez daha. Örneğin, Fransa. “Avrupa’da 1’inciyiz.” diye atıp tutuyorsunuz,
Fransa 102 milyar euroluk ihracat yapıyor, 60 küsur milyar euroluk da ithalat
yapıyor; Fransa yılda 35 milyar euro tarımdan para kazanıyor. İspanya’nın,
İtalya’nın tarımdan kazandıkları paralar 15-20 milyar euro düzeyinde. Sizin
durumunuz ne biliyor musunuz? Siz, tarımsal ham maddede yılda net 6-7 milyar
dolar açık veriyorsunuz. İnsan rakamlara bakmaz mı yahu? Bu yalanlar bu
kürsülerden daha ne kadar söylenecek.
MİHRİMAH
BELMA SATIR (İstanbul) – Bir bağırmadan konuş.
GÖKHAN
GÜNAYDIN (Devamla) – Ben söylüyorum size: Yılda 6-7 milyar dolar ithalata para
ödüyorsunuz.
MİHRİMAH
BELMA SATIR (İstanbul) - Niye bağırıyorsun?
GÖKHAN
GÜNAYDIN (Devamla) – Duyun diye bağırıyorum, duyun.
Buğdayı
dışarıdan alıyorsun kardeşim, arpayı dışarıdan alıyorsun, mısırı dışarıdan
alıyorsun, soyayı dışarıdan alıyorsun, çeltiği dışarıdan alıyorsun… Bak, bu
mercimek var ya mercimek, Türkiye’nin ana ürünü bu mercimek, bu mercimeği
sayenizde Kanada’dan alıyoruz, hâlâ çıkıp buralarda konuşuyorsunuz. Bu
mercimeği Türkiye yirmi yıl evvel, ürettiğini depolayacak yer bulamadığı için
baklava yapıyordu kardeşim. Şimdi sizin zamanınızda, gidip bir haftada gemi
yolcuğuyla getirilen Kanada’dan mercimek alıyorsunuz. İnsan biraz rakama bakmaz
mı yahu? Milletvekili olmuş, rakamlara bakmaz mı biraz insan?
Şimdi,
anlatıyorlar “İşte, biz, tarımı geliştirdik, personel aldık, falan filan.”
diye. Sevgili dostlarım, Türkiye’nin nüfusu 1980’de 44 milyondu, bugün 78
milyon, orta vadede bu memleket 100 milyon olacak. Siz, bugün, her yıl –bir kez
daha söylüyorum- tarım ve gıda ithalatına 18 milyar dolar para ödüyorsunuz.
Sizin, mevcut dolar kuruyla, iktidarınız döneminde tarım ve gıda ithalatına
ödediğiniz toplam para 350 katrilyon liranın üzerindedir. Çıkıp buraya böyle
atıp tutarak bir yere varamazsınız. İktidarınız döneminde iki Trakya
büyüklüğündeki alanı Türkiye işlemekten vazgeçmiştir. Sebebi nedir biliyor
musunuz? İşleyen adam iflas etmiştir, mesele bu kadar basittir. Gidin kendi
bölgelerinize, çiftçiye sorun. Ha, bana söylüyor arkadaş, neymiş? Efendim,
desteklemeleri artırmışmış! Ya, insaf edin, bu memlekette rafineri çıkış fiyatı
1 lira 15 kuruş olan mazotu siz çiftçiye 4 liradan satıyorsunuz. Yalnızca mazot
üzerinden aldığınız vergi toplamı 10 katrilyon liradır. Yani siz çiftçiye
verdiğinizi iddia ettiğiniz desteğin tamamını yalnızca mazot vergisi üzerinden
ÖTV ve KDV’den geri alıyorsunuz. Siz yatlardan ÖTV almazsınız, traktörden ÖTV
alırsınız, işte sizin adalet anlayışınız budur.
AHMET YENİ
(Samsun) – Cem Uzan “Mazot 1 lira.” diye kaçtı.
GÖKHAN GÜNAYDIN
(Devamla) – Sağdan soldan laf atmayı bırak da çiftçinin durumuna bak,
mühendisin durumuna bak. Bu insanlardan dolayı azıcık bir sorumluluk duyun.
Sevgili
dostlarım, bakın, 2013 yılında bu memlekete 5.567 kadro sözü verdiniz. Ne kadar
aldınız? 490 atama yaptınız. 2014 yılında 2 bin kadro sözü verdiniz, sadece 4
atama yaptınız. Mehdi Eker bu kürsüde defalarca dedi ki: “Ben Maliye
Bakanlığından 2 bin kadro istedim, gelecek, atama yapacağız.” Plan Bütçe
Komisyonunda Maliye Bakanı ne dedi? “Hayır, Gıda, Tarım ve Hayvancılık
Bakanlığının bizden böyle bir kadro sözü yoktur, kadro talebi yoktur.” dedi.
Ben şimdi
buradan soruyorum size: Tarım Bakanına, yalan söyleyerek bu arkadaşların
hayalleriyle oynamak yakışıyor mu? Ya Maliye Bakanınız yalan söylüyor ya Tarım
Bakanınız yalan söylüyor. Birisi diyor ki: “Kadro istedim.”, öbürü diyor ki:
“Benden herhangi bir kadro talebinde bulunan olmadı.” Bu iki bakandan birisi
yalan söylüyor, hangisi? Bu çocukların hayalleriyle oynamak yakışıyor mu
sizlere?
Şimdi, sevgili
dostlarım, arkadaş anlatıyor, işte “Türkiye’de o kadar çok arz var ki bunları
istihdam edemiyoruz.” diyor. Yükseköğretimi kim idare ediyor ya, ben mi idare
ediyorum? Bu memlekette on üç yıldır iktidar olan Adalet ve Kalkınma Partisi
değil mi? Zamanınızda şakır şakır üniversite açıyorsunuz, fakülte açıyorsunuz.
Diyoruz ki: “Lise açar gibi üniversite açılmaz, planlama yapılmadan bunlar
yapılmaz.” Ne kadar yapmışsınız? 72 vakıf olmak üzere 186 üniversite var.
Bunlarda 35 tane ziraat fakültesi var. Sadece Kilis ve Düzce öğrenci almıyor.
Peki, bu 33 ziraat fakültesinde kontenjanın kaçını doldurabiliyorsunuz?
Ortalaması yüzde 75. Şırnak Ziraat Fakültesi yüzde 16’yla çalışıyor, Rize Recep
Tayyip Erdoğan Ziraat Fakültesi yüzde 23’le çalışıyor, Ahi Evran yüzde 30,
Bilecik yüzde 30, Siirt yüzde 32, Bozok yüzde 39. Şimdi, bu ne gösteriyor?
Demek ki ziraat fakültesi açarak, gerekli olmayan üniversiteleri açarak, lise
gibi şakır şakır yükseköğrenim mezunu yetiştirerek aslında o insanların
gelecekleriyle oynuyorsunuz. Ekonominizi canlandırmadan, planlama yapmadan bu
çocukların gelecekleriyle oynuyorsunuz. Buradan yetişenler ne oluyorlar?
Buradan yetişenler iş bulamıyorlar. Size 2014 yılı rakamı veriyorum: 2014
yılında 4.332 öğrenci kayıt yaptırmış, her yıl 5 bin ziraat mühendisi yalnızca
ziraat fakültelerinden mezun oluyor; gıda mühendisini, veteriner hekimini, su
ürünleri mühendisini, teknikeri, teknisyeni sayınız. Ben şimdi soruyorum:
Tarımı öldürüyorsun, hayvancılığı öldürüyorsun, ekonomiyi sadece inşaata ve
ranta dayalı bir hâle getiriyorsun ve ortalama işsizlik yüzde 10, yükseköğrenim
görmüş gençler arasında işsizlik yüzde 20 ve burada “Kadro verdim.”, “Kadro
vermedim.” diyerek pinpon topu gibi bu çocukların hayalleriyle oynuyorsunuz.
Daha fazla oynayabilir misiniz? Ben size bir şey söyleyeceğim. Bakın, bu çocuk
size sesleniyor, diyor ki: “Çanakkale Bayramiç’te yaşıyorum. Adım Cihan
Arıcıoğlu, 27 yaşındayım. Trakya Ziraat’tan mezun oldum, beş yıl oldu. KPSS’ye
girdim, 70 puan aldım, devlet memuru barajını geçtim. Ancak, bana iş
vermediler. Altı ay evvel evlendim. Mesleğimi yapamıyorum. Günde 20 liraya
çaycılık yapıyorum.” Şimdi, bu çocuğun vebali üzerinizdedir, bu çocuğun vebali
akraba taallukatı işe doldurup “Kur’an’da bile akrabanızı koruyun yazıyor.”
diyen yani vatandaşın evladına iş vermeyen ama kendi evlatlarına, bakan
çocuklarına her türlü torpil yapan AKP Grubunun boynundadır.
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum.
Halkların Demokratik
Partisi grup önerisi aleyhinde söz isteyen Mustafa Gökhan Gülşen, Kastamonu
Milletvekili.
Buyurun Sayın
Gülşen. (AK PARTİ sıralarından alkışlar)
MUSTAFA GÖKHAN
GÜLŞEN (Kastamonu) – Sayın Başkan, saygıdeğer milletvekilleri; HDP grup önerisi
aleyhine söz aldım. Genel Kurulu saygıyla selamlıyorum.
Değerli
milletvekilleri, HDP grup önerisinde tarım, hayvancılık ve gıda alanlarında
eğitim almış veteriner, mühendis, tekniker ve teknisyenlerin istihdam sorunu
hakkında Meclis araştırması açılması istenmektedir. Benden önce grup önerisi
aleyhine söz alan Kars Milletvekilimiz Yunus Kılıç konuyla ilgili ayrıntılı bir
şekilde açıklama yapmıştır. Yine, grup önerisi lehinde söz alan, benden önce
konuşan değerli milletvekilimizin tarımsal üretim konusunda söylediği konuların
tamamına, bu kürsüde, gerek Tarım Bakanımız gerek parti grubumuzdan
milletvekilleri tarafından defaatle cevap verilmiştir.
Ben, grubumuzca
belirlenen Meclis gündemine bir an önce geçmek için sözlerimi fazla
uzatmayacağım. Ancak, bir hususu burada bildirmek istiyorum. Her meslek grubu
için, her meslek grubunun kamuda istihdamı konusu ihtiyaç ve imkân dengesi
gözetilerek yapılmaktadır. AK PARTİ hükûmetleri on üç yıldır ihtiyaç-imkân
dengesini başarıyla yürütmektedir. Önergede adı geçen meslek gruplarına,
veterinerlere, mühendislere, tekniker ve teknisyenlere olan ihtiyaç
Hükûmetimizce yakinen bilinmektedir. Bütçe imkânları el verdiği ölçüde bu
meslek gruplarının da istihdamı önümüzdeki dönemde sağlanmaya devam edecektir. 
Bu sebeple,
Meclis araştırması açılmasının aleyhinde olduğumuzu bildiriyor, Genel Kurulu
saygıyla selamlıyorum. ( AK PARTİ sıralarından alkışlar)
BAŞKAN –
Teşekkür ediyorum. 
ENGİN ALTAY
(Sinop) – Sayın Başkan, karar yeter sayısı… 
BAŞKAN –
Halkların Demokratik Partisi grup önerisini oylarınıza sunacağım, karar yeter
sayısı arayacağım.
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
 Kapanma
Saati: 16.18

BEŞİNCİ OTURUM
Açılma Saati: 16.31
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT (İstanbul), İsmail KAŞDEMİR
(Çanakkale)
-----0----- 
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin Beşinci
Oturumunu açıyorum.
Halkların
Demokratik Partisi Grubu önerisinin oylanmasında karar yeter sayısı
bulunamamıştı.
Şimdi önergeyi
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… Karar yeter sayısı vardır, önerge kabul edilmemiştir.
Şimdi,
Milliyetçi Hareket Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
Okutuyorum:

2.- MHP Grubunun, 25/11/2014 tarih ve 2311 sayıyla
Adana Milletvekili Seyfettin Yılmaz ve arkadaşları tarafından, Atatürk Orman
Çiftliği’nin birinci derece tarihî doğal sit alanından üçüncü derece sit
alanına dönüştürülmesinin nedenlerinin araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 16 Mart 2015
Pazartesi günkü birleşiminde sunuşlarda okunmasına ve ön görüşmelerinin Genel
Kurulun 16 Mart 2015 Pazartesi günkü birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulunun 16 Mart 2015 Pazartesi günü (bugün) yaptığı toplantısında, siyasi
parti grupları arasında oy birliği sağlanamadığından grubumuzun aşağıdaki
önerisinin İç Tüzük'ün 19'uncu maddesi gereğince Genel Kurulun onayına
sunulmasını arz ederim.
Saygılarımla.
 Yusuf
Halaçoğlu
 
Kayseri
 
MHP Grup 
 Başkan
Vekili
Öneri:
25 Kasım 2014
tarih ve 2014/2311 sayı ile TBMM Başkanlığına; Adana Milletvekili Seyfettin
Yılmaz ve arkadaşlarınca "Atatürk Orman Çiftliğinin birinci derece tarihî
doğal sit alanından üçüncü derece sit alanına dönüştürülmesinin nedenlerinin
araştırılarak alınması gereken önlemlerin belirlenmesi " amacıyla verilmiş
olan Meclis araştırma önergemizin 16 Mart 2015 Pazartesi günü (bugün) Genel
Kurulda okunarak görüşmelerinin bugünkü birleşiminde yapılması önerilmiştir.
BAŞKAN – Milliyetçi
Hareket Partisi grup önerisi lehinde söz isteyen Seyfettin Yılmaz, Adana
Milletvekili.
Buyurun Sayın
Yılmaz.
SEYFETTİN YILMAZ
(Adana) – Sayın Başkan, değerli milletvekilleri; Milliyetçi Hareket Partisi
olarak vermiş olduğumuz, başkentin göbeğinde yer alan Atatürk Orman
Çiftliği’nin birinci derece tarihî ve doğal sit alanı iken üçüncü dereceye
dönüştürülmesinin yasal olmayan uygulamaları hakkında söz almış bulunuyorum.
Yüce heyetinizi saygıyla selamlıyorum. 
Konuşmama
başlamadan önce, ünlü “Ormancı” türküsünün bestecisi, devlet sanatçısı Nazmi
Yükselen Hakk’ın rahmetine kavuşmuştur, kendilerine Allah’tan rahmet diliyorum.

Değerli
milletvekilleri, sarayın yapıldığı alan, “Gazi Yerleşkesi” olarak
adlandırdığımız bu alan 1954 yılında Orman Genel Müdürlüğünün tapulu yeri
olarak alınmıştır. Vefakâr Türk ormancısının elli altmış yıldır, uzun süren
çalışmaları neticesinde, “çorak” diye adlandırabileceğimiz, yer yer ağaçların
olduğu bu alanda Türkiye'nin en güzel botanik bahçelerinden birisini
oluşturacak çalışmalar Türk ormancıları tarafından hayata geçirilmiştir. 
Şimdi, burası,
saray yapılmadan önce ormanlarla kaplı, üzerinde sedirden ıhlamura, dişbudaktan
akçaağaca, meşeden çama kadar her türlü orman varlığını üzerinde barındıran bir
alandı. Yine, baykuşundan tutun, tilkisine, kargasına kadar yaban hayatının
orada hayat bulduğu bir alandı ve bu alanda Türk ormancılarının teknik ve
olağanüstü çalışmaları neticesinde 68’i doğal ve 65’i de egzotik olmak üzere
133 bitki türünü bünyesinde barındıran, Ankara’nın büyüyen nüfusunun olduğu bir
ortamda Ankara’nın göbeğinde insanların nefes almasını sağlayan, doğal
görünümüyle bir botanik bahçesi şeklinde bu yıllar içerisinde
yapılandırılmıştı. Ta ki Sayın Recep Tayyip Erdoğan’ın bu alanı görüp saray
hevesine kapılmasıyla beraber kamuoyunda şu oluşmaya başladı: “İşte, Türkiye’de
Başbakanlık binası yeterli değil, bu Başbakanlık binasının daha muazzam bir
yere taşınması gerekiyor.” Peki, nereye taşınacak? En kolay yol, emek sarf
etmeden, katkı koymadan, Türk ormancısının emeğiyle ortaya çıkan, Atatürk’ün de
vasiyeti olarak adlandırabileceğimiz -bir bütünlük arz ediyor- Atatürk Orman
Çiftliği’yle… Bakın, burada, 11 Haziran 1937 yılında Atatürk’ün vasiyeti var.
Ne diyor vasiyetinde? Kendi uhdesinde bulunan bütün demirbaşları, malları,
arsalar dâhil olmak üzere hazineye bağışlıyor. Hazine kimindir? Hazine
milletindir. Bu hazineye bağışlanırken burasını hazinenin olması için devretti
ama birilerinin lüks ve şatafat aşkı ortalığa çıkarak Atatürk’ün hazineye
devrettiği bu alanı bir şatafat merkezi hâline getirdiler.
Değerli
milletvekilleri, şimdi, burasına TMMOB (Türk Mühendis ve Mimar Odaları Birliği)
dava açtığında Atatürk’ün vasiyeti soruluyor. Atatürk’ün vasiyeti, 54’üncü
Hükûmette -rahmetli Necmettin Erbakan’ın da içinde olduğu- kararlarının tamamı
devlet arşivlerine gönderilmesine rağmen… Türk Mühendis ve Mimar Odaları
Birliğinin müracaatı üzerine mahkemenin sorusuna karşılık bir başbakan
yardımcısının kardeşinin başında bulunduğu birim Atatürk’ün vasiyetinin yok
olduğunu ifade ediyor. İşte Atatürk’ün vasiyeti, yok falan değil, 11 Haziran
1937 tarihli yazılan vasiyet burada. 
Değerli
arkadaşlar, bu alan daha sonra ne oluyor? Değerli milletvekilleri, buraya hem
Orman Mühendisleri Odası hem TMMOB dava açıyor. Biliyorsunuz, Başbakan buraya
göz koyduktan sonra buna direnecek bürokrat, milletvekili, bakan nerede?
“Başbakanın talimatı” diye bizim Orman Bakanı Sayın Veysel Eroğlu Başbakandan
hızlı bir şekilde “Emriniz olur.” diyerek harekete geçiyor. Birinci derece sit
alanı, biliyorsunuz, inşaat yapılmasına müsaade edilmiyor. Diyorlar ki: “Burayı
önce birinci derece sit alanından üçüncü derece sit alanına çevirelim.” Çünkü
burası 1997 tarihinde sit alanı olarak ilan edilmiş ve burada inşaat yapılması
mümkün değil. Bunu talimat kabul eden Veysel Eroğlu’nun talimatı bürokratlara
iletiliyor. Peki, ne yapılacak birinci derece sit alanının üçüncü derece sit
alanına dönüştürülmesi için? Kırk beş yıl bu mesleğe hizmet etmiş Orman Genel
Müdürü Mustafa Kurtulmuşlu, şimdi emekli, şu 80 yaşındaki sedir ağaçlarının
olduğu bu yere ne diyor biliyor musunuz? Birinci dereceden üçüncü derece sit
alanına çevirecek ya. Bakın arkadaşlar, bunlar 80 yaşında. Bırakın bir kırk beş
yıllık orman mühendisine, çocuğa gösterseniz bunun 70-80 yaşında olduğunu
görür. Burada bunun yüzlerce örneği var. Buradaki binlerce ağacın olduğu yere,
sanki buradaki ağaçlandırmalar on yılda başlamış gibi “Efendim, bu yere ağaçlar
11 yaşındadır.” diyerek bir rapor tutuyorlar, uydurma bir rapor ve bir hafta
içerisinde jet hızıyla Tabiat Varlıklarını Koruma Kurulu buranın birinci
dereceden sit alanını üçüncü dereceye çeviriyor. Böyle gayriyasal, böyle
gayriahlaki bir şey olabilir mi değerli arkadaşlar? Bunun hesabının
sorulmayacağını mı sanıyorsunuz? Çok net soruyorum. Bunun biz takipçisiyiz. 
Şimdi, bu kaçak
sarayı hafiye gibi tespit ediyorum, yarın, bir gün belgelerini de
açıklayacağım. Hani “1 katrilyon 300 trilyon” diyorlar ya, rakamlar ne 1
katrilyon 300 trilyon, bunun kat kat üzerinde. Belgeleriyle beraber iki gün
sonra bunları da açıklayacağım. 
Sayın Başbakan
hani diyordu ki: “Ya, milletin başbakanlarını yolun içinde mi karşılayalım,
devletin itibarı yok mu?” Ne oldu devletin itibarına? Başbakanlık orada
duruyor. Siz Başbakan olsaydınız oraya gidecektiniz, şimdi oraya saray yaptırdınız.
Kaç katrilyon olduğunu iki-üç gün sonra açıklayacağım. Ve diyorlar ki:
“Devletin itibarını düşünmeyelim mi?” Değerli milletvekilleri, devletin itibarı
ilimle olur, erdemle olur, ahlakla olur, faziletle olur; lüksle, şatafatla
itibarın olduğu bir yer görülmemiştir. 
Şimdi, millet
açlıktan kömür toplayarak evine ekmek götürecek, ayağında yırtık ayakkabısı
olanlar bu memlekette gezecekler. (Hatip elindeki fotoğrafları göstererek) İşte
burada bakın Recep amca, sırtında çuvalla kömür taşıyarak evine ekmek
götürmenin derdindeki Ayşe teyze burada. Çocuğunun cenazesini bile sırtında
taşıyarak karda, yolda yürüyen insanların olduğu yerde hangi itibardan
bahsediyorsunuz? Bunları görmeden saraylarla şatafatlarla itibardan
bahsediyorsunuz. Ben size buradan şunu ifade etmek istiyorum: Siz sarayın
içerisine Fin hamamı yaptınız, sauna yaptınız, jakuzi yaptınız, yetinmediniz
havuzlar yaptınız. Orada yapılan bir kongre sarayını bozdunuz yeniden
yaptınız, milyon dolarları toprağa gömdünüz. Oranın granitlerini özel getirttiniz.
Burada, Türkiye’de yetişen dişbudak yapraklı akçaağaç, mevcut olan ağaçlar
varken, Almanya’nın bir kentinden, özel fidanlıktan tırlarla buraya getirip
ağaç diktiniz Türkiye’de yetişen bütün ağaçlara rağmen. Bu kadar şatafatın
olduğu yerde siz hangi itibardan bahsediyorsunuz? Eğer itibar arıyorsanız,
ülkenin insanlarının insanca yaşadığı ortamı sağladığınızda itibardan
bahsedebilirsiniz. Çok açık söylüyorum, bugün 1.350 odalı, 5 katrilyonu geçen
rakamlarla saray yaptınız, eğer itibar sarayda olsaydı Çavuşesku’nun 1.150
odalı sarayında itibar olurdu.
YILMAZ TUNÇ
(Bartın) – Sen ne yaptın?
SEYFETTİN YILMAZ
(Devamla) – Sayın Bartın Milletvekili, eğer itibar olsaydı Suudi Arabistan’ın
kralında itibar olurdu. Şimdi bunların hesabının sorulmayacağını mı… 
YILMAZ TUNÇ
(Bartın) – Üç buçuk yıl iktidarda kaldın, kendine genel merkez yaptın değil mi?
Nasıl yaptın onu?
SEYFETTİN YILMAZ
(Devamla) – Ha, sana genel merkezden de bahsedeyim.
YILMAZ TUNÇ
(Bartın) – Sen kendi genel merkezinden bahset.
SEYFETTİN YILMAZ
(Devamla) – Atatürk Orman Çiftliği’nin olduğu yerde Söğütözü Millî Parkı
Türkiye'nin en önemli millî parklarından birisiydi, oraya Adalet ve Kalkınma
Partisinin Genel Merkezini oturttunuz. 
YILMAZ TUNÇ
(Bartın) – Sen kendi genel merkezine bak, kendi genel merkezine. Üç buçuk yılda
nasıl yaptın onu?
SEYFETTİN YILMAZ
(Devamla) – Siz şimdi orada kaçak olan genel merkezin üzerinde oturuyorsunuz.
Ne zaman yaptınız bunu? 2007 yılında yaptınız. 
YILMAZ TUNÇ
(Bartın) – Ülke kriz içindeyken üç buçuk yılda genel merkezi nasıl yaptınız?
Üstüne helikopter bile iniyor. 
SEYFETTİN YILMAZ (Devamla) – Orada büyük binaların
yapılabilmesi için ne lazım? Otopark ve yeşil alan lazım. Hemen Büyükşehir
Belediyesi imar değişikliği yapıyor. O Sögütözü Millî Parkı, insanların içerisinde
nefes aldığı, orada her türlü bitkinin, hayvanın yaşadığı bir yeri ne yaptınız?
Adalet ve Kalkınma Partisinin otoparkına dâhil ettiniz. İşte, ben buradan
söyleye söyleye iki üç senedir, şimdi Büyükşehir Belediyesi ile Orman Genel
Müdürlüğü takas yapmış. Ha, şimdi bunlardan kurtulduğunuzu sanmayın. Ne
yaparsanız yapın, bunların gün geldiğinde hesabını sormak bizim boynumuzun
borcu. 
Açık söylüyorum:
Kim kul hakkı yemişse, kim usulsüz iş yapmışsa bunun hesabını hem yargıda
verecek hem de Allah indinde verecek. 
Hepinize
saygılar sunuyorum. (MHP sıralarından alkışlar) 
BAŞKAN –
Teşekkür ediyorum. 
Öneri aleyhinde
söz isteyen Osman Kahveci, Karabük Milletvekili. 
Buyurun Sayın
Kahveci. (AK PARTİ sıralarından alkışlar) 
OSMAN KAHVECİ
(Karabük) – Sayın Başkan, değerli milletvekilleri; Milliyetçi Hareket
Partisinin, Atatürk Orman Çiftliği’nin birinci derece doğal sit alanıyken
üçüncü derece sit alanına dönüştürülmesindeki yasal olmayan uygulamaların
araştırılmasıyla ilgili grup önerisi aleyhine söz almış bulunuyorum. Yüce
Meclisi saygıyla selamlıyorum. 
Değerli milletvekilleri,
cumhuriyetimizin kurucusu Gazi Mustafa Kemal Atatürk’ün milletimize armağan
ettiği en önemli yerlerden birisi de Atatürk Orman Çiftliği’dir. Atatürk, 1925
yılında ülkemizin tanınmış tarımcılarını Köşk’e çağırır, Ankara civarında
modern bir çiftlik kurmak istediğini söyler ve bu amaca uygun bir arazi
aranmasını ister. Uzmanlar birçok alternatifler sunduklarında o bugünkü çiftlik
yerinin bulunduğu yeri işaret eder. Ankara’nın kenarında hem batak hem de çorak
olan bu yerin ıslah edilerek çiftlik yapılmasını emreder. Bunun üzerine ilk
önce 20 bin dönüm arazi merhum Abidin Paşa’nın eşi Faike Hanım’dan satın
alınır. Daha sonra Etimesgut, Balgat, Çakırlar, Güvercinlik, Macun, Tahar ve
Yağmurbaba Çiftlikleri de satın alınır. Bu şekilde büyük ve modern bir tarım
işletmesi için yeterli genişliğe, bir araziye sahip olunur ve bugünkü Gazi
Orman Çiftliği kurulmuş olur. 
BİNNAZ TOPRAK
(İstanbul) – Ne oldu, sonra ne oldu? 
OSMAN KAHVECİ
(Devamla) – Gazi Mustafa Kemal Atatürk, tamamını kendi parasıyla aldığı bu
çiftliği 1925-37 yıllarında bizzat kendisi yönetir. Daha sonra, 1937 yılında bu
yeri hazineye, dolayısıyla da milletine hediye eder ve Gazi Orman Çiftliği 1938
yılında Devlet Ziraat İşletmeler Kurumuna bağlanır. 1950 tarihine kadar on iki
yıl bu statüde işletilen çiftlik daha sonra 5659 sayılı Kanun’la Atatürk Orman
Çiftliği hüviyetine kavuşur. Atatürk Orman Çiftliği daha sonra, 1992 tarihinde
2436 sayılı Ankara Kültür ve Tabiat Varlıkları Koruma Kurulu Kararı’yla doğal
ve tarihî sit alanı ilan edilir. 
BİNNAZ TOPRAK
(İstanbul) – Nasıl oldu da saray yapıldı? 
OSMAN KAHVECİ
(Devamla) – Evet, bundan sonra ne oluyor? Atatürk Orman Çiftliği’nin hazineye
devredildiğindeki arazisi 55.538 dekardır. Çiftliğin arazi kayıplarının ilki
1939 yılında bira fabrikasının kurulmasıyla başladı. Arkasından 39-83 yılları
arasında 44 yıl içerisinde 9 tane kanun ve Devlet Ziraat İşletmelerinin Yönetim
Kurulu kararlarıyla çiftlikte toplam arazi kaybı 22.282 dekardır. 
BİNNAZ TOPRAK
(İstanbul) – Ne oldu o arazilere?
OSMAN KAHVECİ
(Devamla) – Kimler almış arazileri? 10 bin dönümünü Millî Savunma Bakanlığı
almış. 
BİNNAZ TOPRAK
(İstanbul) – Ne yapmış?
OSMAN KAHVECİ
(Devamla) – 12.222 dekar arazi hazine, Makine Kimya ve diğer kamu kurumlarına
gitmiştir. 
Evet, şimdi
“Atatürk Orman Çiftliği” diye bağıranlar neredeyse Atatürk’ün çiftliğinin yüzde
40’ı giderken neredeydi? 
HASAN AKGÖL
(Hatay) – Yani yüzde 60’ını götürdün, kâr ettin! Yüzde 60’ı da ben götüreyim… 
OSMAN KAHVECİ
(Devamla) – Evet, yüzde 40’ı gitmiş ve bunların büyük kısmı da yerleşime
açılmış. 
Bakın, daha
sonra, 1953-60 yılları arasında, yine Atatürk Orman Çiftliği arazisinin 868
dönümü Orman Genel Müdürlüğüne satılıyor. Dolayısıyla bugün “Gazi Çiftliği”
diye konuştuğumuz alan Atatürk Orman Çiftliği’ne ait değil, Orman Genel
Müdürlüğünün kamu tüzel kişiliğine ait tapulu mülküdür.
YUSUF HALAÇOĞLU
(Kayseri) – Kim satmış?
OSMAN KAHVECİ
(Devamla) – Atatürk Orman Çiftliği satıyor.
YUSUF HALAÇOĞLU
(Kayseri) – Kim satmış yani? O Orman Çiftliği’nin yetkilisi satamaz. 
OSMAN KAHVECİ
(Devamla) – Atatürk Orman Çiftliği’ni, çiftliğin yönetimi satıyor, Atatürk
Orman Çiftliği yönetimi satıyor.
BEDRETTİN
YILDIRIM (Bursa) – Biz satmadık.
OSMAN KAHVECİ
(Devamla) – Biz satmadık. Bakın, bu alan 1992 yılında Ankara Kültür ve Tabiat
Varlıklarını Koruma Kurulu tarafından da birinci derece sit alanı ilan
ediliyor. 
BİNNAZ TOPRAK
(İstanbul) – Peki, sit alanına inşaat nasıl yapılıyor?
OSMAN KAHVECİ
(Devamla) – Orman Genel Müdürlüğü bu alana hem kamu konutlarını yapıyor hem de
idare binalarını yapmak suretiyle, geri kalan kısmını da bitkilendirmek ve
ağaçlandırmak suretiyle burayı hem kamu kurumu hüviyetinde hem de yeşil dokuyla
kaplıyor ama Orman Genel Müdürlüğüne verildiğinde bu alan boş, çıplak bir alan.
YUSUF HALAÇOĞLU
(Kayseri) – Değil, yanlış işte, o yanlış, o yanlış. Resimler var, yanlış,
yanlış.
OSMAN KAHVECİ
(Devamla) – Evet, işte, raporlar bunlar. Bunun fotoğrafları da var boş ve
çıplak bir alan olduğuna dair.
YUSUF HALAÇOĞLU
(Kayseri) – Yok, değil, değil. 
OSMAN KAHVECİ
(Devamla) – Buralar Orman Genel Müdürlüğü tarafından, boş ve çıplak bir alan
olduğundan dolayı…
YUSUF HALAÇOĞLU
(Kayseri) – Değil, değil, yapmayın.
OSMAN KAHVECİ
(Devamla) – “Burası doğal sit alanı hüviyetinde değildir, tamamen bir suni
yapıdır.” diyerek Ankara Kültür ve Tabiat Varlıklarını Koruma -sit- Kurulu bu
alanı birinci derece doğal sit alanından üçüncü derece doğal sit alanına
çeviriyor çünkü bu alan içerisinde kamu kullanımı var. Kamu kullanım amacının
sürdürülebilmesi için burayı üçüncü derece sit alanına çeviriyor çünkü “Burası
doğal sit değil, burada bir kamu hizmeti var, 360 tane lojman var, 17 bin-20
bin metrekarelik kamu kurumları var. Dolayısıyla da “Burada bir doğal sit alanı
hüviyeti yoktur.” diyerek üçüncü derece sit alanına çeviriyor. Dolayısıyla da
söz konusu yer Orman Genel Müdürlüğünün tapulu mülkü olup tasarruf yetkisi
Orman Genel Müdürlüğüne aittir. Tüzel bir kurum olan Orman Genel Müdürlüğü de
mülklerini bir başka kurumla takas edebilir, bunun da birçok örneği vardır.
Bundan dolayı da Başbakanlıkla takas yapıyor, Başbakanlık da TOKİ’ye devretmek
suretiyle takas işlemini gerçekleştiriyor. Orman Mühendisleri Odası bu takası,
TOKİ’ye devir işlemini mahkemeye götürüyor. Dava 1. İdare Mahkemesi tarafından
reddediliyor, Orman Mühendisleri Odası temyiz ediyor ve süreç devam ediyor. Bir
başka dava Mimarlar Odasınca açılıyor. Mühendis ve Mimarlar Odasının müracaatı
Ankara 1. İdare Mahkemesince reddediliyor. Ancak 10’uncu Daire bu kararı
bozuyor ve süreç devam ediyor. Görüldüğü gibi bu alanda herhangi bir
hukuksuzluk yoktur. Üçüncü derece sit alanı olan bu yerlerde Sit Kurulundan
izin almak şartıyla imar izni verilebilmektedir. Bu çerçevede izin alınmış ve
inşaat sürdürülmüştür. Sit mevzuatına ve İmar Yasası’na aykırı bir durum söz
konusu değildir. 
Değerli milletvekilleri,
Atatürk Orman Çiftliği’nin diğer alanlarında, bakın, 1925’ten 2002 yılına kadar
toplam yetmiş yedi yıllarında, ağaçlandırılmış alan 4.500 dekar. AK PARTİ
iktidarında, 2002-2012 yıllarında Atatürk Orman Çiftliği’nde toplam
ağaçlandırılan alan 18.500 dekar yani on yılda 4 kat Atatürk Orman Çiftliği’nde
ağaçlandırma ve yeşillendirme yapılmıştır. (AK PARTİ sıralarından “Bravo”
sesleri, alkışlar) 
Evet, az önce
meslektaşım burada egzotik türlerden bahsetti. Evet, elbette ki o yörenin
doğasına uygun olmayan her tür egzotiktir. Bu bazen ülkenin bir başka yerinden
getirilebilir, bazen dışarılardan da getirilebilir. Bundan dolayı da, orada 150
tane egzotik değil, sizin tenkit ettiğiniz o Cumhurbaşkanlığı Köşkü’nde 160’ın
yerine 560 tane egzotik tür dikilmiştir. Lütfen bir gidip bakın oraya, ne kadar
egzotik tür dikilmiştir. (AK PARTİ sıralarından “Bravo” sesleri, alkışlar)
Egzotik türlerin gittiğinden bahsediyorsunuz. O kadar daha, bunun 5 katı daha
egzotik tür dikilmiştir.
Bir başka şeyi
de burada ifade ederek sözlerime son vermek istiyorum. Ayrıca, Atatürk Orman
Çiftliği’nin 1.000 dönüm arazisinde Türkiye'de ilk defa millî bir botanik parkı
kuruluyor. Bütün egzotik türlerin, bütün bitki türlerinin getirilebileceği bir
millî botanik parkının da kuruluş çalışmaları şu anda Tarım Bakanlığı
tarafından son aşamaya getirilmiştir. Kimse “AK PARTİ iktidarında Türkiye'de
yeşil katlediliyor.” diyemez.
HASAN AKGÖL
(Hatay) – Niye yapıldı? Doğru söyle. Niye yapıldı bunlar? Cumhurbaşkanına
yaptınız.
OSMAN KAHVECİ
(Devamla) – On yıl içerisinde dünyada en çok ağaç diken ilk üç ülkeden birisi
de Türkiye'dir. (AK PARTİ sıralarından alkışlar) Bunu da belirtmek istiyorum. 
Bu önergenin
aleyhinde olacağımızı bildiriyor, yüce Meclisi saygıyla selamlıyorum. (AK PARTİ
sıralarından “Bravo” sesleri, alkışlar) 
BAŞKAN –
Teşekkür ediyorum.
YUSUF HALAÇOĞLU
(Kayseri) – Sayın Başkan, Orman Çiftliği’yle ilgili Seyfettin Bey'in sözü saklı
kalmak üzere ben Grup Başkan Vekili olarak bazı düzeltmeler yapmak istiyorum. 
BAŞKAN –
Anlaşılmadı Sayın Halaçoğlu.
YUSUF HALAÇOĞLU
(Kayseri) – Seyfettin Bey'in sözü, talebi dışında özel olarak ben Grup Başkan
Vekili olarak söylediklerinden düzeltme yapmak istiyorum.
BAŞKAN – Hayır,
söylediklerinden düzeltme olmaz da siz söz hakkı isteyebilirsiniz. Yoksa,
söylediklerini düzetme gibi bir şeyiniz yok yani o şekilde söz isteme hakkınız
yok efendim.
YUSUF HALAÇOĞLU
(Kayseri) – Nasıl söz isteme hakkım yok efendim?
BAŞKAN – Şöyle:
Sataşma varsa söz isteyebilirsiniz. Grup Başkan Vekili olarak da söz
istiyorsanız…
YUSUF HALAÇOĞLU
(Kayseri) – Sataşma dışında grup başkan vekili söz isteyemez mi?
BAŞKAN –
İsteyemezsiniz efendim. Sözlerini düzeltme gibi… 
YUSUF HALAÇOĞLU
(Kayseri) – Pekâlâ o zaman…
BAŞKAN – Grup
Başkan Vekili olarak isteyebilirsiniz. 
YUSUF HALAÇOĞLU
(Kayseri) – Grup Başkan Vekili olarak istiyorum zaten.
BAŞKAN – Tamam,
onu söylüyorum ben de.
Buyurun Sayın
Yılmaz.
SEYFETTİN YILMAZ
(Adana) – Sayın konuşmacı benim konuşmamda yanlış bilgi verdiğimi ifade etti.
İkincisi de “‘Bu
Atatürk Orman Çiftliği’nde katliam oluyor.’ diye konuşanlar orada şu kadar
katliam olurken neredeydi?” dedi. Sataşmadan dolayı söz istiyorum.
BAŞKAN – Buyurun
Sayın Yılmaz, sataşma nedeniyle iki dakika söz veriyorum.

IX.- SATAŞMALARA İLİŞKİN KONUŞMALAR
1.- Adana Milletvekili Seyfettin Yılmaz’ın, Karabük
Milletvekili Osman Kahveci’nin MHP grup önerisi üzerinde yaptığı konuşması
sırasında şahsına sataşması nedeniyle konuşması
SEYFETTİN YILMAZ
(Adana) – Şimdi, değerli milletvekilleri, tabii, ben konuşmacıya saygı duyarım,
beraber de çalıştık, bunlar ayrı bir şey ama Allah kimseyi yanlışı savunacak
noktaya getirmesin. Bunun bir yanlış…
Şimdi “Şu kadar
ağaç diktik…” Bu Bakanın ağzı. Bakan diyor ki: “Milyonlarca fidan diktik.” 
OSMAN ÇAKIR
(Düzce) – Yalan mı söylüyor?
SEYFETTİN YILMAZ (Devamla) – Sayın
Genel Müdür de çok iyi bilir ki fidan dikmeyle orman olmaz. Bir yerde orman
oluşması için kırk yıl, elli yıl, altmış yıl gerekiyor ama Sayın Veysel Eroğlu
da çıktığında Afyon’da dağıttığı fidanlar için diyor ki: “Ben milyonlarca fidan
dağıttım, şu kadar orman yaptık.” Ya, Allah rızası için, bütün herkes biliyor,
siz de biliyorsunuz ki fidan dağıtmayla orman yetişmez, ormanın yetişmesi için
emek gerekir. 
Şimdi
“Cumhurbaşkanlığı Sarayı’na 560 tane egzotik bitki diktik.” diyoruz. Bakın,
değerli milletvekilleri, objektif bakın, yanlışı savunmayın. Şu ağaçları
görüyor musunuz, şu ağaçları? Bu alanların olduğu yerlerde… Bakan bana Mecliste
dedi ki: “Bir tane bile ağaç kesilmeyecek. Sen devletin bakanına güvenmiyor
musun? Devletin bakanı yalan mı söyler?” Şurası neresi değerli arkadaşlar,
burası neresi? 
RECEP ÖZEL
(Isparta) – Neresi?
SEYFETTİN YILMAZ
(Devamla) – İşte sarayın olduğu yer, kesilen ağaçlar…
RECEP ÖZEL
(Isparta) – Sen gittin mi saraya?
SEYFETTİN YILMAZ
(Devamla) – Evet. Gelin gidelim, eğer böyle değilse ben her şeyi veririm.
RECEP ÖZEL
(Isparta) – Sen gelmiyorsun ki.
SEYFETTİN YILMAZ
(Devamla) – Bakın, şu kesilen ağaçları görüyor musunuz? Bakın, bakın, şunların
hepsi ormandı. 
Ya, Allah rızası
için, bari haksız olduğunuz yerde susmasını bilin, haksız olduğunuz yerde
yanlışı savunmayın. 
Şimdi, burası
1997 yılında birinci derece sit alanına dönüyor, buraya üçüncü derece sit alanı
onayı veren hiçbir orman mühendisi mesleğinin gereğince bunu yapmamıştır. Bu
bir siyasi baskıdır. 
OSMAN AŞKIN BAK
(İstanbul) – 5 milyar ağaç dikildi mi dikilmedi mi?
SEYFETTİN YILMAZ
(Devamla) – Siyasi baskıya boyun eğip de ondan sonra ormancılık mesleği adına
bunu dersek mesleğimize yanlış yaparız, mesleğimize hakaret etmiş oluruz. 
RECEP ÖZEL
(Isparta) – Hiç de değil.
SEYFETTİN YILMAZ
(Devamla) – İkinci bir husus: Altmış yılda biz mi vardık iktidarda? Biz bugün
yanlışı gördük. Ormanlar katlediliyor, şatafat yapılıyor, havuz yapıyorsunuz,
jakuzi yapıyorsunuz şu ağaçların yerine. 
(Mikrofon
otomatik cihaz tarafından kapatıldı) 
SEYFETTİN YILMAZ
(Devamla) – Yazık değil mi? Bunları söyleyeceğiz. (MHP sıralarından alkışlar)
BAŞKAN – Evet,
teşekkür ediyorum Sayın Yılmaz.
Buyurun Sayın
Halaçoğlu.

VI.- AÇIKLAMALAR (Devam)
6.- Kayseri Milletvekili Yusuf Halaçoğlu’nun, Karabük
Milletvekili Osman Kahveci’nin MHP grup önerisi üzerinde yaptığı konuşmasındaki
bazı ifadelerine ilişkin açıklaması
YUSUF HALAÇOĞLU
(Kayseri) – Teşekkür ederim Sayın Başkan.
Şimdi, değerli
arkadaşlar, sizin mantığınızla düşüneceksek “Şu kadar insanı öldürelim, şu
kadarına da doğum yaptıralım.” gibi bir şey söylüyorsunuz siz.
Şimdi, Atatürk
Orman Çiftliği arazisinin tüm alanını, geniş alanını bilebiliyor musunuz?
Nereye kadar uzanıyor biliyor musunuz? Nereye kadar uzanıyor Sayın Vekil?
Bakın, bilmiyorsunuz. Bilmediğiniz için diyorsunuz ki: “Şu kadar ağaç diktik.”
Ağaç dikilen alan gerçekte hiç ağaç olmayan alandı ama şimdi saray yapılan
yerle hiç alakası olmayan bir bölge. Siz de biliyorsunuz böyle olduğunu.
Bakın,
yanlışlar...
OSMAN KAHVECİ
(Karabük) – Ağaç burada olur, burada olur; ne fark eder ki? 
YUSUF HALAÇOĞLU
(Kayseri) – Yanlış…
OSMAN KAHVECİ
(Karabük) – Olur mu canım, biz bunun ilmini yaptık yani. 
YUSUF HALAÇOĞLU
(Kayseri) – Şimdi, “Orada ağaç sonradan dikilmiş… 
OSMAN KAHVECİ
(Karabük) – Ha orada olmuş ha orada olmuş ağaç, ne olacak?
YUSUF HALAÇOĞLU
(Kayseri) – …üçüncü derece hâle getirilmiş.” demeyin hiç olmazsa lütfen o
bölgeler için. Orada ağaçlar önceden dikilmişti, siz de biliyorsunuz. Şimdi
“Doğru değil.” demeyenler de doğru söylemiyor. 
Değerli
arkadaşlar, orada, Atatürk Orman Çiftliği’nde çok büyük hatalar işlendi, daha
önceki tarihlerde de işlendi. Yani onların, o hataların işlenmesi sizin aynı
hatayı işlemeniz anlamına gelmez, aksine bunları düzeltmeniz gerekirdi. Mesela
traktör fabrikasına yer verilmiş. Ne anlamı var? Başka yer mi yoktu Türkiye’de,
orayı verdiler? Onlar da yanlıştı. Birtakım…
OSMAN AŞKIN BAK
(İstanbul) – Hangi traktör fabrikası var orada?
YUSUF HALAÇOĞLU
(Kayseri) – Koç’un traktör fabrikası var arkada. 
YILMAZ TUNÇ
(Bartın) – Kim verdi ona?
YUSUF HALAÇOĞLU
(Kayseri) – Bakın, “Siz Orman Çiftliği’nin sınırlarını bilmiyorsunuz demem.”
oradan işte. Bilmiyorsunuz. Şu anki traktör…
RECEP ÖZEL
(Isparta) – Ne olacak? Çiftliği ne yapacaksınız? Ne yapalım çiftliği? Siz
söyleyin, biz yapalım. Ne yapalım?
YUSUF HALAÇOĞLU
(Kayseri) – Çıkarın, başka yere atın, başka yere gönderebilirsiniz. Onun
dışında, bakın, arkadaşlar, Söğütözü’ne kadar bütün, bugünkü garın bulunduğu
yer, Gençlik Parkı’nın bulunduğu yer, stadyumun bulunduğu yer; hepsi orman
arazisi yani Atatürk Orman Çiftliği buralar. 
(Mikrofon
otomatik cihaz tarafından kapatıldı) 
YUSUF HALAÇOĞLU
(Kayseri) – Ve geçmiş dönemde Millî Komite diye bir komite kuruldu, Evren’den
sonra, 80’den sonra. Bunların yaptıkları hatalar var, hepsi var. İlla bu
hataları devam ettirmek zorunda mıydınız?
BAŞKAN – Evet,
teşekkür ediyorum Sayın Halaçoğlu.
OSMAN KAHVECİ
(Karabük) – Başkanım…
BAŞKAN – Lütfen…

VIII.- ÖNERİLER (Devam)
A) Siyasi Parti Grubu Önerileri (Devam)
2.- MHP Grubunun, 25/11/2014 tarih ve 2311 sayıyla
Adana Milletvekili Seyfettin Yılmaz ve arkadaşları tarafından, Atatürk Orman
Çiftliği’nin birinci derece tarihî doğal sit alanından üçüncü derece sit
alanına dönüştürülmesinin nedenlerinin araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 16 Mart 2015
Pazartesi günkü birleşiminde sunuşlarda okunmasına ve ön görüşmelerinin Genel
Kurulun 16 Mart 2015 Pazartesi günkü birleşiminde yapılmasına ilişkin önerisi (Devam)
BAŞKAN – Şimdi,
lehte söz isteyen Bülent Kuşoğlu, Ankara Milletvekili. (CHP sıralarından
alkışlar) 
BÜLENT KUŞOĞLU
(Ankara) – Sayın Başkan, değerli arkadaşlarım; Milliyetçi Hareket Partisi grup
önerisi lehine söz almış bulunuyorum. Hepinizi saygıyla selamlıyorum bu
vesileyle.
Konu, önergede
de yer aldığı üzere, öncelikle bu tarihî alanın, doğal sit alanının, birinci
derece olan doğal ve tarihî sit alanının 2011 yılında ani bir kararla üçüncü
derece sit alanına dönüştürülmesi; ondan sonra da yapılaşmanın önünün açılarak
üzerinde bir saray yapılması. Bu açıdan bu konunun incelenmesi lazım,
araştırılması lazım. 
Bu alan sonuçta
Ankara’nın doğal bir alanıydı, tarihî bir alanıydı, önemli bir alanıydı kent
olarak da. Bu alanın birdenbire şekil değiştirmesi, bu konunun mutlaka
araştırılması gerekir Milliyetçi Hareket Partisi grup önerisinde belirtildiği
üzere ama bunun haricinde de konunun bir kere hukuki yönü var, bakın, çok önemli
olan bir hukuki yönü var, bu yönden de araştırılması gerekiyor. Tarihî bir yönü
var işin, tarihe bir saygımızın olması gerekir. Kültürel yönü var, doğal bir
alan, bu yönü var ve kentle ilgili, başkentle ilgili, en önemli kentimizle
ilgili bir yönü var, bu yönden de araştırılması gerekir. Bütün bunlarla ilgili
olarak, bir bütün olarak konuyu ele almamız, araştırmamız gerekir. Onun için,
konuyu bu yönlerden de düşünmemiz lazım.
Şimdi, işin
hukuki yönü şu: Hukuk her şeyin üstündedir. Geçmişte de bazı yanlışlar yapılmış
olabilir, bu, mazeret değil. Ben Plan ve Bütçe Komisyonundayım, biraz önce
yukarıda bazı konuları tartışıyoruz, efendim, mesela Kamu İhale Kanunu’yla
ilgili olarak bir tane daha istisnai madde getirilmiş, deniyor ki: “TRT’nin
Anadolu Ajansından yapacağı alımlarla ilgili olarak bir istisna daha
getirelim.” Zaten alım yapabiliyor. Niye istisna getiriyoruz? “Zaten bir yığın
istisna var, bir tane daha getirsek ne olur?” Böyle bir hukuk mantığı olamaz.
Burada da Sayın Kahveci, dediniz ya: “Geçmişte daha önce yapılmış.” Bunlar
yanlış şeylerdir. Daha sonra 2011’de yapılmasının bir mantığı yok ki, bir
hukuksuzluğun üzerine başka hukuksuzlukların yapılmasının bir mantığı,
gerekçesi olamaz ki, o gerekçe değil, doğru değil çünkü, geçmiştekiler de doğru
değildi, bu da doğru değil. Bunlar sonuç olarak yanlış işlerdir, işin hukuki
boyutuyla ilgili olarak da bizim oturmamız, bu konu üzerinde çalışmamız lazım. 
Ayrıca, konuyla
ilgili ne kadar dava var biliyor musunuz? 50’ye yakın dava var, konuyla ilgili
olarak aşağı yukarı bütün ilgili kuruluşlar, meslek kuruluşları dava açmışlar,
konu davalık ve büyük bir hukuk garabeti ortaya çıkmış bütün bu davalar
sonucunda. Geçen, birkaç ay önce konuyla ilgili olarak tartışırken Adalet
Bakanı bizim Grup Başkan Vekilimiz Sayın Gök’le ilgili bir iddia üzerine burada
özür dilemek zorunda kalmıştı. Biliyorsunuz, mahkemenin konuyla ilgili verdiği
bir yürütmenin durdurulması kararı da var ayrıca.
Hukuk açısından
da tam bir rezalet durum söz konusu olmuş, eskiden beri. Yani sadece AKP dönemi
değil, geçmişten gelen bütün dönemleri ayrıca araştırmak gerekir, bu
yanlışlıkların neden olduğunu, nasıl yapıldığını ortaya koymak gerekir. Sadece
bir dönemle ilgili olarak değil bütün dönemlerle ilgili bunu yapmamız lazım.
Başkentimizde bir 90 hektarlık alan söz konusu oluyor, burası tarihî bir alan,
kültürel bir alan, başkent için bir nefes alma yeri, bu alanı biz
koruyamıyoruz. Öyle veya böyle, yıllardan beri bu noktaya kadar getiriyoruz.
Bunun araştırılması lazım, örnek olması lazım. Bir daha buna benzer bir
hadisenin Türkiye’de tekerrür etmemesi lazım. Nasıl biz bu yanlışları
yapıyoruz? Nasıl böyle bir sıkıntı söz konusu olabiliyor? Bunu hep beraber
ortaya koyabilmemiz lazım. 
Biraz önce
Değerli Yusuf Hocam diyor ki: “Orada traktör fabrikası yapıldı.” Hakikaten
yapılmaması lazım, niçin yapılır? “Bira fabrikası” dediniz, yapılmaması lazım.
Bu alan çok daha farklı olarak projelendirilip günümüze aktarılabilirdi,
başkent için çok daha farklı bir alan olabilirdi örnek bitkileriyle, bitki örtüsü
çok değerli. Bütün bunları yapabilirdik, niçin yapmadık? Bunların araştırılması
ve bize bir ders çıkarılması lazım, yol gösterici olması lazım. Bunun için…
HAKAN ÇAVUŞOĞLU
(Bursa) – Yeni yeri güzel Sayın Kuşoğlu, yeni yeri çok güzel yani. Sarayın yani
çok güzel oldu şu anda yeri. 
BÜLENT KUŞOĞLU
(Devamla) – Sarayın güzel olduğu, o konu tartışılır.
Bakın, işin bir
de o yönü var. Biraz önce söyledim, devlet yönetimi boyutu da var işin. Bir
devlet durup dururken böyle bir karar almaz, durup dururken bir saray yapmaz.
“Başbakanlık binası yapıyorum.” diye ortaya çıkıp daha sonra dünyanın parasını…
Bakın büyük projeler, o tüp geçit ya da üçüncü köprü gibi projeler kadar bedeli
var bu sarayın ama ne kadar olduğunu bilmiyoruz. Bakın, ben Plan ve Bütçe
Komisyonu üyesiyim, sorduğum soruya Maliye Bakanının verdiği cevap “1 milyar
370 milyon liradır.” oldu ama bunun haricinde ithalatla ilgili, yurt dışından
gelen lüks mallar, içindeki granit, mermerler, içindeki mobilyalar, “Bunların
ilave maliyeti nedir?” dediğimde “Onu biz bilmiyoruz, onlar ayrı kalemlerden
alınmış.” demek zorunda kaldı. Yani, 1 milyar 370 milyonun çok üzerinde
maliyeti olan bir bina bu ve bunu Maliye Bakanlığı bilmiyor, işin böyle bir
garabeti var, devlet adabı yönü var, devlet idaresi yönü var.
BEDRETTİN
YILDIRIM (Bursa) – Türkiye’nin ihtiyacını giderecek yüz yıl.
BÜLENT
KUŞOĞLU (Devamla) – Bir devlet durup dururken “Ben Başbakanlığa bina
yapıyorum.” diyecek -öyle bir ihtiyaç yok, öyle bir ihtiyacı bildiren bir rapor
yok- ondan sonra, bu bina daha sonra dönüşecek, Cumhurbaşkanlığına verilecek. 
Bugün
gazetelerde haberler var, Cumhurbaşkanlığında çalışan kişi sayısı 2 bin 700
küsura çıkmış, 700 kişi ilave olarak konmuş. Böyle bir ihtiyaç var mıydı?
Yoktu, daha dün yoktu. Eğer Sayın Cumhurbaşkanı Erdoğan bu seçimleri kazanmayıp
da Sayın İhsanoğlu kazansaydı bu bina Cumhurbaşkanlığına tahsis edilecek miydi
ihtiyaç vardır diye? Edilmeyecekti; siz de biliyorsunuz, ben de biliyorum çünkü
böyle bir ihtiyaç yok. 
Bakın,
bir devlet idaresinde, aklı başında, oturmuş devlet idaresinde, Türkiye gibi
binlerce yıllık devlet geleneği olan bir ülkede bir günde böyle bir karar
alınamaz. Bu çok yanlıştı. Devlet idaresi açısından da orada yapılan saray bir
garabettir. Hiçbirimiz itiraz edemeyiz. Tutup “Başbakanlık için yapıyorum.”
diyeceksin, ihtiyaç yokken “Yapıyorum.” diyeceksin, sonra da Cumhurbaşkanlığına
tahsis edeceksin. Cumhurbaşkanlığına da değil, kişiye tahsis yapacaksın. Bu
keyfî bir şeydir, böyle bir rezalet olamaz. Bunu geçmişte…
AHMET
YENİ (Samsun) – Muhtarlar memnun, muhtarlar.
BÜLENT
KUŞOĞLU (Devamla) – Bakın, bizim geçmişte çok güzel örneklerimiz var, devlet
yönetimiyle ilgili çok güzel örneklerimiz var; Cumhuriyet Dönemi’nde de var,
geçmişte de var. 
Yavuz Sultan Selim Edirne’den yol almış
ordusuyla birlikte, devlet erkânı da kendisini uğurluyor. Dönüşte Şeyhülislam
Zembilli Ali Efendi bir grup görüyor; elleri kolları bağlanmış, götürülüyor.
“Nedir, ne oluyor?” demiş Şeyhülislam Zembilli Efendi, sormuş. Demişler ki:
“Bunlar ipek ticaretiyle ilgili padişahın fermanını dinlemediler. Bunların
hepsi -400’ü de- boğdurulacak, idam edilecek.” “Nasıl olur?” Yani, sonuçta
ipekle ilgili bir emri dinlememiş. O tarihlerde de Türkiye tabii bir ipek
cenneti, Türkiye üzerinden, Türkiye’den ipek Batı’ya götürülüyor ve dengeler
sarsılıyor. Padişahın böyle bir yasak kararı olmuş. Şeyhülislam Zembilli Ali
Efendi hemen atını sürmüş, geri çevirmiş, gitmiş Yavuz Sultan Selim’i
yakalamış. At üstünde, inmeden demiş ki: “Padişahım, böyle böyle bir grup
gördüm, 400 kişi. Böyle bir ferman vermişsiniz, doğru mudur?” “Doğrudur.”
demiş. “Bu yanlıştır, uygun değildir.” demiş. “Mevlâna’nın dediğine göre benim
böyle bir yetkim vardır.” “Yok. O, normal zamanlar için değildir, böyle bir
zamanda böyle bir yetkiyi kullanamazsın.” demiş, herkesin ortasında, diğer
devlet ricalinin de ortasında bunu söylemiş. “Buna benim ferman vermem, icazet
vermem mümkün değildir, yanlış iş yapıyorsunuz. Bu dünyada da, öbür dünyada da
vebal üzerinizedir.” demiş ve atını sürmüş, geri dönmüş. Daha sonra Yavuz
Sultan Selim –tabii, büyük padişah- düşünmüş, bunun yanlış olduğuna karar
vermiş ve o idam fermanını geri almış o 400 kişiyle ilgili olarak.
Devlet yönetimi,
hep beraber yapılması gereken, bir geleneği olan, bir mantığı olan, mantalitesi
olan konudur. Böyle, bir günde verilen kararlarla devlet yönetilmez,
yönetilmemelidir. İşin devlet boyutunu gündeme getirdiğiniz için bunu anlattım.

Bunun haricinde,
Ankara’yla ilgili olarak da belirteyim. Ankara Türkiye Cumhuriyeti’nin
başkenti. Bir güzel alan ayrılmış, nefes alınabilen bir yerdi Ankara için,
Ankaralıların nefes alabildiği bir yerdi. Biz orayı, öyle veya böyle bugün yok
ettik. Bugün o tarafa bir de güvenlik gerekçesiyle kimse giremiyor. Bir
başkentin, bir doğal alandan, bir tarihî alandan mahrum edilmesi çok çok büyük
bir yanlışlıktı, bunu da yaptık.
Kent açısından
büyük bir yanlışlıktı… 
(Mikrofon
otomatik cihaz tarafından kapatıldı) 
BÜLENT KUŞOĞLU
(Devamla) – …bunu da yaptık hep beraber.
Çok teşekkür
ediyorum dinlediğiniz için.
Saygılar
sunuyorum. (CHP ve MHP sıralarından alkışlar)
BAŞKAN –
Teşekkür ediyorum. 
Önerinin
aleyhinde söz isteyen Yusuf Başer, Yozgat Milletvekili.
Buyurun Sayın
Başer. (AK PARTİ sıralarından alkışlar)
YUSUF BAŞER
(Yozgat) – Sayın Başkan, değerli milletvekilleri; MHP Grubunun, Atatürk Orman
Çiftliği arazisinin birinci derece tarihî doğal sit alanıyken üçüncü derece sit
alanı olarak dönüştürülmesine ilişkin olarak vermiş olduğu Meclis araştırması
önerisinin aleyhinde söz almış bulunuyorum. Bu vesileyle yüce heyetinizi
saygıyla selamlıyorum.
Değerli
milletvekilleri, öneriyle ilgili olarak benden önce söz alan, aynı zamanda
Orman Genel Müdürlüğü yapmış olan değerli milletvekilimiz detaylı bilgiler
verdi. Ben tekrara girmek istemiyorum ancak bir hususun özellikle bilinmesini
istiyorum, düşünün ki Atatürk Orman Çiftliği diyorsunuz ama bira fabrikası var;
Atatürk Orman Çiftliği diyorsunuz, çimento fabrikası var; Atatürk Orman
Çiftliği diyorsunuz, traktör fabrikası var. Değerli arkadaşlar, kaldı ki
Cumhurbaşkanlığı Sarayı olarak yapılan yer saray olmadan önce, bildiğim
kadarıyla, Orman Genel Müdürlüğünün hizmet binalarının olduğu bir mekândır,
yine orası orman bölge müdürlüklerinin hizmet verdiği bir bina yeridir, yine
orası orada çalışanların lojman olarak kullandıkları bir alandır. Dolayısıyla, değerli
arkadaşlar, şu an oraya Cumhurbaşkanlığı Sarayı inşa edilmiştir, orası
ülkemizin bir prestij makamıdır, dışarıdan gelen devlet yetkilileri de kısa
süre içerisinde bu kadar güzel alana böyle bir bina yapılmış olmasından dolayı
da gurur duymaktadırlar. Ben diyorum ki değerli arkadaşlar, AK PARTİ kurulduğu
andan itibaren Türkiye’deki tüm sorunları çözme noktasında gayret göstermiştir,
ülke insanının maddi kalkınmasını gerçekleştirmek için mücadele etmiştir,
manevi yücelişinin de yollarını açmıştır.
Bu duygu ve
düşünceler içerisinde MHP Grubunun vermiş olduğu önergenin aleyhinde olduğumu
belirtiyor, hepinizi saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyorum.

III.- YOKLAMA

(CHP ve MHP
sıralarından bir grup milletvekili ayağa kalktı)
ENGİN ALTAY
(Sinop) – Yoklama talep ediyoruz.
BAŞKAN –
Milliyetçi Hareket Partisi grup önerisini oylarınıza sunacağım; yoklama talebi
var, yerine getireceğim.
Sayın Altay,
Sayın Hamzaçebi, Sayın Toprak, Sayın Türmen, Sayın Akar, Sayın Aygün, Sayın
Kuşoğlu, Sayın Çetin, Sayın Aldan, Sayın Tamaylıgil, Sayın Kaplan, Sayın
Köktürk, Sayın Gök, Sayın Varlı, Sayın Günaydın, Sayın Günal, Sayın Öztürk,
Sayın Şimşek, Sayın Halaçoğlu, Sayın Halaman.
Evet, üç dakika
süre veriyorum.
(Elektronik
cihazla yoklama yapıldı)
BAŞKAN – Sayın
milletvekilleri, toplantı yeter sayısı yoktur.
Birleşime on beş
dakika ara veriyorum.
Kapanma Saati: 17.17

ALTINCI OTURUM
Açılma Saati: 17.33
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT (İstanbul), İsmail KAŞDEMİR
(Çanakkale)
-----0----- 
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin Altıncı
Oturumunu açıyorum.

III.- YOKLAMA

BAŞKAN -
Milliyetçi Hareket Partisi Grubu önerisinin oylanmasından önce istem üzerine
yapılan yoklamada toplantı yeter sayısı bulunamamıştı.
Şimdi yoklama
işlemini tekrarlayacağım.
Yoklama için üç
dakika süre veriyorum. 
(Elektronik
cihazla yoklama yapıldı) 
BAŞKAN – Sayın
milletvekilleri, toplantı yeter sayısı vardır.
Milliyetçi
Hareket Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.

VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, pamuk sektörünün sorunlarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/963) ön görüşmelerinin Genel
Kurulun 16 Mart 2015 Pazartesi günkü birleşiminde yapılmasına ilişkin önerisi 
  16/3/2015
Türkiye Büyük Millet Meclisi Başkanlığına
Danışma
Kurulunun 16/03/2015 Pazartesi günü (bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Altay
 Sinop
 CHP
Grup Başkan Vekili

Öneri:
Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan (pamuk sektörünün sorunlarının araştırılarak alınması gereken
önlemlerin belirlenmesi amacıyla verilmiş olan) 10/963 esas numaralı Meclis
Araştırma Önergesi’nin görüşmesinin Genel Kurulun 16/3/2015 Pazartesi günlü
(bugün) birleşiminde yapılması önerilmiştir. 
BAŞKAN –
Cumhuriyet Halk Partisi grup önerisi lehinde söz isteyen, Hasan Akgöl, Hatay
Milletvekili. (CHP sıralarından alkışlar)
Buyurun Sayın
Akgöl.
HASAN AKGÖL
(Hatay) – Sayın Başkan, değerli milletvekilleri; Cumhuriyet Halk Partisi grup
önerisi üzerinde parti grubumuzun görüşlerini ifade etmek üzere söz almış
bulunuyorum. Bu vesileyle yüce heyetinizi saygıyla selamlarım.
Konumuz, pamuk,
Amik Ovası’nın, Harran’ın, Çukurova’nın incisi olan, büyük istihdam alanı
sağlayan pamuğun sorunlarının görüşülmesi. Ama ben konuşmama başlamadan da
şundan net eminim; Tayyip Erdoğan’ın grubunun, burada yapacağım konuşmanın ne
olduğunu bilmeden, ne yapacağını bilmeden mevcut sandalyeler ret oyu
verecektir…
RECEP ÖZEL
(Isparta) – Ayıp ediyorsun! 
HASAN AKGÖL
(Devamla) – …çünkü pamuk sorun değil, çünkü pamuğun bir problemi yok, çünkü
pamukçunun bir problemi yok, çünkü pamukçu rahat, çünkü çiftçi rahat. 
Bundan adım gibi
eminim, talimat gelmiştir, “Cumhuriyet Halk Partisinin pamuk üzerinde vereceği
grup önerisine ret vereceksiniz.” Bu, kesin. Bir tanesi de çıkar, okey verirse,
kabul oyu verirse, ben o arkadaşımızın alnından öperim. 
Burada, şunu
söylüyorum, ürettiğimiz pamuk, ihtiyacımız olan pamuğun ancak yüzde 30’u
kadardır. Peki, ne oldu da pamuk bu kadar düştü? Daha önceleri ürettiğimiz
pamuk, ihtiyacımızı karşılarken, ne oldu bu kadar düştü de pamuk ithalcisi
konumuna düştük? Bunu sorgulamak gerekir.
RECEP ÖZEL
(Isparta) – Hatay’da ön seçim var herhâlde!
HASAN AKGÖL
(Devamla) – Hatay’da merkez yoklama, rahat ol! Rahat ol! 
Ne oldu da bu
hâle düştü, ithalatçı konumuna düştü, bunun sorumlusu çiftçi mi? Bunun
sorumlusu pamuğu eken mi? Köylerdeki pamuk üreticilerinin sayısına bir bakar
mısınız. 76 milyon nüfusumuzun azalması mı oldu? Yirmi iki yıl önceki, yirmi
yıl önceki pamukçuyla şu andaki pamukçu arasında ne fark var? Tüm bunları göz
önünde bulundurursak pamuk üreticisinin sorunlarının araştırılması gerektiğine
inanıyorum.
Biz bunu 2011
seçim projemizde belirtmiştik, dedik ki: Çiftçinin girdi maliyetlerinin
düşürülmesi gerekti. Neydi bunlar? Mazot, gübre, ilaçtaki KDV’nin yüzde 1’e
indirilmesi gerekirdi. Ancak, çiftçi, girdilerinin düşürülmesi durumunda dış
piyasayla rekabet eder hâle gelir demiştik ama dinleyen kim? Pamuk üreticisi
veya diğer çiftçiler umurunda mı iktidarın? Hiç umurunda değil. Zaten çiftçiliği
bırakmak için var güçleriyle ellerinden geleni yapmaktadırlar.
Diğer ürünlerde
çok mu farklı? Zeytinde, üzümde, tütünde çok mu farklı? Hepsinde aynı, değişen
bir şey yok. Şimdi buradan çıkar iktidara ait bir arkadaşım, der ki: “Olur mu
arkadaşlar? Bizim verdiğimiz destekleme şuradan şu rakama çıktı. Geçmişte şu
kadar TL veriyorduk, bugün bu kadar TL’ye çıktı.” Ya, destekleme isteyen yok
sizden arkadaşlar, destekleme isteyen yok. Alın desteklemeyi, kafanıza çalın.
Siz yeter ki ürüne değer verin. O verdiğiniz desteklemeyi de zamanında
ödemiyorsunuz. Buğday, mısır, hububat, pamuk… Mart ayının sonuna yaklaşıyoruz,
tek kuruş ödeme yok. Bunlar 2014 yılının ürünleri. Hâlen bunların desteklemesi
ödenmedi çiftçiye. Ondan sonra “Biz, çiftçinin yanındayız.” diyorsunuz. 
Hatay’da bir sel
oldu. Yaklaşık 100 bin dekar alan sular altında kaldı. Ha, Hatay’ın kaderi mi
bu? Bu, kaçıncı sel? Daha önce, 2011’de biz şunu söylemiştik, 2012’deki selden
sonra: ÇKS belgelerine bakmadan bunların tespitini yapın, çiftçinin zararını
ödeyin. Nerede? Yok. 3-5 tane çiftçiye ödendi, o kadar. Peki, bu sene ne oldu?
Bu sene aynı sel oldu. Nerede? Yok ortada. Bu sene tespite bile giden Allah’ın
kulu yok. Bu sene kaç hektar altında su kalmış, ne yapmış, bakan bile yok.
Umurunda değil ki çiftçi ne yapmış. Peki, bu çiftçinin ektiği ürünün ne hâlde
olduğu, onun zararının karşılanması gündeminizde değil mi? 
Ben verdim, bir
soru önergesiyle sordum, dedim ki: Bu 100 bin hektarlık alanda ürünü batan
çiftçiye ne yapacaksınız? Zararını karşılayacak mısınız, yardımcı olacak
mısınız? Peki, bu çiftçinin batan ürününün yerine yeni ekmesi gereken ürün için
bir yardımda bulunmayı düşünüyor musunuz? Cevap yok çünkü bu Hükûmet, çiftçiden
vazgeçmiş durumda. Tüm bunlar yetmiyormuş gibi, elde avuçta kalan üç beş
toprağı ilaçlamak için traktörün girmediği bölgeyi bari uçakla ilaçlamaya izin
verin, o da yok; kalan mal da ölsün. Dolayısıyla, böyle bir Hükûmetle, böyle
çiftçinin yanında olan bir Hükûmetle çalışıyoruz; vay milletin hâline. 
Değerli
milletvekilleri, sizi biraz geçmişe götürmek istiyorum. Şu anki Cumhurbaşkanı
-geçmişteki Başbakan- yirmi iki yıl önce Bursa’da yaptığı bir konuşmada diyor
ki: “Simit 1,5 -o zamanki parayla 1.500– lira, çay 1.000 lira; etti mi 2.500? 5
kişilik bir ailenin günlük masrafı 37.500. Otuz günle çarparsak, 1 milyon 125
bin.” Bunu Tayyip Erdoğan söylüyor, ben söylemiyorum. “Asgari ücret 910 bin
lira.” Tayyip Erdoğan’ın ağzıyla konuşuyorum. “Nerede bunun elektriği, nerede
bunun suyu, nerede bunun doğal gazı, nerede bunun kitabı, nerede bunun
kıyafeti?” Bunları söyleyen, ben değilim. Diyor ki: “Ey zalim Hükûmet, siz bu
vatandaşın neresindesiniz?” 
Sene 2015. Simit
1,5 lira, çay 1 lira. 5 kişilik bir ailenin günlük masrafı 12,5 lira, aylık
masrafı 1.125 lira. Asgari ücret ne kadar? 950 lira. Ne fark var? Sadece
atılmış 6 sıfır farkı var. 
Ben de soruyorum
buradan, ey Hükûmet, ey zalim Hükûmet, dün böyle söylüyordun, bugün de ben
söylüyorum sana: Neredesin? Bu adamın elektriği yok mu, suyu yok mu, telefonu
yok mu, kıyafeti yok mu? Hükûmet neredesin? Tayyip Erdoğan’ın yirmi iki yıl
önce söylediğini bugün kendisine iade ediyorum. Artı, arada bir fark var, yirmi
iki yıl önce bu dediği kıstaslara uyan nüfus sayısı toplam nüfusun kaçta
kaçıydı? Yüzde 20 ila yüzde 25’i arasıydı. Bugün kaçta kaçı? Sizin, Çalışma
Bakanı Faruk Çelik’in ağzından çıkan kelimeyle: Yüzde 80’i. Bakın, o zaman
yüzde 20’yken bugün yüzde 80’i, Tayyip Erdoğan’ın yirmi iki yıl önce söylediği
terimin bugüne uyarlanmışına bire bir uymaktadır. Ben de buradan Hükûmete diyorum:
Ey zalim, ey zalim Hükûmet; yeter, vatandaşın yanında olun; yeter, sizi buraya
getiren insanların yanında olun. Ama Tayyip Erdoğan’ın buradaki sandalyeleri
bunu düşünecek kapasitede değil, bunu göremez. (CHP sıralarından alkışlar)
“Grubu” da demiyorum, ben grup olarak görmüyorum burayı. Grup olsalar kendi
özgür iradelerini, özgür ifadelerini bire bir ederler. 
RECEP ÖZEL
(Isparta) – Sen de iskemlesin, iskemle! 
HASAN AKGÖL
(Devamla) – Aranızda çiftçi yok mu, pamukçu yok mu, esnaf yok mu? Hangi
vicdanla buradan gidip, seçmeninize çıkıp hesap vereceksiniz? 
RECEP ÖZEL
(Isparta) – Göreceğiz, göreceğiz. 
HASAN AKGÖL
(Devamla) – Ama sizin verecek hesabınız yok. Siz insanların cebindeki 5 lirayı
alıp verdiğiniz 1 lirayla gönüllerini görmeye çalışan bir Hükûmetsiniz. Ama bu
vatandaş, size zamanı gelince bire bir dersini verecek. 
Şimdi soruyorum
buradan, buradan Tayyip Erdoğan’ın sandalyelerini işgal eden arkadaşlarıma
soruyorum…
RECEP ÖZEL
(Isparta) – İşgal mişgal, ne demek ya! Ya, biz size “muhalefetin işgalcileri”
desek… Terbiyeli ol, terbiyeli! 
HASAN AKGÖL
(Devamla) – Burada pamukla ilgili sorunların araştırılmasına, gündeme
getirilmesine, çiftçinin sorunlarının masaya yatırılmasına var mısınız, yok
musunuz? Kesinlikle “Yokuz.” diyeceksiniz, “Varız.” deme şansınız yok. Bir
taneniz de çıksın, “Pamuk sorunlarının burada araştırılmasına varım.” desin,
kendisini göstersin. Burada bana rakamlarla desteklemelerin şuradan şuraya
geldiğini, şu kadar ödendiğini anlatamazsınız. Sizin desteklemelerinize bu
çiftçinin ihtiyacı yok, sizin vereceğiniz desteklemelere ihtiyacı yok. Siz,
dışarıdan ithal edilen pamuğa vergi koyun, gümrük koyun, iç piyasadaki pamuk
bitsin, ondan sonra ithalatı serbest bırakın diyorum ben. 
(Mikrofon
otomatik cihaz tarafından kapatıldı)
RAMAZAN CAN (Kırıkkale)
– Sen kimin sandalyesisin?
RECEP ÖZEL
(Isparta) – Kaç defa geldin sen buraya? Genel Kurulda hiç görmüyorduk seni,
seçim de yaklaştı ya herhâlde, geldin.
HASAN AKGÖL
(Devamla) - Dolayısıyla, ben grup önerime kabul oyu yönünde oy verilmesini talep
ediyor, hepinizi saygıyla selamlıyorum.
RAMAZAN CAN
(Kırıkkale) – Sen kimin sandalyesisin?
RECEP ÖZEL
(Isparta) – Hayırdır, hiç gelmedin buraya ya?
HASAN AKGÖL
(Devamla) – Ben hep buradayım.
MİHRİMAH BELMA
SATIR (İstanbul) – Sayın Başkanım…
RECEP ÖZEL (Isparta)
– Yok, hiç gelmedin.
HASAN AKGÖL
(Devamla) – Demek ki benim seçmenimin karşısına çıkacak yüzüm var. Sizden de
aynı yüzü bekliyorum. (CHP sıralarından alkışlar)
BAŞKAN –
Teşekkür ediyorum.
RAMAZAN CAN
(Kırıkkale) – Sen kimin sandalyesisin?
HASAN AKGÖL
(Hatay) – Ben kendimin sandalyesiyim.
BAŞKAN – Buyurun
Sayın Satır.
MİHRİMAH BELMA
SATIR (İstanbul) – Sayın konuşmacı, “AK PARTİ Grubunu grup olarak görmüyorum,
Tayyip Erdoğan’ın işgal ettiğiniz sandalyeleri” gibi bir cümle kullandı. 
HASAN AKGÖL
(Hatay) – Evet, çok doğru. 
MİHRİMAH BELMA
SATIR (İstanbul) - Zabıtlara geçmesi adına söylüyorum: Halkın oylarıyla seçilen
biz milletvekillerine, beraber mesai yaptığı milletvekillerine kullandığı bu
kelimelerden dolayı kendisini şiddetle kınıyorum. İlk seçimde, kimin
milletvekili olduğu, kimin oylarıyla nereden nereye geldiğini göreceğiz. Bir
sonraki dönemde burada olursa kendisine de bunu göstereceğiz. 
Teşekkür ederim.
(AK PARTİ sıralarından alkışlar)
BAŞKAN –
Teşekkür ederim.
Öneri aleyhinde
söz isteyen Mülkiye Birtane, Kars Milletvekili.
Buyurun Sayın
Birtane. (HDP sıralarından alkışlar)
MÜLKİYE BİRTANE
(Kars) – Teşekkürler.
Sayın Başkan,
değerli milletvekilleri; CHP Grubunun önerisinin aleyhinde söz aldım ama
lehinde konuşacağım. Hepinizi saygıyla selamlıyorum.
Türkiye, ilk
yıllarında bir tarım ve hayvancılık ülkesiyken günümüzde tarımdan uzaklaşmış,
kentleşme sürecinin sancılarını atlatamamış bir ülkeye dönüşmüştür. 2015
rakamlarına baktığımızda, ocak ayında yüzde 8,99 artan tarım üretici fiyatları,
şubat ayında 0,72 ile düşüşe
geçmiştir. Tarım ürünleri üretici fiyat endeksi geçen yıla göre yüzde 13,53
oranında artmıştır. On iki aylık ortalamalara göre gerçekleşen artış yüzde
11,22’dir.
Türkiye
Ziraat Odaları Birliği verilerini incelediğimizde, tarımda istihdamda düşüş
gerçekleşmektedir. Kasım ayında tarımda çalışan kişi sayısı 5 milyon 180 bin
kişi iken aralık ayında 5 milyon 10 bin kişi olarak kaydedilmiştir. Bu da bize
göstermektedir ki tarımda çalışan 170 bin kişi, 3 milyon 145 bin kişilik işsiz
ordusuna katılmıştır.
Halkların
Demokratik Partisi olarak yıllardır tarım alanlarının yok edilmesine karşı
mücadele etmekteyiz. Ancak, mevcut iktidarın tahrip politikaları tarım
sektörünü çok ciddi bir şekilde etkilemektedir.
Ülkeye
baktığımızda, bir tarım ülkesi olarak ihracatını karşılayamaz bir noktaya
getirmişiz. 2015 Şubat ayı rakamlarına göre yıllık tekstil ve ham maddeleri
ithalatı 9,71 milyar dolar iken ihracat 8,53 milyar dolar olarak
gerçekleşmiştir. 
Rakamlara
bakıldığında, üretimin tüketimi karşılamadığı ve Türkiye’nin tekstil ve ham
maddelerinden kaynaklı sahip olduğu açığın 1,18 milyar dolar olduğu
görülmektedir. Cari açık gibi bir sorunla başa çıkmaya çalışan ekonomik sistem,
tarım alanında çalışan üreticilerin sorunlarının çözülmesi durumunda 8,5 milyar
doların ülkede kalmasını sağlayabilir. Bunun için başta pamuk üreticileri başta
olmak üzere tarımsal üretim yapan üreticiler korunmalı ve desteklenmelidir. 
Türkiyeli
çiftçiler, üretim yapabilmek için ABD’li çiftçilere göre yüzde 17 daha fazla
maliyete katlanmaktadırlar. Aynı zamanda, pamuğun dünyada en yüksek maliyetle
üretildiği ülke yine Türkiye’dir. ABD’de çiftçilere dekar başına 0,38 sent
doğrudan destekleme primi verilmektedir. Öte yandan, ABD’de düşük faizli ürün
rehin kredileri, uzun vadeli ihracat kredileri ve gelir koruma ödemeleri gibi
çeşitli finansal araçlarla çiftçiler desteklenmektedir. Türkiye’de ise doğrudan
destekleme primi 55 kuruştur. Mevcut durumda 80 kuruş olarak tartışılan
doğrudan destekleme primi, dolardaki artış da göz önünde bulundurularak 1
TL’nin üzerine çıkarılmalıdır. 
Yine,
Manisa Ticaret Borsasının raporuna göre, çok önemli karşılaştırmaları da
paylaşmak istiyorum: 2000 yılından 2013 yılının sonuna kadar pamuk ithalatı
için yurt dışına ödediğimiz döviz tutarı 15 milyar dolardır. Bu dönemde sadece
Amerika’ya ödenen döviz miktarı 8 milyar dolar olarak belirtiliyor. Ayrıca,
Yunanistan’ın ürettiği pamuğun yüzde 40’ını da biz ithal etmekteyiz. Bu kısa
verilerden de anlaşılacağı üzere, pamuk üretimiyle ilgili neden sıkıntı yaşadığımız
açıkça görülmektedir.
Değerli
arkadaşlar, Urfa, Aydın, Diyarbakır, Hatay, Adana, İzmir illeri başta olmak
üzere 20’nin üzerinde ilde pamuk üretimi temel ekonomik faaliyet
alanlarındandır. Türkiye, bu illerin sahip olduğu avantajları elinde
bulundurmakla birlikte bu avantajları üretime dönüştürmemekte, Yunanistan, ABD,
Brezilya gibi Latin Amerika ülkeleri, Orta Asya ülkeleri, Hindistan gibi
ülkelerden kütlü pamuk ithal etmektedir. İç savaştan önce, Suriye de Türkiye’ye
pamuk ihraç eden ülkelerden bir tanesiydi. İstatistikler de incelendiğinde,
tekstil sektörünün ham maddesi olan pamuğun bu derece ihmal edilmiş olmasını
anlamak mümkün değildir. Böyle bir tahribatı gerçekleştirdiği için AKP,
üreticiye hesap vermelidir. 
Pamuk üretiminin
lokomotifi konumunda olan illere baktığımızda, kentleşmenin de yoğun yaşandığı
iller olduğu görülmektedir. Yaşanan bu sosyal değişim, insanların üretimden
koparıldığının da bir göstergesidir diyorum. 
Kendi bölgem
olan Kars’ın da Hükûmetin bu olumsuz politikalarından nasibini aldığını
defalarca dile getirdim, bir kez daha anımsatmak istiyorum: Mazot, gübre ve
tohum ücretlerinin yüzde 100 zamlanması nedeniyle ilde tarım ve hayvancılık
yapılamamaktadır. Çiftçilikle uğraşan ailelerin çoğu ekim yapamamaktadır.
Hayvancılık yapanların da sayısı yüzde 50 oranında azalmıştır. Bölgenin ve Kars
halkının tek geçim kaynağı olan bu iki alanın desteklenmesi gerektiğini bir
kez daha vurgulamak istiyorum. 
Bir noktayı daha
sizlerle paylaşmak istiyorum. 1952 yılında, sadece Kars’ın değil, tüm bölgenin
tarım ve hayvancılığına katkıda bulunan Kars Et ve Balık Kurumunun
kapatılmasıyla bir istihdam alanı daha ortadan kaldırılmıştır. Yeniden
faaliyete geçmemesi için de âdeta zemin hazırlanmış, çevresindeki arsalara
yüksek binalar yapılmıştır. Tekrar bu işletmenin açılması, Kars halkına
yapılacak en büyük iyilik olacaktır.
Değerli
milletvekilleri, çiftçinin almış olduğu gübre, mazot ve tohum fiyatlarının
yüksek olması nedeniyle gübreyi ve tohumu yetirebilmek için çaba harcayan
çiftçiler doğallığın da, üretimin de düşmesine neden olmaktadırlar. Bakınız,
2002 ve 2014 verilerini karşılaştıracak olursak, Kars’ta buğday üretimi 2002’de
139.026 ton, 2014’te büyük bir düşüşle, 84.039 tona gerilemiştir. Yine, arpa
üretimi 2002’de 112.156 ton iken 2014’te 85.995 tona gerilemiştir. Şimdi
soruyorum: Tarım ve hayvancılık politikalarıyla övünen AKP Hükûmeti, 2002’de
aldığı iktidarındaki üretimle 2014’e gelindiğinde sınıfta kalmış mıdır,
kalmamış mıdır diyor, hepinizi saygıyla selamlıyorum. (HDP sıralarından alkışlar)
BAŞKAN –
Teşekkür ediyorum.
Şimdi, öneri
lehinde söz isteyen Muharrem Varlı, Adana Milletvekili.
Buyurun Sayın
Varlı. (MHP sıralarından alkışlar)
MUHARREM VARLI
(Adana) – Sayın Başkan, değerli milletvekilleri; Cumhuriyet Halk Partisi grup
önerisinin lehinde söz aldım. Bu vesileyle hepinizi saygıyla selamlıyorum.
Pamuğu uzun
süreden beri konuşuyoruz ama ne yazık ki pamukla ilgili, şu ana kadar atılan
hiçbir olumlu adım gerçekleşmedi. Defalarca burada kürsüye çıktım ve pamuk
çiftçisinin, pamuk üreticisinin ne kadar büyük sıkıntılar içerisinde olduğunu,
pamuk üreticisini desteklememiz, pamuk ekim alanlarını genişletmemiz ve pamuk
üretimini çoğaltmamız gerektiğini ısrarla vurgulamama rağmen, şu ana kadar
hiçbir şey yapılmadı. Hep diyorsunuz ya buraya çıkınca: “Ya, eleştiriyorsunuz,
eleştiriyorsunuz, çözüm?” Çözümü de söylüyoruz kardeşim, bu kulağınızdan
giriyor, öbür kulağınızdan çıkıyor. Çözüm noktasında “fon” dedik, fon
koymadınız, “Primi artırın.” dedik, primi artırmadınız yani şu ana kadar
yapılması gereken hiçbir şeyi yapmadınız. 
Bakın,
bugünlerde Çukurova’da eğer havalar normale binerse -yağmur yağdı- birkaç gün
içerisinde ekim başlar. Dolayısıyla, çiftçi pamuk mu ekecek, mısır mı ekecek,
bunun kararını verememiş durumda. Niye? Çünkü pamuğun primini bekliyor. Siz
pamuğun primini, pamuk Çukurova’daki veya diğer alanlardaki ekim alanları
ekildikten sonra belirledikten sonra hiçbir anlam ifade etmiyor. Şimdiden primi
belirlemeniz lazım ki çiftçi ona göre kararını versin, pamuk mu ekecek, mısır
mı ekecek. Biz defalarca dedik ki: “Türk çiftçisine dünya standartlarında
katkıda bulunun, faydalı işler yapın, Türk çiftçisini rekabete zorlayın.” Ama
hiçbirisini yapmıyorsunuz. 
Sayın Ekonomi
Bakanı da burada, Adana’ya geldiğinde ziraat odası başkanlarıyla, çiftçilerle
yapılan toplantıda orada işte çiftçiler 1 TL yani eski parayla 1 milyon lira
prim desteği istiyorlar, Sayın Bakan da diyor ki: “Hükûmetin teklifi 550 bin
lira geçen yıl yani eski rakamla, şimdi yeni rakamla 55 kuruş. Gelin, bunun
ortasını bulalım, 75 kuruş yapalım yani eski rakamla 750 bin lira.” Fakat şu
ana kadar daha hiçbir şey yok ortada, hiçbir belirleme yok. Ya, arkadaş, Allah
aşkına, bir an önce şu fiyatları belirleyin, prim desteklerini belirleyin de
çiftçi de bir karar versin ne ekeceğine.
Bakın, pamuk
hakikaten endüstriyel bir bitki. Ülkemizde tekstil sanayisiyle övünüyoruz.
Dünyada tekstil sanayisi rekabet içerisinde. Siz kendi ham maddenizi başka
ülkelere teslim ederseniz nasıl rekabet edeceksiniz diğer ülkelerle? Bunun hiç
hesabını yapan yok. Yani, Türkiye pamuk üretebilecek bir iklime sahip, pamuk
üretebilecek çiftçimiz var, bilgi birikimi var. Çukurova eskiden Türkiye’ye
yetebilecek kadar pamuk üretirken şu anda Türkiye'nin ihtiyacının ancak yüzde
10’unu karşılamış; Çukurova, bakın, ancak yüzde 10’unu karşılamış. Niye? Çünkü
çiftçi para kazanamıyor ki pamuktan, onun için de ekmekten vazgeçiyor, gün
geçtikçe mısıra yükleniyor, başka bitkilere yükleniyor, dolayısıyla da toprak
her geçen gün çoraklaşmaya başlıyor.
Ben
burada defalarca söyledim. Bakın, topraktan alın teriyle ekmek kazanan bir
çiftçi arkadaşınızım, toprağın nasıl ekildiğini, dikildiğini bilirim; toprağın
nasıl çoraklaştığını, nasıl kötüye gittiğini çok iyi bilirim. Mısır üç sene,
beş sene üst üste ekildiği zaman toprağı çoraklaştırıyor, artık o toprağı
kurtarma şansınız yok ama pamuk ektiğiniz zaman toprak gençleşir, istediğiniz
ürünü birkaç sene üst üste ekebilirsiniz. Şimdi, bakıyoruz, çiftçiyi mısır
ekmeye zorluyorsunuz. Türkiye’nin mısır ihtiyacı 6 milyon ton, bilemediniz 7
milyon ton. Bir de gidiyor, Romanya’da, Ukrayna’da, efendim, dünyanın değişik
ülkelerinde mısır anlaşması yapıyorlar; 1,5 milyon, 2 milyon ton da ithal mısır
getiriyorlar Türkiye’ye, oldu mu 9 milyon ton, 10 milyon ton. Şimdi,
Türkiye’nin ihtiyacı 5-6 milyon tonken bu fazlalıkta çiftçi nasıl para
kazanacak? Dolayısıyla, mısır da para etmeyecek. O da sanayide değerlenmeyince,
yeterli değeri bulamayınca çiftçi mısırdan da zarar edecek ama bir miktar
pamuk, bir miktar mısır ekilirse hem pamuk ihtiyacımız karşılanmış olacak hem
mısır ihtiyacımız karşılanmış olacak. Dolayısıyla, fazlalık olmadığı için de
çiftçi para kazanmış olacak. Biz bunların hesabını yaparken ne yazık ki
Hükûmetten şu ana kadar bununla ilgili hiçbir kıpırtı yok. Yahu, gelin, pamuğun
prim desteğini artıralım bari. Bir önceki yıl, bakın, 2013’te pamuğu eski
parayla 1 milyon 800 bin liraya satan çiftçi, geçen yıl eski parayla 1 milyon
200 bin liraya yani 2015 yılına girerken 1 milyon 200 bin liraya sattı. Hani,
hep övünüyor ya Hükûmetiniz “Nereden nereye.” diye. Bakın, ben size bir örnek
vereyim: 2002’de 1 kilo pamukla 3 kilo gübre alan çiftçi şu anda ne yazık ki 1
kilo pamukla 1 kilo gübre dahi alamıyor arkadaşlar. İşte nereden nereye
getirdiğiniz belli, çiftçinin durumunu nereden nereye getirdiğiniz belli. Mazot
derseniz, hakeza. O zamanki rakamlarla 1 kilo pamukla 1 litre mazot alabilen
çiftçi şu anda ne yazık ki 3 kilo pamukla ancak 1 litre mazot alabiliyor. İşte
çiftçiyi getirdiğiniz durum burası.
Arkadaşlar,
bakın, tekrar söylüyorum: Eğer Türk sanayisini -efendim, bu kumaş sanayisini,
iplik sanayisini- geliştirmek istiyorsak pamukçuluğu geliştirmemiz lazım. Pamuk
aynı zamanda istihdam sağlayan bir ürün, yani bugün Türkiye’de en fazla
istihdam sağlayan ürünlerden bir tanesidir pamuk. Kazması vardır, toplaması
vardır, efendim, ilaçlaması vardır, bunların hepsi işçilik gerektiren
şeylerdir. Ama pamukçuluk bittiği için ne yazık ki Çukurova’da şu anda mısıra
veya değişik ürünlere yükleniliyor, onlardan da artık çiftçi para kazanamaz
hâle geldi. Dolayısıyla, çiftçinin durumu gün geçtikçe sıkıntıya giriyor. 
Bakın, biz
dünyaya uçak satamıyoruz, gemi satamıyoruz, efendim, ne bileyim, otomobil
satamıyoruz -yani satıyoruz da ara madde olarak satıyoruz- dolayısıyla, ağır
sanayisi gelişmemiş bir ülkeyiz. Biz dışarıya ne satacağız? Narenciye
satacağız, domates satacağız, biber satacağız, patlıcan satacağız, pamuk
satacağız, buğday satacağız. Ama ne yazık ki, bakın, ne yazık ki, topraklarımız
buna müsaitken, insanlarımız buna müsaitken, ekmeyi, dikmeyi, biçmeyi biliyorken,
biz dışarıdan buğday ithal ediyoruz, biz dışarıdan pamuk ithal ediyoruz. Şu
anda dünyanın en büyük pamuk ithal eden ülkelerinden bir tanesiyiz. Niye biz
yapmıyoruz kardeşim bunu ya? Hadi, uçak satıyor olsak anlayacağım, füze satıyor
olsak anlayacağım, nükleer başlık yapıp satıyor olsak anlayacağım da, yani biz
pamuk dahi satamıyoruz, dışarıdan ha bire pamuk alıyoruz. 
RECEP ÖZEL
(Isparta) – Biz onları da yapacağız.
MUHARREM VARLI
(Devamla) – Sana kalırsa çok şey yaparsın Recep sen… Neyse, beni konuşturma
buradan şimdi, dur. Sen anlamazsın bu işlerden.
Şimdi, bakın,
primlerle ilgili yükseltme kararı alınmadığı gibi bir önceki yılın prim
desteklemesi de ödenmedi. Bakın, pamuk ekim zamanı geldi, mısır ekim zamanı
geldi, çiftçi tohumunu alacak, efendim, mazotunu alacak, gübresini alacak ama
desteklemelerden daha şu ana kadar hiçbir haber yok. 
Arkadaşlar,
bakın, bu çiftçi üvey evlat değil. Çiftçiyle ilgili bir şey istediğimiz zaman,
Maliye Bakanlığı veya Ekonomi Bakanlığı veya hazine diyor ki: “Ek yük getiriyor.”
Ya bu ülkede sadece bu çiftçi mi ek yük kardeşim! Yani 1.100 odalı saray ek yük
değil, efendim, bilmem, ayakkabı kutularında saklanan dolarlar ek yük değil,
efendim, onlara ödenen faizler ek yük değil ama çiftçiye istediğimiz zaman “Ek
yük getiriyor.” Ya, bırakın da biraz da çiftçi ek yük getirsin ya! Alnının
teriyle bu ülkede üreten insanlar çiftçiler, bırakın da biraz bunlar ek yük
getirsin. Ama her defasında bunları söylüyorsunuz ve geçiştiriyorsunuz. 
Şimdi,
arkadaşlar, yine gübre fiyatları ekim zamanı başladı mı birdenbire 300 lira,
400 lira artış gösteriyor. Ya, eğer gübre 800 liradan kurtarıyorsa üreticiyi
niye kardeşim mısır ekimi başladığı zaman 1 milyon 200 bin liraya çıkıyor bu
gübre? Niye bunun tedbirini almaz bu Hükûmet? Niye serbest piyasada veya
kendisi sübvanse ederek veya gübre fabrikalarını yeniden canlandırarak bunun
önlemini almaz? Yani dün, daha bir ay önce “3-15 gübre” dediğimiz taban gübresi
veya “20-20” dediğimiz taban gübresi 850 liraydı, şu anda 1 milyon 250 lira.
Arada 400 lira fark var. Bu kimin cebinden çıkıyor? Türk çiftçisinin cebinden
çıkıyor. Yani her defasında burada söylüyorum tedbir alın diye, öneri
getiriyorum şu şekilde yaparsanız önlersiniz diye ama bu kulağınızdan giriyor,
bu kulağınızdan çıkıyor. Niye? Tuzunuz kuru kardeşim, tuzunuz kuru. Sizin
çiftçiyle ilgili bir probleminiz yok, bir hesabınız kitabınız yok. Siz para
kazanma yöntemini öğrenmişsiniz, dolayısıyla da “Çiftçi ne hâli varsa görsün.”
Ölmüş mü kalmış mı, batmış mı, çoluğunun çocuğunun rızkını çıkartabiliyor mu,
böyle bir hesabınız yok. Ancak oradan, hatta söylediklerinizi de, böyle sanki
çiftçiyle dalga geçer gibi “Onu da yapacağız, bunu da yapacağız.” gibi, aklınız
ermeden de bu tip şeyleri de söylüyorsunuz yani. Yakışık almıyor arkadaşlar,
yakışık almıyor. Çiftçi, sofranıza en lezzetli yiyecekleri getiren insanlar,
onları üreten insanlar. Bu çiftçiyi korumak da bizim görevimiz. 
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ediyorum. 
Öneri aleyhinde
söz isteyen Mehmet Şükrü Erdinç, Adana Milletvekili. 
Buyurun Sayın
Erdinç. (AK PARTİ sıralarından alkışlar)
MEHMET ŞÜKRÜ
ERDİNÇ (Adana) – Teşekkür ediyorum Başkanım. 
Sayın Başkan,
değerli milletvekilleri; Cumhuriyet Halk Partisi Grubunun vermiş olduğu grup
önerisi aleyhine AK PARTİ Grubu adına söz almış bulunuyorum. Bu vesileyle yüce
heyetinizi, ekranları başında bizleri izleyen değerli vatandaşlarımızı,
çiftçilerimizi, pamuk üreticilerimizi, pamuk üretiminde çalışan bütün
işçilerimizi gönülden saygıyla selamlıyorum. 
AK PARTİ olarak,
güçlü bir ülke olma yolunda, değişime ve dönüşüme öncülük eden bir parti olma
vizyonumuzla hareket ediyoruz. Bu vizyon çerçevesinde, iktidara geldiğimiz 3
Kasım 2002’den bu yana geçen yaklaşık on üç yıllık süre zarfında milletimize
her alanda hizmet etmeye çalıştık. Hamdolsun, geride bıraktığımız bu süre
zarfında milletimize gerçekten çok önemli hizmetler yaptık ve milletimize karşı
mahcup da olmadık. Bu sürede vermiş olduğumuz sözlerin hepsini yerine getirmeye
çalıştık ve getirmeye de devam edeceğiz. Verdiğimiz her sözün bugüne kadar
hayata geçtiğini milletimiz bütün seçimlerde gösterdi. 
Gerçekten on üç
yıllık süre zarfında birçok alanda -eğitim alanında- birçok kronikleşmiş sorunu
çözerek bunları hayata geçirdik. Sağlıkta değişim ve dönüşümle
vatandaşlarımızın sorunlarına çözüm ürettik ve bu çerçevede de bu alanda
dünyada örnek alınan bir ülke hâline geldik. Adalet alanında yaptığımız, ulaşım
alanında yaptığımız, emniyet, sosyal devletle ilgili yaptığımız çalışmalar ve
yatırımlarla vatandaşlarımıza hizmet etmeyi her zaman bir borç olarak gördük ve
bunu da yerine getirdik, çözüm ürettik. 
Tabii, bu
çerçevede baktığınızda tarım alanında yaptığımız çalışmalar da gerçekten
önemlidir. Ülkemiz tarımı, hayata geçirilen reformlarla Türkiye’nin değişim ve
dönüşümünü en hızlı yaşayan ve yaşatan sektörlerin başında olmuştur. Tabii, bu
sektörün önemli ürünlerinden birisi de pamuktur. Bizden önce çıkan
arkadaşlarımız pamukla ilgili birçok değerlendirme yaptılar, çeşitli şeyler
söylediler. Burada pamukla ilgili birçok veri var, bunları paylaşabiliriz ama
bu kürsüde bu verileri paylaşmanın çok da makul olduğunu düşünmüyorum. Zira
yaklaşık dört yıldır görev yaptığım bu süre zarfında bu kürsüden çeşitli
zamanlarda bu veriler paylaşıldı ama her seferinde de benzer konularda
araştırma önergeleri, grup önerileri Meclis gündemi içerisine alınmaya
çalışıldı. 
Tabii, pamuk,
sadece Türkiye'de değil dünyada da önemli ürünlerden biri; başta tekstil
sektörü olmak üzere, kimya, yem sanayisi ve diğer alanlarda da çok önemli bir
ham maddedir. Bu ham maddeyi sadece üretim açısından veya hasat ürünü olarak
değerlendirmenin de yeterli bir değerlendirme olmadığını düşünüyorum. Zira, bu
çerçevede baktığımızda, 1970’li yıllarda Türkiye pamuk ürününü bir ham madde
olarak ihraç eden bir ülkeydi. Ama bu pamuğu ham madde olarak kullanıp ham
madde çerçevesinde üretilen ürün olarak ihraçlarına baktığımızda böyle bir
kalemin olmadığını görüyoruz. Ama bugün tekstil sektörünün gelmiş olduğu aşama
pamuk sektörünün de ne kadar iyi bir konumda olduğunu, vatandaşlarımızın bu
çerçevede yapmış olduğu çalışmaların da nasıl uygun görüldüğünü hepimiz
görmekteyiz. 
Tabii, burada
bizden önceki konuşmacılara baktığımızda, özellikle grup önerisi veren
arkadaşımız grup önerisine destek isterken çeşitli değerlendirmeler yaptı ama
ben şunu da gördüm: Kendisinin söylediklerinin mutlak doğru olduğunu kabul
ettiler, kendi fikrinde olmayanı yanlış, önergeye “hayır” diyenleri de pamuk
üreticisinin, pamuğun karşısında bir kesim olarak göstermeye çalıştılar. Biz bu
zihin yapısını asla kabul etmiyoruz. Biz her zaman olduğu gibi doğruyu toplumun
kararında aramaya devam edeceğiz. 
Araştırma
komisyonları gerçekten önemli çalışmalar yapıyorlar ama şu da iyi bilinmelidir
ki AK PARTİ hükûmetlerinde görev alan bakanlarımız ve bakanlıklarımız da
gerçekten kendi görev alanlarıyla ilgili olan çalışmalarda araştırma
komisyonlarını aratmayacak şekilde çalışmalar yapmaktadır. 
AK PARTİ
toplumun ihtiyaçlarını çok iyi bilmektedir. “Her alanda, her sorunu çözdünüz
mü?” derseniz, çözemedik, eksikliklerimiz var ama takdir edersiniz ki doksan
yılın birikmiş sorunlarını on üç yılda çözmek de mümkün değildir. Ama şu da iyi
bilinmelidir ki bugüne kadar milletimizin ihtiyaçlarını çözen AK PARTİ bundan
sonra da bu sorunlara, ihtiyaçlara çözüm üretmeye devam edecektir. Yine
milletimizin sorunlarını, ihtiyaçlarını çözecek olan yegâne parti AK PARTİ’dir.

Burada çeşitli
değerlendirmeler yapıldı özellikle ilk çıkan arkadaşımızın söylediği
değerlendirmeler çerçevesinde şunu belirtmekte fayda olduğunu düşünüyorum: AK
PARTİ Grubunda yer alan bütün milletvekili arkadaşlarımızın Cumhurbaşkanımız,
kurucu Genel Başkanımızın Recep Tayyip Erdoğan’la, Başbakanımız Ahmet
Davutoğlu’yla yol yürümekten, onlarla birlikte milletimize hizmet etmekten onur
ve gurur duyduğunu herkesin bilmesi gerektiğini düşünüyorum. (AK PARTİ
sıralarından alkışlar) 
Bu çerçevede
Cumhuriyet Halk Partisi grup önerisi aleyhinde olduğumuzu, aleyhine oy
kullanacağımızı, gündemimizin yoğunluğu sebebiyle, birazdan görüşülecek olan
gensoru ve akabinde milletimizin ihtiyaçlarını karşılayacak kanunlar
çerçevesinde grup önerisinin gündeme alınmaması gerektiğini düşünüyor, hepinizi
saygıyla selamlıyorum. (AK PARTİ sıralarından alkışlar)
BAŞKAN –
Cumhuriyet Halk Partisi grup önerisini oylarınıza sunacağım.
III.- YOKLAMA

(CHP ve MHP
sıralarından bir grup milletvekili ayağa kalktı)
ENGİN ALTAY
(Sinop) - Yoklama istiyoruz.
BAŞKAN – Yoklama
talebi var, yerine getireceğim. 
Sayın Altay,
Sayın Hamzaçebi, Sayın Susam, Sayın Kaplan, Sayın Toprak, Sayın Düzgün, Sayın
Türmen, Sayın Gök, Sayın Köktürk, Sayın Öztürk, Sayın Haberal, Sayın Aldan,
Sayın Akgöl, Sayın Akar, Sayın Özkes, Sayın Işık, Sayın Kalaycı, Sayın Şimşek,
Sayın Bulut ve Sayın Serindağ.
Üç dakika süre
veriyorum.
(Elektronik
cihazla yoklama yapıldı)
BAŞKAN – Sayın
milletvekilleri, toplantı yeter sayısı vardır. 

VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler” kısmında
yer alan, pamuk sektörünün sorunlarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/963) ön görüşmelerinin Genel
Kurulun 16 Mart 2015 Pazartesi günkü birleşiminde yapılmasına ilişkin önerisi (Devam)
BAŞKAN -
Cumhuriyet Halk Partisi grup önerisini oylarınıza sunuyorum: Kabul edenler...
Kabul etmeyenler... Kabul edilmemiştir.
Birleşime on
dakika ara veriyorum.
Kapanma Saati: 18.21 

YEDİNCİ OTURUM
Açılma Saati: 18.30
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT (İstanbul), İsmail KAŞDEMİR
(Çanakkale)
-----0----- 
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin Yedinci
Oturumunu açıyorum.
Gündemin “Özel
Gündemde Yer Alacak İşler” kısmına geçiyoruz. 
Bu kısımda yer
alan Halkların Demokratik Partisi Grubu adına Grup Başkan Vekili Bilgöl
Milletvekili İdris Baluken’in kalkınma plan ve stratejilerinin oluşturulması
sürecindeki görevini yerine getirmeyerek ve KOBİ’leri yeterince desteklemeyerek
çevresel, ekonomik ve sosyal problemlere zemin hazırladığı iddiasıyla Kalkınma
Bakanı Cevdet Yılmaz hakkında bir gensoru açılmasına ilişkin (11/46) esas
numaralı Gensoru Önergesi’nin gündeme alınıp alınmayacağı hususundaki
görüşmelere başlayacağız.

X.- GENSORU
A) Ön Görüşmeler
1.- HDP Grubu adına, Grup Başkan Vekili Bingöl
Milletvekili İdris Baluken’in, kalkınma plan ve stratejilerinin oluşturulması
sürecindeki görevini yerine getirmeyerek ve KOBİ’leri yeterince desteklemeyerek
çevresel, ekonomik ve sosyal problemlere zemin hazırladığı iddiasıyla Kalkınma
Bakanı Cevdet Yılmaz hakkında bir gensoru açılmasına ilişkin önergesi (11/46) 
BAŞKAN –
Hükûmet? Yerinde. 
Önerge daha önce
bastırılıp dağıtıldığı ve Genel Kurulun 9/3/2015 tarihli 72’nci Birleşiminde
okunduğu için tekrar okutmuyorum.
Sayın
milletvekilleri, Anayasa’nın 99’uncu maddesine göre, bu görüşmede önerge
sahiplerinden bir üyeye, siyasi parti grupları adına birer milletvekiline ve
Bakanlar Kurulu adına Başbakan veya bir bakana söz verilecektir. 
Konuşma süreleri
önerge sahibi için on dakika, gruplar ve Hükûmet için yirmişer dakikadır.
Şimdi söz alan
üyelerin isimlerini okuyorum:
Önerge sahibi
Hasip Kaplan, Şırnak Milletvekili; gruplar adına, Milliyetçi Hareket Partisi
Grubu adına Mehmet Günal, Antalya Milletvekili; Halkların Demokratik Partisi
Grubu adına Adil Zozani, Hakkâri milletvekili; Cumhuriyet Halk Partisi Grubu
adına Rahmi Aşkın Türeli, İzmir Milletvekili; Adalet ve Kalkınma Partisi Grubu adına
Cahit Bağcı, Çorum Milletvekili ve Hükûmet adına Cevdet Yılmaz, Kalkınma
Bakanı.
Şimdi söz
sahibi, önerge sahipleri adına Hasip Kaplan, Şırnak Milletvekili.
Buyurun Sayın
Kaplan.
Süreniz on
dakikadır. 
HASİP KAPLAN
(Şırnak) – Sayın Başkan, değerli milletvekilleri; Halkların Demokratik Partisi
olarak özellikle kalkınma plan ve stratejilerinin oluşturulması sürecindeki
görevi nedeniyle Sayın Kalkınma Bakanı Cevdet Yılmaz hakkında bir gensoru
önergesi verdik. Sanıyorum ilk gensoru, değil mi Sayın Bakan? 
KALKINMA BAKANI
CEVDET YILMAZ (Bingöl) – Evet.
HASİP KAPLAN
(Devamla) – İlk defa millî olacaksınız sayemizde! Ekonomiyle ilgili gensorular
çok önemli Türkiye'nin geleceği açısından çünkü akabinde Ekonomi Bakanı var,
onun akabinde yine ekonomi koordinasyonundan sorumlu Başbakan Yardımcısı Sayın
Babacan var. 
Özellikle şunu
belirtmek isteriz ki bir ülkenin kalkınması iktidarı ve muhalefet partileriyle
ortaklaşılarak, devletin ilgili kurumlarının katılımıyla planlanan bir
çalışmadır. Ancak, ne hikmetse AK PARTİ iktidarları döneminde mesele enerji
olunca, mesele su olunca, mesele kalkınma olunca bütün bu ekonomi
bakanlıklarında muhalefetin dışlandığı ve kaynakların, aktarılan kaynakların
özellikle İhale Kanunu’nda 190 defanın üstünde değişiklik yapılarak yandaş
işverenlere, müteahhitlere iş verildiği ve bunun sonucu olarak da hedeflenen
kalkınmanın, ekonominin gelişmesinin sağlanamadığı ayan beyan ortadadır. 
Size şunu ifade
etmek istiyorum, çok basit bir göstergeden yola çıkarak Sayın Kalkınma Bakanına
Şunu ifade etmek istiyorum: GAP Projesi devasa bir proje, kırk yıllık bir proje
arkadaşlar. Şu an Türkiye’nin HES elektrik enerjisinin yüzde 48’ini karşılayan
bu devasa projelerin içinde ilk amaç sulamaydı arkadaşlar. 1 milyon 782 bin
hektar arazinin sulanması, Harran Ovası’ndan, Bozova’dan, Suruç’tan,
Ceylanpınar’dan, Viranşehir’den Kızıltepe’ye, Mardin Ovası’na, oradan Nusaybin,
İdil, Cizre ve Silopi’ye kadar olan bir alanın sulanmasıydı ve bu sulamanın
getireceği korkunç bir tarım endüstrisiydi, bir kalkınma modeliydi ve burada,
Türkiye’nin geleceğini etkileyen, dünyanın sayılı en büyük projelerinden biri
olan GAP Projesi’ne -açık ifade etmek istiyoruz, çok açıklıkla ifade etmek
istiyoruz- on üç yıllık AK PARTİ iktidarı döneminde İşsizlik Fonu’ndan ayrılan
32 milyar liranın, maalesef, ilgili alanlara harcanmadığını, doğru yatırım
yapılmadığını, doğru planlama yapılmadığını, sadece sulamayla ilgili, AK PARTİ
iktidarları döneminde, daha önce yüzde 17 olan, 280 bin hektar civarındaki
sulamanın yüzde 22 oranına çıktığını ifade etmek istiyoruz, en son da yüzde 27
oranına bir çıkıştan bahsediliyor.
Şimdi, bunu,
gerçekten, böyle ifade ederken şu verilere bakmanızı çok açıkça ifade etmek
istiyorum: GAP bölgesi, 75 bin 358 kilometrekarelik bir alanı kapsıyor ve
küresel kriz esnasında Türkiye’yi uçuracak projelerin, tarım endüstrisinin,
tarım sanayisinin, işsizler ordusuna müthiş rahatlık getirecek istihdam
alanının ve müthiş yatırımların gelişebileceği bir alan olmasına rağmen, şu an
9 il, Diyarbakır, Şanlıurfa, Adıyaman, Batman, Gaziantep, Kilis, Şırnak, Mardin
ve Siirt illerimiz… Mardin’de, Şanlıurfa’da ve diğer alanlarda sulama kanalları
bitirilmediği için tarımsal sulama elektrik enerjisiyle yapıldığından,
maalesef, Hükûmetin torba kanunlarda aldığı sayaç takma kararlarına rağmen,
Şanlıurfa’da bu konuda ciddi krizler yaşanmış, ciddi problemler doğmuştur. 
Şimdi,
soruyoruz: Yer altından geçirdiğiniz ve depolamak üzere sulama sistemi için
ayırdığınız bu para ne oldu? Parça parça verdiğiniz ihaleler niye zamanında
gerçekleşmedi? Niye tarım, sulama istenilen planlamada gelişmedi? Sulama
projesinin 2014’e kadar ancak yüzde 17,3’ü neden tamamlanabildi ve neden 1,8
milyon hektar arazinin sadece yüzde 20’si, üstelik on üç yıllık iktidarınız
döneminde sulanabiliyor? Maalesef, bölgenin gayrisafi millî hasıladan aldığı
pay da Türkiye ortalamasının çok altındadır. Bırakın onu, en büyük işsizlik
oranının da bu bölgede olduğunu düşündüğünüz zaman -Batman, Mardin, Siirt,
Şırnak, Adıyaman- en fazla yeşil kartlıların da Şanlıurfa’da olduğunu
düşündüğünüz zaman, bu Hükûmetin sadece Şanlıurfa’ya gidip oy almaktan başka
yaptığı yatırımların, GAP projelerinin, hiçbirisinin hayata geçmediğini
görüyoruz. Neden görüyoruz, neden anlıyoruz? Çünkü, hep böyledir, başarısızlık
söz konusu olduğu zaman seçimler gelir. Seçimler gelince bir atak başlar. Bu
atağı Sayın Başbakan Davutoğlu Mardin’de bir “GAP Eylem Planı” olarak açıkladı.
Kırk yıllık GAP Planı’nın adı “Yeni Güneydoğu Projesi GAP Eylem Planı
(2014-2018)” oldu. Kırk yıllık projeyi dört yıla sığdırmak ve dört yılda bütün
alanları sulamak... Bütün temel misyon, GAP kalkınma sürecinin
sürdürülebilirliğini kılmak, sulama oranını artırmak değil, 1,1 milyon hektara
çıkarmak. 
Arkadaşlar,
hesap kitap bilmiyor musunuz? Çıkardınız, on üç senede çıkara çıkara yüzde
20’sini sulayabildiniz. Hadi, 1 milyon 782 bin hektarda 300 bin hektara
çıkardınız... 1,1 milyon hektar sulama ve bunun için ayrılacak para 26 milyar
lira. 32 milyar lira yetmedi mi? Nereye gitti 32 milyar lira? İşsizlik
Fonu’ndan aktarılan bu para nereye gitti? Viranşehir’de niye su akmıyor? Mardin
Ovası’ndaki, Kızıltepe’deki, Derik’teki vatandaş niye elektrikle yeraltından su
çekiyor hâlâ? Elektrikle sulama yapıp bedeli, masrafı üretiminden pahalı bir
durum yaratıyorsunuz. Vicdan yok mu sizde? 32 milyar harcayıp o suyu Mardin
Ovası’na akıtmayan başarısızlığın bir siyasi faturası olur arkadaşlar, bir
siyasi bedeli olur, bunu anlatmak gerekir. 
Şimdi, Başbakan kalkmış, rüyalar, pembe
hikâyeler anlatıyor; “Yeni GAP Projesi.” Kırk yıllık GAP’ı yeni proje ve
ayıracağı 26 milyar lirayı da bütün bunlar için, çözecek şeyler söylüyor.
Bunlar kabul edilemez şeylerdir. Yerel yönetimleri dışlayarak, üniversiteleri
dışlayarak, halkı dışlayarak halkın bilgisini, referandumunu hiçe sayarak
Ankara’nın merkezinden paraları yandaşlara ihaleyle verip “Bunlar yer altında
su kanalları açıyorlar.” demekle kimseyi kandıramazsınız. Mardin Ovası’nda sarı
başaklar kuruyor ve bu halk bunun hesabını soruyor. O alanlarda onun için oy
alamıyorsunuz, suyun gitmediği yerlerde oy alamıyorsunuz. Onun için, böyle bir
gensoruyu verdik.
(Mikrofon
otomatik cihaz tarafından kapatıldı) 
HASİP KAPLAN
(Devamla) – Umarız ki bundan ders çıkarırsınız. (HDP ve CHP sıralarından
alkışlar)
BAŞKAN –
Teşekkür ediyorum.
Milliyetçi
Hareket Partisi Grubu adına Mehmet Günal, Antalya Milletvekili.
Buyurun Sayın
Günal. (MHP sıralarından alkışlar)
MHP GRUBU ADINA
MEHMET GÜNAL (Antalya) – Teşekkür ederim.
Sayın Başkan,
değerli milletvekilleri; hepinizi saygıyla selamlıyorum.
Maalesef,
kalkınmadan, ekonomiden bahsediyoruz ama tamamen siyasi gündeme kilitlenmiş
kısır çekişmelerle, sanal kayıkçı kavgaları gündemi meşgul ediyor. Şu anda
yukarıda, komisyonda bir torba kanun görüşüyoruz; iki saatten fazla somut soru
soruyoruz, cevap yok, ilgili kurumun genel müdürü yok. Nasıl bir kanun yapma
işi, nasıl bir teknoloji, nasıl bir iştir, benim aklım ermiyor Sayın Bakanım.
Kalkınma
Bakanlığı var; kalkınma yok, adı var. Plan var, uygulama yok. Eylem planı var,
eylem yok. Ya, iki saatten fazla somut soru soruyoruz -çok somut söylüyorum,
şimdi devam ediyor, oradan geldim tekrar gideceğim- ilgili Anadolu Ajansının
Genel Müdürü yok; hâlâ bekliyoruz, İnsan Kaynakları Müdürü geliyor. Böyle bir
şey olur mu ya?
Ya, siz, Meclisi
hiçe sayıyorsunuz, komisyonu hiçe sayıyorsunuz. Meclis, sadece birkaç siyasi
şeyin çıkarıldığı bir yer hâline gelmiş. Ekonomi ne oluyor? Kalkınma ne oluyor?
Sağlık kendi hâline... Sayın Cumhurbaşkanı ile onun birisi jöleli olan birkaç
danışmanı ekonomiyi kimseye sormadan, her türlü şeyi bilir bir şekilde yönetiyorlar.
Bu nasıl bir iştir Sayın Bakanım? DPT kalktı, “rahmetli DPT” diyorum burada,
arkadaşlar dikkate almıyor. Bir kurum kalmadı, hiçbir kanunla ilgili… Orada
DPT’nin bir yeri vardı Sayın Bakanım -arkadaşlar söylüyor olabilir- orada bir
masası vardı; o uzmanlar gelirdi oraya. 
MEHMET AKİF
HAMZAÇEBİ (İstanbul) – DPT bakanlıklar üstüydü.
MEHMET GÜNAL
(Devamla) – Yani, şimdi orası kalkmış, hiçbir şeyle ilgili görüş alamıyoruz.
Böyle bir şey olabilir mi? Arkadaşlarımızın ihtiyacı olabilir ama Sayın Bakana
söylüyorum: Bakın, orada DPT’nin bir tabelası vardı, bütün bakanlıkların
üstündeydi, her konuda gelip görüş beyan ederlerdi, bir kere zaten kanun oraya
giderdi; şimdi böyle bir şey kalmamış. 
Defalarca
konuştuk, kalkınmanın temel dinamikleriyle ilgili bir sürü kanun var. Ben size
soruyorum: Kaç tane dönüşüm programı açıkladınız, güzel; 3 paket de Sayın
Başbakana açıklattınız, 1.000 dediniz, 1.200 dediniz, 1.400 oldu -böyle saçma
sapan şey olmaz ama- kaç tanesini gerçekleştirdiniz bir söyleyin bakalım, kaç
aydır yapıyoruz? Hangi düzenlemeler yapıldı, bununla ilgili ne yapıldı? Ortada
bir şey yok. Yani, öncelikli dönüşüm programı, eylem planı yapmaktan bunları
uygulamaya vakit kalmıyor. 
Değerli
arkadaşlar, böyle bir şey olabilir mi? Peki, ekonomideki sorunları çözmesi
gerekenler ne yapıyor? En başta Sayın Bakan burada. Birbirleriyle atışıyorlar,
o ona çakıyor, öteki bir şey diyor, Sayın Cumhurbaşkanı hepsine birden kızıyor,
sonra topluyor böyle, garip garip toplantılar yapılıyor. Böyle bir ekonomi
anlayışı olur mu, böyle bir yönetim anlayışı olur mu, böyle bir kalkınma olur
mu? Yani, bir gün diyorsunuz ki: “Bu faizleri yükseltenler, düşürmeyenler vatan
hainidir.” İki gün sonra buluşuyorsunuz, hiçbir şey olmamış gibi açıklama
yapılıyor. Ekonomiden sorumlu bir sürü bakan var ama hiçbirisi diğeriyle oturup
herhâlde görüşemiyor, Ekonomi Koordinasyon Kurulu toplantısı yapılıyor, Ekonomi
Koordinasyon Kurulundaki 4 bakanın 2’si bu tarafa geçmiş, Erdoğancı olmuş, daha
doğrusu gazcı olmuş; öbürü bu tarafa geçmiş, Gülcü olmuş yani frenci olmuş.
2’si kalkıyor, diğer 2’sini faiz lobisi olmakla suçluyor Sayın Erdoğan’dan
tarafta yer alıp. Böyle bir çekişme içerisinde... Peki, o sorunlar nasıl
çözülecek Sayın Bakanım?
Gelmiş,
toplantıya çağırmış, enteresan şekilde. Ben de açtım baktım. Hani, 130 sayfalık
sunum yapmış ya Merkez Bankası Başkanımız. Sayın Cumhurbaşkanı da “İşi tatlıya
bağladık.” diyor ya, herhâlde tatlı yemişler, ondan dolayı “Tatlıya bağladık.”
diyor. Anlamadım, nasıl tatlıya bağlandıysa! Yahu, vatana ihanet suçlaması
nasıl tatlıya bağlanır? Faiz düştü mü? Düşmedi. Bizim haberimiz yok, Para
Politikası Kurulu toplandı da bir karar mı aldı? Almadı. Peki, neyi tatlıya
bağladı, kim kimden özür diledi, ben bunu anlamadım. “Böyle bir ekonomi
yönetimi olur mu?” diye onun için söylüyorum. 
Şimdi, burada
“Ekonomik Gelişmeler” demiş. Bakın, Sayın Babacan ile Sayın Merkez Bankası
Başkanının sunduğu sunumun özeti şu, özet olarak söylüyorum: “Sayın
Cumhurbaşkanım, böyle, sizin bu jöleli danışmanın dediğiyle falan bu ekonomi
olmaz.” İçindeki sunumlar. “1) Kur Gelişmeleri 
2) Dış Ticaret
Gelişmeleri
3) Enflasyon ve
Faiz
4) Yatırımın
Belirleyicileri.” Ne demek bu? “Vallahi kardeşim, kurlar zaten yurt dışında da
artıyor. Dış ticarette de sıkıntı var. Cari açığımız var, bizim bunu finanse
etmemiz lazım.” Arkasından da enflasyon ve faiz göstergelerini kurmuşlar,
diyorlar ki: “Bu enflasyon düşmeden zaten faiz düşmez. Kurdaki artıştan dolayı
da enflasyonda biz düşüş beklemiyoruz. Nitekim, beklenti anketini de
yayınladık. Yıl sonu enflasyon beklentimiz de yüksektir.” E, onun sonucunda da
dönmüşler, “Yatırımın Belirleyicileri” var. Şimdi ilginç tarafını size oradan
okuyayım, ayrıntısına girmeden. Yani, kim kime ders vermiş, kim kimi tatlıya
bağlamış, orasını söyleyeceğim. “Yatırımın Kaynakları” diyor, başlık yapmış iki
tane sunumda; diyor ki: “Yurt içi: Mevduat ve Bireysel Emeklilik Fonları. Yurt
dışı: Mevduat ve Yatırım Fonları.” Yani, sıcak para yani bizim cari açığı
finanse edenler. Şimdi, önce onu yazmış. Çok sakin, imalı bir şekilde anlatıyorlar.
Sonra, “Yatırımların Faiz Dışındaki Belirleyicileri.” Ben de aynen sunumdaki
gibi söylüyorum: “Olumlu: Güven ve istikrar. Olumsuz: Belirsizlikler.”
İsterseniz buna da bir dip not düşelim: Sayın Babacan Uludağ’daki ekonomi
zirvesinde konuşurken söylüyor “Dış kaynaklar var evet ama kısmen içimizdeki
tartışmalar –çok kibar söylemiş- içimizdeki tartışmalar da bunun biraz daha
yükselmesine neden olmuş olabilir.” Kimin içindeki tartışmalar? Yani Hükûmetin
kendi içinde ve Cumhurbaşkanının bakanıyla, kendi bakanlarıyla yapmış olduğu
tartışmalardan bahsediyor. 
Peki,
sonra ne demiş? Asıl Sayın Bakanı da ilgilendiren kısmına gelelim şimdi:
“Yatırımların faiz dışındaki belirleyicileri.” Devam ediyor olumlu, olumsuzu
yazdıktan sonra: “Yapısal reformlar tasarrufları, geleceğe ilişkin güveni ve
istikrarı daha artıracak.” Yani “olumlu” dediği kısmın neyle ilişkili olduğunu
söylüyor; yapısal reformlarla. Başka? “Bu yolla yatırım eğiliminde ilave bir
artış sağlanacak.” Faiz dışındaki belirleyicilerin… Yani “Sen ikide bir bize
çakarsan, senin her konuştuğundan sonra dolar yükselirse, gösterge faiz 6,5’tan
8 küsura çıkarsa sen o olumsuzluğun, sen o istikrarsızlığın kaynağısın.” diyor,
kibarca bunu söylüyor. 
Ee,
peki şimdi ne olacak? Hani Oslo görüşmeleri çıktığında bir “şeref” tartışması
olmuştu, şimdi de “hain” tartışması var yani bu da mı ortada kalacak? Hain kim?
Değilse, nasıl tatlıya bağladılar? Sayın Cumhurbaşkanı Sayın Başçı’dan ve
Babacan’dan özür diledi mi ben merak ediyorum. Yapılan açıklamalarda hiç öyle
bir şey yok. “Biz oturduk konuştuk, gerektiğinde yine konuşuruz.” diyor. Böyle
bir yönetim olamaz. 2 danışmanın şeyiyle gidersek yani daha veciz söylemem
gerekirse “Kılavuzu jöleli olanın burnu krizden kurtulmaz.” Sayın
Cumhurbaşkanının kendi işine bakması lazım, bu işleri -aynen dediği gibi-
Merkez Bankasına, ilgili bakanlara bırakması lazım. Ama, az önce belirttiğim
gibi, şimdi bakanlara bakıyoruz farklı yerlerde; Ekonomi Bakanına bakıyoruz
başka bir şey söylüyor, öbür taraftan sürekli eylem planı çıkarmışız. Öncelikli
konumuz ne, neden yükseliyor? Az önce Merkez Bankasının sunumundan başlıkları
söyledim. Niye muhtacız? Dış ticaret açığımız var, sonucunda cari açığımız var
yani tasarrufumuz yetersiz. Tasarrufu nasıl artıracağız? Üretimi artırarak
yapacağız. Peki, bunlar böyle birbiriyle kavga ederse… En son söylediğimiz
“yapısal reform” ne demek? Gerekli yasal düzenlemeleri çıkarmak demek. Peki,
gerekli yasal düzenlemeleri kim çıkaracak? Meclis çıkaracak. Kim hazırlayacak?
Bakanlar hazırlayacak, Bakanlar Kuruluna sunacak. Ama, Sayın Bakanın
hazırladığı hatta Bakan değilken hazırlamış olduğu –öyle söyleyelim- örneğin
kamu-özel ortaklığını burada kaç defa konuştuk, hâlen daha Bakanlar Kuruluna
dahi gelemedi, 2008-2009’dan beri bekliyor. Nedir yapısal düzenleme? İşte,
burada hepinizin akladığı eski Ekonomi Bakanımız Sayın Çağlayan’ın döneminde
bize söylediği örnek “girdi tedarik sistemi.” Hâlâ ortada bir şey yok. Nedir?
Yerli malının, yerli girdilerin, ara malının teşvik edilmesidir, örnek. Peki,
bunun için ne yapıyorsunuz, var mı bir şey? “Çalışma yapıyoruz, tespit
ediyoruz, envanter yapıyoruz, ona bakıyoruz, buna bakıyoruz.” Böyle devam
ediyor.
Şimdi
arkadaşlar, bununla ilgili oturup bakmamız gereken şey ne? Hangi mallarda, ne
kadar üretimimizde ithal girdi kullanıyoruz? Şimdi, 2006’dan 2014’e ara malı ve
hammaddede oranına baktığımız zaman yüzde 71’den 73’e çıkmış. Bakıyoruz,
yatırım malında azalma var, tüketim malı aşağı yukarı aynı. Yani, bu
gelişmelerden sonra, dışarıdan ithal ettiğimiz girdiler tam tersine artıyor.
Biz bunu dört-beş senedir konuşuyoruz. Hâlâ yapısal bir önlem alınmadı, hâlâ
alınmadı. Bakın, defalarca söyledim, Sayın Bakanın Bakanı olduğu kurum,
DPT’yken de yapıyordu, şimdi de yapıyor. Buradan bir kalkınma planı geçirdik.
Yani üçüncü sene oluyor, neredeyse iki sene doldu. İki sene önceydi değil mi
Sayın Bakanım, yanlış hatırlamıyorum, 2003’ün ilkbaharındaydı?
KALKINMA BAKANI
CEVDET YILMAZ (Bingöl) – Ortanca ay.
MEHMET GÜNAL
(Devamla) – Eh işte, bir iki ay sonra mayısta iki sene dolmuş olacak. Sayın
Başbakan mecbur kaldı yani ekonomiyle ilgili bir şeyler söylemesi lazım seçime
kadar. Sayın Başbakana veriyorlar, peyderpey 1’inci, 2’nci, 3’üncü açıklama
diye. 2013 yılında hazırlamış olduğumuz Kalkınma Planı’nın öncelikli
programlarını yazıyoruz madde madde, sonra altına da tedbirleri yazıyoruz “Biz
yeni tedbirler alıyoruz.” diye. Ya, 2013’ten beri ne yaptık? Onun için diyorum,
şimdi çıkan ne var? Bunları almış olsak… Bir tanesinden burada size bir şey
okuyayım deminki söylediğim konuda. Dış ticaretle ilgili bölüm var; örnek, cari
işlemlerle ilgili Özel İhtisas Komisyonu Raporu’ndan bir pasajı okuyayım
isterseniz: “Cari Açığa Karşı Politika ve Tedbir Önerileri: Birincisi, Para ve
Kredi Politikaları." diyor. Arkasından gelmiş, “Dış Ticaretle İlgili Alınacak
Önlemler.” Yani, burada eksikleri de söylüyor, önerileri de söylüyor: “Mevcut
teşvik sisteminde, girdi tedarik sisteminde (GİTES) –konuştuğumuz, cari açığın
azaltılmasıyla ilgili- geleceğin stratejik sektörlerinin seçiminde mevcut
yapıların kalıcılığından ziyade geleceğe dönük hedeflerin de belirlenmesi
gerekmektedir. Türkiye’nin sanayi üretiminde ithal girdi kullanımının
azaltılmasına yönelik sanayide yerlileştirme politikalarında, geleneksel ithal
ikameci politikalardan farklı olarak, ithal girdilere alternatif olarak yüksek
katma değerli veya yüksek teknoloji içeren ürünlerin/girdilerin Türkiye’de
üretilmesi hedeflenmelidir.” Bu cümlelerin aynısı Milliyetçi Hareket
Partisinin 2011’de ve 2007’de hazırlamış olduğu Üreten Ekonomi Programı’nın
içerisinde sanayide istihdamı artırmaya yönelik, üretime, yatırıma yönelik
politikalarda önerdiği şeyler. Peki, kim gerçekleştirecek bunu? Güzel,
arkadaşlarımız çalışmış, üniversiteden, bürokrasiden, özel sektörden, Özel
İhtisas Komisyonu çalışmış, yazmış; daha önce konuştuğumuz şeyler. Kim
gerçekleştirecek? Hükûmet. Ne diyor Kalkınma Bakanlığının öncülüğünde
hazırlanan Özel İhtisas Komisyonu Raporu’nda? “Yeni yatırımlara belli oranda
yerli girdi kullanma, belirli ihracat oranı ve benzeri hedeflerin gerçekleşmesine
yönelik devlet destekleri ve teşvikler sağlanmalı.” Devam ediyor: “Gerekli
mevzuat ve uygulamalar değişiklikleri hayata geçirilmeli.” Peki kim yapacak
gerekli mevzuatı? Uygulamayı kim yapacak? Hükûmet getirip karar alacak, burada
da kanun çıkaracağız. Bakanlar Kurulu kararıyla olanları Bakanlar Kurulu
kararıyla, kanunla olanları biz çıkaracağız. Biz neyle uğraşıyoruz? Şu anda,
hâlâ, gereksiz birkaç tane maddeyi geçirebilmek için biz yukarıda torba kanunla
uğraşıyoruz, İçişleri Komisyonu da hülleyle, bir şekilde geriye çekilen
maddeleri tartışmakla uğraşıyor, Genel Kurulda da birkaç arkadaşımız dinliyor,
birazdan oylama olduğu zaman gelecek olanları saymıyoruz zaten.
Şimdi, ülkenin
en önemli sorunu kalkınma sorununun, daha doğrusu kalkınamama, büyüyememe
sorununun tartışıldığı Kalkınma Bakanıyla ilgili bir durum var; arkadaşlarımız
sadece oylamada “Bu gensoru kabul edilmesin.” demeye gelecekler. Şimdi, nasıl
olacak bu? Yani bu mantıkla, bu anlayışla bunu nasıl çözeceğiz arkadaşlar?
Açıkçası, çözüm önerilerinde diyor ki: “Stratejik sektörlerin yanında stratejik
ürünler de belirlenmelidir.” Bakıyoruz, sektör bile belirlenmemiş. Niye? Çünkü,
teşvik sistemimiz paket hâlinde yapılmış, 50’ye yakın ilin desteklendiği garip
bir teşvik politikamız var. Ya, defalarca burada söyledik: “Teşvik sistemi
böyle olmaz; dar bölgeli, sektörel, hatta ilçe bazlı teşvik sistemi uygulamamız
lazım. Aksi takdirde, bu üretimi artıramayız, üretimi reel olarak artıramazsak
da işsizliği düşüremeyiz.” dedik. TÜİK belli yöntemlerle işsizliği düşürüyor,
yöntem değişikliğiyle beceriyor ama yine, çıktı kasım ayında 10,9. Yani, ta on
sene öncesi 10,3’tü Sayın Bakan, krizden sonra olmasına rağmen. Hani, siz,
gerçi dün işsizlik rakamını 9,9 olarak açıkladınız ama... Şimdi, şunu da merak
ediyorum, bir de bunu üç ayın ortalaması olarak alıyorlar. Sayın Bakan bizi
aydınlatırsa sevinirim: Ekim, kasım, aralık; bitti diye, yılın ortalamasını
bize 9,9 olarak verdi. Peki, kasım, aralık, ocak -orta noktası aralık olan ay-
10,9 çıktı, bunun etkisi ne olacak yıla? O zaman 9,9’u geçiyor. Yani,
hesaplamayı değiştirdik çünkü hesaplama üç ayın ortalaması, ortası da, medyanı
da ortadaki ay. Yani, aralık ayının rakamı şu anda açıklanan 10,9 değil mi?
10,9. O zaman, demek ki işsizlik oranı yüzde 9,9 değil. 
KALKINMA BAKANI
CEVDET YILMAZ (Bingöl) – Ortanca ay. 
MEHMET GÜNAL
(Devamla) – İşte ortanca ay aralığa denk geliyor, ortanca ayın etkisini koymak
lazım diyorum yani. Tabii, o TÜİK’in zaten, böyle, sürekli olarak bazı
uygulamaları, tanım değişiklikleri, alıştık ona. Hükûmet düşüremese de onlar
birtakım anket yöntemlerinde değişiklik yaparak işsizlik oranını bir yere kadar
düşürüyor ama düşüre düşüre başka yere olmuyor, yine yüzde 10’larda kalıyor. 
Şunun için
söylüyorum Sayın Bakanım: Bu sistemi değiştirmeden, gerekli yapısal önlemleri
almadan -ki Merkez Bankası Başkanı ile Sayın Babacan da onu anlatmışlar
Cumhurbaşkanına, onu söylüyorum bunun sonucunda- üretim artmaz, yatırım artmaz,
ihracat artmaz; ihracat artmazsa, ithalat artmaya devam ederse aradaki açığı kapatmak
için sıcak paraya muhtaç olursunuz; sıcak paraya muhtaçken de faizleri
düşüremezsiniz çünkü enflasyonunuz yüzde 7- 7,5 çıkarsa sizin 5 faiz verme
şansınız yok, siz de biliyorsunuz, bunu tartışmanın da bir anlamı yok. Ama, her
kafadan bir ses çıkıyor, ekonomi yönetiminde bir kakafoni olduğu için,
maalesef, kimin ne dediği anlaşılmıyor. Bir gün “hain” dediğimizle ertesi gün
oturabiliyoruz. Böyle bir anlayış olmaz. 
Onun için, ne
yapılması lazım? Bir kere, bu kafa karışıklığını dağıtmak için ekonomi yönetiminde
bir koordinasyon olması lazım ama Ekonomi Koordinasyon Kurulunun içindeki
kişiler birbiriyle kavgalı olursa, birinin sabah söylediğini diğeri bir saat
sonra başka bir toplantıda yalanlarsa, hepsinin üstüne de gelir Cumhurbaşkanı
tüy dikerse nasıl yapacağız? Onun için, biz sizden artık bunu yapmanızı
beklemiyoruz, zaten seçimler geliyor. İnşallah, biz Milliyetçi Hareketin
iktidarında güçlü bir Ekonomi Bakanlığı altında, şimdiki gibi adı “Ekonomi”
olan ama sadece ihracattan sorumlu olan bir “Bakanlık” değil, bütün kurumların
bir arada olduğu, koordinasyonun sağlandığı, gerçekten de üretime, yatırıma
destek veren, yüksek teknolojili, yüksek katma değerli ürünleri, stratejik
ürünleri ve stratejik sektörleri destekleyen, sektörel dar bölgeli bir teşvik sistemiyle
de reel üretimi destekleyen, herkesin asgari refah düzeyinin üzerinde, açlık
sınırının, yoksulluk sınırının üzerinde gelir elde edebildiği bir ekonomik
yapıyı tesis edeceğiz. Ama, maalesef, sizin gündeminizde bu yok. İnşallah,
bizim söylediğimiz, sizin de belirttiğiniz 2023 hedeflerini 7 Hazirandan sonra
Milliyetçi Hareketin iktidarında güçlü ekonomi yönetimiyle, üreten ekonomiye
geçiş programıyla bizler yapacağız diyorum. Sayın Bakanı da bu konularda
duyarlı olmaya artık davet edemiyorum çünkü hiçbir konuda, söylediğimiz hiçbir
şeyi şimdiye kadar dinlemediler, muhalefeti yok saydılar. Onun için, bu konuda
Hükûmetinizden artık bir şey beklemiyoruz, zaten gitmiş durumdadır, kurumumuz
rahmetli oldu, Hükûmet de herhâlde bundan sonraki şeye kadar rahmetli duruma
gelecek diyorum. 
Hepinize
saygılar sunuyorum. (MHP sıralarından alkışlar) 
BAŞKAN –
Teşekkür ediyorum.
Sayın
milletvekilleri, birleşime bir saat ara veriyorum.
Kapanma Saati: 19.04 

SEKİZİNCİ OTURUM
Açılma Saati: 20.04
BAŞKAN: Başkan Vekili Sadık YAKUT
KÂTİP
ÜYELER: Muhammet Bilal MACİT (İstanbul), İsmail KAŞDEMİR (Çanakkale)
----0----
BAŞKAN
– Sayın milletvekilleri, Türkiye Büyük Millet Meclisinin 77’nci Birleşiminin
Sekizinci Oturumunu açıyorum. 
Kalkınma
Bakanı Cevdet Yılmaz hakkındaki (11/46) esas numaralı Gensoru Önergesi’nin
gündeme alınıp alınmayacağı hususundaki görüşmelere devam edeceğiz. 
Hükûmet
yerinde.
Şimdi
söz sırası, Halkların Demokratik Partisi Grubu adına Adil Zozani, Şırnak
Milletvekili.
Buyurun
Sayın Zozani. (HDP sıralarından alkışlar) 
ADİL
ZOZANİ (Hakkâri) – Sayın Başkanım, 26’ncı dönemde Şırnak olabilir, şimdi
Hakkâri.
BAŞKAN
– Düzeltiyorum; Hakkâri Milletvekili ama “Şırnak” yazılmış buraya. 
ADİL
ZOZANİ (Hakkâri) – Ben yazmadım Sayın Başkan.
RECEP
ÖZEL (Isparta) – Demek ki Şırnak’tan aday olacak.
ADİL
ZOZANİ (Hakkâri) – 26’ncı dönemde inşallah.
RECEP
ÖZEL (Isparta) – Hadi bakalım!
HDP
GRUBU ADINA ADİL ZOZANİ (Hakkâri) – Teşekkür ederim Sayın Başkan. 
Değerli
milletvekilleri, Kalkınma Bakanı Sayın Cevdet Yılmaz aleyhine vermiş olduğumuz
gensoru üzerine söz almış bulunuyorum. Hepinizi saygıyla selamlıyorum. 
Şimdi Sayın Bakan, haklı olarak şöyle
bir soru sorabilir, diyebilir ki: “Ya ben hiçbir şey yapmadım, benim aleyhime
niye bu gensoru verildi, benimle ilgili niye bu gensoru verildi?” Amacını
anlamakta zorluk çekebilir. Ama sorunun cevabı sorunun içerisinde zaten gizli.
Sayın Bakan gerçekten hiçbir şey yapmadığı için hakkında gensoru verdik. 
Şimdi, düşünün,
öyle bir bakanlık düşünün ki devletin beş yıllık kalkınma programını yapmış
olsun, kalkınma sıralamalarını vesairesini yapsın, ülkenin kalkınmasıyla ilgili
olsun ama hiçbir öngörüsü gerçek çıkmasın, hiçbir öngörüsü tutturulmuş olmasın.

Değerli
milletvekilleri, çoğunuzun belki şu anda sıralarının gözünde, önlerindeki
sıraların gözünde Hükûmetin geçen sene gündeme getirdiği Onuncu Beş Yıllık
Kalkınma Programı bulunuyor olabilir ama mutlaka da bakmışsınızdır. Bu kalkınma
programıyla ilgili olarak, bir yıl içerisinde, Hükûmet hemen hemen bütün
öngörülerinde yanıldı. Üzerinden bir yıl geçmeden Beş Yıllık Kalkınma Programı
gözden geçirildi. Değişen Başbakan bu programın revize edildiğini açıkladı.
Daha birinci yıldan öngörülerinizin tutmadığı ortaya çıktı.
Esasında 24’üncü
Dönemin sonlarına yaklaştığımız bugünlerde bu gensoruların özellikle Kalkınma
ve Ekonomi Bakanlıklarıyla ilgili gündeme gelmiş olmasının da bence bir esprisi
var, olmalı. Sayın Cevdet Yılmaz tek başına burada oturmamalı hatta. Bu
Hükûmetin ekonomiden sorumlu bütün bakanlıklarıyla ilgili esasında bu
söylediklerimiz geçerlidir. Çünkü, bu Hükûmet, daha doğrusu AK PARTİ
hükûmetleri, 57’nci Hükûmetten devraldıkları Kemal Derviş politikalarıyla bir
yere kadar idare ettiler. Kemal Derviş’in önlerine koyduğu revizyon programını
bir yere kadar idare ettiler ama sermaye bitti, şu anda düşüş başladı. O
nedenle, 57’de devraldıklarının üzerine hiçbir şey koymadıkları için, şimdi o
sermaye tükendi ve geriye düşüş söz konusu. O nedenle, sadece Kalkınma Bakanı
değil, ekonomiden sorumlu Başbakan Yardımcısı Sayın Ali Babacan’ın da burada
oturuyor olması gerekir; aynı zamanda, Maliye Bakanı Sayın Mehmet Şimşek’in de
burada oturuyor olması gerekir; aynı zamanda, Ekonomi Bakanı Nihat Zeybekci’nin
de burada oturuyor olması gerekir, Gümrük ve Ticaret Bakanı Sayın Nurettin
Canikli’nin burada oturuyor olması gerekir, Bilim Sanayi ve Teknoloji Bakanı
Fikri Işık Bey’in de burada oturuyor olması gerekir çünkü bu ifade ettiklerimiz
hepsinin toplam karnesini yansıtıyor. 
Öyle müthiş bir
başarısızlık ki artık, yurt dışından yurt içine yabancı sermayenin akışını
sağlayabilmek için Cumhurbaşkanı düzeyinde piyasalar speküle ediliyor. Bakın,
herkes, sadece, Merkez Bankası faizleri indirmediği için Cumhurbaşkanının ona
kızdığını düşünüyor, onun üzerinden politika geliştirdiğini düşünüyor; oysaki
alakası yok. Bakın, yabancı sermayenin, daha doğrusu kısmen Türkiye piyasasında
bulunan sıcak paranın ve gelme ihtimali olan sıcak paranın Türkiye piyasasından
kaçmaması için Cumhurbaşkanı düzeyinde, Türkiye piyasaları, özellikle döviz
kuru üzerinden speküle ediliyor. 
Nihat Zeybekci
Bey açıkladı, itiraf etti esasında Sayın Zeybekci açıklamasında. Ne demişti
Sayın Zeybekci? Daha iki gün önce, bir açıklamasında diyor ki: ”TL’nin aşırı
değerlenmesi piyasalar açısından sorun pozisyonundadır.” TL aşırı değerlenince
oraya bir müdahale gerekiyordu. O müdahaleyi nasıl yapacaklardı? En kolay araç
Cumhurbaşkanının piyasayı speküle etmesiydi. Cumhurbaşkanı piyasayı speküle
etti ve döviz yükseldi. Ancak, hesap etmedikleri bir şey çıktı, o arada hesap
edilemeyen bir durum söz konusu oldu. Neydi o durum? Amerikan Merkez Bankası
dünya piyasasında bulunan doları geri çağırdı, geri çekti; Hükûmetin öngördüğü
değer düşüşü 4-5 puan daha fazla oldu. Esasında, dolar 2,300 civarında tahmin
ediliyordu, kapalı kapılar ardında kendilerine öyle bir hesaplama yapmışlardı
ancak Amerika Merkez Bankasının bu ani hamlesi onları boşluğa düşürdü, dolar
2,70’e kadar yükseliyor, 2,60 ile 2,70 arasında git gel yapıyor, şimdi çözüm
bulamıyorlar. 
Kalkınma Bakanı
o arada ne yapabilirdi, ne yapmalıydı? Bakın, bir kere bu döviz ve piyasa
spekülasyonundan zengin olanlar hiçbir şey kaybetmedi, döviz cinsinden
yatırımları olanlar hiçbir şey kaybetmedi ama fakir fukara çok şey kaybetti.
Kalkınma Bakanlığının öncelikli görevleri, kalkınma programını yurt sathında
belli bir dengede tutabilmektir, bölgeler arası eşitsizliği bertaraf
edebilmektir; bunu yapabilirdi. Oysaki Kalkınma Bakanlığının bırakın böyle bir
çaba içerisinde olmasını, hiçbir zaman böyle bir düşüncesi dahi söz konusu
olmamıştır, Türkiye’nin bazı bölgelerinin belirli bir bölgesi için
sömürülmesine göz yummuştur. Bakın, Türkiye’de herkes çalışıyor, Türkiye’nin 7
bölgesinde insanlar çalışıyor, Türkiye’nin 7 bölgesinin her bölgesinin
kendisine özgün kalkınma kaynakları vardır ama bu kaynakların hepsi bir
bölgenin kalkınması için öncelikli olarak kullanılıyor. Hangi bölgedir? Marmara
Bölgesi açısından.
Şimdi,
düşünün ki kendi iline dahi çivi çakamamış, kendi ilinin kalkınması için bile
bir gıdım iş yapmamış bir Bakanın Türkiye’nin kalkınmasına katkı sunmasını
beklemek abesle iştigaldir. Açıkçası bizim böyle bir beklentimiz yoktur. Çünkü
Sayın Bakanın seçilmiş olduğu il Bingöl ile İstanbul arasındaki kalkınmışlık
farkı gayrisafi millî hasıladan alınan pay oranı itibarıyla tam 9 kattır. Şimdi
TÜİK verileriyle ortalama veri veriyorlar, ortalama veri üzerinden hesaplama
yapıyorlar. Türkiye’de gayrisafi millî hasıladan kişi başına düşen pay 10.500
dolar olarak hesaplanıyor. Daha önce iller bazında hesaplama yapılıyordu. 
Sayın
Bakan, siz burada konuşma yapacağınız zaman, sizden ricamız iller bazında
verileri bizimle paylaşmanız. İstanbul 27.800 dolar düzeyindedir, Bingöl 3.500
dolar düzeyindedir. Yanlış bir bilgi varsa buradan lütfen düzeltin, yanlış bir
bilgi veriyorsam lütfen buradan düzeltin. Yani, bir İstanbullu ya da
İstanbul’da yaşayan bir vatandaşımız Bingöl’de yaşayan 9 vatandaştan daha fazla
devletten kamusal hizmet alıyor; yol, su, elektrik, sağlık, eğitim vesaire; 9
kat daha fazla hizmet alıyor. Sayın Bakan burayla hiç ilgili değil. 
Bu Hükûmetler iktidara geldiğinden
beri, sürekli milat olarak 2002 dersiniz. Sayın Bakanı açıklamaya davet
ediyorum, 2002 yılında Diyarbakır’ın kalkınmışlık ortalaması itibarıyla
bulunduğu sıra ile bugün bulunduğu sırayı lütfen açıklasın. 
RECEP ÖZEL
(Isparta) – TÜİK’in verileri…
ADİL ZOZANİ
(Devamla) - 1920’lerde Türkiye'nin kalkınmışlık sıralamasında Diyarbakır 3’üncü
sıradadır.
RECEP ÖZEL
(Isparta) – 1920’lerde?
ADİL ZOZANİ
(Devamla) - 3’üncü sıradadır 1920’lerde. Sayın Bakan buraya geldiğinde bir
açıklasın, Diyarbakır’ın bugün bulunduğu sırayı bir açıklasın.
RECEP ÖZEL
(Isparta) – On yıl öncesine göre iyi noktada.
ADİL ZOZANİ
(Devamla) – On yıl öncesini de açıklasın, bugünü de açıklasın. Ben bugünü
açıklayayım da on yıl öncesini Sayın Bakan açıklasın. Bugün Diyarbakır 73’üncü
sırada. 3 nerede, 73 nerede? 
Diyarbakır
yerinde saydı da diğerleri çok mu hızlı koştu? Diyarbakır’daki kaynağı,
Urfa’daki kaynağı alıp İstanbul için harcarsanız, Diyarbakır yerinde sayacak.
RECEP ÖZEL
(Isparta) – Ya “Bizim oradan o tarafa gidiyor.” diyorlar.
ADİL ZOZANİ
(Devamla) – Ha.
Bakın, iki veri
daha vereyim size. GAP bölgesini çok seviyorsunuz, çok ifade ediyorsunuz. Ben
çok zaman almamak için hemen girmeyeceğim ama GAP’la ilgili iki önemli açıklama
var. Biri, 2008’de şimdiki Cumhurbaşkanı, o zamanın Başbakanı Sayın Erdoğan ile
bugünkü Başbakan Sayın Davutoğlu’nun iki ayrı açıklaması var. Alın, kıyaslayın.

Ya, siz erken
unutuyor olabilirsiniz ama emin olun, bizim çok güçlü bir arşivimiz ve
belleğimiz var, unutmuyoruz. 2008’de Erdoğan ne demişse 2014’te Davutoğlu aynı
şeyleri söylemiş. Bir arpa boyu yol alınmamış. 2008’de GAP bölgesinde GAP
Projesi’nin sulama üniteleri itibarıyla gerçekleşmişlik düzeyi yüzde 13,5;
şimdi yüzde 17,28. Devlette daha sağlam veriler vardır, 1-2 puan yanılıyorsam
Sayın Bakan düzeltsin ama gerçeği bu. Ne yaptınız? Beş yıl içerisinde GAP
Projesi bitiyordu, Sayın Cumhurbaşkanı Erdoğan o dönem Başbakan sıfatıyla “Beş
yıl içerisinde bitiyor, 5 milyon kişiye istihdam yaratıyoruz.” diyordu.
Davutoğlu açıklıyor, tek fark ne biliyor musunuz? Tek farkı şu, diyor ki: “Biz
önümüzdeki dönemde bitiriyoruz, 3 milyon 800 bin kişiye de istihdam alanı
yaratıyoruz.” E, vallahi, şehirlerinizde, Kayseri’de, Bursa’da, Konya’da
işsizleriniz varsa bölgeye gönderin, Diyarbakır’a, Urfa’ya. Mademki Hükûmet…
İstihdam bakımından güzel, 3 milyon 800 bin kişi, dile kolay, bir ülke nüfusu
demek. Gönderin, varsa işsizleriniz gönderin, hemen başvursun, Urfa’ya
başvursun mesela; varsa işsizleriniz gönderin. Hükûmet vadetmiş, 3 milyon 800
bin kişiyi işe alacak ama sakın bu teklifimi ciddiye alıp hemen işsiz
gençlerinizi bölgeye yönlendirmeyin, sukutuhayale uğrarsınız. 
Bakın, işte
burada, işsizlik oranlarını söylüyorum iller bazında. Hükûmet yüzde 10,9 falan
diyor ya işsizliğe, Diyarbakır –resmî rakamları söylüyorum, güncel, resmî
rakam- yüzde 25, Batman yüzde 26,5; Siirt yüzde 27,2; Mardin yüzde 27,9;
Şanlıurfa, yüzde 28,5; işsizlik oranları. Bakın, Bakan bununla ilgiliydi. Bu
farkları ortadan kaldıracak, kalkınma programlarını takip edecek ve onların
uygulanmasını sağlayacak Sayın Bakan; ya, giderek dibe vuruyor, iş giderek
kötüleşiyor. Şimdi, öyle bir noktaya gelindi ki, öyle bir noktaya gelindi ki
devletin, üzerinde oynamalar yaparak bile gizleyemediği rakamlar işin
vahametini bize bir şekilde anlatıyor. Şunu beklerdik yani siyaseten doğal bir
beklenti durumuna gelmiş, her bir siyasetçi bakan olunca öncelikle kendi seçim
bölgesine, geldiği bölgeye bir iltimas geçer beklentisi olur.
HAYDAR AKAR
(Kocaeli) – Geçmemiş mi?
ADİL ZOZANİ
(Devamla) – Bakın, Sayın Yılmaz’ın Bingöl’e tek iltiması ne olmuş biliyor
musun? Bingöl Üniversitesindeki yöneticilerin zevküsefa içerisinde yaşamasına
olanak sağlamış ya da göz yummuş, bir şekilde kayırmış. 
HAYDAR AKAR
(Kocaeli) – Nasıl yani?
ADİL ZOZANİ
(Devamla) - Bakın, on gündür Bingöl Üniversitesi burada tartışılıyor, defalarca
bu kürsüde dile getirildi, Bingöl Üniversitesinin öğrencileri açlık grevine
girdi; Bingöl Milletvekili Kalkınma Bakanı Sayın Cevdet Yılmaz’ın ağzından bir
kelime, bir açıklama duyan oldu mu, bir açıklama, bir cümle açıklama duyan oldu
mu? 
RECEP ÖZEL
(Isparta) – Oldu tabii ki, sen duymamışsın. 
ADİL ZOZANİ
(Devamla) – Belki bu vesileyle, biz ifade ettik diye buraya geldiğinde bir
açıklaması olur. Ama olmadı. 
Peki, biraz önce
işsizlik verilerini verdim, Bingöl’ün biraz önce sıraladığım illerden durumu
farklı mıdır? İşsizlik yüzde 30’un üstünde. Bu söylediğim rakamlara ilişkin
olarak Sayın Bakanın elinin altında TÜİK’in Hükûmete özel olarak hazırlayıp
sunduğu verilerin tamamı vardır. Bizimle paylaşılmıyor, TÜİK bu verileri siteye
de koymuyor. Soru önergeleriyle soruyoruz, cevap vermiyorlar. Sayın Bakana
çağrımızdır, bu verilerin hepsini burada açıklasın. Sağlıkta bölgenin ya da
bölgeler arası yararlanma düzeyinin ne olduğunu, Sayın Bakana çağrımızdır, gelsin
burada açıklasın. 
Bakın,
teşvik paketleri düzenleniyor sürekli. Teşvik paketleri içerisinde 2011 yılına
kadar olan uygulamada Türkiye’nin 7 bölgesi içerisinde teşvik uygulamalarından
en az yararlanan 2 bölgesi, 6’ncı ve 7’nci sırada Doğu ve Güneydoğu Bölgeleri
yer alır; birisi yüzde 7, birisi yüzde 7,5. Sayın Bakan’ın bölgesi yüzde 5
yararlanmış teşvik yatırımlarından. Sonradan müthiş bir teşvik programı
çıkardılar. Müthiş teşvik programından yararlanma düzeyinde -ki 6 bölge
ekseninde yaptılar, 6 kategoride yaptılar- yine Sayın Bakanın bölgesi ne yazık
ki son sırada. Hodri meydan diyoruz! Varsa bizim bir yanlışımız, buyurun burada
tek tek kamuoyuna açıklayın, paylaşın, biz de bilelim ama sıralamalara ilişkin
olarak verdiğimiz verilerin hepsi devletin resmî verileridir.
Bakın,
Türkiye’nin tamamına yapılan yatırımları üst üste koyarsanız Hükûmetin sadece
İstanbul için öngördüğü yatırımları bulmuyor, karşılık bulmuyor. 
(Mikrofon
otomatik cihaz tarafından kapatıldı) 
ADİL
ZOZANİ (Devamla) – Tek bu veri bile bir bakanın istifasını gerektirir.
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim.
Söz
sırası, Cumhuriyet Halk Partisi Grubu adına Rahmi Aşkın Türeli, İzmir
Milletvekilinde.
Buyurun
Sayın Türeli. (CHP sıralarından alkışlar) 
CHP GRUBU ADINA
RAHMİ AŞKIN TÜRELİ (İzmir) – Teşekkür ederim Sayın Başkan.
Sayın Başkan,
sayın milletvekilleri; Halkların Demokratik Partisinin Kalkınma Bakanı Cevdet
Yılmaz hakkında vermiş olduğu gensoru önergesi üzerine Cumhuriyet Halk
Partisinin görüşlerini belirtmek üzere söz almış buluyorum. Bu vesileyle yüce
heyetinizi saygıyla selamlıyorum.
Sayın Bakan, bu
ilk gensoru önergeniz değil mi?
KALKINMA BAKANI
CEVDET YILMAZ (Bingöl) – Evet.
RAHMİ AŞKIN
TÜRELİ (Devamla) – Evet, burada, tabii, Kalkınma Bakanlığı, eski adıyla Devlet
Planlama Teşkilatı önemli bir kurum, Türkiye’nin en önemli kurumlarından biri.
Türkiye ekonomisinin ekonomik ve sosyal açıdan, ekonomik, sosyal, kültürel
sektörlerini kapsayan, buna ilişkin makro planlamasını yapan ve onun altında
sektörel, bölgesel boyutlarıyla geleceğe ilişkin perspektifleri ortaya koyan
bir bakanlık. Bu yüzden de çok önemli görevler icra ediyor. Bu yüzden de tabii,
Kalkınma Bakanlığının hazırladığı dokümanların prestiji de bizim için çok
önemlidir diye düşünüyorum. Kalkınma planları var; orta vadeli programlar,
yıllık programlar, gene aynı şekilde yatırım programları ve birçok sektörel ve
bölgesel bazda hazırlanan dokümanlar var. Tabii, bu dokümanların içinde hangi
amaç setinin yer aldığı yani Türkiye’nin, Türkiye ekonomisinin ekonomik, sosyal
hayatıyla birlikte nereden gelip nereye götürülmesinin planlandığı, buna
ilişkin amaç setinin nasıl oluşturulduğu, hangi araçların kullanılacağı,
hedeflerin neler olduğu ve bu hedeflere ulaşılıp ulaşılamadığı da tabii önemli
bir soru ve Kalkınma Bakanlığı olarak sizin de performansınızı belirleyecek
diye düşünüyorum. 
Bu açıdan da
baktığımda tabii ortada açıkçası parlak bir tablo yok. Genel anlamda
baktığımızda, bu hazırlanan makroekonomik planlamanın içinde var olan hem amaçların
hem de hedeflerin çok ciddi anlamda saptığını görüyoruz. Tabii, ben şunu
anlıyorum: Burada sadece belli hedeflere, belli amaçlara odaklanmış değiliz.
Bunlar, sonuçta, belli varsayımlar altında hazırlanıyor. Eğer o varsayım seti
yani bunların hazırlanmasına temel teşkil eden varsayım seti değişirse elbette
bu rakamlar da değişebilir. Ama bu rakamların işaret ettiği bir dönüşüm var
ortada yani Türkiye ekonomisinin yapısal dönüşümünü sağlama zorunluluğu var. Bu
açıdan da baktığımızda ne yazık ki AKP iktidarlarının on üç yıla yaklaşan
dönemi son derece olumsuz şekillenmiş ve bu anlamda da ciddi soru işaretlerinin
olduğu bir dönem. 
Şimdi, bir
kalkınma stratejisi önemli. Kalkınma stratejisi kendi altında birtakım alt
stratejiler içerir ve belli amaçlar içerir. Nedir? Örneğin, sağlıklı ve
sürdürülebilir bir büyümenin sağlanması önemlidir. Büyüme politikaları
çerçevesinde temellenir. İstihdamın artırılması ve işsizliğin önlenmesi gene
önemlidir; enflasyonun kontrol altına alınması, gelir dağılımının düzeltilmesi
ve yoksulluğun ortadan kaldırılması, bölgeler arası dengesizliklerin
azaltılması. 
Şimdi, bakın,
ben bunlara bakıyorum, biraz önce saymış olduğum ulaşılması hedeflenen 5 amacın
5’ine de baktığımda, AKP döneminde ne yazık ki bir iyileşme yok, tam tersi kötüleşme
ve Türkiye’nin var olan sorunlarının ağırlaşması söz konusu. Sağlıklı ve
sürdürülebilir bir büyüme yok. Büyümenin belli aralıklarla hızlandığını, iki
sene, üç sene üst üste yüksek büyümenin sağlandığını, arkasından da ekonominin
krize girdiğini ve reel anlamda ciddi daralmaların olduğunu biliyoruz. Bu,
Türkiye ekonomisinin bir problemidir geçmişten gelen çünkü dışa bağımlı bir
ekonomi, çünkü cari işlemler açığı veren ve onun finanse edilmesi ihtiyacı
içinde olan, gereksinimi içinde olan bir ekonomi ve bu açıdan da baktığınızda,
elbette dalgalanmalar olabilir. Ama önemli olan şudur: Türkiye ekonomisinin
bugün yüzde 6, yüzde 7’ler gibi bir ortalama büyüme hızına kavuşma ihtiyacı
vardır. 
Sayın Bakan, ne
yazık ki kriz sonrasında, 2008-2009 sonrasında, 2010-2011’de bir büyüme var,
büyüme hızında bir artış var ama ondan sonra 2012, kısmen 2013 ve 2014 yılında
da büyüme resmen duraklamış durumda. Yurt içi talebin büyümeye katkısı
neredeyse sıfır noktasında. Büyüme tamamen net ihracattan kaynaklanıyor. O da
şöyle: İhracat artışından değil, ithalat azalışından çünkü Türkiye ekonomisinde
hem üretim hem ihracat yapısı ciddi anlamda ara malı ithalatına bağımlı olduğu
için ekonomi büyüdüğü zaman ithalat da patlıyor, ekonomi daraldığı zaman
ithalat ihtiyacı azalıyor. Bunun sonucunda da, bir bakıyorsunuz, net ihracatın
büyümeye katkısı olmuş. Tabii, 2012 yılında altın ihracatının buna nasıl etki
ettiğini gördük. O dönem, biliyorsunuz, hep konuştuk bunları. Sonradan çıktı,
bütün hepsi, altın ihracatının altında… Biz söyledik bunları. İran’dan petrol,
doğal gaz alınıp bunların altınla ödendiğini söyledik. Önce inkâr edildi, ondan
sonra bunların hepsi ortaya çıktı ve arkasından da neler çıktı ortaya? Bu işin
içinde ne olduğu, kimlerin buradan nemalandığı, komisyonları, rüşvetleri, hepsi
çıktı ortaya. Yani baktığımız zaman ciddi bir problem var. 
İstihdamın
artırılması, işsizliğin azaltılması, ne yazık ki böyle bir durum yok. İşsizlik,
Türkiye ekonomisinin işsizliği yüzde 10’lar seviyesinde, âdeta bir stabilite
kazandı, bir durağanlık kazandı ve ben başka bir şey söyleyeyim Sayın Bakan:
Şimdi, bakın, işsizlik rakamları da, en son istihdam rakamları da açıklandı.
Ben Türkiye İstatistik Kurumunun yaptığı anketlere güvenmiyorum. Hanehalkı iş
gücü anketleri yüzde 100 yanlıştır Sayın Bakan, lütfen müdahale edin ve bunu
değiştirin, gerçek rakamları ortaya koyun çünkü Türkiye ekonomisinin
performansı belli. Son dört beş yıla bakıyoruz, istihdam artışı yılda ortalama
500 bin-600 bin civarında, 500 bin-600 bin ama şimdi bir bakıyorsunuz, 1 milyon
200 bin, 1 milyon 300 binlik bir artış var. Hem de ekonominin, yurt içi talebin
durduğu, özel tüketimin, hanehalklarının harcamadığı, firmaların, şirketlerin
yaptığı yatırım harcamalarının negatif olduğu bir dönemde böyle bir şeyin
olması mümkün değil. Bu bizim Türkiye ekonomisini doğru biçimde analiz etmemizi
de engelliyor. Bu açıdan bunların ciddi anlamda gözden geçirilmesine ihtiyaç
var. Gerçek rakamları görmek istiyoruz, gerçek rakamları görmek istiyoruz. Yani
Türkiye’de istihdam artışının ne olduğunu, bu rakamları görmek istiyoruz ve
bunun üzerine analizimizi yapmak istiyoruz. 
Enflasyonun
kontrol altına alınması… Hangi enflasyon kontrol altına alındı? 2006 yılından
beri enflasyon hedeflemesinde -daha önce zımni, örtülü enflasyon hedeflemesi
vardı, sonra açık enflasyon hedeflemesinde- neredeyse her yıl yüzde 50-yüzde
100’ler arası bir sapmanın olduğu bir Türkiye ekonomisi bu. Böyle bir şey
olabilir mi? Almışsınız, Merkez Bankası bağımsız, ona belli hedef setini
vermişsiniz, hedefler belirlenmiş, ondan sonra elindeki araçları da Merkez
Bankası kullanıyor ama bakıyorsunuz ciddi sapmalar var. Tabii, bu sene, şu
anda, yakın bir zamanda yaşadığımız Merkez Bankası üzerindeki spekülasyonları
söylemiyorum. Onlar, tabii, daha da vahim çünkü sonuç itibarıyla Hükûmet Merkez
Bankasıyla beraber hedefleri ortak belirliyor ama hedefler belirlendikten sonra
o hedefe ulaşmak için gerekli araçları kullanma yetkisi Merkez Bankasınındır. O
açıdan da Cumhurbaşkanının müdahaleleri, onun da sonrasında diğer bakanların
müdahaleleri son derece talihsiz müdahalelerdir ve bunun sonucunda da döviz
kurunu bilmem ne seviyelere çıkarmıştır şu anda, 2,60’ların üzerine
çıkarmıştır. Ee, böyle bir şey olabilir mi? Bunun ekonomiye maliyeti nedir, kimler
kaybetmiştir bu sürecin içinde ve ondan sonra da birtakım tartışmalar,
ekonomistlerin bile baktığı zaman güldüğü tartışmalar; neymiş “Faiz mi
enflasyonu belirler, enflasyon mu faizi?” Sayın Bakan, bunlar iktisat
fakültelerinde birinci sınıfta okutulan şeyler. Para politikası aracı olarak
faiz belirlidir ama faizi düşürerek yatırımı artıramazsınız. Faiz, elbette bir
maliyet unsuru olarak önemlidir ama esas itibarıyla yatırımcı, yatırım yapacağı
zaman kısa döneme bakmaz, uzun dönemli faiz oranına bakar, üç yıl, beş yıl, on
yıl sonraya bakar, talep projeksiyonuna bakar, yurt içinde talep ne olacak ona
bakar, ihracat yapabilecek mi ona bakar, istikrar var mı ekonomide ona bakar ve
bütün bunlara göre karar verir ve uzun dönemli faiz hadlerine göre karar verir
ve siz müdahale ettiğinizde ekonomideki beklentileri olumsuz yönde etkileyerek
bu ulaşılması gereken sonucun çok daha olumsuzunu ortaya çıkartırsınız. 
Şimdi,
tabii, gelir dağılımının düzeltilmesi, yoksulluğun ortadan kaldırılması; bu
alandaki durum ortada. Türkiye’de yoksulluk derinleşiyor. TÜİK, bunun farkında
ve 2009 yılından beri yoksulluk, eski bildiğimiz anlamda “mutlak yoksulluk”
dediğimiz gıda yoksulluğu ve gıda artı gıda dışı yoksulluğu hesaplamıyor. İşte,
1 dolar, 2,15 dolar, 4,30 dolar hesabı var; ee, zaten cari hesapta bunlar cari
millî gelirle yapılıyor. 
Değerli
milletvekilleri, zaten cari olarak millî gelir artıyor; fiyatlar da bunun
içinde, sadece büyüme hızları yok ki. Şu anda Türkiye’de, baktığınızda,
bunların altında kimsenin kalmamış olması bir şey ifade etmiyor. Türkiye’de
ciddi anlamda gelir dağılımı sorunu ve yoksulluk sorunu vardır ve bölgeler
arası dengesizlik de ciddi biçimde azalmamakta, üstelik artmaktadır. 
Tabii
bu nasıl bir ihtiyaç doğuruyor? Ekonomide maliye politikası, para politikası,
gelirler politikası, sektörel politikalar, bölgesel politikalar, yatırım teşvik
politikaları, destekleme politikaları, bunların hepsinin bir uyum içinde, bir
arada yürütülme ihtiyacını ortaya koyuyor. Ama ne yazık ki bu açıdan da
baktığımızda ciddi bir uyum görmüyoruz. 
Onuncu
Kalkınma Planı hazırlandı, 2014-2018 yıllarını kapsıyor. Onun içinde de 25
öncelikli dönüşüm programı vardı. Bir baktık, Hükûmet birdenbire buna bir hamle
yaptı, üst üste açıklanan paketler, paketler… İyi ama arkadaşlar, zaten bunlar
vardı, değerli milletvekilleri bunlar zaten Onuncu Kalkınma Planı’nın içinde
vardı. Sizin bunu, on iki yılı geçen, on üç yıla giden iktidarınızda, önceden
yapmış olmanız gerekiyordu. Bunları söyledik, dedik ki: 2001 krizi sonrası,
ekonomilerin canlı olduğu, büyüme hızlarının arttığı, diş ticaret hacminin
arttığı, uluslararası likiditenin bol olduğu bir dönemdi. Türkiye de burada, o
likiditeden yararlanarak, dışarıdan gelen o paradan yararlanarak -çünkü açığı
var, açığı tamamlamak için sermaye ithal etmek zorunda- onları alarak ekonomide
büyüdü. Ama bu büyüme gerçek bir büyüme değildi. Bu büyüme kendi
kaynaklarımıza dayanan bir büyüme değildi. Bu büyüme âdeta taşıma suyuyla
değirmen döndürmek anlamına gelen bir büyümeydi ve onun sonucunda da sermaye
hareketlerinde bir kesinti, bir sınırlanma, bir kısıtlama olduğu zaman
birdenbire Türkiye ekonomisi önceki dönemlerle hiç karşılaştırılmayacak şekilde
–ki 2002-2007 dönemini o açıdan karşılaştırıyorum- ciddi bir anlamda kriz içine
girdi ve AKP, bu dönemde Türkiye'nin yapısal problemlerini çözmedi. Yurt içi
tasarruf geriledi. Tasarrufların millî gelir içindeki payı 1990’lı yılların
ortalamasını veriyorum –hem içinde 1994 krizi vardır hem de 1999 yılındaki
daralma vardır- yüzde 23 ama sizin döneminizde ortalama yüzde 15’lere, hatta
bazı yıllar yüzde 12’lere, 11’lere kadar indi. Cari işlemler açığı arttı, yüzde
10’lara dayandı. Cari işlemler açığının elbette değişik nedenleri var. Bunun
içinde petrol ve enerji fiyatlarındaki artış da var ama tek neden bu değil.
Esas nedeni, cari işlemler açığının artışı, Türkiye ekonomisinin dışa bağımlı
bir model içinde, yüksek faiz düşük kur sarmalı içinde, dışarıdan gelen
sermayeyle büyümesine dayanan bir modeldi ve bu da Türkiye'de ihracatı
azaltırken, ithalatı patlattı ve cari işlemler açığı yarattı. Yani başka bir
anlamda, Türkiye’de üretimin ve ihracatın ara malı ithalatına bağımlılığı arttı
ve bunun sonucunda dış borçlar arttı. Bakın, sık sık yapıyorsunuz o
kıyaslamaları, 1923 döneminde 2002’ye kadar -ben de yapayım- 130 milyar
dolardı, bunun içinde Osmanlı İmparatorluğu’ndan kalan borçlar vardı, 1954
yılına kadar ödenmeye devam edildi. Bunun içinde kurulan KİT’ler vardı,
Sümerbanklar, Etibanklar, şeker fabrikaları, çimento fabrikaları ama siz
geldiniz on iki buçuk yıl, on üç yıla yaklaşıyor, bir baktık, nereye, 400
milyar dolara çıktı. Ve bunun içinde, bu dönem içinde de 62 milyar dolarlık bir
özelleştirme yapılmış olmasına rağmen. Yani, baktığınız zaman, cari işlemler
açığı problem. İş gücüne katılım oranı hâlâ yüzde 50’ler seviyesinde. Yani
çalışma çağındaki nüfusun ancak yarısı iş gücüne katılabiliyor, böyle bir şey
olabilir mi? Vergi yapısı ciddi anlamda dolaylı vergiler üzerine kurulu;
ekonomi büyüdüğü zaman vergiler artıyor, ekonomide bir daralma olduğu zaman vergiler
birdenbire düşüyor. Öyle bir model yaratılmış ki son derece sağlıksız bir model
ve aynı zamanda da gelir dağılımını bozan bir model.
Türkiye’de
imalat sanayisi ki lokomotif sektördür, imalat sanayisinin hem üretim hem
ihracat yapısına baktığımızda şunu görüyoruz: Daha çok, düşük ve ortanın altı
teknolojili sektörlerin ağırlıkta olduğu bir yapı, üçte 2’sini bu oluşturuyor.
Yüksek teknolojili sektörlerin payı, toplama 100 dediğimizde, içsel dağılımına
baktığımızda, yüzde 3’ler seviyesinde. Bununla Türkiye nasıl katma değeri
yüksek mal ve hizmet üretecek? Bununla Türkiye nasıl yurt dışıyla rekabet
edecek? Nasıl büyüyecek? Nasıl gelişecek? Nasıl refahını artıracak, gelir
dağılımını düzeltecek, yoksulluğu azaltacak? Böyle bir şey yok arkadaşlar,
böyle bir şey yok. Özet olarak, Türkiye’nin yapısal problemleri AKP döneminde
çözülmemiş, aksine ağırlaşmıştır. 
Son olarak
KOBi’ye geleyim. Gensoruda da, gensoru önergesinde de gerekçede vardı
KOBİ’lerle ilgili. Bakın, Türkiye’de KOBİ’lerin sayısı, TÜİK’in açıkladığı
rakamlar bunlar, veriyorum: 2 milyon 646 bin 117’dir. Çalışan sayısı bakımından
toplam girişimlerin yüzde 99,8’i -neredeyse yüzde 100’ü arkadaşlar- istihdamın
yüzde 75,8’i -dörtte 3’ü- katma değerin yüzde 54’ü, yatırımların yüzde 53’ü ve
ihracatın yüzde 59’unu KOBİ’ler yapıyor. Ama “KOBİ” dediğimiz zaman, KOBİ’yi
kendi içinde bir bütünlük olarak düşünmeyin. KOBİ tanımına baktığımızda,
çalışan sayısı, yıllık net satış hasılatı ve yıllık mali bilançoya göre
KOBİ’lerin bir ayrımı var. Çalışan sayısı üzerinden gittiğimde, mikro
işletmeler var, 1 kişi ile 9 kişi arasında işçi çalıştıran, kişi çalıştıran
firmalar mikro işletmeler olarak geçiyor. 10 ila 49 işçi çalıştıranlar küçük
işletmeler, 50 ile 249 arasında işçi çalıştıranlar orta ölçekli işletmeler. Yani,
aslında üç ayrı grup var ve bu üç ayrı grubun da kendi içinde sorunları aynı
değil ve otomatikman bunların finansmana ulaşımları aynı değil, pazarlama
desteklerinden yararlanması aynı değil ve bunların da bu açıdan böyle bir
yapıda nedir kendi içlerinde dağılım ona bakmak lazım. Bakın, mesela ben birkaç
rakam vereyim. “KOBİ” dediğimiz zaman, KOBİ, temel anlamda ekonominin neredeyse
çoğunluğunu, hemen hemen hepsini oluşturan işletmelerden bahsediyoruz ama
ekonomi içindeki ağırlığı o kadar değil. KOBİ’lerin ciddi anlamda desteğe
ihtiyacı var. Bakın, ihracat yapan KOBİ sayısı 50 bin. Biraz önce söyledim, 2,6
milyon KOBİ var; esnaf, sanatkâr, KOBİ, bütün o kapsamları, mikro ölçek, küçük
ölçek, orta ölçek diye baktığımda yüzde 1,9’u, yüzde 2’si ancak ihracat yapıyor,
dış pazarlara açılabiliyor. 
KOSGEB destek
programları var. Destek sayısı 2012 yılında -2012’yi veriyorum çünkü 2014’te
TÜİK’in açıkladığında 2012 rakamları var KOBİ’lere ilişkin- 27.161, destek
miktarı 293,5 milyon TL, KOSGEB desteklerinden yararlanan KOBİ sayısı yüzde 1,
Sayın Bakan, yüzde 1. Yani, “KOBİ destekleri artıyor.” diyorsunuz. KOBİ
destekleri artmıyor. Yani, baktığınız zaman rakam olarak artıyor ama bütün
KOBİ’lere baktığınızda, 2,6 milyon işletme, buradan geçinen milyonlarca insanı
düşündüğümüzde görüyoruz ki sadece yüzde 1’lik, yüzde 2’lik bir kitle bu
finansmandan yararlanıyor, ihracat yapıyor, dış pazarlara açılıyor. Bu açıdan
da gerçekten o “KOBİ” kavramı içinde özellikle hem mikro işletmeler için hem de
küçük ölçekli işletmeler için de ciddi tedbirlerin alınması ihtiyacı var. 
KOBİ’ler önemli,
esnek üretim yapıları var, değişen piyasa koşullarına hızlı uyum yetenekleri
var, bölgesel kalkınmada roller oynuyorlar, istihdamın artırılması ve
işsizliğin azaltılmasında da önemli rolleri var ama KOBİ’lerin ciddi sorunları
var. Bir tanesi kurumsallaşma sorunu. Bu ne demek? Kurallara ve ilkelere bağlı
bir sistem kurulması demek yani amaç ve hedeflere uygun bir örgüt yapısının
oluşturulması, iş ve görev tanımının yapılması, işletme içi süreçlerin
yönetimi, denetimi ve raporlanması. Bu açıdan baktığımızda, Türkiye'nin çok
ciddi bir kurumsallaşma sorunu var. Buna ilişkin olarak ne yaptınız Sayın
Bakan? 
Yetersiz sermaye
yapıları var. Bu, aynı zamanda da finansman sorunlarını ortaya getiriyor. Çünkü,
banka kredilerinden yeterince yararlanamadıklarını söylüyorum, biraz önce de
söyledim. Bunda, tabii, KOBİ’lerin belli bir kesiminin kayıt dışı olmasının da
etkisi var. Kayıt dışı olduğu için, doğal olarak, gidip kredi alamıyor yani
onun bankacılık sisteminden, finansmanından yararlanamıyor. Ya bankaların
istediği belgeleri veremiyor ya teminat gösteremiyor ve bankalar da genelde
büyük işletmeleri tercih ediyor. Böyle bir yapı içinde KOBİ’lerin, özellikle
küçük işletmelerin -daha da küçük KOBİ içindeki- daha çok işçi çalıştıran değil
ama daha küçük KOBİ’lerin ciddi problemleri var. 
Nitelikli eleman
eksiklikleri var, en önemli problemlerden birisi. Ya farkında değiller bunun ya
da maliyetini karşılayamıyor. Nitelikli eleman almak demek sonuçta belli maliyetlere
katlanmak demek, ona gerekli çalışma ve iş yaşamını kurmak demek. E, nitelikli
eleman olmadığı zaman o KOBİ’nin bir şey sağlayabilmesi mümkün değil. 
Yenilikçilik
faaliyetleri zayıf, yeni bir alana girme oranları düşük, yeni ürün
geliştirmeleri zayıf, AR-GE harcamaları düşük, teknoloji getiremiyorlar Sayın
Bakan yani böyle bir yapının içinde KOBİ’ler kendi yağlarıyla kavruluyor ve siz
de Hükûmet olarak buna ilgisiz kalıyorsunuz. 
Markalaşma
problemi var, katma değeri düşük mal ve hizmet üretimi yapıyor çoğunluğu ve
işletmelerin büyük bir çoğunluğunun herhangi bir kalite belgesi yok, kalite
standartlarına göre üretim yapmıyor arkadaşlar.
Pazarlama
sorunları var, dış pazara açılım zayıf, ihracat bilinçleri düşük. E, bütün
bunlara baktığınızda çok ciddi problemleri olan bir KOBİ sektörüyle karşı
karşıyayız ama ne yazık ki alınan tedbirler yetersizdir. AKP iktidarları
döneminde hem ekonomi genel anlamda kötüye doğru gitmiştir, yapısal problemler
ağırlaşmış hem de KOBİ’lerin problemleri çözülmemiştir.
CHP iktidarında
biz üretime ve yatırıma dayalı, katma değeri yüksek mal ve hizmet üreten ve
geliri adaletli paylaşan bir ekonomiyi tesis edeceğiz. Bu açıdan da KOBİ’lere
özel önem veriyoruz. Esnaf
ve KOBİ’ler bakanlığı kurulması Cumhuriyet Halk Partisi iktidarında ilk
gerçekleştireceğimiz sözlerimizden, vaatlerimizden biridir. Halkbankı
KOBİ’lerin ve esnafın ihtisas bankasına dönüştüreceğiz ve KOBİ’lerin ayakta
kalmasını ve Türkiye ekonomisine entegrasyonlarını ve dışa açılmalarını
sağlayacağız diyorum.
Teşekkür
ediyor, saygılar sunuyorum. (CHP sıralarından alkışlar) 
BAŞKAN
– Teşekkür ediyorum.
Şimdi
söz sırası, Adalet ve Kalkınma Partisi Grubu adına Cahit Bağcı, Çorum
Milletvekili.
Buyurun
Sayın Bağcı. (AK PARTİ sıralarından alkışlar) 
ADALET
VE KALKINMA PARTİSİ GRUBU ADINA CAHİT BAĞCI (Çorum) – Sayın Başkan, değerli
milletvekilleri; sizleri saygıyla selamlıyorum. 
Bugün
gündemimizde, HDP’nin, Sayın Kalkınma Bakanımızla ilgili olarak, gerekçesinde
iddia edilen uygulanan kalkınma stratejilerinin yaratmış olduğu sorunlar ve
doğal kaynakların sermayenin kullanımına sokulması, kalkınma planlarının
hazırlanmasında halk katılımının yer almadığı, GAP’ta sulama projelerinin
yapılamadığı ve KOBİ’lerin finansmana erişim sorunlarının iddia edildiği bir
gensoru verilmiştir. Bununla ilgili düşüncelerimi sizlerle, AK PARTİ Grubu
adına, arkadaşlarım adına paylaşmak istiyorum. 
Değerli
arkadaşlar, tabii ki bazı politikaları eleştirirken eleştirdiğiniz konuyla
ilgili argümanlarınızın daha önce söylediklerinizle de tutarlı olması lazım.
Sizler hatırlarsınız -ben sekiz yıldır bu Parlamentodayım- BDP’den arkadaşlar
-şu anda HDP Grubu olarak milletvekili arkadaşlarımız- zaman zaman bu kürsüye
çıktıklarında çeşitli vesilelerle –bu, yeri geldiğinde Meclis araştırma
önergesi vererek, yeri geldiğinde de çeşitli kanunlarla ilgili- görüşlerini
ortaya koyarken Doğu ve Güneydoğu Anadolu Bölgelerinde yatırım yapamamanın,
istihdam üretememenin eleştirisini Hükûmetimize getirmişlerdir. 
Şimdi gensoruyla ilişkili bakıldığında, bölgede yapılan,
yapılması planlanan rüzgâr enerjisinin, güneş enerjisi panellerinin veyahut da sulama
projelerinin doğada yarattığı tahribatla ilişkilendirilmesini burada çelişki
olarak gördüğümü belirtmek istiyorum. Tabii ki birtakım yatırımları yaparken
doğada istenmeyen malzeme alımı gerçekleşiyor. Örneğin yol yapımıyla alakalı
olarak malzeme almak durumundasınız veyahut da bir yerden kanal geçireceksiniz,
tünel yapmak durumundasınız. Hâliyle o coğrafyada birtakım oynamalar
yapılmaktadır. Ama bu oynamaların yapılmasını, sermayeye doğal kaynakların
veyahut da coğrafyanın peşkeş çekilmesi olarak değerlendirmek son derece
tutarsızdır.
Ben, zaman zaman
bu kürsüde özellikle Sayın Veysel Eroğlu’nun Türkiye’de ormanlaşma alanında ve
çevre duyarlılığı konusunda -geçen dönemde Çevre Bakanı olarak görev yapıyordu-
yapılan faaliyetlerin, AK PARTİ iktidarlarında bir önceki yıllarla
kıyaslandığında son derece, 2’ye, 3’e katlayan çevre duyarlılığı yönünde ve
özellikle ağaçlandırma, ormanlaştırma, erozyonla mücadele, toprak koruma
faaliyetlerinin yapıldığını sizler de hatırlıyorsunuz. Ben bu konulara
girmeyeceğim. 
Ancak bu
gensorunun gerekçesinde ortaya konulan özellikle katılımcı bir yaklaşımla
kalkınma politikalarının veyahut da genel anlamda politikaların yapılmadığı
gerekçesini, gensorunun bence en zayıf yönü olarak gördüğümü belirtmek
istiyorum. 
Şöyle ki: Az
önce, benden önceki konuşmacı arkadaşlar da söylediler, Kalkınma Bakanlığı
öncesinde Devlet Planlama Teşkilatı aracılığıyla -ki benim de uzun yıllar
çalıştığım kurumda- hem özel ihtisas komisyonlarının hazırlanmasında hem de
kalkınma planlarına altlık oluşturan bu çalışmaların yapılmasında tam da iddia
edilenin aksine katılımcı bir anlayışla bu çalışmalar yapılmıştır.
Bakın, değerli
arkadaşlar, Onuncu Kalkınma Planı, Kalkınma Bakanlığının koordinasyonunda
katılımcı bir yaklaşımla 2010 yılında bir plan hazırlık çalışmasıyla
başlatılmış ve Başbakanlık genelgesiyle makroekonomik, sektörel ve bölgesel
düzeyde 66 adet özel ihtisas komisyon raporunun çalışmalarıyla işe
başlanmıştır. Söz konusu komisyonlarda 3 bini aşkın akademisyen, kamu çalışanı,
özel kesim, sivil toplum kuruluşu temsilcisi bir araya gelerek çalışmalara
katkı vermişlerdir. Planın hazırlık çalışmaları yerel düzeyde de
sürdürülmüştür. Bu kapsamda, kalkınma ajansları aracılığıyla mahalli idarelerin
ve yerel aktörlerin, Türkiye’nin kalkınma öncelikleri konusunda görüşleri
alınmıştır. Plan metninin oluşmasında Kalkınma Bakanlığının elli yılı aşan
planlama deneyiminden, özel ihtisas komisyonu raporlarından; iş dünyasıyla,
sivil toplum kuruluşlarıyla, düşünce kuruluşlarıyla, akademik çevrelerle, kamu
ve özel sektör temsilcileriyle yapılan istişare toplantılarının sonuçlarından
yararlanılmıştır. Çanakkale’den Ağrı’ya, Iğdır’dan Sinop’a kadar tüm
illerimizde anket, mülakat, yazılar alınmış, toplantılar yapılmış, 7.200’ü
yerelden 10 bini aşkın kişi ve kuruluştan Türkiye’nin kalkınma öncelikleri
konusunda görüş ve öneriler alınarak Onuncu Kalkınma Planı’nın yol haritası
oluşturulmuştur. 
Ben bazı
rakamları, tablodaki rakamları sizlerle paylaşmak istiyorum. 3.038 kişiyle
görüşme yapılmış, değerli arkadaşlar; kamu sektöründen 1.295 kişi, özel
sektörden 425 kişi, sivil toplum kuruluşlarından 547 sivil toplum kuruluşu
temsilcisi, akademik dünyadan 500, uluslararası kuruluşlarımızdan 28, yerel
yönetimlerden 126 temsilci, sosyal kesimlerden, sendikalardan 77, kamu
sermayeli şirketlerden 16, işveren temsilcilerinden 15, barolardan da 6
temsilci bu çalışmalara katılmıştır.
Bir diğer konu:
Değerli arkadaşlar, şu anda kalkınma ajansları 26 bölgemizde faaliyet
göstermektedir ve her ilimizde de bağlı bulunduğu kalkınma ajansına bağlı
çalışan bir destek ofisi vardır. Planlı yılların başladığı 1960’larda olduğu
gibi, merkezden planlama ve politika üretmenin sıkıntılarını Türkiye
yaşamıştır. Bu çerçevede, kalkınma ajanslarının kuruluşuyla birlikte her ilin
valisi, belediye başkanı -ki burada az önce HDP’den konuşan Sayın Zozani ifade
etti bir katılımın olmadığını ki gensoru gerekçesinde de yazıyor- HDP’li
belediye başkanlarının da içinde olduğu kalkınma ajansı yönetim kurulu ve aynı
şekilde, o kalkınma ajansının bağlı bulunduğu ildeki bütün sivil toplum
kuruluşları, il genel meclisi başkanları, rektörler kalkınma kurulunda görüş,
öneri, düşüncelerini yansıtmaktadırlar ve o bölgenin stratejisine, eylem planlarına
ve master planlarının hazırlanmasına katkı sunmaktadırlar. Her ilin ihtiyaç ve
öncelikleri ortaya konulmakta, o bölgeye yönelik özellikle gelişim evreleri,
gelişim hedefleri belirlenmektedir. İllere yönelik olarak şu anda elimizde plan
ve stratejiler mevcuttur kalkınma ajansları tarafından yapılan. İddia edilen
“Program hazırlanırken halkın görüşü alınmamaktadır.” tezi ya ülkemizde olup
bitenin görülmediği ya da anlamakta zorlanıldığı anlamına gelir. Ben
arkadaşlara bir gün illerde ki bu, Van’da Doğu Anadolu Kalkınma Ajansı
olabilir, Dicle olabilir, Fırat olabilir veyahut da İpekyolu, Karacadağ,
hangisini istiyorlarsa veyahut da Ankara Kalkınma Ajansı olabilir, Çukurova
olabilir, buyurun gelin Samsun’a, Orta Karadeniz Kalkınma Ajansı olabilir, size
yapılan çalışmalar hakkında bilgi versinler, brifing versinler, ne tür bir
katılımcılıkla bu çalışmaların yapıldığını çok daha somut bir şekilde anlama ve
izleme imkânı bulabilirsiniz. 
25 dönüşüm
programıyla alakalı olarak Sayın Günal da söylediler, Sayın Türeli de
konuşmasında ifade etti. Değerli arkadaşlar, Onuncu Kalkınma Planı’na altlık
sağlayan 25 dönüşüm programının 1.300 eylem planına dönüşmüş olmasından aslında
memnuniyet duymanız gerekir. Sizin hem bu Hükûmet programlarının okunmasında
hem her yıl bütçe görüşmelerinde ifade ettiğiniz bir şey vardı ki bu da nedir?
“Yapısal sorunlara çözüm üreten bir Hükûmet programı değil.” veyahut da
“Kalkınma planı yapısal sorunlara çözüm üretmiyor.” Nedir yapısal sorunlar?
“Cari açığı azaltmıyor, ithalata bağımlılığa bir çare oluşturmuyor,
tasarrufları artırmıyor.” veyahut da “Nitelikli iş gücüne çare üretmiyor.” gibi
bir eleştiri getiriyordunuz. İşte, 1.300 eylem planı burada, her bir sektörle
ilgili ortaya konulan eylem planında ilgili kuruluş, sorumlu kuruluş, koordinatör
kuruluş en ince detayına kadar, âdeta kılcal damarlarına kadar ekonomiye ve
piyasalara inen bir strateji, bir eylem planı ortaya konulmuştur. Bundan
Türkiye adına, kurumlarımız adına, geçmişte elli yıllık tecrübeyi Kalkınma
Bakanlığı bünyesinde… 
Sataşan
arkadaşlardan “Devlet Planlama Teşkilatı ölmüştür, Kalkınma Bakanlığı sıradan
bir bakanlığa dönüşmüştür.” şeklinde ifadeler oldu. Kesinlikle bu doğru
değildir. Kalkınma Bakanlığı, hâlâ hükûmetlere müşavirlik yapan, Türkiye’nin
orta ve uzun vadeli geleceğine yönelik stratejileri, eylem planlarını ortaya
koyan, politika üreten bir kurum olarak daha da üst düzeyde, makro bir bakış
açısıyla, gözle, bütün tarafları dinleyen, gözleyen, izleyen ve uygulamaya
koyan bir bakanlığa dönüşmüştür. 
Bu açıdan, 25 dönüşüm programının Sayın
Başbakanımız tarafından detaylarıyla açıklanmış olması Türkiye adına memnuniyet
verici bir durumdur. Sizler de bunu inceleyerek her bir dönüşüm… 3 defa
açıklama yapıldı, sizin de açıklanan 3 dönüşüm programının içeriğine girerek
“Filanca dönüşüm programının şu numaralı eylem planı sağlıklı değildir.”
şeklinde bir değerlendirme yapmanızı daha doğru bulduğumu ifade etmek
istiyorum. Zira, politikalar, beraberinde enstrümanlarıyla ancak sağlıklı bir
şekilde yol alabilirler veyahut da uygulanabilirliğin gerçekleşebilme imkânı o
şekilde daha uygun olur diye düşünüyorum.
KOBİ’lerle
alakalı olarak gensoruda iddia edilen bir konu var, onunla ilgili olarak da
şunu söylemek istiyorum: Bu arada kalkınma ajansları tarafından dört yılda 81
ilde toplam 1,9 milyar TL hibe desteği verilmiştir arkadaşlar. Bunun yüzde
56’sı KOBİ’lere verilen destektir. Yani bildiğimiz, bankalar aracılığıyla
veyahut da KOSGEB aracılığıyla verilen kredilerin dışında, son dört yılda 1,9
milyar TL’nin yaklaşık 1 milyar TL’si KOBİ’lere yüzde 50’ye varan hibe desteği
olarak yararlandırılmıştır ki bu haksızlığı da kabullenmemiz mümkün değildir. 
Gensoruda, 10
milyon ailenin yoksulluk yardımlarıyla yaşamaya mahkûm edildiği tezi yer
almaktadır. Eğer siz bunu, bu sosyal devlet anlayışını veyahut da sosyal
yardımları veyahut da sosyal adaleti sağlama çabalarını, Hükûmetin
uygulamalarını, engelliye, yaşlıya, dula, muhtaca, asker ailelerine yapılan bu
yardımları, genel sağlık sigortası gibi kapsamları bir muhtaçlık kültürü olarak
görüyorsanız bu sizin yaklaşımınızdır ancak bu, bizim anlayışımızın farkını
sadece ortaya koyar. Biz, nerede bir kimsesiz varsa nerede bir âciz varsa,
yardıma muhtaç varsa, korunması gereken insan varsa, sosyal adaletin ve sosyal
devlet olmanın gereği onlara sahip çıkmaya devam edeceğiz. (AK PARTİ
sıralarından alkışlar)
Sosyal yardımlar
ve harcamalarla ilgili olarak gayrisafi yurt içi hasıladan 2002’de 825 milyon
TL ayrılmışken bugün bu rakam 26,5 milyar TL’ye ulaşmıştır ancak bu, bu durumu,
bu muhtaçlığı, muhtaçlığa mahkûm edildiği tezini kesinlikle doğrulamaz çünkü
kişi başına düşen günlük harcama, değerli arkadaşlar, bunu bütçe görüşmelerinde
de detaylı olarak konuştuk; 2002’de 4,3 doların altında yaşayan nüfus,
nüfusumuzun yüzde 30’u idi; aynı şekilde, açlık sınırı sayılan kişi başı günlük
harcaması 2,25 doların altındaki nüfusumuz 2002’de yüzde 3 idi ama bugün 4,30
doların altında harcama yapan bir nüfus neredeyse kalmamıştır. Gelir
dağılımındaki eşitsizliği ancak bu şekilde ortadan kaldırabilirsiniz. Sayın
Başbakanımızın, Maliye Bakanımızın bütçe görüşmelerinde de ifade ettiği gibi,
küresel mali krizin devam ettiği yıllar dâhil, son yedi yılda ülkemizde 5,7
milyon kişiye istihdam yaratılmıştır. Bu, gelir dağılımında hızla düzelen ve
orta sınıfı genişleyen bir Türkiye’nin fotoğrafıdır. Büyümenin kapsayıcı
olması, gelir dağılımındaki adaletin sağlanması, refahın bölgeler arasında
dengeli dağılması hükûmetlerimizin öncelikleri olmuştur. 
Hızlı büyümenin
toplumun tüm kesimlerine olumlu yansıdığının en somut göstergesi ise en zengin
yüzde 10’luk kesim ile en yoksul yüzde 10’luk kesimin karşılaştırılmasıdır.
2002’de en zengin yüzde 10’luk kesimin geliri en yoksul yüzde 10’luk kesimin
gelirinin 18 katı iken bu oran 2013 yılında 11 kata düşmüştür. İnsani gelişme endekslerine
göre, Türkiye 187 ülke arasında 69’uncu sıradadır. Gelir eşitsizliğini
azaltarak sosyal gelişmeyi sağlamaya çalışan bir iktidar olmuştur.
Değerli
arkadaşlar, ben son olarak GAP bölgesiyle ilgili değerlendirmeleri de sizlerle
paylaşmak istiyorum. Sayın Kaplan konuşmasında söyledi; GAP başlangıçta tabii
ki, bölgenin özellikle su ve toprak kaynaklarının gelişmesine dayalı bir
program olarak ele alınmıştı ancak yeni açıklanan, Sayın Başbakanımız
tarafından Mardin’de açıklanan planla GAP bir bölge gelişme planına
dönüşmüştür. Yani, GAP bölgesine yönelik olarak bu aşamada bütün yönleriyle bir
bölgesel gelişme planı; hastaneleriyle, yollarıyla, barajlarıyla,
toplulaştırmasıyla, sosyal yardımlarıyla, OSB’leriyle, çevre yatırımlarıyla
bütünsel anlamda bir bölgesel kalkınma programına dönüşmüştür. 
Diyarbakır’la
alakalı burada bir husus ifade edildi. Ben de çıkmadan önce bilgileri aldım.
Değerli arkadaşlar, “Diyarbakır’da hiçbir şey yapılmadı.” diye ifade edildi.
Kanalizasyon olan köy sayısı Diyarbakır’da 2002 öncesinde son derece
sınırlıyken -ki bu 50’ye yakın köyken- bugün 425 köyümüzün kanalizasyona
kavuştuğunu, içme suyu giden köyümüzün 1.500’ün üzerinde olduğunu ve son on üç
yılda da 15 milyar TL’lik bir yatırımın Diyarbakır’da yapıldığını belirtmek istiyorum.
Hakeza,
sulamalarla alakalı olarak ifade etti gene Sayın Kaplan “Bir şey yapılmadı.”
diye, ki önergede de yüzde 17 olarak sulama yatırımlarının yapılabildiği ifade
edilmektedir. Ceylanpınar bölgesiyle ilgili sulama projesi ihale edilmiştir,
700 bin dekar alan sulanacaktır, yapımı devam ediyor. Aynı şekilde, Viranşehir
sulama projesi de 355 dekar araziyi sulayacak olup ihalesi yapılmıştır,
önümüzdeki günlerde de yapımına başlanacaktır.
Ben, bu çerçevede, Kalkınma Bakanımızla
alakalı gensoruda hem Onuncu Kalkınma Planı’nı hem dönüşüm programlarını hem de
GAP Projesi sonrasında GAP bölgesine yönelik olarak bir bölgesel gelişme
programını bölgemize yönelik olarak nasıl uygulayacağımızı anlatma, ifade etme
fırsatını buldum. Ben inanıyorum ki GAP gelişme projesi bölgemizde ciddi bir
sinerji yaratacaktır, yaratmıştır. Ben, 47 milletvekili arkadaşımızla bir yıl
önce bölgeyi ziyaret etmiştim. Çözümün adının dahi bölgede ciddi bir beklenti,
umut, gelecek adına güzellikler taşıdığını gördüm, hissettim. İnşallah diliyorum
ki bu programlar hem kalkınma planı hem dönüşüm programları hem de diğer
açıklanan programlar ülkemizin gelişmesine, büyümesine, kalkınmasına ve 2023
hedeflerine bizleri yaklaştıracaktır. Daha demokratik bir Türkiye’nin inşasına,
daha gelişmiş bir Türkiye’nin inşasına katkı sağlayacaktır diyorum.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim.
ADİL ZOZANİ
(Hakkâri) – Sayın Başkan…
BAŞKAN - Buyurun
Sayın Zozani.
ADİL ZOZANİ
(Hakkâri) – Sayın Bağcı, konuşmasında bizim, kürsüden ifade ettiğimiz
eleştirilerin, dile getirdiğimiz hususların yersiz ve tutarsız olduğu ithamında
bulundu, sataştı grubumuza. 
BAŞKAN – Buyurun
Sayın Zozani, iki dakika süre veriyorum sataşma nedeniyle.

IX.- SATAŞMALARA İLİŞKİN KONUŞMALAR (Devam)
2.- Hakkâri Milletvekili Adil Zozani’nin, Çorum
Milletvekili Cahit Bağcı’nın (11/46) esas numaralı Gensoru Önergesi üzerinde AK
PARTİ Grubu adına yaptığı konuşması sırasında HDP Grubuna sataşması nedeniyle
konuşması
ADİL ZOZANİ
(Hakkâri) – Teşekkür ederim Sayın Başkan.
Sayın Bağcı,
esasında sizin burada yirmi dakikaya yakın yaptığınız konuşmayı alıp gerekçe
olarak bir gensoruya koysak yeterlidir diye düşünüyorum çünkü on yıl önce de,
beş yıl önce de, üç yıl önce de sadece ihale yapılmış. Bir gerçekleşme söz
konusu mu? Yok. Hatırlıyorsunuz, geçen sene -siz ismini andığınız için ifade
edeyim- Sayın Veysel Eroğlu, GAP Projesi’yle ilgili, o sulama kanallarıyla
ilgili Photoshop’la içinde su konulmuş kanalların resmini gösterdi; Photoshop
olduğu açıktı, geçen seneki kitapçıkta var, bir bakın ona. 
Sayın Bakana
gelince: İfade ettiğimiz hususlarda, lütfen, bir karşılığını koyarak bizimle
konuşun. Sayın Bakan Hakkâri’de konuşma yapmış, partinizin kongresinde:
“Hakkâri’de üniversitemizi kurduk ve çok önemli yatırımlar tahsis ediyoruz.
Hakkâri Üniversitemizin yatırım programında 131 milyon TL yatırım var, cari
harcamaları söylemiyorum, personel ya da başka harcamaları söylemiyorum, sadece
yatırım için koyduğumuz ödenek 131 milyon TL.” Ya, Hakkâri’ye kadar gitmişsin
Sayın Bakan, bir kafanı kaldır bak, bu üniversite nerede, bir gör. O kadar para
vermişsiniz. 131 milyon para harcamışsınız, dağa bir tabela asmışsınız. 
HAYDAR AKAR
(Kocaeli) – Tabela var, dağda var. 
ADİL ZOZANİ
(Devamla) – Bakın, defalarca resimlerini gösterdik. 131 milyon para
harcamışsınız, Sümbül Dağı’nın eteğine bir tane üniversite tabelası asmışsınız:
Hakkâri Üniversitesi. Dağa yazıyor. Hangi yerden, nereden bakarsa baksın, bakan
o tabelayı görür. Onun dışında üniversite yok. 
HAYDAR AKAR (Kocaeli)
– Bakan görür. 
ADİL ZOZANİ
(Devamla) – Bakan görmemiş. 
HAYDAR AKAR
(Kocaeli) – Nasıl bakıyor ama? Nasıl baktığına bağlı.
ADİL ZOZANİ
(Devamla) – Biraz sonra burada ne söyleyecek, merak ediyorum. 
Teşekkür ederim.
(HDP sıralarından alkışlar)

VII.- BAŞKANLIĞIN GENEL KURULA SUNUŞLARI (Devam)
D) Çeşitli İşler
1.- Başkanlıkça, Genel Kurulu ziyaret eden İspanya
Senato Başkanı Pio Garcia-Escudero ve beraberindeki heyete “Hoş geldiniz.”
denilmesi.
BAŞKAN – Sayın
milletvekilleri, ülkemize resmî ziyarette bulunan İspanya Senato Başkanı Sayın
Pio Garcia-Escudero ve beraberindeki heyet şu anda Meclisimizi teşrif etmiş
bulunmaktadırlar. Kendilerine Meclisimiz adına hoş geldiniz diyorum. (Alkışlar)

X.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan Vekili Bingöl
Milletvekili İdris Baluken’in, kalkınma plan ve stratejilerinin oluşturulması
sürecindeki görevini yerine getirmeyerek ve KOBİ’leri yeterince desteklemeyerek
çevresel, ekonomik ve sosyal problemlere zemin hazırladığı iddiasıyla Kalkınma
Bakanı Cevdet Yılmaz hakkında bir gensoru açılmasına ilişkin önergesi (11/46)
(Devam)
BAŞKAN – Şimdi
Hükûmet adına Cevdet Yılmaz, Kalkınma Bakanı. 
Buyurun Sayın
Bakan. (AK PARTİ sıralarından alkışlar)
KALKINMA BAKANI
CEVDET YILMAZ (Bingöl) – Sayın Başkan, çok değerli milletvekilleri; Halkın
Demokrasi Partisinin hakkımda vermiş olduğu gensoru vesilesiyle huzurunuzdayım.
Bu vesileyle, hepinizi saygıyla selamlıyorum. 
Değerli
milletvekilleri, verilen gensoruda kalkınma politikalarımız eleştiriliyor;
çeşitli boyutlar itibarıyla, sosyal boyut, bölgesel boyut, KOBİ
politikalarımız, bunlarla ilgili çeşitli eleştiriler getiriliyor. Ben öncelikle
şunu belirtmek istiyorum ve bunu da samimi şekilde söylüyorum, bir polemik
olsun diye de söylemiyorum: Keşke bu konuları her zaman tartışsak. Daha çok
güncel meseleler maalesef hep tartışılıyor. Böyle kalkınma politikaları, uzun
vadeli politikalar her zaman tartışılmıyor. Gensoru, tabii, Meclisimizin zamanı
açısından farklı şekillerde değerlendirilebilir ama bu konuların
tartışılmasının ben çok faydalı olduğunu düşünüyorum. Bu çerçevede, muhalefetin
de ifade ettiği eleştirilerden her zaman için faydalanma gayreti içinde
olacağız. Bunu da belirtmek istiyorum. 
Değerli
arkadaşlar, bu vesileyle kalkınma politikalarına yaklaşımımızı da sizlerle
paylaşmak istiyorum. Bunun için de bunu, tabii, bir fırsat olarak
değerlendiriyorum. “Kalkınma” kavramı, “ekonomi” kavramından farklı bir kavram.
Bizde de bir Ekonomi Bakanlığımız var, Maliye Bakanlığımız var, Kalkınma
Bakanlığımız var. 
Kalkınma,
elbette, ekonomiyi içeren bir kavram. Ekonomi olmadan, ekonomiyi
değerlendirmeden kalkınmayı anlamak elbette mümkün değil ancak ekonomiye
indirgenebilecek bir kavram da değil “kalkınma” kavramı; daha geniş bir kavram,
çok boyutlu bir kavram. Özellikle insan odaklı yaklaştığınızda kalkınmaya, bunu
çok daha rahat görebilirsiniz. Nitekim, uluslararası tartışmalarda da Birleşmiş
Milletlerin “sürdürülebilir kalkınma” dediği bir kavram var. Bu kavramla
baktığınız zaman temelde üç boyuttan oluştuğunu görüyoruz: Ekonomik boyut,
sosyal boyut ve çevresel boyut. Ekonomik boyut, malum, refahımızın artırılması;
sosyal boyut, refahın mevcut nesil içinde, şu anda yaşayan insanlar arasında
daha dengeli dağıtılması; çevresel boyut dediğimiz ise bugünkü nesil ile
gelecek nesiller arasında adaletin kurulması, dengenin sağlanması, kaynakların
bugünkü nesil tarafından tamamıyla tüketilmemesi, gelecek nesillere de bunun
devredilmesi. Ben buna doğrusu uluslararası ortamlarda da dördüncü bir boyut
eklenmesi gerektiğini söylüyorum. O boyut da temel haklar boyutu ve hukuk
boyutudur, demokrasi boyutudur. Ekonomik, sosyal ve çevresel boyutlara özgürlük
boyutunu, demokrasi boyutunu da ilave ettiğimizde aslında kalkınmayı hak ettiği
şekilde tarif etmiş oluruz diye düşünüyorum. 
Bu çerçevede de
kalkınma konusunda, hükûmetlerimiz döneminde son on iki yılda nasıl bir
performans sergilemişiz, onu paylaşmaya gayret edeceğim. Ancak bu noktada şunun
da altını çizmek isterim. “Başarı” dediğimiz kavram elbette farklı şekillerde tarif
edilebilir, sübjektif tanımlar da getirilebilir başarıya ama ölçülebilir,
objektif tanımlar da konabilir. Siyasette, tabii, belki iki türlü ölçmek lazım.
Bir tanesi, ekonomik, sosyal rakamlar bazında başarıyı ölçmek; diğeri de halkın
teveccühü bağlamında, halkın sizin politikalarınıza verdiği destek anlamında
ölçümdür. Her iki bakımdan da AK PARTİ’nin son on iki yıllık icraatlarının
başarılı olduğunu rahatlıkla ifade edebilirim. Bunun rakamsal boyutunu çok
fazla detaya girerek anlatacak durumda değilim ama belli noktaları itibarıyla
aktarmaya çalışacağım. Bundan, rakamlardan daha önemlisi, elbette halkımızın
demokratik bir ortamda, serbest ve adil seçimlerde politikalarımıza verdiği
destektir; bunu da çok şükür her seçimde artarak görüyoruz. (AK PARTİ sıralarından
alkışlar)
Değerli
arkadaşlar, ekonomik göstergeleri çok kısaca özetleyecek olursam; kişi başına
gelir AK PARTİ iktidara geldiğinde 3.500 dolar civarındaydı, en son
ölçümlerimizde 10.500 dolar civarında. Millî gelirimiz, 230 milyar dolardan 800
milyar dolarlar mertebesine yükseldi. 
ALİ
UZUNIRMAK (Aydın) - Başbakan “19 bin dolar” dedi bir ara Sayın Bakan. 
KALKINMA
BAKANI CEVDET YILMAZ (Devamla) - İhracatımız 36 milyar dolardan geçen yıl
itibarıyla 158 milyar dolara yükseldi, AR-GE harcamalarımız arttı; bütün
bunları çok detaylı anlatmak istemiyorum. Yapılan toplu konutlardan duble
yollara, inşa edilen eğitim, sağlık tesislerine kadar hizmetler ortada. 
ALİ
UZUNIRMAK (Aydın) - Biri yalan söylüyor, ya Başbakan ya Sayın Bakan!
KALKINMA
BAKANI CEVDET YILMAZ (Devamla) – Diğer taraftan, bu ekonomik boyut kadar en az
önemli olan sosyal boyut. Ben bugün daha ziyade sosyal boyut üzerinde durmak
istiyorum. AK PARTİ hükûmetleri sosyal bakımdan da başarılı oldu mu? Bunu
gerçekten bizim kendi kendimize de sormamız lazım çünkü sosyal açıdan başarılı
olmayan bir ekonomik politikanın sürdürülebilir olması da mümkün değil, siyasi
olarak desteklenmesi de mümkün değil. Dolayısıyla buna bakmak durumundayız. 
Şimdi,
baktığımız zaman, bu alanda ne yapmışız? Değerli arkadaşlar, bunu ölçmek için
“Gini katsayısı” dediğimiz bir katsayı var. Gelir dağılımını ölçüyor; gelir
dağılımında adalet arttıkça bu Gini katsayısı düşüyor, gelir dağılımında
adaletsizlik yükseldikçe Gini katsayısı da yükseliyor. Buna göre baktığımız
zaman, 2002’de Gini katsayısı 0.44 iken 2013’te 0,38’e kadar gerilemiş durumda.
Bu nispi olarak gelir dağılımının daha iyi hâle geldiğini gösteriyor.
ADİL ZOZANİ
(Hakkâri) – Bu 0,38 nerede yazıyor Sayın Bakan?
KALKINMA BAKANI
CEVDET YILMAZ (Devamla) – Dolayısıyla, burada bir taraftan…
ADİL ZOZANİ
(Hakkâri) – Sayın Bakan, bu 0,38 nereden? 
FARUK IŞIK (Muş)
– Dinle bak, sen konuşurken biz susuyorduk.
ADİL ZOZANİ
(Hakkâri) – Hayır hayır, nerenin rakamı?
KALKINMA BAKANI
CEVDET YILMAZ (Devamla) – TÜİK’in rakamları.
ADİL ZOZANİ
(Hakkâri) – Ya, Avrupa Birliği ortalamasından daha iyi bir ortalama.
KALKINMA BAKANI
CEVDET YILMAZ (Devamla) – Avrupa Birliği daha iyi, biz de oralara yükseleceğiz
inşallah.
ADİL ZOZANİ
(Hakkâri) – Sayın Bakan, Avrupa Birliğinden daha iyi bir rakam, 0,42’dir.
FARUK IŞIK (Muş)
– Çok iyi biliyorsun sen!
KALKINMA BAKANI
CEVDET YILMAZ (Devamla) – Ya, Avrupa Birliğinden iyi bir rakam değil, siz bir
kontrol edin o rakamlarınızı.
ADİL ZOZANİ
(Hakkâri) – Siz kontrol edin.
KALKINMA BAKANI
CEVDET YILMAZ (Devamla) – Değerli arkadaşlar, tabii, bu 0,38 iyi bir rakam ama
Avrupa Birliği ortalamalarından daha kötü bir rakam. Bunu biz daha iyiye
götürmemiz lazım, daha iyi politikalarla yolumuza tabii ki devam edeceğiz ama
geldiğimiz nokta itibarıyla baktığınızda AK PARTİ hem ekonomiyi büyüttü,
ekmeğimizi büyüttü hem de daha adil bir şekilde dağıtılmasını sağladı. Birçok
ülke bunu başaramaz, birçok ekonomik politika bunu yapamaz. Bazı ülkeler
ekonomiyi büyütmekte başarılı olur, sosyal politikada başarısız olur; bazıları
sosyal politikalarda iyi işler yaparlar ama ekonomiyi büyütemezler. AK PARTİ,
ekonomiyi büyütürken sosyal adaleti iyileştiren bir performans ortaya
koymuştur. Bu da takdir edilmesi gereken bir performanstır. 
Diğer taraftan,
yine, uluslararası mukayese edilebilir yoksulluk rakamları var. Bunu, yine,
satın alma gücü paritesine göre hesaplıyoruz yani cari dolara göre değil, bütün
dünyayla mukayese edilebilir satın alma gücü paritesine göre hesaplıyoruz. Buna
göre baktığımızda 2002 yılında günlük ortalama harcaması 4,3 doların altında
olan nüfusumuz toplan nüfusumuzun yüzde 30’undan fazlaymış. Yani 2002’de 66
milyondu Türkiye'nin nüfusu, 20 milyondan fazla insanımız günde 4 dolar 30
sentin altında bir harcamaya mahkûmdu, satın alma gücü paritesine göre. Bu
rakam en son hesaplamalarımızda yüzde 2,1’e kadar gerilemiş durumda. Tek başına
bu performans AK PARTİ döneminde yoksullukla ne kadar etkili mücadele
edildiğinin çok açık göstergesidir, diğer rakamlara girmek istemiyorum.
Bütün bunlar
tabii kendiliğinden olmadı, özellikle kamunun sosyal harcamalarında ciddi
artışlar yaptık. AK PARTİ iktidarları döneminde, güven ve istikrar ortamında,
siyasi istikrar ve makroekonomik istikrar ortamında faiz giderlerimiz ciddi bir
şekilde gerilerken yatırım harcamalarımız ve sosyal harcamalarımız ciddi
oranlarda artış gösterdi. Bakın, oran olarak söyleyecek olursam, sosyal
harcamalarımızın, sosyal yardım harcamalarımızın yurt içi hasılaya oranı
yaklaşık 2,5 kat artmış bu dönemde. 2002 yılında bu sosyal harcamalar için 825
milyon Türk lirası kullanılırken 2014 yılında 26,5 milyar Türk lirasına kadar
bu harcamalarımız çıkmış. 
Diğer taraftan,
yine, Birleşmiş Milletlerin “insani gelişme endeksi” dediğimiz bir endeksi var.
Bu sadece ekonomiyle ölçmüyor gelişmişliği; satın alma gücüne göre kişi başına
gelir, eğitim ve sağlık; 3 temel gösterge bazında insani gelişmişliği ölçen bir
endeks. Burada da Türkiye 2000 yılında 158 ülke arasında 80’inci sıradayken,
bakın 158 ülke içinde 80’inci sıradayken 2013 yılında 187 ülke arasında 69’uncu
sıraya yükselmiş durumda. Yani ülke sayısı artmış, Türkiye durumunu daha da
iyileştirmiş. Burada da 4 kategori var Birleşmiş Milletlerin kabul ettiği: Bir
düşük insani gelişmişlik grubundaki ülkeler var, orta insani gelişmişlik
grubundaki ülkeler var, yüksek insani gelişmişlik var, bir de en yüksek insani
gelişmişlik var. İlk 50 ülke aşağı yukarı en yüksek insani gelişmişlikte, biz
de yüksek insani gelişmişlik kategorisindeyiz. İnşallah, önümüzdeki dönemlerde
sosyal politikalarımızın, eğitime, sağlığa yaptığımız yatırımların da etkisiyle
en yüksek insani gelişmeyi hedefleyen bir konumda oluruz. 
Diğer taraftan,
sosyal yardım harcamalarımızın istihdamı olumsuz etkilediğine dair bazı
eleştiriler de zaman zaman duyuyoruz. Bu konularda da son yıllarda önemli çalışmalar
yürütüyoruz. Sosyal yardımlarla istihdamın bağını güçlendirmeye dönük
çalışmalar yapıyoruz. 2014 yılında yaklaşık 54 bin kişiyi işe yerleştirmişiz,
daha önce sosyal yardım alan 54 bin kişi işe yerleştirilmiş. Yine, 32 bin
kişiye eğitim vermişiz, iş gücü piyasalarına hazırlamışız.
Biz sosyal
yardımı ikiye ayırıyoruz. Bir, gerçekten sürekli vermemiz gereken yardımlar
yani çalışamayacak durumda olan insanımıza sürekli yapmamız gereken destekler
-bu, sosyal devletin ve adaletin bir gereğidir- bir de geçici sosyal
yardımlarımız var. Çalışabilecek durumda olan insanımıza biz yardımı geçici
olarak düşünüyoruz ve bu insanlarımızı bir süre sonra kendi ayakları üzerinde
durur hâle getirecek politikalar uyguluyoruz. Önümüzdeki dönemde bu konuda yeni
birtakım tedbirler de var. Bu, 25 dönüşüm programımız içinde bu konuda da bazı
faaliyetlerimiz, bazı eylemlerimiz var. 
MEHMET GÜNAL
(Antalya) – Kaç tanesi gerçekleşti Sayın Bakan?
KALKINMA BAKANI
CEVDET YILMAZ (Devamla) – Özellikle yoksul insanları, sosyal destek alan
insanları istihdam ettiği zaman işletmeler, ekstra birtakım teşviklerle bunu
desteklemeyi öngörüyoruz. 
MEHMET GÜNAL
(Antalya) – Değişti mi, mevzuat değişti mi? 
KALKINMA BAKANI
CEVDET YILMAZ (Devamla) – Değerli arkadaşlar, bir taraftan da refahın yayıldığını
rahatlıkla ifade edebiliriz. Buna da bir tek örnek vermek istiyorum: Bakın,
2002 yılında asgari ücret ne kadarmış biliyor musunuz TL olarak? 184 Türk
lirası, sadece ve sadece 184 Türk lirası. 2015 yılında bu rakam 949 Türk
lirasına yükselmiş durumda. İnşallah, ikinci yarısında ilk defa bin lirayı da
aşmış olacağız. Reel olarak baktığımızda, 100 lira kabul ederseniz 2002’yi,
2014’te 212’ye çıkmış durumda. Bu da tabii refahın toplumsal kesimlere
yayıldığının çok açık bir göstergesi.
Sosyal
göstergelerde söylenecek çok şey var. Üniversitelere yaptığımız yatırımdan,
hastanelere, diğer birçok alana kadar. Bunların, vakit açısından, detayına
giremeyeceğim. 
MEHMET GÜNAL
(Antalya) – Mesela hastaneleri bir anlatın Sayın Bakanım. Hastaneler ile bu
işletmeleri bir anlatın, sizi ilgilendiriyor o. 
ADİL ZOZANİ
(Hakkâri) – Gir gir ya, bu üniversitelere bir gir ya.
KALKINMA BAKANI
CEVDET YILMAZ (Devamla) – Sosyal boyutu dışında bir de çevresel boyuta da
değinmek istiyorum çünkü çevre konusunda da gensoruda eleştiriler var. 
MEHMET GÜNAL
(Antalya) – Kamu özel hastaneleri vardı, bir anlatın da bir dinleyelim. 
ADİL ZOZANİ
(Hakkâri) – Sayın Bakan, şu üniversite meselesini bir anlatın. 
MEHMET GÜNAL
(Antalya) – Hastaneleri özellikle bekliyoruz, hastaneleri. 
KALKINMA BAKANI
CEVDET YILMAZ (Devamla) – Şimdi, çevre konusunda neler yapmışız, bununla ilgili
de birkaç şey paylaşmak isterim, tabii yine zaman elverdiği sürece. 
Çevre alanında
da yine AK PARTİ iktidarları döneminde çok önemli gelişmeler olmuştur. Bakın,
SUKAP diye bir programımız var. Biz bunu belki yeterince anlatamadık,
KÖYDES’ten daha büyük bir program aslında. Bu programla şu anda mali imkânları
yetersiz bütün belediyelerimize destek oluyoruz. Nüfusu 25 binin altında olan
belediyelerimizin projelerine yüzde 50 hibe destek sağlıyoruz, diğer
belediyelerimize uzun vadeli krediler sağlıyoruz ve şehirlerimizin
altyapılarını bu vesileyle geliştiriyoruz. Şu anda 4,1 milyar liralık 589 proje
bu anlamda devam ediyor ve 362 tane de proje tamamlanmış durumda. 
Yine, orman
varlığımıza baktığınız zaman, 2002 yılında 20,7 milyon hektarken 2014’te 21,7
milyon hektara yükselmiş durumda. Bu dönemde 421 bin hektar alanda ağaçlandırma
yapmışız, 654 bin hektar alanda erozyon kontrolü yapmışız, 2,57 milyon hektar
bozuk orman alanında rehabilitasyon çalışması yapmışız ve yine 4,1 milyar adet
fidan üretimi yapmış ve burada da yine 127 adet şehir ormanı tesis etmişiz.
Bütün bunlar son on iki yılda ormancılık alanında yaptığımız önemli çalışmalar.
Erozyonla
mücadelede de ciddi bir ilerleme sağlamışız. Bizim hükûmetlerimiz öncesinde
yıllık 500 milyon ton toprağımızı kaybederken bugün geldiğimiz rakam 178 milyon
tona kadar düşmüş durumda. Tabii, amaç bunu sıfırlamak, daha da aşağı düzeylere
çekmek.
Yine 2009
yılında Kyoto Protokolü’ne Türkiye taraf oldu ve yine 2009 yılında Ulusal İklim
Değişikliği Strateji Belgesi Yüksek Planlama Kurulu tarafından onaylandı ve
yürürlüğe girdi. 
Bu dönemde yine
baktığınızda 1,4 milyar ton emisyon tasarrufu sağlamışız. 2002 yılına göre 2012
yılında Türkiye ekonomisinin emisyon yoğunluğu yüzde 13 oranında azalmış
durumda. Yani, ekonomimiz büyürken daha az karbon üretecek şekilde birim
büyümeyi sağladığımızı rahatlıkla ifade edebilirim. 
Yine bu dönemde
14 adet entegre katı atık projesini tamamlamışız. Hava kalitesi istasyonları,
deniz kirliliği izleme istasyonları, bütün bunlarda ciddi artışlar sağlamışız. 
Ayrıca, tabii,
Avrupa Birliğiyle de bir çevre müzakere faslı… Burada da önemli ilerlemeler
sağlamış durumdayız. 
Bakın, çevre
konuları hep gündeme geliyor. Geçmiş dönemlerle mukayese edildiğinde bu dönem
çevre alanında da son derece olumlu bir performans sergilediğimiz bir alandır. Ama, burada ne kadar fazla yaparsak
azdır. Önümüzdeki dönemde de enerji verimliliği başta olmak üzere bu konulara
her türlü önemi, önceliği vermeye devam edeceğiz.
Vaktim
daralıyor. Hemen KOBİ politikalarıyla ilgili de bazı fikirlerimi paylaşmak
istiyorum. KOBİ’ler, az önce de söylendiği gibi, gerçekten çok önemli bizler
için. Sadece ekonomik açıdan değil, sosyal açıdan, yenilik açısından,
girişimcilik açısından önemli bir alan. Bugün itibarıyla baktığınızda
istihdamın yaklaşık yüzde 76’sını, katma değerin yüzde 54,5’unu, yatırımların
yüzde 53,2’sini KOBİ’ler üretiyorlar. KOBİ’lere ne yapmışız? Bakın, 2008
yılında KOBİ kredileri 86 milyar TL iken, 2014 yılında 394 milyar Türk lirasına
yükseltmişiz bunu. Yine aynı dönemde KOBİ kredilerinin toplam krediler içindeki
payı yüzde 25,1’den, yüzde 34’6’ya çıkmış durumda. Bunu elbette daha da
arttırmalıyız, bu politikalarımıza devam etmeliyiz. 
Yine
ilk defa bizim dönemimizde bir KOBİ Stratejisi ve Eylem Planı oluşturuldu ve
hayata geçirildi. KOSGEB’in 2014 sonu itibarıyla 34.751 işletmeye 312 milyon
Türk lirası destek sağladığını görüyoruz. Teknoloji geliştirme merkezleri,
girişimcilik eğitimleri, teknogirişim sermaye destekleri gibi çeşitli
programlarımız var. Ayrıca organize sanayi bölgelerimizin sayısını 162’ye
çıkardık. Küçük sanayi sitelerimizin sayısını 453’e yükselttik. Teknoloji
geliştirme bölgelerimizin sayısını 59’a yükselttik. Bütün bu altyapılarla
birlikte bir taraftan da kalkınma ajanslarıyla, kırsal kalkınma fonlarıyla
KOBİ’lerimize destek olmaya devam ediyoruz. 
Kalan sürem içinde GAP’la ilgili de birkaç şey ifade etmek
istiyorum. Gerçekten Türkiye’nin iftihar etmesi gereken çok önemli bir kalkınma
programı. GAP’la ilgili de son derece önemli çalışmalar yürüttük. Bakın, bazı
eleştiriler belki geçmişten kaldığı için habire tekrarlanıyor ama bunu mutlaka
düzeltmemiz lazım. Geçmişte, gerçekten, GAP’taki sulamalara yeterince önem verilmemişti.
Bizden önceki hükûmetler döneminde baktığınızda, 2002 yılında biz devraldığımızda
GAP’ın ödeneğinin toplam kamu yatırımları içinde payı yüzde 5’lere kadar
gerilemişti. Biz ne yaptık? 2008’le birlikte yeni bir eylem planı ortaya koyduk
ve o tarihten sonra GAP yatırımlarının toplam kamu yatırımları içindeki payı
yüzde 14’lere kadar yer yer yükseldi ve çok önemli bir miktara gelmiş oldu.
Burada barajları
büyük oranda bitirmiş durumdayız. Neye yoğunlaştık geçtiğimiz dönemde? Ana
kanallara yoğunlaştık. Barajlardan tarlaya suyu getirecek o büyük, devasa ana
kanallara yoğunlaştık. Bu çerçevede ama tarla içini de ihmal etmedik. Tarla
içinde 424 bin hektara kadar yükseldik. Ancak önümüzdeki dönem asıl tarla içine
gireceğimiz dönem. Barajlarda su birikti, ana kanallarla büyük ovalara bunu
taşıdık. 
Suruç’taki
devasa yatırımlarımız ortada, Mardin’deki yatırımlarımız, Batman’daki;
Diyarbakır Silvan’daki, Atatürk Barajı’ndan sonra ikinci büyük sulama projesi.
Bütün bu projelerle sulamaya büyük bir ağırlık veriyoruz. Önümüzdeki dönemde de
yine sulama ağırlıklı olacak.
Tek bir rakam
söyleyeyim. 2002 yılında GAP’ın sulamalarına verilen ödenek 75 milyondu sadece,
75 milyon…
ADİL ZOZANİ
(Hakkâri) – Yüzdelik kaç, yüzdelik?
KALKINMA BAKANI
CEVDET YILMAZ (Devamla) - 2015’te 1,2 milyar lira ödenek tahsis ettik. (AK
PARTİ sıralarından alkışlar) 
Bakın, 16 kat
sulama ödeneğini artırdık, 16 kat. Buna bir teşekkür etmenizi beklerdik
doğrusu. Ama biz halkımızın teşekkürünü önemsiyoruz. Bundan sonra da halkımıza
hizmet etmeye devam edeceğiz.
Hepinizi
saygıyla selamlıyorum. (AK PARTİ sıralarından alkışlar)
ALİ UZUNIRMAK
(Aydın) – Sayın Başkan…
ADİL ZOZANİ
(Hakkâri) – Sayın Başkan… 
BAŞKAN – Sayın
Uzunırmak sizden önce el kaldırdı efendim.
Buyurun.
ALİ UZUNIRMAK
(Aydın) – Sayın Başkan, Sayın Başbakan Davutoğlu, 9 Şubat 2015 tarihinde
Uluslararası Finans Enstitüsünün Bosphorus Otel’deki konferansında Türkiye’de
kişi başına millî gelirin 19 bin dolar olduğunu açıkladı. Sayın Bakan da
“10.500 dolar” diyor.
KALKINMA BAKANI
CEVDET YILMAZ (Bingöl) – O satın alma gücüne göre. 
BAŞKAN – Evet,
tutanaklara geçti.
MEHMET GÜNAL
(Antalya) – Reel olarak da 6.300’e düştü.
BAŞKAN – Buyurun
Sayın Zozani.
ADİL ZOZANİ
(Hakkâri) – Sayın Başkan, Sayın Bakan Yılmaz Gini katsayısı rakamı vererek de
bizim gelir paylaşımındaki adaletsizlik, eğitim, sağlık ve sosyal olanaklara
ulaşım konusundaki verdiğimiz rakamları, bir şekilde doğru olmayan rakamlar
olarak verdi ve Gini katsayısını da ifade ederken yanlış bir rakam ifade etti
ve bize sataştı. Benim verdiğim rakam…
BAŞKAN – Fikrini
söyledi, çalışmasını söyledi. Bunun sataşmayla…
ADİL ZOZANİ
(Hakkâri) – Hayır efendim, benim…
BAŞKAN – Hayır,
sizin söylediğinizin aksini söyledi mi?
ADİL ZOZANİ
(Hakkâri) – Çarpıttığımı ifade etti, yanlış rakamlar paylaştığımı söyledi.
BAŞKAN – O zaman
hiçbir hatibin bir şey konuşmaması lazım.
ADİL ZOZANİ
(Hakkâri) – Hayır efendim, konuşsun, niye konuşmasın!
BAŞKAN – Ben
anladım da, bak, şimdi şu…
ADİL ZOZANİ
(Hakkâri) – Biz birçok soru sorduk.
BAŞKAN – Sayın
Zozani, size söz verebilmek için, sataşma var mı yok mu, bunu arıyoruz.
ADİL ZOZANİ
(Hakkâri) – Sataşma var, evet.
BAŞKAN – Sizin
söylediğinizin aksini söyledi mi?
ADİL ZOZANİ
(Hakkâri) – Bakın, sadece aksi değil. Rakamları çarpıttığımı ifade etti, aksi
bu. Benim verdiğim rakamların doğru olmayan, yanlış rakamlar olduğunu söyledi.
Bu bir sataşmadır. Eğer tersini çürütemiyor ise…
BAŞKAN – Peki,
tutanakları getirteceğim, tamam.
ADİL ZOZANİ
(Hakkâri) – Hayır efendim, ne tutanağı!
BAŞKAN –
Tutanakları getirteceğim Sayın Zozani. Niye…
İDRİS BALUKEN
(Bingöl) – Sayın Başkan…
BAŞKAN – Buyurun
Sayın Baluken.
İDRİS BALUKEN
(Bingöl) – Şimdi, Sayın Bakan, konuşması sırasında daha önceki hükûmetler
döneminde yapmış olduğumuz eleştirilerin bir alışkanlık hâline geldiğini ve o
eleştirilerin bu Hükûmete tekrar, sulama kanallarıyla ilgili, haksız olarak
yöneltildiğini söyledi. Dolayısıyla, grubumuza açıktan bir sataşmada bulundu.
Yani sanki sulama kanallarıyla ilgili, daha önceki hükûmetlerden kalan bilgiyle
sataşmışız…
BAŞKAN – Sayın
Baluken, buyurun. Kim konuşacak? Siz mi?
İDRİS BALUKEN
(Bingöl) – Adil Bey.
BAŞKAN – Sayın
Zozani, buyurun.

IX.- SATAŞMALARA İLİŞKİN KONUŞMALAR (Devam)
3.- Hakkâri Milletvekili Adil Zozani’nin, Kalkınma
Bakanı Cevdet Yılmaz’ın (11/46) esas numaralı Gensoru Önergesi üzerinde yaptığı
konuşması sırasında HDP Grubuna sataşması nedeniyle konuşması
ADİL ZOZANİ
(Hakkâri) – Teşekkür ediyorum Sayın Başkan.
Sayın Bakan,
Photoshop’la su kanallarını doldurabilirsiniz, maharetleriniz arasında var.
Sayın Bakan Eroğlu Photoshop’la sulama kanallarını doldurdu, biz bunu gördük.
Siz de şimdi ifade ediyorsunuz, Gini katsayısını açıklıyorsunuz. Gini
katsayısının anlaşılır olması açısından ifade edeyim. Gelir paylaşımındaki
adaletsizlik, eğitim, sağlık, sosyal olanakları vatandaşların, ulaşım
konusundaki ortalama veriyi sunar Gini katsayısı. Türkiye’nin Gini katsayısı
verisini 0,38 olarak ifade etti. Sayın Bakan yanlış ifade etti. Türkiye 27 ülke
sıralamasında, OECD ülke sıralamasında sondan 3’üncü ülke. Türkiye’nin
arkasında kimler var? Şili ve Meksika var. Türkiye’nin Gini katsayısı
ortalaması ne? 0,41 bu yılın verisi, öyle 38 değil. OECD ülkeleri verisi kaç,
ortalaması kaç? Yüzde 0,31. En iyi konumda olan ülke hangisi? Norveç’tir; 0,24.
Şimdi, hangisini düzelteyim? Külliyen yanlış, külliyen yanlış. 
İkincisi: Sayın
Bakan, bakın, ben burada neredeyse 10’a yakın soru sordum, o soruların
hiçbirine cevap vermediniz. İliniz Bingöl’le ilgili sordum, cevap vermediniz. 
KALKINMA BAKANI
CEVDET YILMAZ (Bingöl) – Söz verirse Başkan devam ederim. 
ADİL ZOZANİ
(Devamla) – Efendim, yirmi dakika içerisinde buna girebilirdiniz. 
KALKINMA BAKANI
CEVDET YILMAZ (Bingöl) – Bingöl’e gelin, gösterelim bütün yatırımları. 
ADİL ZOZANİ
(Devamla) – Bakın, yani, biz Bingöl’e çok gidiyoruz da siz hiç uğramıyorsunuz,
öyle görünüyor. (AK PARTİ sıralarından gürültüler) Yani, Sayın Bakan, siz
üniversite tabelasını görmedikten sonra bu Gini katsayısını görebileceğinizi
düşünmüyorum. 
FARUK IŞIK (Muş)
– Muş Havaalanı’nın bir kayıtlarını çıkarın, her hafta oraya geliyor. 
ADİL ZOZANİ
(Devamla) – Bakın efendim, Sayın Bakanın verdiği Gini katsayısı Türkiye’ye ait
değil, Amerika’ya ait. Sayın Bakan Amerika’yı görüyor, Türkiye’yi göremiyor.
(HDP sıralarından alkışlar) 
BAŞKAN –
Teşekkür ediyorum. 
MEHMET GÜNAL
(Antalya) – Sayın Başkan…
BAŞKAN – Buyurun
Sayın Günal. 
MEHMET GÜNAL
(Antalya) – Sayın Başkanım, Sayın Bakana, dönüşüm programlarıyla ilgili
kendisine soru sordum. Dedim ki: “1.400 tane alt tedbir açıkladınız, bunun
kaçını yaptınız?” “25 tane dönüşüm programı.” dedi geçti. Şimdi, yani,
bekliyoruz ki bir şey söylesin, yok. 
KALKINMA BAKANI
CEVDET YILMAZ (Bingöl) – Zaman kısıtlı. 
ADİL ZOZANİ
(Hakkâri) – Ya, hangi zaman? Sayın Başkan, bir saat zaman tanıyın da söylesin
ya!
MEHMET GÜNAL
(Antalya) – Sağlıkla ilgili dedi ki: “Çevreye girme.” Sağlığa girdi, maalesef…
BAŞKAN –
Tutanaklara geçti Sayın Günal, teşekkür ediyorum. 
MEHMET GÜNAL
(Antalya) – …bütün bilgiler yanıltıcı geldi, hiçbir açıklama yapmadı. Kayıtlara
geçsin. 

X.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan Vekili Bingöl
Milletvekili İdris Baluken’in, kalkınma plan ve stratejilerinin oluşturulması
sürecindeki görevini yerine getirmeyerek ve KOBİ’leri yeterince desteklemeyerek
çevresel, ekonomik ve sosyal problemlere zemin hazırladığı iddiasıyla Kalkınma
Bakanı Cevdet Yılmaz hakkında bir gensoru açılmasına ilişkin önergesi (11/46)
(Devam)
BAŞKAN –
Kalkınma Bakanı Cevdet Yılmaz hakkındaki gensoru önergesinin gündeme alınıp
alınmayacağı hususundaki görüşmeler tamamlanmıştır. 
Şimdi gensoru önergesinin
gündeme alınıp alınmayacağı hususunu oylarınıza sunacağım.

III.- YOKLAMA

(CHP ve MHP
sıralarından bir grup milletvekili ayağa kalktı) 
ENGİN ALTAY
(Sinop) – Sayın Başkanım, yoklama istiyoruz. 
BAŞKAN – Yoklama
talebi var, yerine getireceğim. 
Sayın Altay,
Sayın Akar, Sayın Türeli, Sayın Aygün, Sayın Çıray, Sayın Özkes, Sayın Haberal,
Sayın Köktürk, Sayın Düzgün, Sayın Öztürk, Sayın Aydın, Sayın Aldan, Sayın
Akçay, Sayın Kalaycı, Sayın Kutluata, Sayın Öz, Sayın Işık, Sayın Şandır, Sayın
Günal, Sayın Bulut ve Sayın Uzunırmak. 
İki
dakika süre veriyorum. 
(Elektronik
cihazla yoklama yapıldı) 
BAŞKAN
– Sayın milletvekilleri, toplantı yeter sayısı vardır. 

X.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan Vekili Bingöl Milletvekili
İdris Baluken’in, kalkınma plan ve stratejilerinin oluşturulması sürecindeki
görevini yerine getirmeyerek ve KOBİ’leri yeterince desteklemeyerek çevresel,
ekonomik ve sosyal problemlere zemin hazırladığı iddiasıyla Kalkınma Bakanı
Cevdet Yılmaz hakkında bir gensoru açılmasına ilişkin önergesi (11/46) (Devam)
BAŞKAN
- Gensoru önergesinin gündeme alınmasını kabul edenler… Kabul etmeyenler… Kabul
edilmemiştir. 
(AK
PARTİ sıralarından alkışlar) 
Birleşime
on dakika ara veriyorum. 
 Kapanma
Saati:21.37

DOKUZUNCU OTURUM
Açılma Saati: 21.54
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT (İstanbul), İsmail KAŞDEMİR
(Çanakkale)
-----0----- 
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin Dokuzuncu
Oturumunu açıyorum.
Alınan karar
gereğince, gündemin “Kanun Tasarı ve Teklifleri ile Komisyonlardan Gelen Diğer
İşler” kısmına geçiyoruz.
1'inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu'nun görüşmelerine kaldığımız yerden
devam edeceğiz.

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN -
Komisyon? Yok.
Ertelenmiştir.
BAŞKAN – 2'nci
sırada yer alan, Devlet Sırrı Kanunu Tasarısı ve Avrupa Birliği Uyum Komisyonu
ile Adalet Komisyonu Raporlarının görüşmelerine kaldığımız yerden devam
edeceğiz.

2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
BAŞKAN –
Komisyon? Yok.
Ertelenmiştir.
3’üncü sırada
yer alan, Ceza İnfaz Kurumları Güvenlik Hizmetleri Kanunu Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.

3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN –
Komisyon? Yok.
Ertelenmiştir.
4’üncü sırada
yer alan, Askeri Hakimler Kanunu ile Bazı Kanunlarda Değişiklik Yapılmasına
Dair Kanun Tasarısı ve Adalet Komisyonu Raporu’nun görüşmelerine kaldığımız
yerden devam edeceğiz.

4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
BAŞKAN –
Komisyon? Yok.
Ertelenmiştir.
5’inci sırada
yer alan, Polis Vazife ve Salahiyet Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile İstanbul
Milletvekili Mahmut Tanal'ın; Nüfus Hizmetleri Kanununda Değişiklik Yapılmasına
Dair Kanun Teklifi, İstanbul Milletvekili Bülent Turan'ın; Nüfus Hizmetleri
Kanununda Değişiklik Yapılması Hakkında Kanun Teklifi, Çanakkale Milletvekili
İsmail Kaşdemir'in; Kimlik Bildirme Kanununda Değişiklik Yapılmasına Dair Kanun
Teklifi, İstanbul Milletvekili Mustafa Sezgin Tanrıkulu ve Kocaeli Milletvekili
Mehmet Hilal Kaplan'ın; 2559 Sayılı Polis Vazife ve Salahiyet Kanununda
Değişiklik Yapılmasına İlişkin Kanun Teklifi, Adana Milletvekili Osman Faruk
Loğoğlu'nun; Emniyet Teşkilatı Kanununda Değişiklik Yapılması Hakkında Kanun
Teklifi, Mersin Milletvekili Ertuğrul Kürkcü'nün; Polis Vazife ve Salahiyet
Kanununda Değişiklik Yapılması Hakkında Kanun Teklifi, İstanbul Milletvekili
Mustafa Sezgin Tanrıkulu ve Cumhuriyet Halk Partisi Grup Başkanvekilleri Sinop
Milletvekili Engin Altay, Ankara Milletvekili Levent Gök ile 4 Milletvekilinin;
Nüfus Hizmetleri Kanununda Değişiklik Yapılması Hakkında Kanun Teklifi,
İstanbul Milletvekili Mustafa Sezgin Tanrıkulu'nun; 5490 Sayılı ve 25/4/2006
Tarihli Nüfus Hizmetleri Kanununda Değişiklik Yapılması Hakkında Kanun Teklifi
ile Avrupa Birliği Uyum Komisyonu ve İçişleri Komisyonu Raporlarının
görüşmelerine kaldığımız yerden devam edeceğiz.

5.-Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana
Milletvekili Osman Faruk Loğoğlu'nun; Emniyet Teşkilatı Kanununda Değişiklik
Yapılması Hakkında Kanun Teklifi, Mersin Milletvekili Ertuğrul Kürkcü'nün;
Polis Vazife ve Salahiyet Kanununda Değişiklik Yapılması Hakkında Kanun Teklifi,
İstanbul Milletvekili Mustafa Sezgin Tanrıkulu ve Cumhuriyet Halk Partisi Grup
Başkanvekilleri Sinop Milletvekili Engin Altay, Ankara Milletvekili Levent Gök
ile 4 Milletvekilinin; Nüfus Hizmetleri Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu'nun; 5490 Sayılı
ve 25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu Raporları
(1/995, 2/422, 2/514, 2/909, 2/1518, 2/1579, 2/1632, 2/2443, 2/2469) (S.
Sayısı: 684)
BAŞKAN –
Komisyon? Yok.
Ertelenmiştir.
6’ncı sırada yer
alan, Konya Milletvekili Kerim Özkul ve Kırıkkale Milletvekili Ramazan Can ile
45 Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu ile Türkiye
Büyük Millet Meclisi Başkanlığı ve Plan ve Bütçe Komisyonu Başkanlığı
Tezkereleri’nin görüşmelerine başlayacağız.

6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688)(*)
BAŞKAN -
Komisyon ve Hükûmet yerinde.
Komisyon raporu
688 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Şimdi, teklifin
tümü üzerinde Milliyetçi Hareket Partisi Grubu adına söz isteyen Erkan Akçay…
MUHARREM VARLI
(Adana) – Geliyor Sayın Başkanım.
BAŞKAN – İkinci
sırada, Halkların Demokratik Partisi Grubu adına Adil Zozani, Hakkâri
Milletvekili.
Buyurun Sayın
Zozani. (HDP sıralarından alkışlar) 
HDP GRUBU ADINA
ADİL ZOZANİ (Hakkâri) – Teşekkür ederim Sayın Başkan.
Değerli
milletvekilleri, 688 sıra sayılı Kanun Teklifi üzerine, daha doğrusu torba
teklif üzerine grubumuz adına söz almış bulunuyorum. Hepinizi saygıyla
selamlıyorum.
Değerli
arkadaşlar, şimdi, elimizdeki tasarının bir hikâyesi var. Buraya gelen her
torbanın, her sıra sayısının bir hikâyesi olduğu gibi bunun da bir hikâyesi
var. Birazdan bu hikâyeyi de ayrıntılarıyla sizlerle paylaşacağız ama öncelikle
özünü oluşturan unsur hangisidir? Ben de oradan başlayacağım değerlendirmelerime.
Malumunuz, bir
üniversite kuruluyor, sağlık bilimleri üniversitesi kuruluyor. Hayırlı olsun.
Faydalı bir iştir. Tabii, üniversitelerin kurulmasına itiraz etmeyiz,
üniversiteler mutlaka kurulmalıdır ve amaca hizmet etmelidir. Tabii, uzun yıllardan
bu yana Türkiye’de özellikle eğitim araştırma hastanelerinde görev yapan
akademisyenlerimiz, maalesef, bir haksızlığa maruz kalıyorlardı. Şimdi bu kanun
teklifi marifetiyle, onaylayıp kabul edildikten sonra bu mağduriyeti ortadan
kaldıracağız. Ama bu mağduriyeti ortadan kaldırmak için böyle bir kitaba gerek
yoktu. Bir maddelik bir değişiklik bu mağduriyeti yıllar önceden ortadan
kaldırabilirdi. Ancak bugüne kadar ihmal edilmiş, buraya kadar getirilmiş.
Şimdi, hayırlısıyla bir üniversite kuruldu, kuruluyor, merkezi İstanbul’da ve
rakamı yanlış bilmiyorsam 59 eğitim ve araştırma hastanesi doğrudan
üniversitenin birimi durumuna gelecek ve İstanbul merkezde üniversite, aynı
zamanda öğrenci de alacak. Yani bundan sonra bu üniversitemize de öğrenciler kayıtlarını
yapabilecekler, tercihte bulunabilecekler ve bu üniversiteden mezun olmuş
olacaklar. Ama bunu yaparken, bu üniversiteyi kurarken Hükûmet olmamışı
denemeye çalışıyor. Biliyorsunuz, Türkiye’de üniversiteler ya YÖK mevzuatına
tabi olarak kurulurlar ya da vakıf üniversiteleri mevzuatına tabi olarak
kurulurlar. Şimdi, burada kurulan üniversite, YÖK’e bağlı üniversite ama vakıf
üniversitesinin kurallarıyla yönetilecek bir üniversite olmasına çalışılıyor. 
Bürokratlarımız,
konuyla ilgili arkadaşlarımız, milletvekili arkadaşlarımız, bir araya
gelmişler, saatlerce, günlerce bir kanun maddesini tartışmışlar. Ben günlerce
diyorum, onlar kendi telaffuzlarıyla “Kırk sekiz saat çalıştık bulamadık, niye
böyle bir yanlışlık yaptık?” dediler. Ne yapmışlar? En son ortaya çıkardıkları
bir madde Anayasa’ya aykırı. Anayasa’ya aykırı bu maddeyi teklif içerisinde
Meclis Başkanlığına gönderiyorlar. Şimdi, biz zaman zaman burada çıkıyoruz,
itiraz ediyoruz ya; yahu efendi, burası yanlıştır, burası şöyle olsa daha iyi
olur mealinde değerlendirmeler yapıyoruz. Sadece muhalefet etmediğimizi
göstermek için, bir yanlışı düzeltme gayreti içerisinde olduğumuzu ifade etmek
için bu örneği veriyorum. Önemlidir, siz de bizi anlarsınız diye düşünüyorum, o
nedenle bu örneği sizinle ayrıntılarıyla paylaşacağım. 
Meclisin
Kanunlar Kararlar Başkanlığı var, Meclis Başkanlık Divanına bağlı çalışır.
Gelen her kanun teklifi ya da tasarısı, Meclis Başkanlığı adına orada
denetlenir, incelenir. Neye göre incelenir? İç Tüzük’ün 73 ve 74’üncü
maddelerine bağlı olarak ve kanun hazırlama mevzuatının 21’inci maddesine
bağlanarak, oraya indirgenerek denetlenir, incelenir, ondan sonra Meclis
Başkanlığı, gelen kanun teklifi veya tasarısını ilgili komisyonlara havale
eder. Bu defa da böyle olmuş. Bakın, bürokrasi çalışmış, iktidar partisi
milletvekili arkadaşlarla çalışılmış, metin oluşturulmuş, Meclis Başkanlığına
sunulmuş, Meclis Başkanlığı, komisyona havale etmiş. 
Hemen, İç Tüzük’ü bir defa üstünkörü
okuyan ya da Anayasa’yı bir defa üstünkörü okuyan herkes bu üniversitenin
kuruluşuyla ilgili maddenin Anayasa’ya aykırı olduğunu görür. Neye göre aykırı?
Efendim, Anayasa’nın 82’nci maddesi diyor ki: “Milletvekilliğiyle bağdaşmayan
işlerle meşgul olamazlar.” Bu üniversitenin mütevelli heyetinin başına
getirmişler Sağlık Bakanını koymuşlar. Diyelim ki oraya kadar geldi, görülmedi.
YÖK mevzuatına yani 2547 sayılı Yasa’ya tabi olarak kurulacak üniversite vakıf
üniversitesi kurallarıyla oyunu oynayacak. Mütevelli heyeti belirlemişler.
Mütevelli heyetinde kimler var? İlk hâliyle; bakan, müsteşar, Bakanlığın
atadığı iki kişi ve rektör. Bu, Anayasa’ya aykırılık belirlemesinden sonra
düzeltildi. Düzeltilen haliyle nedir? Mütevelli heyeti, hâlâ duruyor.
Biliyorsunuz, mütevelli heyeti vakıf üniversitelerine tabi bir yönetim modeli.
Müsteşar var, rektör var, bakanın atadığı 2 üye var, bir de YÖK’ün 1 temsilcisi
var orada. Her koşulda Bakanlık 3-2 önde. Skor tabelasına nereden bakarsanız
bakın Bakanlık her koşulda 3-2 önde. Hani rektörün biraz muhalefet edeceğini
düşünelim, YÖK’ten gelen üyenin kısmen muhalefet edeceğini düşünün, hangi
açıdan bakarsanız bakın Bakanlığın 3-2 ağırlığı var. 
Bu mütevelli
heyeti ne yapacak? Bize gelen, Komisyona gelen metinde mütevelli heyeti,
profesörlerin, doçentlerin atamalarını ve onların terfi düzenlemeleri dâhil
olmak üzere, unvan tahsisleri dâhil olmak üzere her şeye yetkili. Paralel bir
YÖK kurulmuştu. İtiraz edildi, bazı maddeleri oradan çıkarıldı. Şimdi, bu
hâliyle tatminkâr bir düzenleme midir? Bakın, mütevelli heyetinin yetkilerini
bu yasama dönemi yetiştiremezsiniz ama önümüzdeki dönemlerde hasbelkader siz
iktidar olup burada olursanız yapacağınız ilk iş şu: Bu üniversitenin
kuruluşuyla ilgili bu maddede herhangi bir torbanın içerisinde ufak bir
değişiklik yaparak Sağlık Bilimleri Üniversitesinin mütevelli heyetinin
yetkilerini artıracaksınız. Bakın, çok ufak bir değişiklik yapacaksınız. Bugün
tasarıdan çıkarılan yetkilerinin tamamı hasbelkader siz, bir dönem daha iktidar
olursanız en geç…
ENGİN ALTAY
(Sinop) – Yok öyle bir şey.
ADİL ZOZANİ
(Devamla) - …2015 sonbaharında böyle ufak bir düzeltme yapacaksınız, bir
torbanın içerisine… Bakın ben söylüyorum. Ben bugünü de not alacağım ve
birlikte göreceğiz. Sayın Cevdet Erdöl burada olur mu bilmiyorum ama… 
Ya, ben bir
buçuk ay Sayın Kerim Özkul’un adını duydum, Allah rızası için eğer Genel
Kuruldaysa bir defa ayağa kalksın, görmek istiyorum, tanımak istiyorum. Ya, bir
buçuk ay biz onun teklifiyle yattık kalktık, tartıştık, bir defa göremedim.
Eğer Genel Kuruldaysa Sayın Özkul ayağa kalksın, bir defa görmek istiyorum. 
İkinci önemli
husus: Bakın, değerli arkadaşlar, bir madde daha geldi bize, bir maddenin daha
hikâyesi var, teklif metninin içerisinde var. İstanbul Sultanbeyli’de bulunan,
yanılmıyorsam, 9 milyon metrekarelik problemli bir arsa sorununun çözümüne
dair, trampa yoluyla kamulaştırma. AFAD bunun için Afet Yasası’nda bir
değişiklik öngörüyor. Afet Yasası’nda yapılan değişikliğe göre, İstanbul
Sultanbeyli’deki bu sorunu çözecekler. Ama Sultanbeyli ortada yok, ismi yok.
Mesela burada Konya’yla ilgili bir düzenleme var, Meram açık açık ifade
edilmiş. Önerdik, dedik ki: Eğer derdiniz, meramınız buradan İstanbul
Sultanbeyli ise, bu konuda hazırlıklarınız varsa bizimle açık paylaşın,
bilelim, size söz veriyoruz, destek verelim, 200 bin vatandaşımız mağdur
olmasın dedik. 
Arkadaşlar,
yarım günden fazla tartıştık. Aynı madde, aynı maddenin usulüne ilişkin olarak
yukarıda tartıştık. Şimdi, bize burada diyorsunuz ya, muhalefet boşu boşuna
zamanımızı alıyor. Tam yarım gün tartıştık. Söylediklerimde hilaf varsa pek çok
arkadaş burada tanıktır. Sayın Bakan oradaydı, Komisyon Başkanımız, Komisyon
üyelerimiz orada. Sayın Erdöl de tartışmanın tanığıdır. Tam yarım gün
tartıştık. Biz, efendim, böyle bir düzenlemeyi Afet Yasası’nda yapamazsınız
diyorduk. 
Dön dolaş, bizim
söylediklerimize, bizim dile getirdiklerimize kani olmadılar, en son önerdik,
dedik ki: Millî Emlakten bir uzman çağıralım, bakalım o ne diyecek? Millî
Emlakten bir uzman geldi, ne söylese iyidir, biliyor musunuz? “Efendim, bu
düzenlemeyi Türkiye’nin her tarafına uygularsınız sadece nereye
uygulayamazsınız, biliyor musunuz? Sadece Sultanbeyli’ye uygulayamazsınız.”
Uygulayamazsınız. Diyarbakır’da, Hakkâri’de, İstanbul’un başka yerlerinde,
Kayseri’de, Konya’da, nerede isterseniz isteyin, burada uygularsınız bu maddeyi
ama esas uygulamak istediğiniz Sultanbeyli’ye uygulayamazsınız.
Uygulayabilmeniz için ne yapmanız gerekiyor? Sultanbeyli’yi önce afet bölgesi
ilan etmeniz gerekiyor. Afet bölgesi olarak ilan ettiğinizde ne olur? Hemen
1957’den beri yürürlükte olan, 2012’de de kısmen değişiklik yapılan Afet
Yasası’na göre, oraya çivi çakamazsınız. 200 bin vatandaşın malına mülküne
devlet resen el koymuş olacak. Getirdiğiniz kanun değişikliği maddesinde bu
var. Muhalefet partisi milletvekilleri olarak “Efendim, bu, yanlış. Bu yanlışa
imza atmayız, bu yanlışı kolay kolay da buradan geçirtmeyiz, düzeltelim.”
diyoruz. 
Tam yarım günlük
tartışmadan sonra bize döndüler, dediler ki: “Kusura bakmayın, yanlış olmuş.
Biz yanlışız, işte oraya…” “Ne yapacağız?” “Ee, göz yumun, biz İç Tüzük’ün
biraz kulağını bükelim, Sultanbeyli’yi buraya koyalım.” Çünkü İç Tüzük’ün
35’inci maddesine göre, komisyonlar, işi olmayan konularda kanun teklif edemez,
önüne gelenin üzerinde çalışır. Ne yapacağız? Orada izi yok. İlgili kanunda
orada değişiklik öngören herhangi bir düzenleme söz konusu olmadığı için bizden
göz yummamızı talep ettiler. İstanbul Sultanbeyli’de yaşayan vatandaşların
–rakam, iktidar partisi mensuplarının bize verdiği rakamdır- 200 bin insanın
hakkı hukuku burada iyileştirilmiş, kanun maddesine göre ve açık açık
söyleyeyim, arkadaşlar, o İstanbul Sultanbeyli’de yaşayan 200 bin vatandaşın
sorununu siz değil, muhalefet çözdü. Siz değil, muhalefet çözdü; demek ki bu
muhalefet iyi şeyler yapıyor; demek ki iyi ki bu muhalefet var, iyi ki takip
ediliyorsunuz, iyi ki inceleniyorsunuz. Daha başka hükümler de var ama sadece 2
madde üzerinden bakın, neredeyse, on beş dakikadır konuşuyorum, 2 madde daha
bitmedi. Söylenecek o kadar çok hikâyesi var ki yine başa döneceğiz. 
Şimdi,
geçen dönem, o meşhur, çok zaman alan torba içerisine yerleştirilmiş, sonradan
Anayasa Mahkemesince iptal edilmiş TİB düzenlemesi. 36 madde falan konuşuyoruz
ama bakın, daha 3’üncüsündeyim. TİB düzenlemesi, ya eğer geçen sene, daha bir
sene bile olmadı, o TİB düzenlemesiyle ilgili bizim bu kürsüde, yukarıda
komisyonda söylediklerimize bir Allah’ın kulu sizlerden çıkıp deseydi “Ya, hele
bu muhalefeti bir dinleyelim, belki doğru bir şey söylüyordur.” demiş olsaydı,
bir yıl kaybetmiş olmazdınız, Anayasa Mahkemesini meşgul etmiş olmazdınız. Ya,
bu memlekette herkes yanlış da bir tek siz mi doğrusunuz? Ee, bakın, şimdi
geldiniz bir TİB düzenlemesini buraya getirdiniz, yeniden TİB düzenlemesi. 
TİB
düzenlemesi, kusura bakmayın yine yanlış, buraya konulmuş, yine yanlış. Anayasa
Mahkemesine giderse Anayasa Mahkemesinin bunu reddetmesi gerekir, iptal etmesi
gerekir, mevcut düzenlemeyi de iptal etmesi gerekir. Başından beri biz size
söylüyoruz, ya, arkadaşlar, siz eğer gerçekten bu ülkede insanların huzur
içinde yaşamasını arzu ediyorsanız, dinlenme kaygısını yaşamamasını arzu
ediyorsanız, öncelikli yapmanız gereken bir şey var: Kişisel verileri koruma
yasasını getirin burada yasalaştıralım. Önce bir bunu konuşalım, ondan sonra
Hükûmetin ve devletin, vatandaşı dinleme yetkisine geçelim. Ama bunların
hiçbiri yapılmamış, devlet adına Hükûmet, eline bardağı almış herkesin duvarına
dayamış dinliyor. Ya, bu, bir ilkelliktir, bunun elle tutulur yanı yok,
ilkelliktir bu. 
Ulaştırma
Bakanlığının burada ayrıca düzenlemeleri var, evlere şenlik. Eminim, bu akşam
burada konuşma yapan bütün milletvekillerinin üzerinde duracağı hususlar var.
Yeşilay ve Kızılay’la ilgili düzenlemeler. Ben, çok ayrıntısıyla bu konuya
girileceğini varsaydığım için buna çok zaman ayırmadım açıkçası. Ama düşünün ki
bir ülkede vakıf var, vakıf yöneticileri kimdir bilinmiyor ve o vakfa bu yasada
ayrıcalık tanınıyor. Kim, ne şekilde o ayrıcalıkları kullanacak bilmiyoruz.
İnternet sitelerine girseniz herhangi bir vakfın mütevelli heyeti kimdir,
yönetim kurulu kimdir, baksanız bulursunuz, hele hele bir milletvekili olarak
girseniz çok rahatlıkla bulursunuz ama burada kendisine ayrıcalık tanınan,
kamuya yararlı varsayılan vakıflardan bir tanesinin yönetim kuruluna
milletvekili olarak da ulaşma gayreti içerisinde olduk, ulaşamadık. Kimdir
bilmiyoruz. Ama adı çok cezbedici, uzun süreden beri Türkiye kamuoyunun,
herkesin bildiği bir isim Yeşilay. Ama, kime ait, kim bunun yöneticileri?
Bilmek istiyoruz. Türkiye kamuoyundan niye gizliyorsunuz, ne gereği var bu bilgileri
Türkiye kamuoyundan gizliyorsunuz? E, arkadaşlar, böyle yaklaştığınız zaman ya
da böyle baktığınız zaman, kusura bakmayın, zan altında kalırsınız, size haksız
gibi gelen eleştirileri duymak durumunda kalırsınız. Açık açık koy, şeffaflıkta
yarar vardır. Şeffaflıkta bugün biraz eleştirilirsiniz ama iki gün sonra biri
çıkar, der ki: “En azından şeffaf davrandılar.” 
Şimdi, Sayın
Bakana da söz verdim, “Yirmi dakikadan fazla konuşmayacağım.” dedim.
Maddeleriyle ilgili olarak hem değişiklik önergeleri hem ayrıntılı
değerlendirmelerimiz söz konusu olacaktır. Üniversitenin kuruluşu hayırlı
olsun, umarım, amacına hizmet eder.
Hepinize
saygılar sunuyorum. (HDP sıralarından alkışlar) 
BAŞKAN –
Teşekkür ediyorum.
Tümü üzerinde
Milliyetçi Hareket Partisi Grubu adına söz isteyen Erkan Akçay, Manisa
Milletvekili.
Buyurun Sayın
Akçay. (MHP sıralarından alkışlar)
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; 688 sıra sayılı
Kanun Teklifi’nin tümü üzerinde Milliyetçi Hareket Partisi Grubu adına söz
aldım. Muhterem heyetinizi saygıyla selamlıyorum.
Değerli
milletvekilleri, Yusuf Has Hacib, Kutadgu Bilig’de der ki: “Adalete dayanan
kanun, göğün direğidir, kanun bozulursa gök, yerinde duramaz.” Bugün Adalet ve
Kalkınma Partisi döneminde yerle bir edilen hukuk sisteminin kanuni
düzenlemelerinden birini görüşüyoruz. Bu kanunda Anayasa yok, hukuk düzeni yok,
vatandaşlarımızın beklenti ve talepleri hemen hemen hiç yok; bunun yerine bazı
yandaş sivil toplum kuruluşlarına çıkar sağlayan maddeler, parti uleması, parti
üniversitesi hâline getirilen üniversite düzenlemeleri var, yandaş kollama var,
rant var, çıkar var ancak hak yok, hukuk yok. Bu kanunda çiftçi yok, emekli
yok, esnaf yok, işçi memur yok, garip gureba hiç yok.
Bu vesileyle, 10
Şubat tarihinde, 10 Şubat 2015’te Soma’dan yola çıkan 400 maden işçisinin,
Çalışma Bakanlığı ve Türkiye Kömür İşletmeleri önünde, hak mücadelesi vermek
için dile getirdikleri sorunlarına ilişkin, tazminat taleplerine ilişkin
-iktidarın söz vermesine rağmen- düzenlemeler hâlâ ufukta yok. Meclis kapanmak
üzere, 5 Nisanda seçimler nedeniyle çalışmalarına ara verecek. Ancak, 1 Aralık
2014 tarihinde Soma’da 2.831 maden işçisi işten atıldı, cep telefonu
mesajlarıyla. O tarihten bu yana yüz altı gün zaman geçti, süre geçti fakat
tazminatlarını işçiler hâlâ alamadılar. Oysa, firma, tabii, hakları, hesapları
üzerinde tedbir olduğu için ödeme yapamadığını açıkladı. 
Önce ve bu
süreden sonra çıkan mahkeme kararlarında da asli işveren olarak Türkiye Kömür
İşletmeleri işçisi sayıldılar mahkeme kararlarında. Bu mahkeme kararına göre,
yeni bir kanuni düzenleme yapmaya da gerek yok ancak tabii, bürokrasiyi ve
kurumları belli tereddütten ve sorumluluktan kurtarmak adına da bu yasal
düzenleme yapılabilir. Fakat, Mecliste bütün siyasi parti gruplarını bu
işçilerle birlikte ziyaret ettik. Adalet ve Kalkınma Partisi Grup Başkan Vekili
Sayın Mustafa Elitaş da buna ilişkin çalışmaların yapılacağını ve bir neticeye
ulaşılacağını ifade etmesine rağmen henüz işçilerin tazminatlarını alabilmelerine
ilişkin bir niyet dahi ortada göremiyoruz. Oysa, torba kanun tekliflerinin
görüşmeleri sırasında bütün grupların mutabakatıyla bu, çok kısa süre
içerisinde yapılabilir. 
Yine, 1 Aralık
2014’te Hükûmet Sözcüsü Sayın Bülent Arınç, aynen şu açıklamayı yaptı: “Konunun
üzerindeyiz, bunu çözeceğiz. Onları aç ve açıkta, işsiz bırakacak değiliz.”
Aradan geçen yüz altı günde Hükûmet, madencileri, neredeyse, açlığa mahkûm
etmiştir, işsiz kalmalarına göz yummuştur, şu anda işçiler aç ve açıktadır,
Soma meydanlarında, Soma sokaklarında gece gündüz eylem hâlindedirler. Buradan
Milliyetçi Hareket Partisi olarak bütün siyasi parti gruplarına da bir ortak
çağrı yapmak istiyoruz: Somalı madencilerin gözü kulağı Türkiye Büyük Millet
Meclisindedir. Bunu bir kanun teklifiyle Genel Kurulda rahatlıkla çözebiliriz.
Değerli
milletvekilleri, bu torba kanun düzenlemeleri, aynı zamanda Hükûmetin başka
telden, Adalet ve Kalkınma Partisi Grubunun ayrı telden çaldığını
göstermektedir. Akort yok, “Ben ne söylerem, tamburam ne çalar.” Misali,
herhangi bir uyum yok. 
15 Eylül 2014,
Hükûmet Sözcüsü Sayın Bülent Arınç, aynen ifade ediyor, Başbakanın talimatı
olduğunu belirtiyor yani Sayın Ahmet Davutoğlu’nun talimatını belirtiyor: “Her
kanunun bir maddesini değiştiren ve sonunda da maalesef haklılık payı da olan
‘torba’ gibi bir lafı yasama literatürüne sokma gayreti içinde değiliz. Bunu literatürden çıkaracağız
inşallah. Yasama sıfır hata kabul eden bir şeydir. Bundan sonra bu kadar
maddeli bir tasarıyı görmeyeceksiniz.” Kim söylüyor? Sayın Bülent Arınç
söylüyor. Meclis Başkanı Sayın Cemil Çiçek de 29 Eylül 2014’te şu ifadeleri
kullanıyor: “Biz yasama faaliyetindeki kanun çıkarma işini verimli yapamadık. O
yüzden de garip bir yola saparak torba yasa gibi bir uygulamayı gündeme
getirdik.” Demek ki hem Hükûmet hem de Meclis Başkanı, torba kanun uygulamasına
karşıdır. Demek ki yasama faaliyetleri hata kabul etmemektedir ve kanun çıkarma
işinde verimlilik önemlidir ancak verimlilik yoktur. O zaman soruyoruz: Adalet
ve Kalkınma Partisi, neden, kendi milletvekillerinin imzasıyla 20 kanun ve 5
kanun hükmünde kararnamede değişiklik öngören toplam 37 maddelik bir torba
kanun teklifini Meclis gündemine getirdi? Getirdi çünkü plan yok, program yok,
samimiyet hiç yok, ilke hiç yok, orkestrasyon yok, akort yok. Deyim yerindeyse
şakul kaymış.
İZZET
ÇETİN (Ankara) – Şakulü bozuk!
ERKAN
AKÇAY (Devamla) – Evet. 
EKREM
ÇELEBİ (Ağrı) – MHP’de ne var?
ERKAN AKÇAY (Devamla) – Belirtmek istediğim bir başka husus:
Meclisin yasama faaliyetlerinin temelinde hukukilik ilkesinin olması gerekir.
Biz burada, Türk milleti ve Türkiye Cumhuriyeti için yasa yaparken hukuktan
ayrılamayız, Anayasa ve İç Tüzük’ten ayrılamayız. Diğer bir ifadeyle, yasaların
mutlak surette Anayasa ve İç Tüzük’e göre hazırlanması ve görüşülmesi esastır
fakat bu teklifte Anayasa’ya aykırı düzenlemeler bulunmaktadır. Sağlık
Bilimleri Üniversitesi kurulmasına ilişkin 5’inci madde, elektrik kayıp-kaçak
oranlarının hedeflerinin yeniden düzenlenmesine ilişkin 17’nci madde,
İnternetle ilgili düzenlemelere ilişkin 27’nci madde, Kamulaştırma Kanunu’nun
4’üncü maddesinde değişiklik öngören 26’ncı madde Anayasa’ya aykırıdır ve İç
Tüzük’ün 35 ve 87’nci maddelerine aykırı bir komisyon çalışmasıyla bu kanun
teklifi Genel Kurula getirilmiştir. Süremizin azlığı nedeniyle de, maalesef,
fazla ayrıntıya giremiyoruz. Yalnız, madde görüşmeleri sırasında bu hususa
ilişkin görüşlerimizi ayrıntılı olarak ifade edeceğiz.
Değerli
milletvekilleri, torba kanun düzenlemeleri, AKP’nin yolsuzluk ve
usulsüzlüklerinin, hukuk dışı, hatta suç teşkil eden faaliyetlerinin âdeta bir
yasal kılıfı hâline getirilmektedir. Hukuk dışı eylem ve faaliyetler, torba
kanunlarla yasal çerçevede meşruiyet içerisine alınmak istenmektedir. 
Torba kanun,
toplumsal ihtiyaçtan ziyade bireysel ve siyasi çıkarları hedef alan
düzenlemeleri içermektedir büyük ölçüde. Bu hâliyle kanun teklifi, Hükûmet
iradesinden ziyade, Hükûmet dışında ve Hükûmet üzerinde bazı vesayet
odaklarının iradesini ve inisiyatifini yansıtmaktadır. Bu durum,
gayrihukukidir, keyfîdir ve şahsidir. Anayasa ve yasa dışı bir iradeye işaret
etmektedir. 
Ülkeyi şirket
gibi yönetmek isteyenler, aslında keyfî ve şahsi bir yönetim arzularını topluma
beyan etmektedirler ama sadece kâra ortak bir şirket yönetim anlayışı, zararla
hiç alakaları da yok. Ancak bu düzenlemelerden ve uygulamalardan pek çok kamu
zararı da meydana gelmektedir.
Teklifin Kızılay
ve Yeşilaya ilişkin düzenlemeleri içeren altı maddesi, kayırmacılığa ve
yolsuzluğa zemin hazırlayan düzenlemelerdir. Yeşilay Vakfına Sağlık Bakanlığı
bütçesinden 2015 yılı için 15 milyon lira ve takip eden yıllar için de yeniden
değerleme nispetinde artırılacak ödenek aktarılmasının düzenlemesi var.
Üstelik Yeşilay Vakfı için bu düzenleme yapılırken 5018 sayılı Kamu Mali
Yönetimi ve Kontrol Kanunu da çiğnenmektedir. 5018’e göre, herhangi bir vakfa,
kamuya yararlı derneğe, bir yere kaynak aktarılırsa devlet bunu
denetleyecektir. 5018 sayılı Kanun bunu emrediyor. Ancak Yeşilaya aktarılacak
15 milyon lira bu denetimin dışına çıkarılıyor. Neden denetim dışına çıkarıyorsunuz?
İşte, yolsuzluklara, hukuksuzluklara zemin hazırlıyorsunuz. Bunun başka bir
anlamı yoktur. 
Yolsuzlukların
zemini olabilecek bir başka madde 25’inci madde. Bu maddeyle de Yüksek Öğrenim
Kredi ve Yurtlar Kurumuna ait binaların, her türlü tesislerin yapım, yaptırma,
donatım, bakım ve onarım işlerinin kurum tarafından da yürütülebilmesi hüküm
altına alınıyor. Oysa, bu işler zaten 351 sayılı Kanun’un 20’nci maddesine göre
Çevre ve Şehircilik Bakanlığı tarafından yapılmaktadır. Eğer bu Bakanlık görevini
yerine getirmiyorsa zaten kanuna aykırı bir durum var demektir. O hâlde,
maddede dikkatinizi çekmek istediğim bir ibare var. “Yapma”nın dışında
“yaptırma” ibaresi var. Deniliyor ki: “Kuruma ait binaların, her türlü
tesislerin yaptırma işleri kurum tarafından da yürütülebilir.” 20’nci maddenin
ilk hâlinde bu ibare yok. Yani Çevre ve Şehircilik Bakanlığı yaptırmıyor,
yapıyor. İşte, bu ibare yolsuzluk dosyalarının en önemli kısımlarından birisini
oluşturan inşaat sektöründe yandaş sermayeye yeni bir alan açmanın ibaresi ve
ifadelerini görmemek için kör olmak lazım.
Bu maddeyle
ilgili bir başka husus da “Minareyi çalan kılıfını hazırlar.” misali. Mevcut
kanunlara açıkça aykırı olmasına rağmen, 7 Şubat 2015 tarihinde kamuoyuna
yansıyan bilgi ve haberlere göre, Kredi Yurtlar Kurumu on beş yıl kira
garantili yurt yaptırmak için onlarca iş adamıyla protokol imzalamıştır. Bu
protokoller 351 sayılı Kanun’un mevcut hâline açıkça aykırıyken teklifin
25’inci maddesi Komisyonda bir önergeyle metne eklenmiştir.
Bir diğer madde
13’üncü madde. Bu teklifte 10’uncu madde olarak yer almıştı. Çok uzun
tartışmalardan sonra ilk hâliyle alakası olmayan bir hâle getirildi -biraz
evvel Sayın Zozani’nin de ifade ettiği gibi- Komisyonda, Maliye Bakanlığı Millî
Emlak Genel Müdürlüğü temsilcisinin uyarısıyla. Çünkü iktidar partisinin,
muhalefetin ve bizlerin uyarılarını hiç dikkate almaya niyeti yok. Daha sonra
şimdiki hâline getirildi. Bu da hiçbir derde derman olmayacak garip bir
düzenleme. Denildi ki: Sultanbeyli’de 200 bin vatandaşın arsalarının,
binalarının imar sorunu var ve bu da 9 bin dönümlük bir araziyi, arsayı da
kapsayan bir düzenleme. Trampa yoluyla kamulaştırılan taşınmazların hazineye
devrinden doğan kazançlara ilişkin düzenleme yapılarak, 31 Aralık 2015’e kadar
bu işlemlerle ilgili ve teslimlerle ilgili “Kazanç oluşmaz.” diyerek katma
değer vergisinden istisna getiriliyor. Oysa öğreniyoruz ki böyle satır
aralarından kaçırılan, ağızdan kaçırılan ifadelerden, şirketler kurulmuş,
arsalar alınmaya, biriktirilmeye, bazı ellerde, bazı şirketlerde toplanmaya
başlamış; trampa konusu yapılacak, ondan sonra hazineye mal edilecek, yine
AKP’li belediyelere, bir bedel ve komisyon elde etmek suretiyle belediyeye
verilecek, bu bedel ve komisyon mukabili de vatandaşlardan bu gayrimenkuller
edinilecek. Tam bir muamma ve yani âdeta yolsuzluk yapılması için düzenlenmiş
bir teklif görüntüsü var. Yani artık bunu açıkça ifade ederiz: Birincisi,
Adalet ve Kalkınma Partisinin bir düzenlemesi varsa burada acaba nerede bir
yolsuzluğa kapı aralayan, ranta yol açan bir düzenleme var, mutlaka buna bakmak
gerekiyor.
Bir diğer
düzenleme 17’nci maddede. Elektrik kayıp kaçak oranlarının yüksek olduğu
bölgelerde kayıp hedeflerinin belirli süreyle yeniden tespiti öngörülüyor.
Burada ilginç bir durum var. Madde gerekçesinde, kayıplarla etkin mücadele
edilmesi ve kayıpların düşürülmesi için ek önlemlerin alınması gerektiği
söylenmektedir. AKP için kayıp kaçakla mücadele demek, masum vatandaştan daha
fazla kayıp kaçak parası tahsil etmek demek hâline geldi. Bu düzenlemelerle
kayıp kaçakla mücadele edilemez, sadece kayıp kaçağı teşvik edersiniz.
Getirilen bu 17’nci madde aslında kayıp ve kaçağı teşvik eden bir düzenlemedir.
Bu düzenleme, dağıtım şirketleriyle yapılan sözleşmelerin kayıp kaçak
oranlarının belirlenmesi suretiyle değiştirilmesi anlamına gelmektedir. Oysa bu
durum 4735 sayılı Kamu İhale Sözleşmeleri Kanunu’nun 10’uncu ve 15’inci
maddelerine aykırıdır. 
Ayrıca altını
çizmek istediğimiz bir husus, bu düzenlemeler Hükûmetin elektrikte kayıp kaçak
hedefini tutturamadığının bir itirafıdır ve bu elektrik dağıtım şirketlerinin
özelleştirilmesinin de ne kadar yanlış olduğunu ortaya koyan bir durum ortaya
çıkmaktadır. Elektrik kayıp kaçak hedefleri ile gerçekleşmeler arasındaki
farktan kaynaklanan zarar mevcut durumda şirketlerin üzerine yüklenmektedir
ancak teklifteki düzenlemeyle şirketler aleyhine olan bu zarar tamamen
vatandaşların omuzları ve cepleri üzerine yüklenecektir. Oysa Enerji ve Tabii
Kaynaklar Bakanı Sayın Taner Yıldız 13 Kasım 2014 tarihinde bir yazılı soru
önergesine şu cevabı vermiştir, diyor ki: “Nitekim, düşük performanstan dolayı
gerçekleşen yüksek kayıp kaçak düzeyinin oluşturduğu ek maliyeti, 2006-2010
döneminde olduğu gibi 2011-2015 döneminde de dağıtım şirketleri üstlenecektir.
Bu ek maliyetler hiçbir şekilde tüketicilere yansıtılmamaktadır.” Oysa bu
17’nci madde, değerli milletvekilleri, Sayın Bakanı -çok affedersiniz ama-
yalancı konumuna düşürmektedir. 
Bu düzenlemenin
ayrıca rant kısmı da vardır fakat süremiz elvermediği için onu da inşallah
madde görüşmelerinde dile getirmek üzere hepinizi saygıyla selamlıyorum. (MHP
sıralarından alkışlar) 
BAŞKAN –
Teşekkür ediyorum. 
Şimdi söz sırası
Cumhuriyet Halk Partisi Grubu adına Rahmi Aşkın Türeli’de, İzmir Milletvekili.
Buyurun Sayın
Türeli. (CHP sıralarından alkışlar) 
CHP GRUBU ADINA
RAHMİ AŞKIN TÜRELİ (İzmir) – Teşekkür ederim Sayın Başkan. 
Sayın Başkan,
sayın milletvekilleri; 688 sıra sayılı Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi’nin tümü üzerinde
Cumhuriyet Halk Partisinin görüşlerini belirtmek üzere söz almış bulunuyorum.
Bu vesileyle yüce heyetinizi saygıyla selamlıyorum. 
Evet, değerli
arkadaşlar, gene bir torba kanun uygulamasıyla karşı karşıyayız. Bu torba
kanunlar vakayıadiyeden oldu, bunları kaçıncı keredir… Plan Bütçe Komisyonundan
da özellikle torba kanun dışında kanun geçmez oldu. Bunu nasıl eleştirdiğimiz
hem Genel Kurulda hem Komisyonda herkesin malumu. Ancak ısrarla torba kanun
yöntemi uygulanmaya devam ediliyor. 
Önce,
torba kanunun tasarı olarak gelmesi söz konusu oluyordu. Belli zamanlarda
teklif olarak da gelebiliyor tabii, milletvekilleri isterse teklif verebiliyor.
Biz buna karşı çıktık, bununla ilgili olarak eleştirilerimizi yaptık. Hatta
benim Türkiye Büyük Millet Meclisi Başkanı olarak Sayın Cemil Çiçek’e yöneltmiş
olduğum soru önergeleri de var. En son siz bir cevap verdiniz Sayın Yakut,
sizin imzanızla, orada siz de bu yöntemin ne kadar yanlış olduğunu, hatalı
olduğunu kabul ediyorsunuz. 
Bakın
değerli arkadaşlar, 22’nci Yasama Döneminde torba kanun sayısı 2’ymiş, 23’üncü
Yasama Döneminde 11’miş, 24’üncü Yasama Döneminde 17. Ancak, 3 kanun var,
burada görüşülen kanunlar, bir de yukarıda Plan Bütçede bir torba kanun gene
var. Yeni kanun gelmediğini varsaydığımızda 21’e çıkmış, tam 2’ye katlamış. 
Tabii,
bu konuya ilişkin olarak TBMM Başkanı Sayın Cemil Çiçek’in ifadeleri var. Ne
demiş 2014 yılı Eylül ayında? “Biz yasama faaliyetindeki kanun çıkarma işini
verimli yapamadık. O yüzden de garip bir yola saparak torba kanun gibi bir
uygulamayı gündeme getirdik.” demiş. Gene, hemen hemen aynı günlerde Hükûmet
Sözcüsü Sayın Bülent Arınç da Başbakan Sayın Davutoğlu’nun torba kanun
teklifine ilişkin benzer sorunlara dikkat çektiğini söylemiş. 
O zaman, değerli arkadaşlar, niye hâlâ torba
kanun geliyor? Yani, herkes bunun, bu yöntemin yanlış olduğunun farkındaysa,
birbiriyle ilişkisiz kanun ve kanun hükmünde kararnamelerin burada birlikte
görüşülmesinin, önce Plan Bütçe Komisyonunda görüşülmesinin, sonrasında da
buraya temel kanun olarak gelmesinin hiçbir anlamı yok, bunu anlatmak mümkün
değil ama ısrarla getiriliyor. Söylediğimiz zaman da “E, milletvekilleri kanun
teklifi veremez mi?” deniyor. Verebilir tabii arkadaşlar, bizim de kanun
tekliflerimiz var ama bakın, bu, torba kanun teklifi yok. Milletvekili olarak
kanun elbette hazırlanabilir ama ne hikmetse AKP milletvekilleri torba kanun
teklifleri veriyorlar. Ve Komisyonda görüşürken de soruyoruz “Ne diyor?” diye,
milletvekilleri cevap veremiyor. Mecburen gidip bürokrasiden görüş alınıyor,
oradan yani ilgili kamu kurumlarından insanlar cevap veriyor. O zaman şu da
anlaşılıyor ki aslında bunu bürokrasi hazırlamış, oradaki milletvekillerine
imza attırılmış. Şimdi bu, son derece -yani baktığınız zaman- onur kırıcı bir
iş. Yani, böyle bir yönteme neden ısrarla gidildiğini anlamış değiliz. Tekrar
tekrar tekrar devam ediyor.
Şimdi gene bir
torba kanun var, içinde bir sürü farklı kanun ve kanun hükmünde kararnamede
değişiklik öngörülüyor. İçinde, dernek ve vakıflara ilişkin vergi istisna ve muafiyetleri
var, yeni bir üniversite kurulması, kamulaştırma uygulamaları, İnternet
yasakları, elektrik kayıp kaçak bedelleri, öğrenci yurtları var, ne aklınıza
geliyorsa bunun hepsi bu kanunun içine atılmış ve bizden de burada bunu
tartışmamız, sağlıklı bir biçimde, Meclise, Türkiye Büyük Millet Meclisine
yakışır bir biçimde bunları konuşmamız, tartışmamız, müzakere etmemiz
bekleniyor. Şimdi ben tümü üzerine konuşuyorum, ben hangisinden bahsedeceğim?
Yani burada o kadar birbirinden farklı -36 madde, 1 de geçici madde, 37-
hükümler var ki hangisinden bahsedeceğiz?
Diğer, tabii,
başka bir sıkıntı, bunların hiçbiri tali komisyonlarda görüşülmüyor. Şimdi
bakın, Plan Bütçe Komisyonu, her şeyin, bütün ilgili ilgisiz kanunların geldiği
bir yer olmamalı. Plan Bütçe Komisyonu anayasal bir komisyon, kabul ediyoruz
ama bizimle ilgisi olmayan, Plan Bütçe Komisyonunun görev alanıyla ilgisi
olmayan kanun maddelerinin, tekliflerinin bize gelmesini anlamak mümkün değil.
Hadi geldi diyelim, hiç olmazsa tali komisyonlarda görüşülsün. İlgili
komisyonlarda yani bize gelen maddeleri, esas itibarıyla, ilgili olduğu
komisyonlarda görüşülsün, bir fikir, bir görüş gelsin bize ve biz de onun
üzerine konuşalım diyoruz. 
Peki, öyle mi?
Yok. Ne yazık ki bu konuştuğumuz, şu anda konuştuğumuz torba kanun 6 tali
komisyona gönderilmiş, iletilmiş, 6 tali komisyonun hiçbiri görüşmemiş. 3’ü
demiş ki: “Süresi içinde görüşülmesi mümkün gözükmüyor.” Bayındırlık, Millî
Eğitim ve İçişleri Komisyonları. Sanayi Komisyonu demiş ki: “İş yoğunluğumuz
var.” Adalet Komisyonu ve Sağlık Komisyonu da -kısaltıyorum komisyon
isimlerini, süremiz gitmesin diye- onlar da “Biz de görüşmeyeceğiz.” demişler.
E arkadaşlar, nasıl bir iş bu? Yani bizim bunu nasıl sağlıklı görüşmemizi
bekliyorsunuz? 
Komisyonda da
söylüyoruz “Arkadaşlar, bunları alın, ilgili komisyona gitsin, oradan çıksın.”
diyoruz. Neden bunu Plan Bütçe Komisyonuna getiriyorsunuz, her şeyi Plan Bütçe
Komisyonundan çıkarmaya çalışıyoruz, anlamış olmak mümkün değil.
Diğer taraftan,
“düzenleyici etki analizi” diye bir şey var. Bakın, 5018 sayılı Yasa’nın
getirdiği en büyük yeniliklerden birisi bu. Bir kanun geldiği zaman, eğer
giderlerde artma ve gelirlerde azalma yaratıyorsa, borçlanma durumunu
değiştiriyorsa bunun mutlaka ne getirip ne götürdüğünün bilinmesine, hesabının
kitabının yapılmış olmasına ihtiyaç var. Gene aynı şekilde TBMM Başkanına
sormuş olduğum, Sayın Başkan, sizin vermiş olduğunuz, imzalamış olduğunuz
cevapta da şu ana kadar -arkadaşlar, şu ana kadar, söylüyorum- 22, 23, 24’üncü
Dönemlerde düzenleyici etki analizi yapılmış tek bir kanun yok. Bir tane kanun
bulamazsınız arkadaşlar; tasarı veya teklif olarak söylüyorum, tek bir kanun
dahi yok. Ne getiriyor bunlar kısa dönemde, uzun dönemde ekonomiye, bunların
hiçbirinin hesabı kitabı yapılmamış, bütçeye ne yük getiriyor bilinmiyor ve
Komisyonda da sorduğumuz zaman gerekli bilgileri, cevapları alamıyoruz. Böyle
devlet yönetilir mi arkadaşlar? Bu kadar gayriciddi ülke yönetilir mi? 
Şimdi birkaç
maddeye geçeyim izin verirseniz. 5’inci madde Sağlık Bilimleri Üniversitesi, 6,
7, 8’inci maddeler de gene onunla ilgili. Şimdi, arkadaşlar, zaten daha önce bu
Sağlık Bilimleri Üniversitesi “TÜSEB Yasası” olarak bilinen bir tasarıda yer
almaktaydı ama ondan sonra grup kararlarıyla bu çekildi ve 6569 sayılı Kanun
olarak yasalaştı. Tekrar gündeme gelmeyeceği düşünülüyordu, ta ki torba kanunun
içinde yeniden Plan Bütçe Komisyonunun gündemine gelene kadar. Bu ne biliyor
musunuz arkadaşlar? Bu Sağlık Bilimleri Üniversitesiyle yaratılan şu: Ne deve
ne kuş, deve kuşu; âdeta bir ucube bu. Şimdi, Anayasa’mızda da, bütün
mevzuatımızda da iki çeşit üniversite var: Devlet üniversiteleri, vakıf
üniversiteleri. Devlet üniversitelerinin organları belli, rektör var, 13’üncü
maddesi 2547 sayılı Kanun’un, 14’üncü maddesi senato, 15’inci maddesi
üniversite yönetim kurulu. Vakıf üniversitelerinde mütevelli heyeti var. Şimdi,
bu getirilen üniversite, değerli arkadaşlar, sözde devlet üniversitesi ama
mütevelli heyeti var. Böyle bir şey nasıl olabiliyor arkadaşlar? Böyle bir şey
yok. Bu, Anayasa’ya da aykırı, ilgili mevzuata da aykırı, her şeye aykırı bu,
ucube bir durum bu çünkü sayılmış yani ilgili kanunda da sayılmış hangi
organlar olduğu. E, şimdi, o organlar var zaten; senatosu var, üniversite
yönetim kurulu var. Kararların nasıl alınacağı, bütçeyi kimin onaylayacağı,
kadroları kimin açacağı, hepsi belli, hepsi tanımlanmış ama siz mütevelli
heyeti getiriyorsunuz ve mütevelli heyete de bu yetkilerin bir kısmını
veriyorsunuz.
Diğer
taraftan, bu mütevelli heyet nasıl bir mütevelli heyet? 5 kişiden oluşuyor.
Sağlık Bakanı Müsteşarı mütevelli heyet başkanı, 2 kişiyi Sağlık Bakanı
seçiyor, etti 3 zaten, 5’in 3’ü oldu, rektör, 1 de YÖK’ün seçeceği üye, 5. Yahu
arkadaşlar, el insaf. Yani, Sağlık Bakanının güdümünde bir üniversite getiriyorsunuz.
Arkadaşlar, Sağlık Bakanlığı taraf olamaz. Bakın, bütün üniversitelerin tıp
fakülteleri var, sağlıkla ilgili bir fakülteleri var, bütün üniversitelere eşit
uzaklıkta olmak zorundadır Sağlık Bakanlığı. Siz bu çıkardığınız yasayla
-ilginç- zaten olmaması gereken, Anayasa’da tanımlanmayan bir yapı
yaratıyorsunuz ve Sağlık Bakanının güdümüne, siyasi etkiye açık bir üniversite
kuruyorsunuz. Bunu yapamazsınız arkadaşlar, bunu yapamazsınız. Bu açık ve net
olarak Anayasa’ya aykırı, Anayasa’nın 130, 131 ve 132’nci maddelerine aykırı.
Anayasa’nın 132’nci maddesi zaten söylüyor arkadaşlar. Bakın, 130, 131
tanımlıyor. 130’da yükseköğrenim kurumlarını tanımlıyor. 131’de YÖK’ü
tanımlıyor, üst kurulu. 132’de de diyor ki, bakın başlık şu: “Yükseköğretim
kurumlarından özel hükümlere tâbi olanlar” Yani, demek ki özel hükümlere tabi
olanlar var bunun dışında. İçinde de diyor ki maddenin, madde metninde: “Türk
Silahlı Kuvvetleri ve emniyet teşkilatına bağlı yükseköğretim kurumları özel
kanunlarının hükümlerine tâbidir.” Bunun dışındaki bütün üniversiteler 130 ve
131’inci maddede tanımlanır. Anayasa’nın 130’uncu maddesinin sekizinci fıkrası
diyor ki arkadaşlar: “Üniversitelerin hazırladığı bütçeler; Yükseköğretim
Kurulunca tetkik ve onaylandıktan sonra…” diye devam ediyor. İyi de, söz
konusu, getirilen maddede bu mütevelli heyetin görevleri arasında üniversitenin
bütçe teklifini onaylamak konmuş. Şimdi, ben soruyorum: Hangisi yapacak,
Yükseköğretim Kurulu mu onaylayacak, yoksa mütevelli heyet mi onaylayacak?
Yine,
Anayasa’nın 130’uncu maddesinin son fıkrası zaten vakıflar tarafından kurulan
yükseköğretim kurumlarını tanımlıyor ve onların mütevelli heyeti olacağını
belirliyor. Siz şimdi burada, baktığınız zaman, devlet üniversitesi diyorsunuz
ama mütevelli heyeti var. Böyle bir şey yok arkadaşlar. Bakın, 131’de de yine
aynı şekilde, YÖK’ün yetkileri ile mütevelli heyetin yetkileri çakışıyor. Fazla
zamanımı almak istemiyorum, diğer maddelerden de bahsetmek istiyorum tümü
üzerinde konuştuğum için. O açıdan da dediğim gibi, Anayasa’nın 130, 131 ve
132’nci maddelerine açık ve net biçimde aykırıdır bu ve Anayasa Mahkemesinden
de dönecek. 
Arkadaşlar,
lütfen çekin bu maddeyi. Bu maddeyi çekin çünkü bu madde, dediğim gibi… Yani
böyle… Ben şunu anlamış değilim: Yani Anayasa Mahkemesine gidilen, sonrasında
da bozulan birtakım kanun maddelerinden zevk mi alıyoruz arkadaşlar? Biz burada
yasa yapıcıyız, yasaları en güzel biçimde çıkarmak isteriz, en mükemmel biçimde
çıkarmak isteriz. Bizim var oluş nedenimiz bu, yasama faaliyetinde bulunmak. Hepimiz
de bunun için elimizden geleni yapıyoruz. Biz de Cumhuriyet Halk Partisi olarak
hem komisyonlarda hem burada yapıcı bir muhalefet anlayışı içindeyiz.
Memleketin sorunlarını gelin hep beraber çözelim ama Anayasa’ya, yasalara
aykırı olan, hukuken eşitliği bozan, birtakım insanlara, belli birtakım
gruplara veya kişilere özel haklar ve menfaatler taşıyan her türlü yasa
maddesinin, teklifinin, her şeyin karşısında oluruz, olduk, bundan sonra da
olmaya devam edeceğiz.
Geçiyorum yine
Anayasa’ya aykırı bir maddeye, 26’ncı maddeye. 2942 sayılı Kamulaştırma
Kanunu’nun 4’üncü maddesine “tünel” ibaresi eklenerek kentsel dönüşüm veya bir
kamusal hizmet için kamulaştırma bedeli verilmeksizin vatandaşın özel
mülkiyetinde bulunan gayrimenkulünün altından tünel geçirilmesine olanak
sağlanıyor. Bu zaten yazın görüştüğümüz torba kanunda vardı arkadaşlar, torba
kanunda biz bunu görüştük. 10 Eylül 2014 tarihli ve 6552 sayılı Kanun’un
99’uncu maddesiydi, orada vardı zaten. Yani taşınmaz malın arazisinin
üzerinden, ya üstten ya da alttan birtakım tesisler geçiriyorsunuz. Üstten
teleferik yapıyorsunuz, işte ne bileyim, birtakım, yol geçiriyorsunuz, köprü
geçiriyorsunuz; alttan da baktığınızda, raylı sistem gibi bir şeyler
geçiriyorsunuz. Şimdi, biz bunu sorduk “Neden bunu getirdiniz?” dedik, dediler
ki: “Tüneli unutmuşuz.” Unutursunuz tabii. Bunları ciddi biçimde görüşmezsek,
böyle torba kanunlarla getirirseniz, bizi, muhalefeti dinlemezseniz, apar topar
“Bunlar illa yasalaştırılacak.” derseniz işte böyle unutursunuz. 
Ayrıca, burada
-okuyorum, o maddeyi- “Taşınmaz sahiplerine bu işlem nedeniyle kamulaştırma,
tazminat ve benzeri nam altında herhangi bir ücret ödenemez.” hükmü var. Bunu
biz Anayasa Mahkemesine götürdük, Anayasa Mahkemesi bunu görüşmek için bekliyor
arkadaşlar. Anayasa Mahkemesinin görüşmekte olduğu, görüşmek için gündemine
aldığı bir şeyi neden getiriyorsunuz buraya? Anayasa Mahkemesi iptal edecek
bunu çünkü malikine mülkü üzerinde her türlü tasarruf yapabilme, satma,
kiralama, sınırlı ayni hak tesis etme hakkını veren mülkiyet hakkı bu
düzenlemeyle sınırlanıyor. Bir kere taşınmazda değer kaybı oluşuyor, ikinci
olarak da mülkiyet hakkının sınırları ve kullanılmasıyla ilgili problemler var.
Bu, bugün ortaya çıkmayabilir. Mesela, bugün yukarıdan, üstten diyelim ki bir
köprü geçirebilirsiniz, oradaki yerde, yerleşimde emsal diyelim ki 5 kattır.
İyi, yarın öbür gün değişti bütün bölgenin, 10 kata çıktı. Ne olacak? Siz
geçirebilecek misiniz, çıkartabilecek misiniz, yukarıya doğru yükseltebilecek
misiniz inşaatınızı? Hayır, çünkü yapılmış olan oradaki tesisler, sizin o
mülkün mülkiyetini, hakkınızı kullanmanızı engelliyor. O zaman şunu düşünelim:
Sadece bugüne bakmıyoruz, mülkiyet hakkı bugün olduğu kadar geleceği de bağlar,
gelecekteki o hakkın kullanılmasının da sınırlarını belirler. O açıdan da
baktığınızda hem bu hem de dediğim gibi diğer gerekli birtakım yani mülkiyet
hakkı, kamulaştırmada para ödenmemesi konusu Anayasa Mahkemesinin
gündemindedir, o yüzden bunun tekrar neden getirildiğini de anlamış değiliz.
Gene, 27’nci
madde var, bu İnternet yasaklarıyla ilgili 5651 sayılı Kanun’a bir ekleme
yapılıyor, “Gecikmesinde sakınca bulunan hâllerde içeriğin çıkarılması ve/veya
erişimin engellenmesi.” başlıklı. Arkadaşlar, burada gene Anayasa Mahkemesi
bunu bozdu. Yani sonuçta yargıda olan yetkiyi siz gidip idareye
devredemezsiniz, TİB’e devredemezsiniz. Ama burada ne yapılıyor? “TİB’e
devretmedik.” Diyorlar, Başbakan veya ilgili bir bakan gelip müracaat ederek
TİB’e bu işi yaptırıyor. Bizim söylediğimiz, karşı çıktığımız o değil
arkadaşlar. Biz, bu işlerin yargı kararıyla yapılması gerektiğini söylüyoruz.
Dediğim gibi, açıkça Anayasa’ya aykırıdır, bunu da zaten Anayasa Mahkemesi
bozacak, zaten de bozuldu.
Devam ediyor,
3’üncü madde: Sağlıkta “yap-kirala” olarak tanımlanan bir kamu-özel iş birliği
modelini tanımlıyor. Arkadaşlar, bu model üzerine konuşmaktan dilimizde tüy
bitti. Bu model, yanlış bir modeldir diyoruz. Kamunun altyapı yatırımlarını
kamu yapmalıdır, bütçe kaynaklarıyla yapılmalıdır. Burada ne yapıyorsunuz?
“Yap-kirala” diye bir model, şehir hastanelerini devlet yatırım programından
yapmıyor, cebinden para çıkmıyor ilk anda baktığınızda, sonra ihaleye
açıyorsunuz, birisi alıyor orayı, sonra siz oraya otuz yıla kadar kira
ödüyorsunuz. Ödediğiniz kira aynı zamanda da enflasyon kadar artırılıyor, döviz
kuru artışı olursa artırılıyor. Böyle bir model yok. “Bunun var mı düzenleyici
etki analizi? Ne getiriyor, nedir bunun maliyeti?” dedik. Çünkü, bakın
arkadaşlar, 34 proje var, toplam bedeli 30 milyar dolar. Bunlar koşullu
yükümlülük getiriyor. Bu, şu demek: Şu anda belki bir yükümlülük yok ama
herhangi bir biçimde bu otuz yıllık kira süresi içinde kişi burayı bıraktığında
ne olacak o zaman? Bunlara hazine garantisi getirildi arkadaşlar, hazine
garantisi var bunlarda. Böyle bir şey olmaz, bu model yanlış bir model. Kamunun
yapması gereken, gerekli altyapı yatırımlarıdır. Özel sektör de girer, dış
ticarete konu olan sektörlerde yatırım yapar; üretim yapar, imalat sanayisi
sektörlerine gider, ihracat yapar. Burada öyle bir durum yok. 
Şimdi
de ne getiriliyor? İhalelerde tahkim şartı konulduğunda davanın Türkiye’de
görülmesi zorunluluğu ortadan kaldırılıyor, ülkemizin mahkemeleri işlevsiz
kılınıyor. Ne demek arkadaşlar bu? Neymiş? Sağlık Bakanlığı temsilcisinin Plan
ve Bütçe Komisyonunda yaptığı açıklamalar var, “Türkiye’de davalar uzun
sürüyor.” diyor, “Yabancılar Türk mahkemelerine güvenmiyor.” diyor. Böyle bir
şey olabilir mi arkadaşlar, böyle bir şey olabilir mi? Ne demek yabancılar Türk
mahkemelerine güvenmiyor? 
Bakın,
bunları söylerken baştan itibaren bütün söylediğimiz eleştiriler birer birer
ortaya çıkıyor. Bu model yanlış bir modeldir. Hele en son bu getirilmek istenen
kesinlikle son derece yanlıştır, Türkiye’deki mahkemeleri işlevsiz
bırakmaktadır. Yani, Türkiye’de yapılan bir yatırım bu, niye Türkiye
mahkemesinde görülmesin, niye yabancı mahkemelerde görülsün arkadaşlar?
Türkiye’de yargı var, Türk mahkemeleri Türk milleti adına yargı görevini
yapıyor. Sonuçta siz yazmışsınız, bütçeden bir kaynak çıkıyor, vermişsiniz kişiye.
Alan da diyelim Türk ama gitmiş dışarıdan bir biçimde borçlanmış, borçlanabilir
ama o dışarıdan finansman sağlarken siz oturup da onun finansman modeline
dayanaklılık, koltuk değnekliği yapamazsınız. 
Kızılay
ve Yeşilaya ilişkin düzenlemeler var. Birçok madde var içinde. Mesela, 4’üncü
maddede, Yeşilay Vakfına 15 milyon lira ödenek ayrılması... Her sene konulacak
bütçeye. Bu Yeşilay Vakfı ne zaman kurulmuş? 2/12/2014’te. Daha yeni kurulmuş
arkadaşlar, durun bir bakalım. Biz baştan da hep şunu söylüyoruz: “Neredenmiş
yani nedir bu? Bu Yeşilay Vakfı nedir? Zaten Yeşilay Cemiyeti var. Kızılay
Cemiyeti, Yeşilay Cemiyeti, tamam, vakıf nereden çıktı?” Eğer vakıf kuruluyorsa
da vakfedenler zaten… Hayır için yapılan bir şeydir vakıf arkadaşlar. Yani,
zaten bir sürü vergilerden istisnalar, muafiyetler sağlıyorsunuz ama onun
ötesinde bir de, istisna, muafiyetler yetmiyor, taşınmaz malda onlara irtifak
hakkı veriyorsunuz bedelsiz kırk dokuz yıla kadar -gene bu maddelerde var-
yetmiyor, üstüne üstlük de alıyorsunuz buna 15 milyon ödenek ayırıyorsunuz.
Kesinlikle yanlıştır, kanun teklifinden çıkarılmasına ihtiyaç vardır. 
Gene, 14’üncü
maddede mülkiyeti hazineye ve kamu ve kurum kuruluşlarına ait taşınmazlar
üzerinde kırk dokuz yıl süreli bedelsiz irtifak hakkı tesis ediliyor. Bir kere
niye bedelsiz, bir; neden sadece bu kurumlara? Bakın, şunu söylüyoruz: Bu
kurumların elbette ki hem Kızılay Derneğinin hem Yeşilay Cemiyetinin vardır
işlevleri, buna karşı değiliz ama başka kurumlar da var arkadaşlar, kamu
yararına çalışan dernekler var. Bakın, ben size söyleyeyim: 11/7/1972 tarihli
ve 1606 sayılı Bazı Dernek ve Kurumların Bazı Vergilerden, Bütün Harç ve
Resimlerden Muaf Tutulmasına İlişkin Kanun var. Bu kanunun 1’inci maddesi bir
kısım kurumları saymış: Türkiye Kızılay Derneği var içinde, Yeşilay Derneği de
var. Ama, başka ne var biliyor musunuz? Türk Hava Kurumu var, Türkiye Yardım
Sevenler Derneği var, resmî darülaceze kurumları var ve Darüşşafaka Cemiyeti
var. E, varsa böyle bir şey, gelin bunlara da verelim. Neden sadece Yeşilay
Cemiyetine veriyorsunuz, Kızılay Derneğine veriyorsunuz, anlamış değiliz. 
Gene, elektrikte
kayıp kaçak bedeli hesaplama yöntemi değişiyor. Bunlar belirlenmiş EPDK
tarafından, değiştiremezsiniz arkadaşlar. 4735 sayılı Kamu İhale Sözleşmeleri
Kanunu 15’inci maddesinde sözleşmede hangi şartlarda değişiklik yapacağını
hükme bağlamıştır, bunun dışında değiştiremezsiniz. 10’uncu maddesi de mücbir
sebepleri sayar. Ama, bunların -şu andaki bu 21 dağıtım şirketinden 3’üyle
ilgili olduğu söylendi- hiçbiri ne mücbir sebebe girer -oradaki var olan durum,
bize anlatılan, oradaki yapılan açıklamalarda- ne de dediğim gibi, sözleşmenin
değişmesi söz konusudur, bunlar değişemez. 
Bunun dışında
başka maddeler de var zaten sıkıntılı. Bu açıdan da bu maddelerin hepsinin bu
kanun metninden temizlenmesi gerektiğini söylüyoruz. 
Saygılar
sunuyorum. (CHP sıralarından alkışlar)
BAŞKAN –
Teşekkür ediyorum. 
Şahsı adına söz
isteyen İzzet Çetin, Ankara Milletvekili. 
Buyurun Sayın
Çetin… 
ENGİN ALTAY (Sinop) – Önce lehte olmuyor
mu Sayın Başkan? Genellikle uygulama, önce lehteki konuşmacının konuşmasıdır,
sonra hükûmet konuşur, “son söz milletvekilinin”den dolayı da aleyhteki konuşmacı en son konuşur.
Genel uygulama böyle ama takdir sizin. Lehte konuşmacı yoksa onu bilemem tabii.

RECEP ÖZEL
(Isparta) – Var var. 
BAŞKAN –
Hayır, “leh, aleyh” meselesi değil ama sıralamaya göre gidiyoruz burada. Ama
daha önce Sayın Erdöl’ün konuşmasını istiyorsanız... 
Buyurun Sayın
Erdöl. 
CEVDET ERDÖL
(Ankara) – Genel istek üzerine mi?
İZZET ÇETİN
(Ankara) – Tabii.
ENGİN ALTAY
(Sinop) – Ama, öyledir uygulama; lehte muhalefet…
CEVDET ERDÖL
(Ankara) – Özellikle istiyorlarsa konuşayım. 
BAŞKAN – Bu
kadar ikram kabul edilir artık Sayın Erdöl. 
Buyurun. (AK
PARTİ sıralarından alkışlar) 
CEVDET ERDÖL
(Ankara) – Sayın Başkan, değerli milletvekilleri; sözlerime başlamadan önce
hepinizi saygıyla selamlıyorum. Sağlıklı, mutlu uzun ömürler diliyorum. 
14 Mart Tıp
Bayramı’na keşke bu kanun yetişmiş olsaydı, yetişmedi. İnşallah, sizlerin de
katkılarıyla bu kanunu çıkarırız. Bu vesileyle sağlık çalışanlarından ebediyete
intikal edenleri rahmetle anıyorum.
Yarın 18 Mart
Çanakkale Deniz Zaferi’nin yıl dönümü. Bu vesileyle gerek Çanakkale Deniz
Zaferi esnasında gerek Kurtuluş Savaşı’nda ve gerek diğer zamanlardaki tüm
şehitlerimizi rahmetle ve minnetle anıyorum.
Sayın Başkanım,
değerli milletvekilleri; yaklaşık on üç yıla yakın bir zamandır “İnsanı yaşat
ki devlet yaşasın.” prensibi çerçevesinde, sağlıkla ilgili çok önemli kanunlara
Türkiye Büyük Millet Meclisi imza attı. 22’nci dönemde, 23’üncü dönemde ve bu
dönemde, uzun zaman Sağlık Komisyonu Başkanlığını yapmış bir kişi olarak büyük
ölçüde bu kanunlara katkı verdik. Bu vesileyle katkı veren tüm milletvekili
arkadaşlarıma saygılarımı ve teşekkürlerimi arz ediyorum milletim adına.
Özellikle, sağlık ve sosyal güvenliğin atbaşı gitmesi
gereken hususlar olduğunu bir kez daha sizlere hatırlatmak istiyorum.
Özellikle, sağlık sunumunun ve buna erişebilirliğin çok önemli olduğunu bu
vesileyle tekrar, şu misalle hatırlatmak isterim: Özellikle sağlık sunumunun
iyi ama sosyal güvenliğin iyi olmadığı ülkelerde çok ciddi sağlık harcamaları
olur. Sosyal güvenliğin çok iyi, sağlık hizmetinin iyi olmadığı ülkelerde yurt
dışından sağlık hizmeti satır alınır. Sağlık hizmetinin kötü, sosyal
güvenliğin kötü olduğu yerleri zaten söylemeye gerek yok. Hem sağlık hizmeti
sunumunun hem de sosyal güvencenin çok iyi olduğu dünyada nadir ülkeler
var; Bunlardan birisi de Türkiye’dir. Bunu, burada büyük bir mutlulukla ifade
etmek isterim. 
Özellikle,
hastanelerin birleştirilmesi, aile hekimliği, genel sağlık sigortası, Sosyal
Güvenlik Kurumu gibi radikal değişikliklerin yapıldığı ülkemizde gelinen
noktayı iki misalle söylemek ve bilgilerinize arz etmek isterim. 
2002 yılına
kadar ambulansla bir yerden bir yere gitmenin imkânının hemen hemen olmadığı,
imkân bulan kişilerin de ambulanslara mazot parası verdiği bir dönem vardı.
Şimdi ise başka ülkeleri örnek alarak gösterdiğimiz hava ambulans sistemine
sahip bir ülke hâline geldik. Gerek helikopterle gerek jet ambulanslarla ülke
içinden, ülke dışından hastalarımızı alıyor, hastalarımızı gönderebiliyoruz.
Bu, gerçekten, pek çok ülkenin iftiharla bizi takip ettiği hususlardan
biridir. 
Bir diğer konu
da şu: Yine, İzmir’de mesela bir Tepecik Hastanesi, herhangi bir sigorta
hastanesi konumundayken şu son değişikliklerden sonra geldiği noktada ince
bağırsak naklinin yapıldığı, kök hücre uygulamalarının başarıyla uygulandığı
bir sağlık merkezi olmuş durumdadır. Nitekim şehir hastanelerini ve sağlıktaki
diğer değişiklikleri burada zikretmeye artık gerek görmüyorum, bunları hepimiz
yaşıyoruz. 
Kanunla ilgili bir kısa bilgi arz etmek
istiyorum. Üzerinde konuşulan teklifle ilgili şunu söyleyeyim arkadaşlar:
Gerçekten, çok hayırlı bir kanuna hep birlikte imza atacağız. Bu, milletimiz
tarafından da hayırla yâd edilecek olan bir durumdur. Kurulacak olan, kıymetli
oylarınızla kurulacak olan Sağlık Bilimleri Üniversitesi, aynen değerli
milletvekili arkadaşımızın söylediği gibi, YÖK Kanunu’na tabi bir üniversite
olacak yani YÖK’ün kuralları dışında, Yükseköğretim Kurumları Teşkilatı
Kanunu’na eklenen bir kanun olması, bir üniversite olması hasebiyle YÖK’ün
kuralları dışında hiçbir kuralın işlemeyeceği bir üniversite olacak. Sayın
vekilimi düzeltmek istiyorum: Bütün üniversitelere Sağlık Bakanlığı eşit
uzaklıkta değil eşit yakınlıkta olacak. 
RAHMİ AŞKIN
TÜRELİ (İzmir) - Aynı şey.
CEVDET ERDÖL
(Devamla) – Öyle, eşit yakınlıkta olacak. Ama, bizim bakış açımız biraz
değişik. Eşit yakınlıkta olacak bir üniversite ve Sağlık Bakanlığı olacak.
Bütün üniversitelerimize Sağlık Bakanlığı elbette eşit olacak. 
Burada şunu
söylemem gerekiyor ki: Bir tıp fakültesi kuruyoruz İstanbul’da. Modern tıp
fakültesinin ilk yapıldığı, ilk uygulandığı bina olan Mekteb-i Tıbbiye-i Şahane
binası bu tıp fakültesine devrediliyor kanunla. 
Bir diğer önemli
değişiklik: Tıp fakültesi yani lisans eğitimi sadece İstanbul’da yapılacak.
Bunun yanı sıra, Türkiye’deki tüm uzmanlık eğitimlerinin yaklaşık yarısını
veren eğitim hastaneleri de bir çatı, şemsiye altında bu üniversiteye
bağlanacak. 59 eğitim araştırma hastanesinde de eskiden olduğu gibi uzmanlık
eğitimleri verilmeye devam edilecek ama fark şu olacak: Orada doçent olan
kişiler, doçentlik unvanına sahip olan kişiler doçentlik kadrosuna
atanabilecekler, profesörlük kadrosuna atama yapılabilecek yani şimdi, kulağı
tersten gösterir şekilde, x hastanesinde -devlet hastanesinde- olan bir
kişi profesör olabilmek için y üniversitesine gitmeyecek, bulunduğu mekânda,
bulunduğu hastanesinde, üniversiteye bağlı bir şekilde doçent veya profesör
kadrosuna atanabilecek. Bunun hem özlük hakları bakımından önemli hem de o
hastanelerin eğitim seviyesini artırmak bakımından çok önemli olduğunu ifade
etmek istiyorum.
Bir diğer konu
bu kanunda, ebelerle ilgili olan değişikliktir. Hemşirelerimiz uzman hemşire
olabiliyorlar, lisans eğitimlerinin sonrasında yüksek lisans ve doktora
yapabiliyorlardı, öğretim üyesi olabiliyorlardı ama hemen hemen aynı eğitimi
alan ebelerimizin bu hakları yoktu. İşte, bu kanun bunu getiriyor. Ebelerimiz
bundan sonra yüksek lisans ve doktora yapabilecekler, öğretim üyesi olma
imkânları açık bir yol olarak kendilerine sunulmuş olacak. Ayrıca ne yapılacak?
Bu uzman ebelerimiz sezaryen oranlarını mümkün olduğunca asgariye indirecek
olan hasta bilgilendirmelerini ve hasta eğitimlerini de başarıyla yapmış
olacaklar.
Kızılayla ilgili
konuya gelince şunu ifade etmem gerekiyor: Kızılay aldığı yardımlarla beslenen
önemli bir kurumumuz, marka olmuş bir kurumumuz. Kızılay yaptığı insani yardım
faaliyetlerinde maalesef vergi ödüyor; çadır yaptırıyor vergi ödüyor, ne
bileyim, battaniye alıyor vergi ödüyor. Bunlardan Kızılayı kurtarmak lazım
çünkü bu insani yardım faaliyetleri için yapılacak olan hizmetlerde Kızılaya
bir vergi kolaylığı getiriliyor; bir de aynı zamanda kendisine devletin
imkânlarından binalar tahsis edilmesi, arazi tahsis edilmesi mümkün hâle
getiriliyor. Şöyle ki: Kızılay bir kan merkezi kurmak istiyor, kan merkezi
açmak istiyor fakat şehrin merkezinde bir devlet kurumu binası atıl duruyor,
Kızılaya verilemiyor. Kızılay parayla satın alacak, Kızılay kiralayacak.
Halbuki kan hizmeti hepimiz için lazım. Dolayısıyla, Kızılaya bu imkân
getiriliyor. 
Aynı şekilde,
Yeşilayla ilgili konuşulanlara da dikkatinizi çekmek isterim ki Yeşilay,
Türkiye’deki ve bütün dünyadaki gençliğin en büyük sorunu olan bağımlılıkla
mücadele eden bir çatı örgüttür, bütün insanların, bütün insanlarımızın
ihtiyacı olan bir örgüttür. Şöyle ki: Tütün olsun, alkol olsun, uyuşturucu
olsun, uçucu maddeler olsun, şimdi “sanal bağımlılık” dediğimiz internet
bağımlılığı, e-bağımlılık olsun, bunlarla ilgili mücadelede Yeşilaya mutlaka
herkesin ihtiyacı oluyor. Çünkü, çocuğu evinde olan bir kişi bilgisayarı eline
aldığı zaman çocuğu elinden uçup başka bir yere on-line olarak gidiyor.
Çocuklarımızın uyuşturucu bağımlılığından kurtulabilmesi, o işlere,
uyuşturucuya, kumara, alkole hiç bulaşmaması için, tütüne, uçucu maddelere
bulaşmaması için Yeşilaya büyük görev düşüyor. Bütün sivil toplum kuruluşlarına
görev düşüyor ama Yeşilayın bunların bir çatı örgütü olarak bu faaliyetleri
yerine getirebilmesi için onlara oldukça imkân tanınması gerekiyor. İşte,
Yeşilaya tanınan bu mali imkânın ve diğer imkânların esas esprisi budur, bunu
da sizin takdirlerinize sunuyorum.
Sayın Başkanım,
değerli arkadaşlar; on üç yıla yakın bir zamandır, üç dönemdir Türkiye Büyük
Millet Meclisinde görev yapan bir arkadaşınız olarak son konuşmamı muhtemelen
yapıyorum çünkü bundan sonra program gereği konuşma yapamayacağım. Ben
hepinizden haklarınızı helal etmenizi istirham ediyorum çünkü gerek Sayın
Başkan, Başkanlık Divanı gerek milletvekili arkadaşlarım…
(Mikrofon
otomatik cihaz tarafından kapatıldı) 
CEVDET ERDÖL
(Devamla) – Tamamlıyorum Sayın Başkan.
BAŞKAN –
Hakkınızı helal edeceğiniz için açıyorum.
Buyurun.
CEVDET ERDÖL
(Devamla) - …bürokratlar ve stenograflar, değerli arkadaşlarım, herkesin
mutlaka anlamadan birbirimizi kırdığımız bir şey olabilir, bunun için ben
hepinizden tekrar haklarınızı helal etmenizi diliyorum. Sizlere saygılar
sunuyorum. (AK PARTİ sıralarından alkışlar) 
Eminim ki bu
kanuna vereceğiniz destek çocuklarınız ve torunlarınız tarafından sizlere
şükran olarak geri gönderilecektir, sizlere teşekkür edilecektir. Katkı veren
herkese teşekkür ediyor, saygılar sunuyorum efendim. 
Sağ olun, var
olun. (AK PARTİ sıralarından alkışlar) 
BAŞKAN –
Hakkımız helal olsun Sayın Erdöl.
Şimdi, şahsı
adına söz isteyen İzzet Çetin, Ankara Milletvekili. 
Buyurun Sayın
Çetin. (CHP sıralarından alkışlar) 
İZZET ÇETİN
(Ankara) – Sayın Başkan, değerli milletvekili arkadaşlarım; hepinizi saygıyla
selamlıyorum. Tabii, 688 sıra sayılı torba teklif üzerine söz aldım. 
Sayın Erdöl
22’nci Dönemde bizim Sağlık Komisyonu Başkanımızdı, veda konuşması yaptı. Bizim
de önümüzü kesti ama dost acı söyler, doğru söyler. Kusura bakmayacaksın Sayın
Başkan, belli konularda farklılıklarımız var, farklı düşüncelerimiz var. Tabii,
bu torba kanunun -sizden önceki arkadaşlar, hemen hemen 3 konuşmacı da söyledi-
teklif olarak gelmesi, bir milletvekili arkadaşın ya da arkadaş grubunun
imzalayarak vermiş olması, bunun Hükûmet tasarısı olma şeklini değiştirmiyor,
sadece Sayın Arınç’ın, Sayın Meclis Başkanının daha evvel söylediği sözlere
karşı mahcupluğun bir ifadesi olarak verilen kanun teklifi. 
Şimdi, değerli
arkadaşlar, bunun gerçekten teklif olarak bakıldığı zaman içine ya da kanun
tasarısı olarak, 25-26 kanunda ya da kanun hükmünde kararnamede değişiklik
yapan 36 maddelik bir kanun yani çorba kanun da değil, ne diyebiliriz
bilemiyorum? 
Sayın Erdöl
konuşmasında, özellikle bu tasarı içerisinde yer alan Sağlık Bilimleri
Üniversitesinin YÖK’e bağlı olduğunu, YÖK’teki üniversitelerin tabi olduğu
kurallar neyse bunun da o kuralları taşıyacağını söyledi ama bu Sağlık
Bakanlığı üniversitesi yani özerklikten oldukça uzak ve diğer üniversitelerin
özerkliği tartışmalıyken Türkiye’de “kaldıracağız” deyip hiç yaklaşmadığınız
YÖK’ü bile aratacak düzeyde düzenleme yapılan bir üniversite. Böyle bir
üniversite, Plan ve Bütçe Komisyonunda da tartıştık, Türkiye’de ya da
demokrasiyle idare edilen bir ülkede olabilmesi mümkün olmayan bir üniversite. 
Diğer taraftan,
tabii ki konuşmanın hemşirelerle ilişkili olarak yapmış olduğu bölümüne ben de
iştirak ediyorum, biz de muhalefet partileri olarak ona hiçbir şey söylemedik
ama bu kanunun esas ruhunda var olan düzenleme ne bu üniversite ne
hemşirelerin, ebelerin özlük haklarına ilişkin düzenleme. Bu “torba”
demeyeceğim artık “çorba teklif” içinde var olan düzenlemeler, çoğunluğu birkaç
kez, 3-4 kez yapılan düzenlemeler ki en son Anayasa Mahkemesinin reddettiği ama
ısrarla, kör gözüme parmak misali getirip Meclisin önüne dayadığınız o İnternet
erişimine ilişkin düzenleme en önemlisi belki.
Diğer taraftan,
değerli arkadaşlar, Sayın Erdöl Kızılay ve Yeşilaya, özellikle Yeşilaya
herkesin ihtiyacının olabileceğini söyledi. Yeşilaya evet, Yeşilaya hepimizin
ihtiyacı var. Peki, Yeşilay Vakfı neyin nesi? Hangi ihtiyaçtan doğdu? Neden
Yeşilay dururken, Kızılay dururken, Kızılaya ve Yeşilaya yaslanarak Yeşilay
Vakfı yaratıyorsunuz? Birisi bana bunun bir cevabını versin. TÜRGEV yıprandı.
TÜRGEV, başında oğlunun ya da yakınlarının, akrabalarının, birkaç milletvekili
arkadaşımın da içinde olduğu bir vakıftı, kamuoyunda deşifre oldu. Şimdi,
Yeşilayın kuruluş kanununu da ben çıkardım getirdim Sayın Erdöl. 6487 sayılı Bazı
Kanunlar ile 375 Sayılı Kanun Hükmünde Kararnamede Değişiklik Yapılması
Hakkında Kanun içerisinde bu Yeşilay Vakfının üç ay içinde kurulması
öngörülmüş. Ne zaman? 2013 yılının Mayıs ayında. Şimdi, vakfı kuruyorsunuz;
vakfın kurucusu belli değil, mütevelli heyeti belli değil, yönetimi belli
değil, daha vakıf ortada yok, bütçeden 15 milyon para aktarıyorsun.
Değerli
arkadaşlar, bu, gerçekten, tam anlamıyla, kamuya ait, hazineye ait
taşınmazların, kamu kurum ve kuruluşlarına ait taşınmazların hatta mazbut vakıflar
ve Vakıflar Genel Müdürlüğüne ait malların bile kırk dokuz yıllığına bedelsiz
olarak Yeşilay Vakfına ya da Yeşilay yahut Kızılay da oraya eklenerek -demin
söylediğim- ona yaslanmak suretiyle, bir yolsuzluk ağı insanların hizmetine
sunulmuş iki güzide kuruluşun adına yaslanılarak gerçekleştirilmek isteniyor.
Bu kabul edilebilir bir durum değildir. Göreceksiniz, Yeşilay Vakfı en az
TÜRGEV kadar tartışılacak bir vakıftır ve giderek bataklığa o da saplanacaktır.

Değerli
arkadaşlar, biraz evvel Sayın Türeli konuşmasında bu düzenlemelerin neler
olduğunu söyledi. Bakınız, içindeki 17’nci madde -yanılmıyorsam-
kayıp kaçakla ilgili. Şimdi, elektrik özelleştirilmesi sırasında siz “İyi
olacak, güzel olacak her şey.” diyordunuz hani! Ona ilişkin de güzel bir fıkra
vardır, yeri değil. Şimdi, kayıp kaçak oranları belli, risk alanları belli,
oralardaki durum belli iken yüklenici firma ihaleye girmiş, ihaleyi almış.
Şimdi, kayıp kaçak oranlarında dengesizlikler var diye siz, EPDK’ya oradaki
değerleri yeniden belirleme yetkisi vermeye kalkışıyorsunuz. Ya, ihale vardı, o
koşulları bilerek girdi, ihaleyi aldı, ticarette kâr da var, zarar da var. Ben
illa ki birilerini kayırmak için ona devlet desteği, kamu desteği aktarmak
zorunda değilim ki. Şimdi, sizin yaptığınız düpedüz kanunla, yapılan bir
özelleştirme ihalesine fesat karıştırmaktır. Kanun zoruyla, kanun yoluyla o
özelleştirme sözleşmesini şahıs lehine -yurttaş lehine değil-
değiştiriyorsunuz. Bu da kabul edilebilir bir durum değil. 
Değerli
arkadaşlar, “Kızılaya KDV istisnası getirdik.” deniliyor. Arkadaşlar, Kızılay
son zamanlarda ne zaman akla geldi, gündeme? Kızılay son zamanlarda Rıza Sarraf
adına Abdullah Happani’nin yaptığı faiz bağışıyla gündeme geldi; ikinci bir kez
daha gündeme geldi, o da 17-25 Aralık yolsuzluk ve rüşvet operasyonlarıyla
ilgili karikatürleri sosyal medyada paylaştı diye Isparta Kan Bağış
Merkezindeki Doktor Şerafettin Kılınç’ı siz işten attınız, Kızılay olarak
attılar, Kızılay öyle gündeme geldi. Yani Kızılay son zamanlarda başka neyle
gündeme geldi? Geçtiğimiz yıllarda içindeki yolsuzluklarla gündeme geldi. Yani
böyle güzide kurumları biz elbette en az sizin kadar koruruz değerli arkadaşlar
ondan hiç kuşkunuz olmasın.
Değerli
arkadaşlar, mesela bizim hiç itiraz etmediğimiz düzenlemeler var bunun içinde.
Gençlik ve Spor Bakanlığının teşkilat kanununa ilişkin düzenlemelere parti
olarak biz de diğer muhalefet partileri de itiraz etmedik bir ihtiyaç ürünü
diye. Ama, siz bu tür torba kanunlarla yapmış olduğunuz düzenlemelerle sürekli
olarak bir tarafa bir rant aktarımı peşindesiniz. 
Bakınız, ben
size Kızılay ve Yeşilay gibi kamu yararına faaliyet gösteren dernek, vakıf,
sandık vesaire kuruluşlara… Siz -2006 yılını baz alarak geliyorum,
iktidarınızın orta yeri olduğu için- dernek, birlik, kurum kuruluşlara 2006’da
5 milyon, 2007’de 7 milyon -küsuratlarını atıyorum- 2008’de 55 milyon, 2009’da
88, 2010’da 111, 2011’de 172 milyon, 2012’de 354, 2013’te 449 yani 450 milyon
kaynak aktarmışsınız. Kimdir bu kurum, kuruluş, sandıklar? Sorulara ne bakanlar
cevap veriyor ne Başbakan cevap veriyor ne Komisyon Başkanı cevap veriyor. Bir
de “diğerleri” kalemi var; orada da “2 milyon, 2 milyon, 2 milyon, 3 milyon, 3
milyon, 11 milyon, 54 milyon” iken birdenbire 435 milyona çıkıyor 2013 yılında.
2014 yılının ilk dokuz ayında da dernek, birlik, kurumlara yapılan bağış,
yardım, hazineden yapılan yardım 902 milyon lira. 
Arkadaşlar,
şimdi, Kızılaya, Yeşilaya, evet, yapıyoruz, onun dışında -biraz evvel
arkadaşım da isimlendirdi- kamu yararına faaliyet gösteren, yoksullara yardım
eden, fukara öğrencileri okutan Çağdaş Yaşamı Destekleme Derneği, ADD ya da ona
benzer pek çok kamu kurum kuruluşu var. Şimdi, siz kalkıp da sadece, hazineye
ait varlıkları eğer Yeşilay Vakfına devretmeye kalkarsanız “Bu kanunda şaibe
vardır.” denilir. 
Değerli
arkadaşlar, demin söylediğim kanunla ilgili bir şey söyleyeyim, gerçekten, siz
23 Mayıs 2013’te Yeşilay Vakfının kurulmasını kanuna soktuktan sonra, eğer üç
günde bu vakfı hem kurup hem de Meclis gündemine o teklifi getirip Yeşilay
Vakfına kaynak aktarıyorsanız…
(Mikrofon
otomatik cihaz tarafından kapatıldı)
İZZET ÇETİN
(Devamla) – …bütün AKP’li vekillerin “Bu neyin nesidir?” diye sorması gerekir.
Onun için böyle bir kanun olmamalı, Türkiye Cumhuriyeti’ne böyle bir yasa
yakışmaz. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum.
Soru-cevap
işlemi yapılacaktır.
Sayın Atıcı,
buyurun.
AYTUĞ ATICI
(Mersin) – Teşekkür ederim Sayın Başkan.
Sayın Başkan,
AKP’li milletvekillerinde bir süredir helallik isteme modası başladı. Benim,
kendi adıma, kul hakkı yiyen, 17- 25 Aralık operasyonlarını ve oradaki
yolsuzlukları aklayan ve her fırsatta şiddete tolerans gösteren insanlara
hakkımı helal etmem mümkün değildir. Biz bunların hesabını bu dünyada yargıda soracağız,
öteki dünyada ise Allah’a havale ediyoruz.
BAŞKAN –
Teşekkür ediyorum. 
Sayın Akar…
HAYDAR AKAR
(Kocaeli) – Sayın Bakan, bu torba kanunla kayıp kaçak oranlarını vatandaşımızın
sırtına yüklüyorsunuz ve elektrik dağıtım şirketlerini bu işten muaf tutmaya
çalışıyorsunuz.
Biraz evvel
arkadaşımın açıkladığı gibi, bu dağıtım şirketlerine, bu şirketlere verilirken
ihale şartnamesi vardı, eşit şartlarda yarışmışlardı diğer şirketlerle
birlikte, bu şirketlerde ihale kaldı. Bu saatten sonra değiştirmenin İhale
Kanunu’na aykırı olduğunu düşünüyorum. 
Bir de kayıp
kaçağı birleştirerek kaçağı sanki doğal bir nedenmiş gibi ortaya koymak
yanlıştır. Elektrik iletim hatlarındaki kayıp kabul edilebilir bir orandır ki
dünya standartları yüzde 3 ila 7 arasındadır. Kaçak ise çalınmış bir maldır ve
başkasının çaldığı veya kullandığı bir şeyi parasız edinmesidir. İnsanların
para ödemesi gerekirken, bedel ödemesi gerekirken bunu yasallaştırıyorsunuz ve
elektrik dağıtım şirketlerini bu işten muaf tutuyorsunuz.
Kocaeli ili yüzde…
(Mikrofon
otomatik cihaz tarafından kapatıldı)
BAŞKAN – Evet,
teşekkür ederim. 
Sayın Türeli…
RAHMİ AŞKIN
TÜRELİ (İzmir) – Teşekkür ederim Sayın Başkan. 
Sayın Bakan,
kamu-özel iş birliği modeli üzerine sormak istiyorum: Şimdi, 3 yöntem var;
yap-işlet, yap-işlet-devret ve biraz önce konuştuğumuz yap-kirala. Kaç adet
proje bu 3 yöntemle, özet olarak da bu modelle yapılmıştır? Bu projelerin
toplam tutarı ne kadardır? Şu ana kadar bu projeler için verilen hazine
garantisi var mıdır, varsa tutarı nedir? 
Teşekkür ederim.

BAŞKAN – Evet,
teşekkür ederim. 
Sayın Akar,
buyurun. 
HAYDAR AKAR
(Kocaeli) – Evet, kayıp kaçağa devam ediyorum. 
Kayıp kaçak
konusunda Kocaeli ili ortalama 6,4’le hem Avrupa Birliği hem de dünya
standartlarının çok altında görülüyor. Kocaeli halkının günahı ne ki tüm
Türkiye’deki kaçakları ödettiriyorsunuz? Bu kanunda, bu torbada niye bir
haksızlığa neden oluyorsunuz daha sonra da çıkıp kürsüden haklarımızı helal
etmemizi istiyorsunuz? Vatandaşın sırtına bu kadar yüklenirken size haklarımızı
helal etmemiz mümkün mü? Birçok insanın kaçak olarak kullandığı elektriğin
parasını Kocaeli halkına ödetirseniz size haklarımızı helal etmemiz mümkün
müdür Sayın Bakan?
BAŞKAN –
Teşekkür ederim.
Sayın Şimşek…
CEMALETTİN
ŞİMŞEK (Samsun) – Teşekkür ederim Sayın Başkan. 
Sayın Bakan, ABD
Dışişleri Bakanı John Kerry CBC televizyonunda yayınlanan bir röportajında
Suriye krizini bitirmek için Devlet Başkanı Beşar Esad’la müzakere etmek
zorunda olduklarını, daha önce savaşı bitirmek için yürütülen görüşmelerin Esad
müzakereye istekli olmadığı için başarısızlığa uğradığını söyleyerek esasen
Suriye krizini çözmek için daha önceden Beşar Esad’la müzakere etmeye istekli
olduklarını açıklamıştır. 
Geçtiğimiz
aylarda, ABD ile Türkiye arasında Suriyeli muhaliflerin Türkiye'de Eğit-Donat
Projesi kapsamında eğitilmesinde proje detaylarında uzlaşılmış ve bu konudaki
mutabakat metni ABD Ankara Büyükelçisi John Bass ve Türkiye Cumhuriyeti
Dışişleri Bakanlığı Müsteşarı Feridun Sinirlioğlu tarafından imzalanmıştı.
Eğit-Donat Projesi kapsamında bir çalışma var mı? Varsa bu zamana kadar kaç
kişi eğitilmiştir? Bu eğitimler kim tarafından, nasıl verilmektedir? Eğitilen
bu askerler hangi… 
(Mikrofon
otomatik cihaz tarafından kapatıldı) 
BAŞKAN –
Teşekkür ediyorum.
Sayın Atıcı…
AYTUĞ ATICI
(Mersin) – Teşekkür ederim Sayın Başkan.
Sayın Bakan,
bundan…
CEMALETTİN
ŞİMŞEK (Samsun) – Bu silahlar kim tarafından karşılanmaktadır? Bu Eğit-Donat
Projesi kapsamında John Kerry’nin yukarıdaki açıklamalarını nasıl
değerlendiriyorsunuz? Türkiye'nin Suriye politikası bu doğrultuda değişikliğe
uğrayacak mı?
BAŞKAN – Sayın
Şimşek, Sayın Atıcıya söz verdim.
Süreyi uzatırız
Sayın Atıcı, yeniden söz veriyorum.
Buyurun. 
AYTUĞ ATICI
(Mersin) – Teşekkür ederim Sayın Başkan.
Sayın Bakan, AKP
Hükûmeti birkaç ay önce Türkiye sağlık enstitüleri başkanlığı kurmak üzere bir
yasa tasarısı getirmişti ve Sağlık Bilimleri Üniversitesi kurulması da bu yasa
tasarısının içerisinde vardı. Ancak, Meclisin yoğun gündemi nedeniyle bu yasa
bir türlü sıralamaya giremiyordu ve tartışılamıyordu. O dönemde, Sağlık Bakanı
bizim itirazlarımızı dikkate aldığını söyleyerek Sağlık Bilimleri
Üniversitesini kurma işlemini geri çektiğini söyledi ve bizimle anlaşmak
istediğini söyledi. Biz de Sağlık Bakanının bu tutumunu alkışladık ve bizim itirazlarımızı dikkate aldığını
zannettik ama şimdi anlıyoruz ki Türkiye Büyük Millet Meclisi aldatılmıştır,
Türkiye Büyük Millet Meclisi yanıltılmıştır. O dönemdeki o yasa hemen
geçirilmek için böyle Meclis kullanılmıştır…
(Mikrofon
otomatik cihaz tarafından kapatıldı)
AYTUĞ
ATICI (Mersin) – Daha sonra da bu yasanın yeniden bir maddeyle bu yasa
tasarısının içerisine monte edildiğini görüyoruz.
BAŞKAN
– Teşekkür ederim.
Sayın
Öztürk…
ALİ
RIZA ÖZTÜRK (Mersin) – Sayın Başkan, aracılığınızla Sayın Bakana sormak
istiyorum. 
Seçim
bölgem Anamur ilçesinde, son haftada domuz gribi iddiasıyla 10’a yakın
yurttaşımızın yaşamını kaybettiği iddia edilmektedir ve daha dün, 30 yaşında
genç bir avukat arkadaşımız domuz gribinden ölmüştür ve bunun kamuoyundan
saklandığı ve bu konuda herhangi bir tedbir alınmadığı yönünde iddialar vardır.
Bu konuyla ilgili herhangi bir gelişme var mıdır ya da bunu Bakanlığınız
bilmekte midir? Herhangi bir tedbir almayı düşünüyor musunuz?
BAŞKAN
– Teşekkür ederim.
Sayın
Işık…
ALİM
IŞIK (Kütahya) – Teşekkür ederim Sayın Başkan.
Sayın
Bakan, bu tasarı içerisinde sağlıkla ilgili düzenlemeler var. Birincisi, Sağlık
Bilimleri Üniversitesi daha önce buraya yine bir torba yasa kapsamında geldi,
itirazlarımız üzerine Anayasa’ya aykırılık gerekçesiyle, vakıfların uyguladığı
sistem içerisinde bir devlet üniversitesinin olamayacağı ve Bakanlık bünyesinde
olamayacağını söyledik ama şimdi, YÖK’e bağlı ama sistem olarak vakıfların
sistemini uygulayan bir üniversite teklifi var. Bu Anayasa’ya aykırı teklifi
çıkarmayı düşünüyor musunuz?
İkincisi,
Sağlık Bakanlığı bünyesinde hâlen vekil ebe ve hemşire olarak kaç kişi
çalışıyor? Bunların kadro talepleri ve özlük hakları konusunda bir çalışması
var mı Bakanlığın?
Üçüncü
soru da yine Sağlık Bakanlığı bünyesinde kamu dışı aile sağlığı elemanı olarak
çalışan çok sayıda kişinin devlet memuru mu, işçi mi ya da hangi statüde olduğu
belli değil. Bunların da özlük hakları…
(Mikrofon
otomatik cihaz tarafından kapatıldı)
BAŞKAN
– Teşekkür ederim.
Sayın
Akçay, buyurun.
ERKAN
AKÇAY (Manisa) – Teşekkür ederim Sayın Başkan. 
Soma’da 2.831 maden işçisi 1 Aralık tarihinde işten
çıkartıldı ve o günden bu yana da işçiler kıdem tazminatlarını
alamadılar. Ve yine, 1 Aralık 2014 tarihinde Hükûmet Sözcüsü Sayın Bülent
Arınç’ın “Konunun üzerindeyiz. Bunu çözeceğiz.” şeklinde bir açıklaması var
Hükûmet adına. Ve 10 Şubatta da işçiler Türkiye Büyük Millet Meclisinde siyasi
parti gruplarını gezdiklerinde de Adalet ve Kalkınma Partisi Grup Başkan Vekili
Sayın Mustafa Elitaş da konuya ilişkin düzenleme yapılması için gereken
çalışmaları yapacaklarını ifade ettiler. Şu anda işçiler ayakta, kıdem
tazminatlarının ödenmesi için gerekli düzenlemenin yapılmasını bekliyorlar. Bu
konuda Hükûmetin bir çalışması var mıdır, yok mudur, tutumu ne olacaktır? Bunu
öğrenmek istiyorum.
Teşekkür ederim.
BAŞKAN –
Teşekkür ediyorum.
Sayın Bulut…
AHMET DURAN
BULUT (Balıkesir) – Sayın Bakan, Türkiye Avrupa’da en pahalı elektriği
kullanmakta. Ülkenin her tarafında vatandaşlar kullandığı elektriğin paralarını
öderlerken bazı yerlerde ödenemediği için, şirketleri, oradaki TEDAŞ’ları
özelleştiremediniz. Özelleştirilen yerlerde kaliteli elektrik hizmetini
vatandaş alamamakta. Direk dikilmesi gerekiyor, direklerin yenilenmesi
gerekiyor, yenilenmiyor. Toplu yerlerde trafo konması gerekiyor, trafoyu
vatandaşa aldırıyorlar. Bunları denetleme noktasında Hükûmet, vermiş oldukları
şirketlere söz geçiremediği için vatandaşa bunun yükünü bindiriyor. Bu
adaletsizliği çözme konusunda nasıl bir çalışma yapmayı düşünüyorsunuz?
BAŞKAN –
Teşekkür ederim.
Sayın Türeli…
RAHMİ AŞKIN
TÜRELİ (İzmir) – Teşekkür ederim Sayın Başkan.
Sayın Bakan, bu görüştüğümüz kanun
teklifinin 9’uncu maddesinde, özel eğitime muhtaç öğrencilerin eğitim gördüğü
okullarda ve kurumlarda görevli öğretmen ve yöneticilere yüzde 25… Bu
dershaneler kapatıldı, biliyorsunuz onun yerine kurslar kuruluyor. Oradaki
yönetici, öğretmen ve diğer personele de yüzde 100’lük bir ek ödeme getiriliyor
yani ek ders ücreti getiriliyor. Bu ek ders ücretini neden bütün öğretmenler için
getirmeyi düşünmüyorsunuz? Çünkü ek ders ücretleri 9 lira 8 kuruş ile 9 lira 73
kuruş arasında. Son derece düşük. Yani neden sadece buradakiler yararlanıyor,
diğerleri yararlanamıyor?
Teşekkür ederim.
BAŞKAN –
Teşekkür ediyorum.
Sayın Bakan,
buyurun.
KALKINMA BAKANI
CEVDET YILMAZ (Bingöl) – Teşekkür ediyorum Sayın Başkan.
Öncelikle, bu
kayıp kaçakla ilgili sorular var elektrik piyasasıyla ilgili. Bildiğiniz gibi,
bu konularda yapılan düzenlemeler ilave bir yük getiren düzenlemeler değil;
esas itibarıyla, bir gösterim, maliyetlerle ilgili bir gösterime ilişkin bir
düzenleme. Bu, mahkemelerde birtakım sıkıntılara yol açtığı için yeniden bir
düzenleme yapılıyor. Belli bir detayda verilen bilgilerin daha toplulaştırılmış
bir şekilde verilmesine ilişkin düzenlemeler. Bütün dünyada belli oranda bir
kayıp ve kaçak yaşanıyor. Tabii, ideal olan bunu en düşük düzeylere indirmek.
Bu anlamda, aslında, dağıtım ihalelerinin özelleştirilmelerinin yapılmış olması
olumlu bir adım. Zaman içinde -burada bir performans göstergeleri var
biliyorsunuz- kayıp kaçağı azaltmak durumundalar. Azaltmamaları hâlinde
bedelini sonuçta buradaki üstlenici firmalar ödemek durumunda. Dolayısıyla,
zaman içinde bu kayıp kaçakların daha düşük düzeylere inmesini bekliyoruz. 
Bir geçiş süreci
şüphesiz bu, kolay süreçler değil. Özellikle belli bölgelerimizde oranların çok
yüksek olduğunu biliyoruz. Buradan daha makul oranlara doğru indirilmesi biraz
zaman alacak süreçler ama bunu da yapmak durumundayız. İşte, Türkiye genelinde
daha dengeli bir dağılıma ulaşmak için, enerji bağımlısı olan bir ülke olarak
enerjiyi daha tasarruflu, daha etkili, verimli kullanabilmemiz adına da bu
dönüşüm sürecini çok önemsiyoruz doğrusu. Hem denge açısından hem verimlilik
açısından belli bir süreç içinde daha iyi noktalara geleceğimize inanıyorum.
Diğer taraftan,
yap-işlet, yap-işlet-devret, yap-kirala konuları soruldu. Çok detaylı tabii bir
bilgi soruldu. Şu an itibarıyla, sağlıktaki bu yap-kiralalarla ilgili rakamı
söyleyebilirim. Şu ana kadar 17 kamu-özel hastanesi projesinin sözleşmesi
imzalanmış ve buralarda bir hazine garantisi söz konusu değil, sadece kira
taahhüdü söz konusu, bir anlamda kira ödeme taahhüdü söz konusu. Tabii, daha
geniş bir alan var. Toplam, hatırladığım kadarıyla, sözleşme tutarı itibarıyla
100 milyar doları aşmış bir paketten bahsediyoruz ama çok detaylı rakamları
bilahare daha sağlıklı bir şekilde sunmakta fayda var. Tabii, bu, yatırım
tutarından bahsetmiyorum, sözleşme tutarından bahsediyorum. Yani o yatırım
tutarıyla…
RAHMİ AŞKIN
TÜRELİ (İzmir) – Burada hazine garantisi var mı?
KALKINMA BAKANI
CEVDET YILMAZ (Bingöl) – Bir kısmında, tabii, belli, değişik projelerde farklı
özellikler söz konusu olabiliyor. 
Diğer taraftan,
Sayın Şimşek dış politikayla ilgili bir soru yönelttiler, ABD’nin Suriye
politikasıyla ilgili. Tabii, her ülke kendi millî menfaatleri neyi
gerektiriyorsa politikalar belirleyebiliyor. Biz de kendi millî menfaatlerimiz
çerçevesinde yaklaşıyoruz.
CEMALETTİN
ŞİMŞEK (Samsun) – ABD’yle iş birliği var ama.
KALKINMA BAKANI
CEVDET YILMAZ (Bingöl) – Değişik dönemlerde farklı yaklaşımlar da
gelişebiliyor. Biz ülke olarak bölgemizde istikrarı gözeterek; Suriye’nin
birliğini, bütünlüğünü de dikkate alarak politikalar izliyoruz. Oradaki sorunun
bir an önce çözülmesi elbette bizim için son derece önemli. Bunun en uygun
şekilde gerçekleşmesini istiyoruz. Başka ülkelerle millî menfaatlerimizin
örtüştüğü noktalarda elbette iş birliği yapabiliriz ama ayrıştığı noktalarda da
kendi millî politikamız neyi gerektiriyorsa biz onu yaparız. Biz, bu anlamda,
dış politikada şüphesiz esnekliklerimizi de korumak durumundayız. Amerika
Birleşik Devletleri’yle millî menfaatlerimiz belli bir noktada örtüşmüşse
elbette iş birliği yapabiliriz ama başka bir konuda da bizim kendi politikamız
ayrışabilir, farklı bir şekilde politika izleyebiliriz. Bu, her bir olay
bazında ve zaman içinde değerlendirilmesi gereken bir konudur. Dış politikada
esas itibarıyla kendi menfaatlerimiz neyi gerektiriyorsa o konuda adım atmaktan
da hiçbir zaman çekinmeyiz. Tabii, bir taraftan da ilkelerimizi de unutmayarak
genel politika çerçevemizde bunu uyguluyoruz. 
Sağlıkla ilgili,
yine “Sağlık Bilimleri Üniversitesi geri çekildi, neden geri geldi?” şeklinde
Sayın Atıcı’nın bir sorusu oldu. Sayın Bakanımız o tarihlerde bir kanun
tasarısından bunu çekmiş. Anladığım kadarıyla o kanun tasarısının daha hızlı
yürümesini tercih etmiş ama “Bir daha bu gelmeyecek.” gibi bir söz söz konusu
değil anladığım kadarıyla. Yani “Bunu çektik, bir daha geri getirmeyeceğiz.”
diye bir sözü olmadığını ifade etti arkadaşlarımız.
AYTUĞ ATICI
(Mersin) – Tam AKP’ye yakışır bir şey. 
KALKINMA BAKANI
CEVDET YILMAZ (Bingöl) – Diğer taraftan, bu gelen kanun da Sayın Bakanımızdan
gelmedi, milletvekillerimizin bir teklifi, onu da dikkate almak durumundayız.
ALİM IŞIK (Kütahya)
– Anayasa’ya aykırılık gerekçesiyle bunu geri çekti.
AYTUĞ ATICI
(Mersin) – Sayın Bakan, bari bunu söylemeyin. Karşınızda aptal insanlar yok,
karşınızda milletvekilleri var.
KALKINMA BAKANI
CEVDET YILMAZ (Bingöl) – Anamur’la ilgili konuda, bana şu an verilen bilgiye
göre 1 kişi domuz gribinden vefat etmiş.
HAYDAR AKAR
(Kocaeli) – Kocaeli’nde de var 1 kişi, 2 kişi de komada. 
KALKINMA BAKANI
CEVDET YILMAZ (Bingöl) – Bu konular dedikodulara, değişik söylemlere açık
konular, dikkatli ifadeler kullanmamız lazım. Burada herhangi yaygın bir
durumdan bahsedemeyiz. Herhâlde, çok yakın zamanda Sağlık Bakanlığımız
kamuoyunu daha sağlıklı bir şekilde bilgilendirecektir. 
Bugüne kadar da
Türkiye’de, toplama baktığınızda, geçmişten bugüne 12 kişinin vefat ettiğini görüyoruz.
Yani çok yaygın bir salgından bahsetmemiz mümkün değil. Ama Sağlık Bakanlığımız
çok daha detaylı bir bilgilendirmeyi kamuoyuna yapacaktır. Bu konularda yorum
yaparken hassas davranmamızda, vatandaşımızın hayatını ilgilendiren konularda
otorite kurumlarımızın yaptığı açıklamalara itibar etmemizde büyük fayda var.
Diğer taraftan,
bu vakıf üniversitesinin Anayasa’ya aykırılığıyla ilgili Sayın Işık’ın
ifadeleri oldu. Onu tabii, biz öyle düşünmüyoruz doğrusu. İlk başta Sağlık
Bakanımızın içinde olduğu bir yönetim söz konusuydu. Orada gerekli bazı
tadilatlar Komisyon çalışmalarında yapıldı. Bu hâliyle Anayasa’ya uygun
olduğunu değerlendiriyoruz.
Diğer taraftan,
Sağlık Bakanlığında vekil ebe ve hemşire olarak 560 kişi çalışmakta.
Uygulamanın ihtiyaca binaen devam etmesi planlanıyor. Şu an itibarıyla Sağlık
Bakanlığımızın yaklaşımı bu şekilde.
Yine, Sayın
Türeli “Neden tüm öğretmenlerin ek ders ücretleri yüzde 100 artmıyor?” dedi.
Örgün ve yaygın eğitimi destekleme ve yetiştirme kursları öğrencilerin talebi
üzerine öğrenciden herhangi bir bedel alınmadan açılan kurslardır, bu şekilde
tarif ediliyor. Bu kurslarda görev alacak öğretmenlerin teşvik edilmesi
hedefleniyor burada. Bu kurslarda görev alan öğretmenlerin ek ders ücretlerinin
artırılması amaçlanıyor. Yani belli bir amaca yönelik bir çalışma söz konusu bu
düzenleme içinde. 
Diğer taraftan,
Anamur’u konuştuk. 
Sayın Akçay,
Soma’yla ilgili bir soru sordu ama benim şu anda elimde detaylı bir bilgi yok
açıkçası. Daha sonra, yazılı bir şekilde, son durum sayın vekilimize daha
sağlıklı bir şekilde ifade edilebilir diye düşünüyorum. 
Burada, yine,
enerjiyle ilgili “Her yer özelleştirilmedi.” dendi. Aslında dağıtım itibarıyla
her yer özelleşti, şu anda özelleştirilmeyen alan kalmadı, tamamlandı. 
Diğer taraftan “Yatırımlar
yapılıyor mu?” dendi. Her firmanın bir yatırım yükümlülüğü var, yapmak
durumundalar ve her yıl belli miktarda bir yatırım yapma durumunda firmalar.
Tabii, burada eksiklikler, aksamalar oluyorsa somut bilgiler üzerinden onlarla
ilgili Enerji Bakanlığımız gerekli çalışmaları, müdahaleleri yapabilir diye
düşünüyorum.
Teşekkür
ediyorum.
BAŞKAN – Sayın
Öz, buyurun.
ALİ ÖZ (Mersin)
– Sayın Başkanım, teşekkür ediyorum.
Sayın Bakan,
Mersin’in Anamur ilçesinde meydana gelen olayla alakalı etiyolojik sebepler
belli olmamış olsa da son bir hafta içerisinde… Ben bölgeme gidip gelen
vasıtaları, rahmetli olanları da bizatihi görmüş bir insanım, ölenlere de
Allah’tan rahmet diliyorum. Burada 4 vakada gerçekten ölüm sebebi belli değil
ama ilçede bunların domuz gribine bağlı olarak öldüğü noktasında yaygın bir
kanaat var, vatandaş orada infial içerisinde. Dolayısıyla, orada özellikle
toplu taşımada olsun, toplu bulunan yerlerde olsun, okullarda olsun herkes
büyük endişe içerisinde. Belki başka bir viral enfeksiyondur, sebep belli
olmasa da ani başlayan ve kısa süre içerisinde insanların ölümüne yol açan bir
hadise olduğu için alınması gereken tedbirler noktasında duyarlı olmak
gerektiği kanaatindeyim. Okullara mı ara verilir, belediyeyle, kaymakamla
istişare mi edilir? Halk çünkü bu ölen insanları domuz gribinden öldü diye
kabul ediyor. Dolayısıyla… 
(Mikrofon
otomatik cihaz tarafından kapatıldı) 
BAŞKAN
– Evet, teşekkür ediyorum Sayın Öz. 
KALKINMA
BAKANI CEVDET YILMAZ (Bingöl) – Sayın Başkanım, bir cümleyle… 
BAŞKAN
– Sayın Bakanım, daha önce cevap verdiniz. 
Teşekkür
ediyorum. 

III.- Y O K L A M A

(CHP
ve MHP sıralarından bir grup milletvekili ayağa kalktı)
ENGİN
ALTAY (Sinop) – Sayın Başkan, yoklama…
BAŞKAN
– Teklifin tümü üzerindeki görüşmeler tamamlanmıştır. 
Maddelerine
geçilmesini oylarınıza sunacağım; yoklama talebi var, yerine getireceğim. 
Sayın
Altay, Sayın Akar, Sayın Türeli, Sayın Tamaylıgil, Sayın Seçer, Sayın Atıcı,
Sayın Çetin, Sayın Aksünger, Sayın Çıray, Sayın Haberal, Sayın Özkes, Sayın
Köktürk, Sayın Sarı, Sayın Öztürk, Sayın Işık, Sayın Halaman, Sayın Bulut,
Sayın Şimşek, Sayın Akçay ve Sayın Belen. 
Evet,
iki dakika süre veriyorum. 
(Elektronik
cihazla yoklama yapıldı)
BAŞKAN – Sayın
milletvekilleri, toplantı yeter sayısı vardır.

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)
BAŞKAN –
Teklifin maddelerine geçilmesini oylarınıza sunuyorum: Kabul edenler… Kabul
etmeyenler… Kabul edilmiştir.
YUSUF HALAÇOĞLU
(Kayseri) – Sayın Başkan… Sayın Başkan…
BAŞKAN - Şimdi,
birinci bölümün görüşmelerine başlıyoruz.
Birinci bölüm 1
ila 16’ncı maddeleri kapsamaktadır.
Buyurun Sayın
Halaçoğlu.
YUSUF HALAÇOĞLU
(Kayseri) – Sayın Başkanım, maddelerine geçemeyiz çünkü 35’inci madde…
BAŞKAN – Bir
saniye… Mikrofonu açtırayım da ona göre Sayın Halaçoğlu.
Buyurun Sayın
Halaçoğlu.
YUSUF HALAÇOĞLU
(Kayseri) – Teşekkür ederim Sayın Başkanım.
Maddelerine
geçemeyiz çünkü Komisyona gelen, teklif edilen önerinin ötesinde birtakım başka
maddeler ihdas edilmiştir orada yer almamasına rağmen. Dolayısıyla, bundan
dolayı geçilmesi mümkün değildir. 35’inci madde Komisyona yeni bir madde ihdası
imkânı vermemektedir. 
Dolayısıyla, bu
konuda aynı zamanda Meclis Başkanının da Komisyona bir raporu vardır ve bunda
herhangi bir düzenleme yapılmamıştır, sadece 26’ncı maddeye dayanarak
Komisyonun kendi gündemini belirleyeceği belirtilmiştir. Dolayısıyla, böyle bir
hak, 26’ncı madde 35’inci maddeyi ortadan kaldırmaz. Dolayısıyla, bunun
görüşülmesi mümkün değildir.
İDRİS BALUKEN
(Bingöl) – Komisyona geri çekilsin.
YUSUF HALAÇOĞLU
(Kayseri) – Komisyona geri çekilmesi gerekir.
BAŞKAN – Evet,
teşekkür ederim Sayın Halaçoğlu.
Zaten, biraz
önceki oylamalarımızda maddelerine geçilmesini kabul ettik. 
YUSUF HALAÇOĞLU
(Kayseri) – Hayır efendim. Şimdi maddelerine geçilmesini kabul etmiş olabiliriz
ama…
BAŞKAN –
Efendim, Genel Kurul kabul etti daha doğrusu.
BÜLENT TURAN
(İstanbul) – Geç kaldılar Başkanım.
YUSUF HALAÇOĞLU
(Kayseri) – Hayır, geç falan kalmadık.
BAŞKAN - Hayır,
geç kalma meselesi değil Sayın Halaçoğlu, siz “Maddelerine geçemeyiz.” dediniz
de maddelerine geçilmesini Genel Kurul kabul etti, bu ayrı bir konu ama sizin
söylediğiniz…
YUSUF HALAÇOĞLU
(Kayseri) – Genel Kurul kabul etmiş olabilir ama Tüzük’e aykırı bir uygulama
yapamazsınız Sayın Başkan.
BAŞKAN – Şimdi,
Sayın Halaçoğlu, bu konuyla ilgili, Türkiye Büyük Millet Meclisi Başkanlığı,
(2/2616) esas numaralı Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi’ne ilişkin Plan ve Bütçe Komisyonu tarafından
hazırlanan rapor ve metni inceleyerek havale edilen teklifte yer almayan yeni
maddelerin ihdas edilmesi nedeniyle yeniden değerlendirilmek üzere dosyayı
Komisyona geri göndermiş. Plan ve Bütçe Komisyonu Başkanlığı yapılan bu uyarıya
rağmen, İç Tüzük’e aykırı bir usul hatası yapmadığını ileri sürerek raporun
Genel Kurulun onayına sunulmasını talep etmiş. İç Tüzük’te Başkanın bu konuda
yetkisine ilişkin açık bir hüküm de bulunmamaktadır. 
Geçmiş
uygulamalara bakıldığında da zaman zaman İç Tüzük’ün 35’inci maddesine aykırı
olarak tasarı veya tekliflere yeni madde ihdasına ilişkin komisyon
raporlarının, ilgili komisyonlara, bir daha değerlendirilmek üzere geri
gönderildiği ancak komisyonların raporlarında herhangi bir değişiklik ve usuli
bir hata yapmadıklarını belirten cevabi yazılarını müteakip komisyon
raporlarının bastırılıp dağıtıldığı, Meclis Başkanının söz konusu raporlara
ilişkin olarak komisyonu uyarma dışında bir yetkisinin olmadığı da görülmüştür.
Başkanlığımızın, gündeme girmiş ve görüşmelere başlanmış bir tasarı veya
teklifi işleme almama -asıl mesele burada zaten- veya komisyona iade etme
yetkisi bulunmamaktadır. Meclis Başkanlığı üzerine düşeni yapmış, “Komisyon
gündemine hâkimdir.” diye göndermiş. Bizim, gündeme alınmış ve görüşülmüş,
görüşmelere başlanmış bir tasarı veya teklifi de komisyona geri iade etme
yetkimiz yok. Burada ifade edilen görüşler komisyonca ve milletvekillerince
değerlendirilecektir. Komisyona geri çekme, esas komisyon veya Hükûmetin
tasarıyı değiştirme veya reddetme yetkisi de yüce Meclisin takdirindedir,
herhangi yapılacak bir şey söz konusu değildir.
YUSUF HALAÇOĞLU
(Kayseri) - Sayın Başkan…
BAŞKAN -
Buyurun.
YUSUF HALAÇOĞLU (Kayseri)
– O zaman Tüzük’e ne gerek var?
BAŞKAN – Bizim
görüşümüz bu yönde ve daha önceki uygulamalar da var.
YUSUF HALAÇOĞLU
(Kayseri) – Sayın Başkan…
BAŞKAN – Efendim
Sayın Halaçoğlu?
YUSUF HALAÇOĞLU
(Kayseri) – Daha önce yapılmış bir yanlışın tekrarı bir usul olarak
gösterilemez. 
BAŞKAN – Anladım
da…
YUSUF HALAÇOĞLU
(Kayseri) – Affedersiniz…
BAŞKAN –
Buyurun. 
YUSUF HALAÇOĞLU
(Kayseri) – İkincisi, yani, o zaman Tüzük’ü uygulamayacaksa komisyon veya
Türkiye Büyük Millet Meclisi, neden Tüzük var? 
BAŞKAN – Sayın
Halaçoğlu, bir daha söyleyeyim: Bizim, Başkanlığın, şu anda gündeme girmiş ve
görüşmelerine başlanmış bir tasarı veya teklifi işleme, almama veya komisyona
iade etme yetkimiz yok. Bu yetki kimin? Geri çekme yetkisi komisyonun ve diğer
tarafta Genel Kurulun. Hükûmetin tasarısını değiştirme ve reddetme yetkisi de
yüce Meclisin. 
YUSUF HALAÇOĞLU
(Kayseri) – Sayın Başkan, o zaman, Başkanlığın yazdığı yazı var. Bunun
uygulanmaması hâlinde, Başkanlığın bu konuyu uygulamasıyla ilgili bir hüküm var
mıdır?
BAŞKAN –
Efendim, istiyorsanız usul tartışması açayım. Benim görüşüm bu yönde. 
YUSUF HALAÇOĞLU
(Kayseri) – O zaman usul tartışması istiyoruz. 
MEHMET DOĞAN
KUBAT (İstanbul) – Lehte…
ENGİN ALTAY
(Sinop) – Aleyhte…
RECEP ÖZEL
(Isparta) – Lehte efendim…
YUSUF HALAÇOĞLU
(Kayseri) – Aleyhte..
İDRİS BALUKEN
(Bingöl) – Aleyhte…
BAŞKAN – Dört
parti anlaşın aranızda, söz vereceğim. 
Lehte, Mehmet
Doğan Kubat, İstanbul Milletvekili. 
Buyurun Sayın
Kubat. (AK PARTİ sıralarından alkışlar)

XII.- USUL HAKKINDA GÖRÜŞMELER
1.- 688 sıra sayılı Kanun Teklifi’ne Komisyon
görüşmeleri sırasında yeni maddeler ihdas edildiğinden, teklifin maddelerine
geçilmesinin İç Tüzük hükümlerine uygun olup olmadığı konusunda Başkanlığın
tutumu hakkında
MEHMET DOĞAN
KUBAT (İstanbul) – Sayın Başkanım, çok değerli milletvekili arkadaşlarım;
açılan usul görüşmesinde Başkanlığın tutumu lehinde görüşlerimi ifade etmek
üzere söz almış bulunuyorum. Bu vesileyle yüce heyetinizi saygılarımla
selamlarım. 
Değerli
arkadaşlar, Sayın Halaçoğlu Komisyonda görüşülen kanun teklifinin konusuna dair
olmayan bir kısım maddelerin önergeyle metne eklendiğinden, bu sebeple bu
tasarının burada görüşülemeyeceği ve Komisyona iadesi gerektiği noktasında bir
itiraz ileri sürdü. 
Şimdi, esasen,
bu noktada Milliyetçi Hareket Partisi Grup Başkanlığının 12 Şubat 2015 tarihli,
Anayasa’ya aykırılık iddiaları da dâhil olmak üzere, bunu da kapsayan, bu
itiraz konusunu da kapsayan bir başvurusu oluyor. Türkiye Büyük Millet Meclisi
Başkanlığı da bunun üzerine bütün bu itiraz konularını ilgili esas komisyon
olan -anayasal olarak düzenlenmiş- Plan ve Bütçe Komisyonuna göndermek
suretiyle itirazları iletiyor. Ve Komisyon, buradaki aynen verdiği cevapta “Bu
itirazları biz inceledik ve bu önergelerle teklife konu edilen maddeler, bu teklifle
düzenlenen hükümlerin konu bütünlüğü bakımından doğrudan veya dolaylı olarak
ilgili oldukları alanlar olduğundan dolayı…”
YUSUF
HALAÇOĞLU (Kayseri) – Öyle demiyor.
MEHMET
DOĞAN KUBAT (Devamla) – “…bu sebeple bizim yaptığımız işlemde usule ve Anayasa’ya
aykırı, İç Tüzük’e aykırı bir yön yoktur.” diye 18 Şubat 2015 tarihli yazısında
Meclis Başkanlığına bildiriyor. Ve Meclis Başkanlığı da yine Milliyetçi Hareket
Partisine bir üst yazıyla 20 Şubat 2015’te bu Komisyonun verdiği bütün
cevapları ayrıntılı biçimde bildiriyor.
Değerli
arkadaşlar, buna benzer birkaç tartışma daha önce de yaşandı biliyorsunuz.
Şimdi, komisyonun, 35’inci maddeye göre, ilgili gördüğü tasarı ve teklifleri
birleştirme yetkisi var. 26’ncı maddesinde de, yine ikinci fıkrada, komisyonun
gündemine hâkim olduğu ve üyeleri tarafından gündeme alınması teklif edilen
işler hakkında karar verebileceği belirtiliyor. Önergeyle bu teklifin konusunu
oluşturan kanunlarla yakın ilgisi görülen konular hakkında üyeler tarafından
verilen önergelerin yine komisyon tarafından kabul edilip madde olarak buraya
dercedilmesinde ne İç Tüzük’e ne de Anayasa’ya aykırı bir yön olmadığı
kanaatindeyim. 
Zaten
biraz önce de, 81’inci maddeye göre, eğer maddelerine geçilmesi kabul
edilmeseydi bu itirazlar karşılanmış olacak ve Komisyona iade edilecekti.
Ancak, Genel Kurulun iradesi tecelli etmiştir -ki komisyonun raporu dahi Genel
Kurulu bağlamaz- yüce Genel Kurulun iradesi bu raporun görüşülmesi noktasında
oluşmuştur. 
Esasen,
Başkanlığın da komisyon raporunu komisyona iade etmek gibi bir hak ve yetkisi
yoktur. 
Dolayısıyla,
Başkanlığımızın bu görüşmelerin sürdürülmesi noktasındaki tutumu yerindedir
diyor, yüce heyetinizi saygılarımla selamlıyorum. (AK PARTİ sıralarından
alkışlar)
BAŞKAN
– Teşekkür ediyorum.
Tutumum
aleyhinde söz isteyen Yusuf Halaçoğlu, Kayseri Milletvekili.
Buyurun
Sayın Halaçoğlu. (MHP sıralarından alkışlar)
YUSUF
HALAÇOĞLU (Kayseri) – Sayın Başkan, değerli milletvekilleri; her şeyden önce
Sayın Kubat’ın söylediklerine katılmıyorum çünkü burada Komisyonun raporunda bu
maddelerin Tüzük’ün 35’inci maddesine aykırı olmadığı şeklinde bir beyanı söz
konusu değil. Burada tamamen sadece 26’ncı maddenin “Komisyon gündemine
hâkimdir, üyeleri tarafından gündeme alınması teklif edilen işler hakkında
karar verir.” hükmüne dayandırmıştır. Hâlbuki 35’inci madde bunların her birini
saf dışı bırakıyor çünkü 35’inci madde açık ve net olarak aynen şunu söylüyor:
“Komisyonlar, 92 nci maddedeki özel durum dışında kanun teklif edemezler.” Siz,
şimdi kanun teklif etmişsiniz ve ondan sonra da bunu 26’ncı maddeye
dayandırıyorsunuz. Açık ve net Tüzük’e uymayacaksınız, o zaman Türkiye Büyük
Millet Meclisi niye kanun yapıyor, yasama organı deniyor? Bunların hiçbir
tanesi doğru değil. Çünkü bakın, Meclis Başkanlığının 17/02/2015 tarihli
verdiği raporda da 2, 22, 23, 24, 25’inci maddelerin 375 sayılı Kanun Hükmünde
Kararnamede, 209 sayılı Sağlık Bakanlığına bağlı kurumlarla ilgili kanunda
3289 sayılı Kanunda değişiklik yaptığı ve bunların hiçbirinin aslında önceki
tasarıda yer almadığı belirtiliyor. Ama siz tutmuşsunuz buraya madde
koymuşsunuz, madde ihdas etmişsiniz. Bu maddelerin, herhangi bir şekilde
35’inci maddeye göre gündeme alınması bile mümkün değil çünkü açık ve net
belirtmiş size burada. 92’nci madde nedir? İdam cezalarıyla ilgili. Dolayısıyla
“Bunun dışında herhangi bir kanun teklif edemezler.” diyor. Şimdi, efendim, siz
kanun teklif etmişsiniz, Tüzük’e aykırı olarak gündeme getirmişsiniz, Meclise
sunmuşsunuz, Meclis Başkanlığını reddetmişsiniz. Hani hukuk üzerine yemin etmiştiniz?
Namus ve şerefimiz üzerine burada yemin etmedik mi? O zaman niye Tüzük var,
niye kanun yapıyoruz? Bunların hiçbir tanesinin anlamı yok o zaman, hiç
komisyonlarda da görüşme yapmayalım. Sizin burada sunduğunuz teklif, açık ve
net olarak 29 maddeyi içeriyor, onun dışında siz 37 maddeye çıkarmışsınız,
oradaki var olmayan maddeleri koymuşsunuz ve ondan sonra diyorsunuz ki:
“Böyle.”
Sayın
Başkan, Başkanlık eğer bu gibi durumlarda herhangi bir yaptırım veyahut da
görüşmeme konusunda karar veremiyorsa niye varsınız ki orada, hangi sebeple
Başkanlık var?
MEHMET GÜNAL
(Antalya) – Evrak sevk memuru orası, evrak sevk memuru!
YUSUF HALAÇOĞLU
(Devamla) – Yani, Allah aşkına, yapmayın! Eğer Meclis idaresinden söz ediyorsak
Meclis idaresinin Tüzük’e göre hareket etmesi gerekir. Eğer Tüzük çiğneniyorsa
burada, siz nasıl birilerini uyarıyorsanız veyahut da birtakım kararlar
alıyorsanız aynısını bunun üzerinde de almanız gerekir. Öyle “Benim yetkim
yoktur, geri gönderemem.” gibi bir söz maalesef uygun değildir.
Hepinize
saygılar sunuyorum. 
BAŞKAN –
Teşekkür ediyorum.
Lehte söz
isteyen, İdris Baluken, Bingöl Milletvekili.
Buyurun Sayın
Baluken.
İDRİS BALUKEN
(Bingöl) – Sayın Başkan, değerli milletvekilleri; hepinizi saygıyla
selamlıyorum. 
Usulen lehte
görünmüş olabilir ama Sayın Sadık Yakut’un yönettiği oturumlarda Allah yazdıysa
bozsun diyorum. 
17 Şubattan
sonraki yönetim tarzınızda İç Tüzük’ü tamamen rafa kaldıran bir tutumunuz oldu.
Dolayısıyla, sadece usulen söz almak için lehte olmuş olabilir ama bugünkü
tutumunuzun da aleyhinde olduğumu ifade etmek istiyorum. 
Burada,
Milliyetçi Hareket Partisi adına konuşan sayın hatip de açık bir şekilde ifade
etti, İç Tüzük’e aykırı bir durum var. 29 madde olarak komisyona gönderilmiş
bir teklifin 37 madde şeklinde Genel Kurula sevki var. İç Tüzük 35’inci maddeye
açık bir şekilde aykırıdır. “Başkanlık Divanının böyle bir yetkisi yoktur.”
demek doğru değildir çünkü Başkanlık Divanı orada İç Tüzük’e göre Genel Kurulun
kendi çalışmalarını yapmasını denetlemeyle de burada doğrudan görevlidir.
Dolayısıyla, teklifte yer almayan maddelerin ihdasıyla ilgili durum bizce İç
Tüzük’e aykırıdır ve bundan sonraki görüşmelerin de bu şekilde yapılmaması
gerekiyor. Komisyonun sadece “Komisyon gündemine hâkimdir.” demesiyle bütün
sorun çözülecekse o zaman burada, Genel Kurulda da İç Tüzük’ü esas almamak
lazım, hiç dikkate almamak lazım sonucu çıkar. Böyle bir şeye katılmamız mümkün
değil.
Tabii, burada temel sorun, iktidar
partisinin kanun yapma
yöntemiyle ilgili içerisine girdiği durumun yarattığı sorunlarla karşı
karşıyayız; temel sorun budur. İktidar partisi, maalesef, birbiriyle alakası
olmayan bazı kanun tekliflerini bir torbada biriktirip bu Genel Kurula
getirmeyi bir alışkanlık hâline getirdi. 
Şimdi, bu 688
sıra sayılı Kanun Teklifi’ne de baktığımızda içerisinde sağlıkta
özelleştirmeden tutalım da, Sağlık Bakanlığına bağlı üniversite kurulması,
Millî Eğitim Bakanlığı çalışanlarıyla ilgili düzenleme, vakıflara kamu
kaynaklarının aktarılması, kentsel dönüşüm, elektrik kaçak kayıp payı, İnternet
erişiminin iktidar denetimine alınması gibi birbiriyle alakası olmayan pek çok
konu bir torbada biriktirilmiş ve buraya getirilmiş. Bu yöntem başından beri
yanlıştır. Aslında son bir aydır da bu Genel Kurulda son derece kötü bir sınav
verdiniz. Bugün Sayın Cevdet Erdöl’ün burada yapmış olduğu helalleşme isteği
aslında son bir ayda bu Mecliste olması gereken bir tabloydu. Bu Meclis
uzlaşmayla kanunları, son çalışmalarını yaparak birbiriyle helalleşmeyi isteyen
bir gündemle son bir ayını doldurmalıydı ama maalesef, siz yanlışta ısrar
ettikçe biz de birbirimize karşıt pozisyonda, birbirimizi kırmaya devam
ediyoruz. 
(Mikrofon
otomatik cihaz tarafından kapatıldı) 
İDRİS BALUKEN
(Devamla) – Sayın Başkan, belirttiğim gibi, İç Tüzük’e uygun davranmaya sizi de
davet ediyoruz. (HDP sıralarından alkışlar) 
BAŞKAN –
Teşekkür ederim.
Şimdi, aleyhte
söz isteyen Engin Altay, Sinop Milletvekili.
Buyurun Sayın
Altay. 
ENGİN ALTAY
(Sinop) – Teşekkür ederim. 
Sayın Başkan,
sayın milletvekilleri; Genel Kurulu saygıyla selamlıyorum. 
Sayın Başkan
sizin yapacağınız bir şey yok çünkü yapılan işlemle ilgili sakatlık Türkiye
Büyük Millet Meclisi Başkanı Sayın Cemil Çiçek’in yaptığı bir sakatlık, kural
ihlalidir, İç Tüzük ihlaline seyirci kalmaktır. 
Önümüzdeki sıra
sayısı almış kanun teklifiyle ilgili Plan Bütçe Komisyonu, Sayın Cemil
Çiçek’e, Meclis Başkanlığına “2/2616 esas numaralı Teklif’i görüştük.” diye
göndermiş, Şubatın 16’sında. Sayın Cemil Çiçek, Meclisteki Kanunlar Başkanlığındaki
arkadaşlarla konuyu belli ki incelemiş, bir durum tespiti yapmış, 2, 22, 23, 24
ve 25’inci maddelerin yetkisiz olarak buraya işlendiğini belirtmiş, Komisyona
bir yazı yazmış.
MEHMET GÜNAL
(Antalya) – Biz müracaat ettik de onun için yaptı, mecburiyetten. 
ENGİN ALTAY
(Devamla) - İşini yapmış Cemil Çiçek, dördüncü yılın son seksen gününde
tarafsız bir Meclis Başkanı olarak bir yazı yazmış, iktidar partisi grubuna,
daha doğrusu Komisyon Başkanına ilk defa doğru dürüst Türkiye Büyük Millet
Meclisi İçtüzüğü’ne uygun bir yazı yazmış. Kendisine bu yüzden teşekkür
ediyoruz. Ancak Komisyon Başkanı Recai Berber de ertesi günü hemen Cemil
Çiçek’e bir yazı yazmış. “Benim yaptığım iş doğrudur, sen işine bak.” mealinde
bir yazıdır bu. 
Eğer sayın
milletvekillerimiz 35 ile 26’ncı maddeleri karşılaştırırlarsa, 35’inci maddenin
çok açık ve kesin hükümler ve ifadeler içerdiğini ama 26’ncı maddenin orada
muğlak bir ifadeyle komisyon üyelerinin… Tam söyleyeyim size ben de onu:
“Ancak, komisyon gündemine hâkimdir, üyeleri tarafından gündeme alınması teklif
edilen işler hakkında…” diyor ama 35’inci madde kanun teklif edilemeyeceğini
kayıt altına almış. 
Şimdi, her
vesileyle söylediğiniz bir şey var, “Komisyon gündemine hâkimdir.” Elbette
komisyon ve Genel Kurul gündemine hâkimdir ama uyması gereken Anayasa ve İç
Tüzük çerçevesinde hâkimdir. Bu kanun zaten içerik bakımından tarafımızdan
Anayasa Mahkemesine götürülecek. Esası bakımından, içeriği bakımından büyük
sakatlıklar taşırken şimdi bu şekilde, Cemil Çiçek’in bu yazısıyla usul
yönünden de bu kanun Anayasa Mahkemesinin yolunu tutacak gibi görünüyor. 
Sayın Başkan,
siz buna göre iş yapmaya devam etmek zorundasınız, onu söyleyeyim. Ama ayıp
olan şudur, ayıp da demeyelim ama yanlış olan şudur: Cemil Çiçek’in bunu 688
sıra sayısıyla bastırıp sayın milletvekillerine ve gruplara göndermesi
kanunsuzluktur. 
MEHMET GÜNAL
(Antalya) – İç Tüzük’e aykırıdır. 
ENGİN ALTAY
(Devamla) - Türkiye Büyük Millet Meclisi Başkanı, kanunsuz bir iş yapmıştır.
Kendisini, bu kürsüden, bu kanunsuzluktan dönmeye çağırıyorum. Son seksen gününde
bari kanunlara uyarak siyasi hayatını tamamlamasını temenni ve tavsiye
ediyorum. 
Genel Kurulu
saygıyla selamlıyorum. (CHP sıralarından alkışlar) 
BAŞKAN – Evet,
teşekkür ediyorum.
MEHMET GÜNAL
(Antalya) – Sayın Başkan…
BAŞKAN – Buyurun
Sayın Günal.
MEHMET GÜNAL
(Antalya) – Şu anda tartışmış olduğumuz konu ve sıra sayısında yazılan
Kanunlar ve Kararlar Başkanlığının yazısı, bizatihi tarafımdan, Grubumuz
aracılığıyla Meclis Başkanına, bu kanunun bazı maddelerinin Anayasa’ya aykırı
olduğunu ve söz konusu maddelerin de İç Tüzük’e aykırı olduğunu yazmamız
üzerine yazılmıştır. Sayın Altay bunu söyledi ama…
ENGİN ALTAY
(Sinop) – Ben sizin yazınızı bilmiyordum.
MEHMET GÜNAL
(Antalya) – Yok yok, yani 6552 sayılı Kanun’da da aynı şekilde, yine sıra
sayısına basılmış şekilde tam kırk sekiz tane maddeyi Kanunlar ve Kararlar
tespit ederek göndermişti. Yine, Sayın Recai Berber, bu sefer daha hızlı bir
şekilde, aynı gün içerisinde “Hayır, doğrudur.” demişti. Şimdi, ben merak
ediyorum, İç Tüzük’ün 87’nci maddesi diyor ki: “Genel Kurulda kanunda olmayan
bir şey eklenmez.” Onun için de yukarıda iz maddesi koymaya çalışıyorlar. Aynı
şekilde, 35’inci maddede “Komisyonlar kendiliğinden kanunla uğraşmazlar.”
diyor. Ya, nasıl oluyor da 87 burada uygulanıyor da… Orası Recai Berber’in
çiftliği mi, AKP’nin çiftliği mi, anlamıyorum ben? Yazıyoruz, bakın bu yazı…
Kanunlar Kararlar Başkanlığı ne iş yapar Sayın Başkanım, siz Meclis Başkanını
temsil ediyorsunuz. Meclis Başkanı 14’üncü maddeye göre komisyonları
denetlemekle görevlidir. “Efendim, ben söyledim, benim yetkim yok.” diyor,
geçen gün Danışma Kurulunda söyledik kendisine. Ya, nasıl yetkin yok? O zaman
herkes kafasına göre yapacaksa, niye bizim burada getirdiğimiz teklifler okunup
da, ekleme tekliflerini sadece sorup ondan sonra atıyorsunuz, niye görüşülmüyor
o teklifler Sayın Başkan?
BAŞKAN – Sayın
Altay biraz önce bahsetti, Anayasa Mahkemesinde gündeme getirilir efendim
bunlar. 
MEHMET GÜNAL
(Antalya) – Hayır, söylüyorum şimdi, bakın. İyi de şimdi yani böyle bir şey
olabilir mi? Bunun görüşülmemesi lazım. Bu İç Tüzük’e göre tekemmül
etmemiş bir şeydir.
BAŞKAN – Ama
Sayın Başkan Komisyona yazmış. Daha önceki uygulamalar da var, örneklerini de
vereyim bakın: (1/594) esas numaralı…
MEHMET GÜNAL
(Antalya) – Hayır, ben söyledim zaten, ona gerek yok. 
BAŞKAN – Bir
saniye Sayın Günal.
ALİM IŞIK
(Kütahya) – Hangi tarihli Sayın Başkan? AKP dönemi mi hepsi? Hangi yıllarda?
Yılları bir söyler misiniz?
BAŞKAN –
(1/1257) esas numaralı, (1/514) esas numaralı, (1/566) esas numaralı…
MEHMET GÜNAL
(Antalya) – Ben en sonuncusunu söylüyorum.
BAŞKAN – Evet,
daha önceki dönemlerde efendim, doğru.
ALİM IŞIK
(Kütahya) - Hangi yıllarda? AKP döneminde mi hepsi?
BAŞKAN – (1/810)
esas numaralı, (2/447) ve (1/931) esas numaralı yasalarda da aynı işlem yapılmış
efendim.
ÖZCAN YENİÇERİ
(Ankara) – Kötü emsal, emsal olmaz!
MEHMET GÜNAL
(Antalya) – Sayın Başkanım, ben size zaten söylüyorum, bakın: Arkanızdaki
arkadaşlar, 6552 sayılı torba kanunda tam 48 tane maddenin İç Tüzük 35’e aykırı
olduğunu yazdılar. 1 değil, 5 değil buradaki… Şimdi, yani, bu tekemmül etmemiş
bir kanun, neyini görüşeceğiz?
BAŞKAN – Evet,
teşekkür ediyorum Sayın Günal. 
Buyurun Sayın
Halaçoğlu.
YUSUF HALAÇOĞLU
(Kayseri) – Sayın Başkanım, şimdi, 87’nci madde aynen şu şekilde söyler:
“Görüşülmekte olan tasarı veya teklifin konusu olmayan sair kanunlarda ek ve
değişiklik getiren yeni bir kanun teklifi niteliğindeki değişiklik önergeleri
işleme konulmaz.” Sayın Başkan, şimdi bunu kim uygulayacak, söyler misiniz? 
BAŞKAN – Sayın
Halaçoğlu, usul tartışmasını bunun için açtık zaten. Ben görüşümü bildirdim,
onun üzerine usul tartışması açtık. 
YUSUF HALAÇOĞLU
(Kayseri) – Evet ama kim uygulayacak bunu? Hani, “Yetkimiz yok.” diyorsunuz. 
BAŞKAN – E,
burada yetki kimin? Geri çekme yetkisi Komisyonun, Hükûmetin tasarıyı
değiştirme ve reddetme yetkisi var dedik. 
YUSUF HALAÇOĞLU
(Kayseri) – Bu maddeler görüşülemez en azından.
BAŞKAN –.
Reddetme yetkisi de yüce Meclisin dedik. 
Biraz önceki
açıkladığım nedenlerden dolayı tutumumda herhangi bir değişiklik söz konusu
değildir.

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)
BAŞKAN - Şimdi,
birinci bölüm üzerinde söz isteyen Halkların Demokratik Partisi Grubu adına
Demir Çelik, Muş Milletvekili. 
Buyurun. 
MEHMET GÜNAL
(Antalya) – Sayın Başkan, bölüme geçemezsiniz, daha Anayasa’ya aykırılık da var
burada. 
BAŞKAN –
Efendim, daha önceden yapılmıştır. 
Sayın Çelik,
buyurun efendim. 
MEHMET GÜNAL
(Antalya) – Olur mu daha önce? Bir dakika… Yani, daha burada Anayasa’ya aykırı
maddeler var. 
BAŞKAN – Efendim
tartışıldı, biraz önce usul tartışması açtık. 
Buyurun Sayın
Çelik. Sayın Çelik, lütfen…
MEHMET GÜNAL
(Antalya) – Bakın, bir dakika Sayın Başkan, bir dakika… Bu söylediğimiz size,
sadece İç Tüzük 35’e…
BAŞKAN – Sayın
Günal, “bir dakika”sı olmaz ki ama… Böyle bir usulümüz var mı? Lütfen. 
MEHMET GÜNAL
(Antalya) – Olur mu? İç Tüzük 35’e uymuyor olması ayrı.
BAŞKAN –
Efendim, görüşümü bildirdim, usul tartışması açtım ve görüşümün değişmediğini
de söylüyorum yani. 
MEHMET GÜNAL
(Antalya) –Bakın, İç Tüzük 35’e uymayan maddeyle ilgili tartıştınız,
Anayasa’ya aykırı maddeler var. 
ENGİN ALTAY
(Sinop) – O zaman oya sunun Başkanım, tutumunuzu oya sunun. 
MEHMET GÜNAL
(Antalya) – Geçti bölüme, maddelerine geçti, genelinde... 
YUSUF HALAÇOĞLU
(Kayseri) – Yani, usul tartışmasını sadece geçiştirmek için mi yaptınız Sayın
Başkan? 
ENGİN ALTAY
(Sinop) – Tutumunuzu oya sunun Başkanım, böylece Genel Kurul iradesine hâkim…
MEHMET GÜNAL
(Antalya) – Sizin tutumunuz değişti mi, değişmedi mi? Bir şey söylemiyorsunuz…
BAŞKAN –
Söyledim efendim, siz konuştuğunuzdan dolayı dinlemediniz. 
YUSUF HALAÇOĞLU
(Kayseri) – Geçiştirmek için mi yaptınız Sayın Başkan?
BAŞKAN – “Biraz
önceki açıkladığım nedenlerden dolayı tutumumda herhangi bir değişiklik söz
konusu değildir.” dedim. Tutanakları isteyebilirsiniz. 
ENGİN ALTAY
(Sinop) – Ama ısrar var, oya sunmanız gerekir Başkanım. 
MEHMET GÜNAL
(Antalya) – Yoksa oya sunun o zaman. Böyle şey olur mu ya? 
YUSUF HALAÇOĞLU
(Kayseri) – Hangi maddeye dayanarak “Yok” diyorsunuz Sayın Başkan? 
ENGİN ALTAY
(Sinop) – Genel Kurulun oyuna başvurun. 
BAŞKAN – Sayın
Çelik, buyurun efendim. 
MEHMET GÜNAL
(Antalya) – Meclis Başkanı yazmış Sayın Başkanım, burada, bakın, aynı şeyin
içerisinde Anayasa’ya…
BAŞKAN – E, biz
bunu devam ettiremeyiz ki Sayın Günal, konuştuk, usul tartışması açtık,
lütfen... 
ENGİN ALTAY
(Sinop) – Genel Kurulun oyuna sunun Başkanım.
BAŞKAN – Ama
bunu yol yapmayalım, usul yapmayalım Sayın Altay, lütfen. 
MEHMET GÜNAL
(Antalya) – Yapmışsınız zaten, yol olmuş.
BAŞKAN – Buyurun
Sayın Çelik. 
DEMİR ÇELİK
(Muş) - Sükûneti sağlayın.
BAŞKAN - Sayın
Çelik, buyurun lütfen siz. 
DEMİR ÇELİK
(Muş) - Ayakta grup başkan vekilleri var.
BAŞKAN - Daha
öncekini yapmayın Sayın Çelik, lütfen ama… 
MEHMET GÜNAL
(Antalya) – Aynı zamanda, Anayasa’ya aykırılığı var Sayın Başkanım. Anayasa’ya
aykırı bir şey görüşülür mü? Anayasa’ya aykırı bir kanun görüşülür mü?
BAŞKAN – Ama
izah ettim Sayın Günal bu konuyu.
Buyurun. 
MEHMET GÜNAL (Antalya) – O konuştuğumuz
İç Tüzük 35’le ilgiliydi Sayın Başkan.
YUSUF HALAÇOĞLU
(Kayseri) – Öyle şey mi olur ya Sayın Başkan?
BAŞKAN –
Buyurun.
ENGİN ALTAY
(Sinop) – Demir Bey, beyler oturmadan konuşmamanız gerekir.
MEHMET GÜNAL
(Antalya) – Bunun çivisi çıkmış, yarın… Evrak sevk memurunu ben artık
resmîleştiriyorum yani. Meclis Başkanı artık sadece bir evrak sevk memuru
olmuş, hiçbir hükmü yok. 
HDP GRUBU ADINA
DEMİR ÇELİK (Muş) – Teşekkürler Sayın Başkanım. 
Sayın Başkan,
değerli milletvekilleri; 688 sıra sayılı Kanun Tasarısı üzerine söz almış
bulunmaktayım. 
ENGİN ALTAY
(Sinop) – Havale, havale yardımcısı!
MEHMET GÜNAL
(Antalya) – Aynen öyle, aynen öyle, aynen öyle! Bundan sonra Meclis Başkanı
demeyeceğim, size de demeyeceğim. Hepiniz evrak sevk memurusunuz. Evet! 14’üncü
madde “Komisyonları denetle.” diyor, “denetle.”, “Komisyon Başkanının dediğini
gönder.” demiyor.
DEMİR ÇELİK
(Devamla) – Başkanım…
BAŞKAN – Sayın
Çelik, yeniden söz veriyorum, buyurun.
DEMİR ÇELİK
(Devamla) – Sayın Başkan, değerli milletvekilleri; 688 sıra sayılı Kanun
Tasarısı üzerine söz almış bulunmaktayım. Hepinizi saygıyla selamlıyorum.
Sayın Başkan,
değerli milletvekilleri; iktidar kirletir, mutlak iktidar ise çürütür. Mutlak
iktidara niyetlenmiş olanın tek bir gayesi, çabası, amacı vardır, o da
mutlakiyetini korumak ve kollamak adına bütün insanlık değerlerini
hiçleştirerek kendi mutlak iktidarını var etme, sürdürebilme çabası içerisinde
olur. Günün iktidarları gibi tarihteki binlerce yıllık iktidarcı, devletçi
zihniyetin anlayışı bu. Bu nedenle, toplum hiçtir, özgürlükler, hak, adalet ve
talepleri göz önüne alınmaz. 
AKP iktidarının
on iki yıllık pratiğinde gelinen nokta, mutlak iktidarını, kendisini kanun
hükmünde kararnamelerle, meşruiyet taşımayan yasal faaliyetlerle kollamaktır.
Bir kanun teklifinde meşruiyet evrensel hukuka uygun mudur, demokratik toplum
hukukuna uygunluk arz ediyor mu, adalet sağlıyor mu, özgürlük ve barış
içerisinde bir arada yaşama ilkesine uygunluk arz ediyor mu kriterlerine bağlı
olarak dikkate değer bulunur. 
Şimdi, bu manada
torba yasalarıyla her bir yanı farklı amaç ve kesimleri ilgilendiren bir kısım
kanunları, yasaları aynı torba içerisinde getirip Meclisin gündemini işgal etme
alışkanlığı, görünen o ki muktedirlerin ve mutlak iktidara bulaşanların yaptığı
iştir. Bundan da imtina etmeyen AKP iktidarı, yangından mal kaçırırcasına
fırsatçı, pragmatist, umut vadeden, umudu pazarlayan tacir anlayışıyla
günümüzü, kaynağımızı, emeğimizi, zamanımızı çalmaya devam ediyor. Yazıktır,
günahtır! Çok daha adil, çok daha demokratik, çok daha özgürlükçü bir ülke ve
toplumu inşa etmek söz konusu iken varsa yoksa iktidara, sermayeye yaranan bir
kısım yasa ve kanun teklifleriyle günümüzü, güncelimizi kaçırıyoruz. 
Değerli
Başkan, saygıdeğer milletvekilleri; bu kanun teklifinde, bu torba yasada
göreceğimiz aykırılıkları şöyle sıralamak mümkündür: Öncelikle, Sağlık
Bilimleri Üniversitesi adı altında kurulmak istenen üniversite, hiyerarşiye,
siyasal vesayete tabi bir kurum ve üniversite olması nedeniyle bilimsel
eğitimden, nitelikli eğitimden, ana dilde eğitimden uzak, vesayete tabi, özerk
ve özgür olmayan bir üniversiteyle de tahakkümcüdür, hiyerarşiktir. Bu
yönleriyle yetinmezmiş gibi, sizin bizim beğenmediğimiz, artık mızrağın çuvala
sığmaz olduğu 1982 Anayasası’nın 130’uncu, 131’inci, 132’ni maddelerine de
aykırıdır. Böylesi aykırılıklar ihtiva eden bir kanun teklifini bilerek ve
isteyerek Meclisin gündemine yasama faaliyetini engellemek adına nasıl getirirsiniz?

İkincisi;
sağlığın metalaştırıldığı, ticarileştirildiği, bu manada da kamu, devlet
hastanelerinin niteliklerinin ve kapasitelerinin düşürüldüğü yetmezmiş gibi
oradaki açmazı, yetmezliği sanki özelleştirerek telafi edecekmişiz algısı
yaratılıyor. Kamu arazileri, kamu malları özelleştirmeye tabi tutularak
hastanelere peşkeş çekilecektir. Peşkeş çektiğiniz kimdir? Toplumun 78 milyonu
olmayacaktır; toplumun 78 milyonunun on binde 1’ine tekabül edecek, yüz binde
1’ine tekabül edecek, sermayeyi elinde tutan, güç olan, erk olan, gücü ve erki
palazlandırarak, büyüterek toplum üzerinde yeni kâr alanlarını, mekânlarını
yaratmaya çalışandır; bu da yandaştır, iktidara tapandır, iktidardan yana
olandır. Toplumun çıkarı var mı? Hayır. Bu yönüyle de Anayasa’nın sosyal devlet
olma ilkesine aykırılık arz etmektedir. Sosyal devlet ilkesini çiğniyorsanız,
tanımıyorsanız, gelin, bu Anayasa’yı rafa kaldırın, hükümranlığınızı sürdürün.
Bir başka konu
kentsel dönüşüm. Bakınız, bölgesel eşitsizlik farkını yaratıyorsunuz. Kırdan
kente kontrol edilemez yoğun bir nüfus akımı ve göçü söz konusudur.
Göçürttüğünüz insanlardan açığa çıkan talepleri karşılamak adına çevreyi,
doğayı, ekosistemi yıkan, tahrip eden bir noktada, kamu yararı gözetmeksizin,
betondan çok katlı binalarla “kentsel dönüşüm” adı altında aslında yapılmak
istenen ekolojik yıkımdır, toplumsal yıkımdır, toplumun sosyal dokularıyla
oynamaktır. Sokakta birbirine dokunan, sokaktaki havayı teneffüs eden
insanların temasını kıran, onları bireysel, bencil ve bireyci, kendi dairesine,
kendi mekânına hapseden bir anlayışla siz toplumun dokularıyla oynamaya
çalışıyorsunuz. Bireyci, bencil kişilikler üzerinden liberal demokrasinin,
neoliberal politikalarına bağlı olarak açlığı terbiye etmeyle,
yoksullaştırdığınızın iradesini teslim almaya, iradesini çelmeye
çalışıyorsunuz. 
Bir başka konu
elektrikteki kayıp kaçak olayı. Kayıp kaçak evet, vardır, bu ülkenin bir
realitesidir. Hırsızlığın, dolandırıcılığın, yüz kızartıcı suçların haddi var,
hesabı yok ama en çok da özelleştirme politikalarına tabi tuttuğunuz bu
alanlarda boy veriyor, filizleniyor. Elektriği özelleştirdiğinizde ihaleye
giren firmaların kârlarını karşılama garantisi ve güvencesini veren bir devlet,
vatandaşa bu yükü yükleyerek daha çok ezilmesine, daha çok sömürülmesine, daha
çok yoksullaşmasına yol açıyor. Burada adalet var mıdır, burada hukuk var
mıdır? Hayır. Daha çok zengin, zenginleşecek; sömürüyü, baskıyı, tahakkümü
yoksulun, emekçinin, ezilenin sırtına bindirecek; buradan da biz adalet, hak,
hukuk arayışı içerisinde olacağız. Bu da çelişiyor. Tamamıyla bu boyutta devam
eden, hak, hukuk, adaletle ilişkisi olmayan bu torba yasa, elbette ki önceki
torba yasalardan da anlaşılacağı üzere, AKP iktidarına yaranmak ve hizmet etmek
adına organize edilmiş, örgütlenmiş, toplumun ihtiyaçlarını, toplumun gündemini
ve güncelini göz önünde bulundurmaksızın, topluma rağmen, toplum üstü, elit
siyasetin mekanizmalarıyla, araçlarıyla gündemleştirilerek kârlılığa, iktidara
ve de uluslararası küresel emperyal güçlerin hizmetine sunacaktır. 
Sayın Başkan,
değerli milletvekilleri; bir başka konu, özellikle kamu arazilerinin, orman
vasfını yitiren 2/B kapsamındaki arazilerin, yine birçok kamusal alanın,
özelleştirme kapsamı adı altında ulusal ve uluslararası finans kurumlarına
peşkeş çekilmesi, ranta açık alanlar hâline getirilmesi, derelerimizin üzerine
kurulan HES’lerden karşılandığı varsayılan enerji konumu, tamamıyla bir
manipülatif ve aldatıcı olmaktan uzak bir konudur. Düşününüz ki şu anda
Karadeniz’de, Kürdistan’da, Akdeniz’de yapılması düşünülen 1.500 civarındaki
hidroelektrik santralin karşılayabildiği elektrik enerji potansiyeli yüzde
8’dir. Ama bu 1.500 hidroelektrik santralin yanı sıra Keban, Karakaya, Atatürk
Barajı ve benzeri barajları da dikkate aldığımızda bu barajların yapıldığı
yerlerdeki flora, fauna yani ekosistem ortadan kaldırılıyor, bölge
insansızlaştırılıyor. Bölge insansızlaştırılıp metropole, İstanbul’a, İzmir’e
göç ettirilen insanlar, bir yanıyla asimilasyonist politikalarla kimliğinden,
kültüründen, inancından, toprağından koparıldığı gibi, bu insanları
özelliklerinden de yalıtılarak egemen kültüre, egemen dile, egemen kimliğe
benzeştirmenin gayreti ve çabası içerisindedirler. Bu yönüyle bu kanun teklifi
demokratik değil, adil değil, hukuki değil diyor, saygılar sunuyorum. (HDP
sıralarından alkışlar)
BAŞKAN –
Teşekkür ediyorum.
YUSUF HALAÇOĞLU
(Kayseri) – Sayın Başkan…
BAŞKAN – Buyurun
Sayın Halaçoğlu.
YUSUF HALAÇOĞLU
(Kayseri) – Sayın konuşmacı Türkiye’de olmayan bir coğrafi tabir kullandı
“Kürdistan” diye, Anayasa’da da yok; bunun çıkarılmasını talep ediyorum.
BAŞKAN – Dikkat
etmemişiz, ne kullandı Sayın Halaçoğlu?
ERKAN AKÇAY
(Manisa) – “Kürdistan” diyor ya!
YUSUF HALAÇOĞLU
(Kayseri) – “Kürdistan’da enerji merkezlerinin kurulacağından, Akdeniz’e
kadar...” diye bundan söz etti. 
BAŞKAN –
Teşekkür ediyorum.
ERKAN AKÇAY
(Manisa) – Herkes keyfine göre bu ülkeyi tanımlayacak mı Sayın Başkan, ne bu
ya?
YUSUF HALAÇOĞLU
(Kayseri) – Açıklama yapacak mısınız Sayın Başkan? Çıkarmasını…
MEHMET GÜNAL
(Antalya) – Sadece teşekkür mü ediyorsun yani?
BAŞKAN – Sayın
Akçay yani…
YUSUF HALAÇOĞLU
(Kayseri) – Anayasa’da olmayan bir konuyu sizin gündeme getirmeniz…
BAŞKAN – Daha
öncede burada, Başkanlık tarafından, herkesin Anayasa’ya, ettiği yemine sadık
kalınması istenildi. Başkanlığın konuşulan bir sözü tutanaklardan çıkarma
yetkisi gibi bir yetkisi söz konusu değil, bunu biliyorsunuz.
YUSUF HALAÇOĞLU
(Kayseri) – İkaz edebilirsiniz.
BAŞKAN – Evet,
sizin de tutanaklara geçti söyledikleriniz. 
ERKAN AKÇAY
(Manisa) – Yani, sizin Başkan olarak söyleyeceğiniz bir söz yok mudur Sayın
Başkan? 
BAŞKAN –
Efendim, söylediğiniz sözü söylüyorum.
ERKAN AKÇAY
(Manisa) – Hükûmetin söyleyeceği bir söz yok mudur?
Herkes bu ülkeyi
istediği gibi tanımlayacak mı?
BAŞKAN
– Her sayın milletvekilinin Anayasa’ya, burada yaptığı yemine uygun konuşması
ve davranması gerekir.
ERKAN
AKÇAY (Manisa) – Yemin mi kalmış, Anayasa mı kalmış, İç Tüzük mü kalmış!
İDRİS
BALUKEN (Bingöl) – Anayasa’ya uygun olmayan bir durum yok Sayın Başkan.
BAŞKAN
– Gruplar adına söz vereyim, buyurun. Tüm gruplara söz veriyorum. 
Buyurun
Sayın Halaçoğlu.
MEHMET
GÜNAL (Antalya) – Grup değil, siz bir şey söyleyeceksiniz Başkan olarak.
BAŞKAN
– Efendim, gruplar itiraz edecek, şimdiye kadar grupların itirazı olmadı.
ERKAN
AKÇAY (Manisa) – Nasıl olmadı ya!
BAŞKAN
– Buyurun.

VI.- AÇIKLAMALAR (Devam)
7.- Kayseri Milletvekili Yusuf Halaçoğlu’nun, Muş
Milletvekili Demir Çelik’in 688 sıra sayılı Kanun Teklifi’nin tümü üzerinde HDP
Grubu adına yaptığı konuşmasındaki bazı ifadelerine ilişkin açıklaması
YUSUF HALAÇOĞLU
(Kayseri) – Sayın Başkan, şimdi, Anayasa’da olmayan, Türkiye’yle alakası
olmayan, tamamen bölücülük ihtiva eden bir coğrafi terim olarak burada
coğrafyadan bahsedilmesi Anayasa’ya aykırıdır ve bunun Başkan olarak sizin
tarafınızdan da uyarılması gerekir. Ama siz uyarmıyorsunuz, “Farkında olmadım.”
diyorsunuz. Ben ikaz ediyorum sizi, ikaz ettikten sonra var mı yok mu
tutanaklara bakarsınız, ona göre bir uyarıda bulunursunuz; Anayasa’ya aykırı
olduğunu belirterek en azından bunun tutanaklarda yer almaması gerektiğini
söylersiniz. Bu uyarıyı yapmanız gerekiyor. 
Şimdi, biraz
önce söylediğim gibi, yani orada ne için oturuyorsunuz ki? İşinize geldiği
zaman istediğiniz biçimde hareket etme imkânı buluyorsunuz, maddeleri hemen
geçirebiliyorsunuz, oylamaya sunabiliyorsunuz ama Anayasa’ya aykırı bir konuyu
bile dile getiremiyorsunuz. O zaman hiç oturmayın oralarda, Meclisi de
kapatalım. 
RECEP ÖZEL
(Isparta) – Meclisi nasıl kapatalım ya? Meclisi kapatmak Anayasa’ya aykırı
değil mi? 
YUSUF HALAÇOĞLU
(Kayseri) – Hangi anlamda söylediğimi herhâlde biliyorsunuz!
BAŞKAN – Evet,
teşekkür ediyorum. 
Sayın Baluken,
buyurun. 

8.- Bingöl Milletvekili İdris Baluken’in, Kayseri
Milletvekili Yusuf Halaçoğlu’nun yaptığı açıklamasındaki bazı ifadelerine
ilişkin açıklaması
İDRİS BALUKEN
(Bingöl) – Sayın Başkan, mevcut tartışmanın bu yasa teklifiyle hiçbir alakası
yoktur. Bu konuda daha önce de Meclis Genel Kurulunda çeşitli tartışmalar oldu
ve siyasi parti grupları bu konudaki görüşlerini dile getirdiler.
Biz Halkların
Demokratik Partisi olarak, Anadolu ve Mezopotamya’da Kürt ve Kürdistan
gerçekliği olduğunu, bunun Sultan Sencer zamanından, Yavuz Sultan Selim’den
Mustafa Kemal dönemine kadar bu Meclis tutanağına geçecek şekilde
tanımlandığını, dolayısıyla “Kürdistan” kelimesini kullanırken aslında 1924
Anayasası’yla birlikte reddedilen bir toplumsal, tarihsel, sosyolojik, coğrafik
bir realiteye dikkat çektiğimizi, bu ülkeyi bölme gibi herhangi bir nitelik
taşımadığını, tam tersine bu realiteyle barışmanın bu ülkenin toplumsal
barışına ve bütünleşmesine katkı sunacağını ifade etmiştik, bugün de aynı
şekilde ifade etmiştik, bugün de aynı şekilde ifade ediyoruz. Burada Anayasa’ya
aykırı hiçbir durum yoktur. Milletvekilimizin, bu kapsamda, kendi özgür
düşüncelerini kürsüden ifade etmesi kadar doğal bir şey yoktur. Şiddete
başvurulmadığı sürece bu ülkede ve tüm demokratik ülkelerde en aykırı
fikirlerin bile -ki biz bu tanımın aykırı bir düşünce olduğu kanaatinde
değiliz- özgürce bu kürsüde ifade edilmesi, bu Mecliste dile getirilmesi olması
gereken doğal durumdur diyorum. 
Teşekkür
ediyorum. 
BAŞKAN –
Teşekkür ediyorum. 
YUSUF HALAÇOĞLU
(Kayseri) – Tarihî realiteyle hiç alakası yok. 
ERKAN AKÇAY
(Manisa) – Hükûmeti görüş belirtmeye davet ediyorum. 

XIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Sadık Yakut’un,
milletvekillerinin yasama dokunulmazlığına ilişkin konuşması
BAŞKAN – Evet,
Anayasa’nın 81’inci maddesinin ikinci fıkrasını okuyorum: “Devletin varlığı ve
bağımsızlığını, vatanın ve milletin bölünmez bütünlüğünü, milletin kayıtsız ve
şartsız egemenliğini koruyacağıma; hukukun üstünlüğüne, demokratik ve lâik
Cumhuriyete ve Atatürk ilke ve inkılaplarına bağlı kalacağıma; toplumun huzur
ve refahı, millî dayanışma ve adalet anlayışı içinde herkesin insan haklarından
ve temel hürriyetlerden yararlanması ülküsünden ve Anayasaya sadakattan
ayrılmayacağıma; büyük Türk milleti önünde namusum ve şerefim üzerine
andiçerim.” Bu bağlamda -buna bağlı kalmak şartıyla- 83’üncü maddenin
birinci fıkrası: “Türkiye Büyük Millet Meclisi üyeleri, Meclis çalışmalarındaki
oy ve sözlerinden, Mecliste ileri sürdükleri düşüncelerden, o oturumdaki
Başkanlık Divanının teklifi üzerine Meclisce başka bir karar alınmadıkça
bunları Meclis dışında tekrarlamak ve açığa vurmaktan sorumlu tutulamazlar.”
Evet, teşekkür
ediyorum. 

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688) (Devam)
BAŞKAN -
Milliyetçi Hareket Partisi Grubu adına Mehmet Günal, Antalya Milletvekili. 
Buyurun Sayın
Günal. (MHP sıralarından alkışlar)
MHP GRUBU ADINA
MEHMET GÜNAL (Antalya) – Değerli milletvekilleri, hepinizi saygıyla
selamlıyorum. 
VAHAP SEÇER (Mersin)
– Sayın Başkanı niye selamlamadın?
MEHMET GÜNAL
(Devamla) – Başkanlık Divanı artık Başkan olma fonksiyonlarını yitirdiği için
Başkanlık Divanını selamlamıyorum. 
ERKAN AKÇAY
(Manisa) – Selamlama, hiç gerek yok. Hükûmeti de selamlama. 
ENGİN ALTAY (Sinop)
– Onun kabahati yok, Cemil Çiçek’in kabahati. İşini yapmayan Cemil Çiçek. 
MEHMET GÜNAL
(Devamla) – Şimdi, aynı şekilde o da talimat aldığını itiraf etmişti Sayın
Altay. Dolayısıyla, bizim burada söylediğimiz şeyleri dikkate almıyorsa, burada
eğer İç Tüzük uygulanmıyorsa, burada Anayasa’yı bakan tanımıyorsa onların
tanımasını zaten beklemiyoruz. Yani, bu yazılar niye yazılıyor Sayın Başkanım,
bu yazılar niye yazılıyor? Kanunlar Kararlar Dairesi ne iş yapıyor? Onların
yazdığı emekler… Burada biz verdiğimiz zaman -diyorum ki- bir tane maddeyi
hemen geri gönderiyor, elinde kalemle cızıktırıyor arkadaşlar. Bize mi
çalışıyor İç Tüzük sadece? Böyle bir şey olur mu ya? Her seferinde
yapıyorsunuz. Aynısını yazdık. Sayın Berber orada oturuyor. Sayın Berber’in ayrıcalığı
mı var? İmzayı atıyor, “Benim dediğim doğrudur.” Ya, seninki nasıl doğru Sayın
Berber? Aynısını yaptın, 48 tane madde vardı ya, el insaf ya! 1 değil, 2 değil,
8 değil arkadaş. Ya, böyle bir şey olur mu? Yazıyor burada Sayın Başkan, o
yazıyı ben yazdım, burada. Benim yazdığım yazı üzerine Sayın Cemil Çiçek
gönderdi oraya. Dedik ki: “Şu şu maddeler Anayasa’ya aykırı, şunlar da İç
Tüzük’ün 35’inci madde…” Komisyonda bütün arkadaşlarımız kaç saat usul
tartışması yaptı. İki gün kaybolduk, bir toplantıya gittik, ondan sonra diyorum
“Acaba beni mahsus mu gönderdi Komisyon üyesi diye.” Bir taraftan düşünmeye
başladım. Plan ve Bütçe Komisyonu üyeleri olarak bir yere gittik geldik, 4-5
tane madde araya girmiş. Sayın Lütfi Elvan’ın ne suçu var, onun maddesi niye bu
torbaya kaldı o zaman?
YILMAZ TUNÇ
(Bartın) – Koyalım onu da.
MEHMET GÜNAL
(Devamla) – Koyuyor zaten merak etme, yukarıdaki torbaya getirdi de o gün benim
itirazım üzerine arkadaşlar Komisyonda koymadı. Ya, böyle bir kanun yapma
tekniği olmaz, böyle rezalet olmaz, böyle Meclis Başkanlığı olmaz. Evrak sevk
memurudur Başkan bundan sonra, artık ben “Başkanım.” demiyorum. Alıyorsun,
götürüyorsun… 14’üncü madde diyor ki: “Meclis Başkanı komisyonları denetler.”
Ne demek “denetler”? Yazı yazar, itiraz ederlerse seslenmez! Niye, niye yani?
“Denetlemek” ne demek? Denetimin sonucunda, görevinizi yerine getirdiniz, size
bir denetleme raporu geldiği zaman savcılığa havale edilmesi gerekiyorsa üstünü
mü kapatırsınız her zaman? “Denetim” dediğiniz şey bulduğunuz bulguya
uymuyorsa… Bu raporu kim basıyor? 
Sayın Başkanım,
içerisinde o terim var diye geçen sene bütçenin muhalefet şerhini bastırmayan
kimdi? O Başkanlık değil miydi? İç Tüzük’e ve Anayasa’ya aykırı diye onları
çıkarttırıp yeniden bastırmadınız mı? Niye Adalet ve Kalkınma Partisine ve
Komisyon Başkanına bu İç Tüzük uygulanmıyor, niye? 
İDRİS BALUKEN
(Bingöl) – Sonradan bastırdılar. 
MEHMET GÜNAL
(Devamla) – Recai Berber’in ne özelliği var da “Ben yaptım oldu.” diye buraya
yazıp bize gönderiyor? Kanunlar Kararların uzmanları bilmiyor, Meclis Başkanı bilmiyor, Recai Berber
çok iyi biliyor. Yani böyle yalapşap kanun çıkarmayla olmaz. Bir günde gönderip
hepsinden, bütün Meclis komisyon başkanlarından biz bunu görüşmeyeceğiz diye
kanun çıkarılır mı? Bir on gün bekleyin, aceleniz ne? Aceleden ne yaptığınızı
şaşırıyorsunuz, şaşırıyorsunuz. İşte size iki tane imza. İki tane imzaya bakın
bakalım, şu koyu olanla bu hiç birbirine benziyor mu değerli arkadaşlar?
ERKAN
AKÇAY (Manisa) – Birisi sahte.
HAYDAR
AKAR (Kocaeli) – Aynı kişi mi onlar?
MEHMET
GÜNAL (Devamla) – Aynı kişinin imzası. 
YILMAZ
TUNÇ (Bartın) – Birini ayakta atmıştır, birini oturarak.
MEHMET
GÜNAL (Devamla) – Evet, birini yatarak atmış çünkü kuyruğu birinin aşağıya,
öbürünün yukarıya. Sekreteri benzetememiş.
ERKAN
AKÇAY (Manisa) – Takla atarken atmıştır.
MEHMET
GÜNAL (Devamla) – Ayıptır, ayıp! Meclise hakarettir. Bunları kabul eden Meclis
Başkanlığına da hakarettir. Bu teklifleri böyle nasıl kabul ediyorsunuz
kardeşim? Biz orada uyarıyoruz, beş defa konuşuyoruz. 
YILMAZ
TUNÇ (Bartın) – Ya adli tıbba…
MEHMET
GÜNAL (Devamla) – Evet, adli tıbba götürmeye gerek yok, kaba gözle bakarsan
görürsün. Bak, bunun kuyruğu yukarı, bunun kuyruğu da aşağıya. İkisi aynı imza
mı? Bir bak bakalım! Şu imzayla buna bir bak!
YILMAZ
TUNÇ (Bartın) – Buradan aynı gözüküyor!
MEHMET
GÜNAL (Devamla) – Sana yakından da aynı görünür!
HAKAN
ÇAVUŞOĞLU (Bursa) – İmzayı inkâr var mı?
MEHMET
GÜNAL (Devamla) – Evet, burada da inkâr edilmemişti. Meclis Başkan Vekilinin
olmadığı anda imza atıp buraya getirmiştiniz. “Benim imzam.” demişti. Kendisi
yurt dışındaydı. Ayıp olmasın diye sustuk, Meclisin tüzel kişiliğine ayıp
olmasın diye. Artık susacak şey kalmadı. Aynen böyle oldu. 
Burada
imzasız sevk yapıldı Sayın Başkanım. Tutanaklarda, siz çektirdiniz burada.
İmzasız, Başkanın imzası olmadan kanun teklifinin birisi sevk edilmişti. Onu
sizin başkanlığınızda siz çektirdiniz. Diğerinde de topladınız bir saat görüşme
yaptınız, telefon ettiniz, Sayın Bahçekapılı “İmza benim.” deyince. Ama gören
arkadaşlar zaten kimin olduğunu gördüler. Ya, şimdi sözlü ikrar güzel de
birinde nokta var, birinde yok, ötekinde yukarı doğru gitmiş, birinde aşağıya
doğru gitmiş; insan benzetemeyebilir ama çektiği çizgi yukarı aşağı kayar mı?
Böyle bir şey olabilir mi? 
Sayın Başkanım, size defalarca gösterdik, siz çok iyi
biliyorsunuz. Size, bir önceki geldiğinde de bu kanun görüşülürken komisyon
başkanlarından aynı tarihli aldığınız imzalarla bir önceki alınan imzaları da
yan yana getirip onu da gösterdik. Kaşe olan imzalarla hakikat olan imzaları da
gösterdik. O gün tamamlatıyor Sayın Başkan, sonra da getirip aslını attırıyor,
bize fotokopisini kaşeden veriyorlar. Üstüne koyunca da fotokopide altındaki
kabak gibi belli oluyor; adli tıbba gerek yok, yalın açık gözle şöyle baktığınız
zaman... Böyle kanun yapma olmaz. Böyle iktidar dayatması olmaz. Böyle
hukuksuzluk olmaz.
Neymiş efendim:
“Ülke anonim şirket gibi yönetilecek.” Tayyip Erdoğan’ın babasının şirketi mi
burası? Nasıl bir şey bu yani? Aile şirketi, ben karar verdim… Hani baba var ya
en başta, 5 kişilik anonim şirket, çocuklar susuyor, baba ne diyorsa bütün
kararlar böyle geçiyor. E, sürekli de zarardayız. Sürekli de zarardayız.
Gidiyor, nereye gidecek, zararını kim ödeyecek şirketin? Babasının şirketi
olsa, zarar, kendisi batar.
Arkadaşlar,
böyle bir meclis olmaz. İtibarımız ayaklar altına alınıyor. Böyle kanun çıkmaz.

Şimdi,
söyleyeyim size. “Niye böyle hiddetleniyorsun?” diyor. Sayın Bakan, gelen kanun
teklifindekini okuyayım önce istiyorsanız. İsterseniz şöyle bir okuyayım hani
niye hiddetlendiğimi, niye bu kadar kızdığımı… Kanun teklifinde yazan madde,
gerçekten çıkanla girenin bir alakası var mı bir bakın isterseniz. Geldiğindeki
teklifte ne yazıyor, sonra bizim değiştirdiğimizde ne yazıyor, kanunla bir
alakası var mı, size onu okuyayım.
Değerli arkadaşlar, burada –gereksiz
bir şekilde- afetle ilgili, arkadaşlarımız bir kanun maddesi getirdiler. Biz de
trampa olduğu için müteahhitlere kıyak geçiliyor diye karşı çıktık, vergi
kıyağı. Onun tartışmasını yaparken Millî Emlak Genel Müdürlüğünden
arkadaşlarımızdan bilgi alma talebinde bulunduk. Çıkan sonuç komedi,
trajikomedi, rezalet. Şimdi neredeyse çivi çakmayı imkânsız hâle getiren bir
madde getirmiş arkadaşlarımız, araya dercetmişler. Afet Kanunu’yla ilgili şeyi
koymuşuz… Dedi ki arkadaşımız: “Siz neyi tartışıyorsunuz?” Bu Çevre
Bakanlığının KHK’sı olan 688’le ve 178 miydi Maliye Bakanlığının -arkada
arkadaşlarımız var- Kanun Hükmünde Kararnamesi’yle ilgili, kuruluşuyla ilgili.
Sonra madde tamamen değişti, başka bir hâl aldı. Yani Meclis Başkanlığı bunu,
bu söylediğim şeylerin içinde yazmamış ama bu da İç Tüzük 35’e aslında aykırı.
Çerçeve maddesinin yukarıda aynı oluyor olması Sayın Başkanım, bununla bu
durumu kurtaramıyor. Yani 13’üncü madde diyor ki: “3065 sayılı Kanun’a
aşağıdaki geçici madde eklenmiştir.” Daha önce ne 644 sayılı Çevre Bakanlığı
var ne 178 sayılı Maliye Bakanlığının KHK’sı var? Şimdi, böyle bir madde var.
Sizce bu İç Tüzük’e aykırı mı değil mi? Tam tersine, “Sultanbeyli’nin sorununu
çözüyoruz.” diye çivi çakılmasını dahi engelleyen bütün toprakları, oradaki
şeyleri Afet Kanunu’na tabi kılan bir düzenleme gelmiş. Ya, daha neyin
geldiğinden, ne için geldiğinden haberi yok arkadaşlarımızın çoğunun. Bizim
itirazımız da -aceleyle geldi- burada bir rant işi var her zaman olduğu gibi,
Adalet ve Kalkınma Partisi “Arsa, arazi, kamulaştırma.” dedi mi biz alarma
geçiyoruz. Birilerine kıyak var, inşaatla müteahhitlere kıyak var dedik. Bu
doğru, elhak ama kendi istediklerini dahi kanun metnine yazamayan bir irade, sonra
getirip bize dayatıp bunları kabul… Hadi o gün itiraz etmeseydik, bu kanun
böyle çıksaydı, kimse de fark etmeseydi çivi çakamayacaktınız, çivi, çivi…
Böyle bir şey olur mu? Sonra da diyorsunuz ki: “Kanun yapıyoruz.” Kusura
bakmayın, burası artık Meclis olmaktan çıktı, resmen Dingo’nun ahırı gibi oldu.
Herkes kafasına göre getiriyor, veriyor; önerge veriyor, değiştiriyor, ekliyor;
getiremediğini, unuttuğunu son anda getiriyor. Mecliste kanunda olmayan,
35’inci maddeye göre teklifte olmayan, tasarıda olmayan şeyi ekliyorsunuz,
olmadı getirip burada ekliyorsunuz. Aynısını yaptınız, 6552’de var; korsan
madde burada Soma’nın içine eklendi, bilmem ne diye, şahsa özel düzenleme
yaptınız.
Artık bunlardan
vazgeçin diyeceğiz ama siz vazgeçmiyorsunuz. Bunun hesabını millet 7 Haziranda
sandıkta verecektir diyor, saygılar sunuyorum. (MHP sıralarından alkışlar)
BAŞKAN – Evet,
teşekkür ederim.
Cumhuriyet Halk
Partisi Grubu adına söz isteyen Vahap Seçer, Mersin Milletvekili.
Buyurun Sayın
Seçer. (CHP sıralarından alkışlar)
CHP GRUBU ADINA
VAHAP SEÇER (Mersin) – Sayın Başkan, sayın milletvekilleri; hepinizi saygıyla
selamlıyorum.
688 sıra sayılı
torba teklifin birinci bölümü hakkında söz aldım.
Tabii, teklifin
içeriğine girmeden ben de bu kanun yapma tekniğiyle başlamak istiyorum. Sayın
Günal da haklı olarak, son derece sinirli bir üslupla bu itirazlarını dile
getirdi.
Şimdi, Sayın
Komisyon Başkanımız burada oturuyor. Bugün Plan Bütçe Komisyonunda, yukarıda da
başka bir torba üzerinde görüşmelerimiz vardı. Burada Genel Kurulda bu
görüşmeler başladığında, akşam saatleri, saat ondan sonra Sayın Berber’i zor
ikna ettik. Yani bir tarafta bu teklifte çalışan komisyon üyeleri yine böyle
bir garabet, torba garabetini, başka bir düzenlemeyi yukarıda görüşürken,
sadece burada Cumhuriyet Halk Partisi Plan Bütçe Komisyonunun Sözcüsü Sayın
Türeli var, diğer milletvekilleri yok. Burada daha önce komisyondan geçen bir
teklifi tartışıyoruz. Şimdi, böyle bir yasa yapma anlayışı olmaz. Yani ben
yaptım, oldu, bitti, gitti.
Sayın Bülent
Arınç diyor ki… Bir yaz torbası vardı, çok uzun sürdü, hatırlayın. Ondan sonra
bir Bakanlar Kurulu toplantısından sonra diyor ki: “Her kanunun bir maddesini
değiştiren ve sonunda da maalesef haklılık payı da olan ‘torba’ gibi bir lafı
yasama literatürüne sokma gayreti içerisinde değiliz. Bunu literatürden
çıkaracağız inşallah. Yasama sıfır hata kabul eden bir şeydir.” Çok güzel,
bizim söylediğimizi söylüyor Sayın Arınç. “Yasama sıfır hata kabul eden bir
şeydir. Uzun çalışmaların sonucunda, en iyi şekilde uygulanmak üzere
çıkarılmalıdır.” Yani sizin yaptığınız uygulamaların tam aksini söylüyor Sayın
Arınç. “Bu iş ciddi bir iştir. Bu konu uzun süre tartışılmalı, ondan sonra
yasalaşmalı.” diyor, biz bunun aksini yapıyoruz.
ENGİN ALTAY
(Sinop) – Paraleldir, paralel!
VAHAP SEÇER
(Devamla) – Ve “Sayın Başbakanımızın talimatı da budur.” diyor. Sayın Başbakan
da aynı talimatı veriyor. Sayın Meclis Başkanı da “Biz yasama faaliyetlerinde
başarısız olduk.” diyor, bu torba yasa meselesinden sonra.
Şimdi, torba
tasarıyı çıkardık gündemimizden değil mi Parlamento olarak? Daha doğrusu,
Hükûmet olarak sizler tasarıyı çıkardınız, arkadan dolandınız, teklifle
geliyorsunuz. Yukarıda ayrı bir teklif, aşağıda ayrı bir teklif; farklı farklı
konular. 
Az önce buradan
bazı evraklar gösterildi, farklı imzalar, komisyonlardan geliyor Sayın Berber.
“Efendim, zaman sıkıntısı nedeniyle falanca komisyon bu konuyu görüşemedi.”
Tali komisyonlardan böyle raporlar geliyor. Allah aşkına, şimdi, biz Komisyon
üyeleri olarak çerçi dükkânına döndük. Biliyorsunuz, çerçi dükkânlarında her
şey vardır. Biz de böyle bir komisyon hâline geldik Sayın Başkan, sizlerin
sayesinde. Sağlıktan anlamak zorundayız, tarımdan anlamak zorundayız, hukuktan
anlamak zorundayız; böyle bir anlayış olabilir mi? Yani bizim yaptığımız
yasanın, Allah aşkına, bir hayrı olur mu? Ondan sonra döner döner gelir üç ay
sonra, beş ay sonra, altı ay sonra, “Bunu yanlış yapmış Parlamento.” Hadi,
gerisin geri, tekrar tartışma. 
Şimdi, değerli
arkadaşlarım, birinci bölüm 1 ve 16’ncı maddeleri içeriyor. Burada 4’üncü
maddeden başlayayım. Bazı önemli maddeleri, tartışmaya açılan maddeleri
sizlerle paylaşacağım, itirazlarımızı dile getireceğim. 
Şimdi, burada Yeşilay Cemiyeti var,
Yeşilay derneği ve bu daha sonra da 2/12/2014 tarihinde de bir vakıf olarak da
kurulmuş. Yani bir dernek var, bir vakıf var ve bunun da henüz yönetim kurulu
belli değil. Bunları niçin anlatıyorum? Biz Yeşilay derneğine 2013 yılında
28/3/2013 tarihli bir kanunla, zaten 5018 sayılı Kanun’a da tabi olmaksızın
Sağlık Bakanlığı bütçesinden bir para aktarma altyapısını yapmışız ve 2013’te
de bu derneğe 12,8 milyon TL para harcanmış. Şimdi, yeniden, her yıl düzenli
olarak Sağlık Bakanlığı bütçesinden tekrar, bu sefer vakfın hesabına para
aktarılmasını düzenleyen bir kanun yapıyoruz, düzenleme yapıyoruz. Şimdi,
burada yine, 5018 yani Kamu Mali Yönetimi ve Kontrol Kanunu’na tabi değil yani
denetlenemiyor.
Peki, niçin yani
bu ayrıcalığı niçin tanıyoruz buna? Yeşilayın özelliği nedir? Ha, Sayın
Cumhurbaşkanının ailesi vakfın yönetiminde, bundan dolayı bir ayrıcalık
tanıyoruz. Bu içinize siniyorsa… Yani Türkiye’de kamu yararına çalışan sadece
Yeşilay yok, onlarca dernek var, en az bunun kadar faydalı işler yapan
dernekler var, onlara bu imtiyaz, bu ayrıcalık tanınmıyor. 
Şimdi gelelim,
5, 6, 7 ve 8’inci maddeleri kapsayan bir düzenleme var. Burada Sağlık Bakanlığı
bir üniversite kuruyor, bir tematik üniversite, sağlıkla ilgili Sağlık
Bilimleri Üniversitesi. Bu konu, daha önce 6569 sayılı Kanun içerisinde burada
tartışılmış ve iktidar-muhalefet mutabık kalmış, bu tasarı içerisinden bu madde
çıkarılmış ama Plan Bütçe Komisyonu sağlıktan ne anlarsa, yine bir torba
düzenlemede alelacele getirilmiş ve bu kanun, bu madde, burada bu teklif
içerisinde tartışılıyor. 
Şimdi, burada
itiraza konu iki önemli mesele var. Bir tanesi Anayasa’ya aykırılık. Görüş
istenmiş Kanunlar ve Kararlardan ve şöyle bir cevap gelmiş, diyor ki:
“Öngörülen Türkiye Sağlık Bilimleri Üniversitesinin diğer devlet
üniversitelerinden farklı bir teşkilatlanmaya ve rektör seçim süreçlerine sahip
olmasının, Anayasa’nın 130 ve 132’nci maddeleri ışığında değerlendirilmesi
uygun olacaktır.” 
RECAİ BERBER
(Manisa) – Değerlendirmedik mi?
VAHAP SEÇER
(Devamla) – Efendim, değerlendirdik ama uymuyor. Şimdi, hiçbir devlet
üniversitesinde mütevelli var mı?
RECAİ BERBER
(Manisa) – Değiştirmedik mi?
VAHAP SEÇER
(Devamla) – Efendim, bazı konularını değiştirdiniz. Şimdi mütevelli heyeti var
mı devlet üniversitelerinde? Benim bildiğim, vakıf üniversitelerinde var.
Burada mütevelli heyeti var. Demek ki yükseköğrenimi düzenleyen bu Anayasa’nın
amir hükümlerine bir aykırılık söz konusu. 
Diğer bir konu
var. Şimdi, hep “üniversiteler” deyince, değil mi, bilim yuvaları, eğitim
yuvaları, öğretim yuvaları; özerk, bağımsız, siyasi iradenin vesayetinden ayrı
bir kurum olarak algılarız, değil mi, telakki ederiz, değerlendiririz. 
Şimdi, bakın,
mütevelli heyetinde kimler var? Sağlık Bakanlığı Müsteşarı var. Bir siyasi
makam mı? Bürokrat ama Bakanın yönetimi altında, değil mi; Bakanı temsil ediyor
bir anlamda, siyasi bir iradeyi temsil ediyor. Sağlık Bakanının seçeceği iki
üye var, rektör var, Yükseköğretim Kurulunun seçtiği bir üye var ve devlet
üniversitesi bir mütevelli heyeti tarafından yönetiliyor. 
Diğer maddelere
geçiyorum, zamanım da daralıyor. 11, 12, 14, 15 ve 16’ncı maddeler; yine
Yeşilaya, Kızılaya burada da imtiyazlar söz konusu. 11’inci maddede, 12’nci
maddede Kızılaya hem vergi istisnası, bazı vergi kesintilerinden muaf olma
hükmü getiriliyor, ayrıca bazı hizmetlerde, hizmet ifalarında, mal alımlarında
ve hizmetlerin Derneğe teslimi ifasında KDV istisnası getiriyor. Yine, burada
aslında dikkat etmemiz gereken konu, Kızılay tabii ki hepimizin de son derece
saygı duyduğu, hem yurt içinde hem yurt dışında insani birtakım hizmetler yapan
bir kurum ama burada Kızılay gibi gerçekten müstesna bir kurum, bir yardım
kurumu gösterilerek bunun yanında Yeşilaya da birçok istisna getiriliyor. En
can alıcı maddede de 14’üncü madde, burada Kızılaya, Yeşilay Cemiyeti ve
Vakfına mülkiyeti hazineye, kamu kurum ve kuruluşlarına ait taşınmazların kırk
dokuz yıl süreyle bedelsiz irtifak hakkı tanınıyor. Bu, gerçekten, az önce de
söylediğim gibi, kamu yararına çalışan diğer derneklere, vakıflara son derece
haksızlık yapılıyor, bunu buradan belirtmek istiyorum. 
Değerli arkadaşlarım,
bu torba teklifte mutlaka toplumun yararına gördüğümüz bazı düzenlemeler var
ama zamanım yettiğince de açıklamaya çalıştığım konularda da burada muhalefet
ediyoruz. 
Hepinize
teşekkür ediyorum. (CHP sıralarından alkışlar)
BAŞKAN –
Teşekkür ediyorum. 
Şahsı adına söz
isteyen, Yusuf Halaçoğlu, Kayseri Milletvekili. 
Buyurun Sayın
Halaçoğlu. (MHP sıralarından alkışlar)
YUSUF HALAÇOĞLU
(Kayseri) – Teşekkür ederim Sayın Başkan. 
Değerli
milletvekilleri, şimdi, öncelikle kayıtlara girsin diye söylemek istiyorum.
Demin Kürdistan’dan söz edildi. Evet, Sultan Sencer döneminde ilk defa
Kürdistan tabiri geçmiştir. Sultan Sencer 1117 ile 1157 yılları arasında
yaşamış bir Selçuklu hükümdarıdır ve Kürdistan olarak belirtilen yer, Hamedan
dediğimiz, bugünkü İran’ın batı kesimleridir ve Irak bölgesiyle birlikte, Bahar
Kalesi denilen kale merkez olmak üzere, sadece o bölgededir, Anadolu’yla da hiç
alakası yoktur. Nitekim Takvim-i Vekayi’ye göre -ki Kazvînî de bundan uzun
şekilde bahseder- Anadolu’da sadece Kürdistan eyaleti 1847 yılında, Tanzimat
Fermanı’ndan sonra kurulmuştur Batılıların baskısı üzerine ve 1864’te de
kaldırılmıştır. Zaten 1847’de kurulmuş olması, önce olmadığının da en önemli
delilidir. Dolayısıyla, Kürdistan diye herhangi bir yer söz konusu değil Anadolu’da.

RECAİ BERBER
(Manisa) – Birinci Meclis Hocam…
YUSUF HALAÇOĞLU
(Devamla) – Hayır, Birinci Meclis de dâhil olmak üzere. Kürdistan diye bir
tabir söz konusu değil, sonradan raptedilmiştir. Kürdistan tamamen Irak
bölgesinde ve İran bölgesindedir. 
RECAİ BERBER
(Manisa) – Milletvekilleri ne diyor?
YUSUF HALAÇOĞLU
(Devamla) – Kardeşim, onların hepsi o tarihteki siyasi sebeplerle söylenmiştir
ve şundan dolayı: Bakın, Musul bölgesi daha hâlâ Türkiye Cumhuriyeti’ne aittir
1926’ya kadar. Onun için Birinci Mecliste vardır Kürdistan çünkü o da
Türkiye’yle alakalı değil, Irak’la alakalıdır. Yani, yine Türkiye’yle alakalı
değil. 
Diğer taraftan,
şunu ifade edeyim: Bakın, Türkiye gerçekten bir hukuk devleti mi, yoksa guguk
devleti hâline mi getirdiniz? Arkadaşlar, Anayasa’nın 2’nci maddesi Türkiye
Cumhuriyeti’ni bir hukuk devleti olarak nitelendirir, 10’uncu maddesi de bütün
eşitlikleri sağlar. Şimdi, siz “Vakıf kurduk.” diyorsunuz ama vakfın mütevelli
heyeti kim, belli değil. Vergilerden muaf olabilir, tamam; Yeşilaydır, olsun.
Destek de verilsin, ona da itiraz yok ama denetim olmadan nasıl yapabilirsiniz?
Denetimsiz bir kuruluş olabilir mi, vakıf olabilir mi? 
Diğer
taraftan, mademki o vakfa, bir vakfa maddi destekte bulunuyorsunuz, yine kamu
yararına diğer vakıflara aynı yardımı yapmadığınız takdirde Anayasa’ya aykırı
olmaz mı bu? Olur. Niye aynısını yapmıyorsunuz o zaman, niye başka vakıflara da
yapmıyorsunuz, bu desteği vermiyorsunuz? Bunları göz önüne aldığınız takdirde,
işte o zaman hukuk devleti olmuyorsunuz, o zaman adil olmuyorsunuz, adaletle
ilginiz olmuyor. Hâlbuki devlet, hukuk devleti olarak ayakta kalır, adil devlet
düzeninde ayakta kalır. Birine yardım edeceksiniz, birine etmeyeceksiniz; ne
kadar güzel, ne âlâ. Siz şimdi tüzük dinlemeyeceksiniz, bilmem, kanun
dinlemeyeceksiniz ve diyeceksiniz ki: “İleri demokrasi.” Evet, ileri demokrasi.
Demek ki, kanun, nizam dinlemiyorsanız, diktatörlüktür, başka hiçbir şey olmaz.
Kanun ve nizam devleti olmaktan çıktığınız takdirde hiçbir anlamı olmaz.
Şimdi,
deminden beri söz ediyoruz, siz diyorsunuz ki: “Efendim, bu bizi aşar.” Sizi
aşarsa beyefendi, orada oturmayın o zaman. Çünkü 35’inci madde ve 87’nci madde
açık ve net olarak komisyona normal gelen maddelerin dışında herhangi bir madde
ihdasını yasaklar ama siz “Koyduk, oldu.” diyorsunuz. Yani siz uymazsanız
yasama organı olarak, o zaman buranın hangi fonksiyonu kalıyor, hangi
fonksiyona göre hareket ediyorsunuz, neye göre idare edeceksiniz? Dolayısıyla,
bir defa siz uymazsanız yasama organı olarak, halktan, toplumdan yasalara
uymayı bekleyemezsiniz. Burada büyük hata işliyorsunuz. Dolayısıyla bu gibi
konuların ciddi olarak ele alınması lazım.
Şimdi,
burada diyorsunuz ki, işte, Kızılayı geçici kurumlar vergisinden muaf
tutuyorsunuz. Arkadaşlar, Kızılayda hangi denetimi hangi şekilde sağlıyorsunuz
ki? Biliyorsunuz, büyük bir yolsuzluk olmuştu Kızılayda. Yani, bu tür
kurumlarda tabii ki devlet bazı meselelerde destek olur. Bunların, Kızılayın
temeli Hilal-i Ahmer’dir ve Osmanlı döneminde büyük hizmetler de vermiştir. Kızılay
günümüzde de önemli hizmetler veriyor ama siz bir denetim getirmediğiniz
biçimde bunları birtakım vergilerden muafiyetle, birtakım destekle nereye kadar
götüreceksiniz, suistimal olmayacağını nereden bilelim? Ki, nitekim, her zaman
oluyor.
Dediğim gibi,
bir vakıf kuruyorsanız, muhakkak, vakfın mütevelli heyeti kimlerden oluşuyor;
yani üç dönemini doldurmuş, bir daha milletvekili olamayan kişileri mi
getireceksiniz başına mütevelli heyeti olarak, ne yapacaksınız, açık söyleyin.
Yani hem vakıf kuracaksınız hem mütevelli heyeti bağlı olmayacak. Aynı şey
üniversiteler için geçerli. Üniversitelerde de siz yine Anayasa’ya aykırı
olarak vakıfların plan ve proje yapmasıyla bağlantı kuruyorsunuz, hâlbuki bu da
Anayasa’ya aykırı. Yükseköğretim kurumları dışında hiç kimse bunu yapamaz.
Hepinize
saygılar sunuyorum. (MHP sıralarından alkışlar) 
BAŞKAN –
Teşekkür ediyorum. 
Soru-cevap
işlemi yapılacaktır.
Sayın Işık,
buyurun. 
ALİM IŞIK
(Kütahya) – Teşekkür ederim Sayın Başkan.
Sayın Bakan, son
iki ayda Sayın Cumhurbaşkanının Merkez Bankası Başkanıyla yaptığı tartışmalar
sonucunda ortaya çıkan dolar artışı nedeniyle Türkiye Cumhuriyeti devletinin
millî gelirinde ve kişi başına düşen millî gelirde dolar bazında ne kadar
değişim oldu, dünya sıralamasında ekonomik büyüklük olarak Türkiye’nin yeri
değişti mi? Şu anda kişi başına gelir açısından Türkiye kaçıncı sıraya düştü,
açıklarsanız sevinirim.
BAŞKAN –
Teşekkür ediyorum Sayın Işık.
Sayın Kuşoğlu…
BÜLENT KUŞOĞLU
(Ankara) – Teşekkür ederim Sayın Başkan.
Sayın Bakanım, biraz
önce değerli arkadaşımızın sorduğu soruya devam edeyim. Siz de bu “Merkez
Bankası faiz oranlarını indirsin.” ısrarında bulundunuz ama son yapılan
toplantılar sonucu bunun düşürülmemesi gerektiği üzerinde bir “tatlıya
bağladık” sonucu çıktı. Bu durumda sizin de ekonomiden sorumlu Bakan olarak
sıkıntıya girmeniz söz konusu. Siz bu konuda ne düşünüyorsunuz? 
Bir de bugün
bazı veriler açıklandı; geçen yılın aynı dönemine göre, İŞKUR’a ilk iki ayda,
ocak ve şubat ayında müracaat eden işsizlerin sayısında yüzde 28’e yakın bir
artış var. Bu, işsizliğin çok arttığını, ekonominin kötüye gittiğini gösteriyor
bir taraftan da, bununla ilgili nasıl bir yorum yapacaksınız? Yani üçte 1
oranında artma söz konusu geçen yılın aynı dönemine göre, ocak ve şubat
aylarında İŞKUR’a başvurular. 
Teşekkür ederim
Sayın Başkanım.
BAŞKAN –
Teşekkür ederim. 
Sayın Öner…
ALİ HAYDAR ÖNER
(Isparta) – Teşekkürler Sayın Başkanım.
Sayın Başbakan
Ahmet Davutoğlu bir şeffaflık paketi hazırlamış ve açıklamıştı. Sonra Sayın
Cumhurbaşkanı “Nereden çıktı bu şeffaflık paketi? Böyle yaparsanız il ve ilçe
başkanlığı yapacak kimse bulamayız.” demişti. Daha sonra da Sayın Bakan “Bu
konu kamuoyunda yeterince görüşülmedi, o bakımdan yeniden değerlendirilmesi
lazım.” diye bir görüş belirtmişti Sayın Başbakanına karşı. Şeffaflık
paketinden vaz mı geçildi?
Bir de hangi
kanun yeterince kamuoyunda tartışılarak gündeme getirildi? Bunları bilmek
ihtiyacı var. 
Teşekkür ederim.

BAŞKAN –
Teşekkür ederim. 
Sayın Kaplan…
MEHMET HİLAL
KAPLAN (Kocaeli) – Teşekkür ediyorum Sayın Başkan.
Sayın Bakana
sormak istiyorum, bu kanun teklifinde de görüşülüyor, 3’üncü maddede, kamu özel
ortaklığıyla ilgili: Sağlık Bakanlığının 2013 Ocağında yaptığı çalışmada,
özellikle ilk üç yıl içerisinde, 2017’nin sonuna doğru, Türkiye’deki özel
hastanelerin yapamadığı, dışarıdan finans kaynağı bularak yaklaşık 44 bin yatak
kapasiteli, kamu özel ortaklığıyla şehir hastanelerinin kurulacağı noktasında
bir görüşü vardı ancak geçen sürenin neredeyse yarısı bitti. Bazılarının temeli
de atıldı. Ankara’da da 2 tanesinin temeli atıldı, Kayseri’de, Elâzığ’da. Ne
aşamada? Finans konusunda bir sıkıntı mı var? Bizim Kocaeli’nde de hastanenin
adı var, kendisi yok, arada imzalanan protokol olmuş olmasına rağmen. Finans
sıkıntısı mı çekiyorsunuz? Bu konuda bir bilginiz var mı?
Teşekkür
ediyorum.
BAŞKAN –
Teşekkür ediyorum.
Sayın Bakan,
buyurun.
EKONOMİ BAKANI
NİHAT ZEYBEKCİ (Denizli) – Teşekkür ediyorum Sayın Başkanım.
Sayın Alim Işık
Hocamızın sorduğu sorudan başlayarak vaktim elverdiğince cevaplamaya çalışayım
çünkü son günlerde en önemli veyahut da en gündemde olan veyahut da en fazla
bir şekilde kamuoyunda farklı, yanlış algılamalara sebep olan bir bilgi
bombardımanı görüyoruz. Her ne kadar, hakkımda verilen gensoru da aynı
mahiyette olsa da çarşamba günü geniş kapsamlı bir şekilde konuları cevaplamaya
çalışacağım. 
Sizin de
söylediğiniz gibi, Sayın Cumhurbaşkanımızın son bir buçuk, iki aydan beri…
“Cumhurbaşkanı şurada konuştu, dolar arttı; Cumhurbaşkanı şurada konuştu, dolar
zıpladı; Cumhurbaşkanı sustu, dolar düştü; Ekonomi Bakanı konuştu, dolar
zıpladı.” diye bir grafiği bana getirdiler, hatta üzerine de yazmışlar saat
saat, gün gün. Onun üzerine biz de aynı tarih, aynı günü, aynı saatlerle ilgili
euro ne yapmış diye bir çalışma yaptık. Şimdi yanımda yok ama çarşamba gün
göstereceğim size onu. Aynı gün, aynı tarihlerde euroyla yaklaşık olarak yüzde
95 oranında bir uyumla Türk lirası hareket etmiş. Orada biz kendi kendimize
şunu sorduk ve burada da sizlerin huzurunda bunu paylaşmak istiyorum: “Tamam, Türk
lirası belki Cumhurbaşkanımızın konuşmasıyla değer kaybetti veya o hızlı
grafikleri çizdi de euroya kim ne yaptı?” diye biz tabii bunu sormak
zorundayız. Euroyu da mı Cumhurbaşkanımız artık değer kaybettir hâle geldi?
Değerli arkadaşlar, 2014 Haziran ayından
itibaren aldığımız değerlendirmeye göre, euro dolar karşısında yüzde 29 değer
kaybetti, 2014 Haziranından bugün öğleye kadar. Aynı tarihte, 2014 Haziranından
bugüne kadar Türk lirası yüzde 22,5 değer kaybetti. Aynı şekilde “dolar
endeksli” dediğimiz euro, Japon yeni, İngiliz sterlini, İsviçre frangı,
Avusturalya doları olmak üzere 6 ana para birimi dolar endeksli, 2014 yılı
Haziran ayından itibaren bugüne kadar dolar karşısında yüzde 23 değer kaybetti,
Türk lirası da yüzde 22,5, yüzde 23 aralığında değer kaybetti. Bakın, bu bir
dalgalanmadır. 
Dünyada dolar karşısında diğer paralar değer kaybetmektedir.
Burada Brezilya realinin yüzde 40’ın üzerinde değer kaybettiğini… Onları
klasmana almıyorum. Rubleyi değere almıyorum veya Arjantin pesosunu değerlendirmeye
almıyorum. Buna benzer paraları değil, muhatap aldığımız paraları ben burada
değer alıyorum. 
Şimdi burada,
diğer konu da Sayın Kuşoğlu’nun “Merkez Bankası faiz oranları indirilmesin
diyor musunuz?” diye… Türkiye Cumhuriyeti vatandaşlarının, sizlerin de, bu
Meclisteki bütün milletvekillerinin de, bu ülkede “Faizler yükseltilsin,
faizler artırılsın.” diye hiç kimsenin böyle bir şey söyleyeceğini ben tahmin
etmiyorum.
Değerli arkadaşlar, Amerika’da başlayan bu FED’in
uygulamalarıyla yani 2013 sonlarındaki Amerikan Merkez Bankasının parasal
genişlemeyi durdurarak, faiz artışı yapabileceği beklentilerini yarattığı andan
itibaren, Brezilya, Arjantin, Şili, Türkiye, Güney Afrika, Hindistan gibi
ülkelerde Amerikan dolarının yani dünyadaki rezerv paranın bolluğunun ortadan
kalkması ve bundan sonra kolay ulaşılamaz hâle gelmesi yani Amerika’nın 750
milyar dolardan likiditesini 4 trilyon doların üzerine çıkaran o ortamdan daha
geriye doğru adım atmasıyla dünyada bir faiz beklentisi oluşmuştur. Dünyada
oluşan bu faiz beklentisinin çıktığı anda biz şunu söyledik, dedik ki:
“Türkiye'nin, doğru, bundan etkilenmesi beklenen bir şeydir ama dış ticaretin
yüzde 40’ını Avrupa Birliğiyle yapan, doğrudan yabancı sermaye girişinin yüzde
72’sini Avrupa Birliğinden yapan Türkiye'nin, ABD’nin tam tersine, “Parasal
genişlemeye gideceğim.” ve 2014 yılının Şubat ayının sonunda Avrupa Birliği
Merkez Bankası Başkanının “Euronun değerlenmesine müsaade etmeyeceğiz.”
sözündeki o gizli şifreyi açacak olursak, Türkiye'nin yüksek faize katlanmasının
gereksiz olduğunu, böyle bir risk taşımayacağını, ABD’den negatif
etkilenmesini, Avrupa Birliğinden etkilenmesini nötr edeceğini, hatta artıya
geçireceğini hep söylemeye devam ettik. 
Burada şu an itibarıyla Türkiye’de hâlâ
faizlerin yüksek olduğunu, faizlerin düşmesi gerektiğini, eğer enflasyon ile
faiz kıyaslamasının yapılması gerekiyorsa beklenti enflasyon ile faizin
kıyaslamasının yapılacağını ve dolayısıyla Türkiye’nin beklenti enflasyonunun
2015 yılıyla ilgili yüzde 5,5’lar seviyesinde olması hasebiyle şu anda faizin
hâlâ yüksek olduğunu söylüyorum. 
İŞKUR’a müracaat
eden işsizlerin yüzde 28 arttığı… Bunu bilmiyorum ama -yani bugün itibarıyla
kontrol edemedim- şu değeri ben size söyleyeyim: Doğrudur… Türkiye, 2009 yılı
başından itibaren bugüne kadar yaklaşık olarak 20 milyon civarında olan
sigortalı çalışan sayısını 26 milyonun üzerine çıkardı yani 6 milyon civarında
yeni vatandaşını iş sahibi yaptı. Diğer taraftan, 2014 yılında Türkiye 1,4
milyon vatandaşını yeni iş sahibi yaptı ama buna rağmen işsizlik oranı yüzde
9’lardan, 9,4’lerden 10,4’lere, 10,5’lere doğru çıktı. Sebep, niye? Aynı sürede
Türkiye 2006-2007’lerden itibaren iş gücü oranında, iş gücü oranının içindeki
kadın oranını yüzde 18’lerden yüzde 30’lara yaklaştırdı. Yani artık kadınlarımız
daha çok iş gücüne dâhil olmak istiyor ve Türkiye, son üç dört yıl içinde iş
gücü katılım oranını yüzde 44’lerden yüzde 51-52’lere çıkardı. Yani, bu, tabii,
Türkiye için yeterli mi? Yeterli değil tabii ki. 
Önümüzdeki
süreçte hedef olarak koyduğu 2023 hedeflerindeki o ortama varması için
Türkiye’nin yakalaması gerektiği oranın, iş gücü katılım oranının yüzde
70-72’ler civarına çıkması gerekiyor yani yüzde 40’lardan yüzde 51-52’lere
geldik ama asıl olmamız gereken yer yüzde 70’ler -Türkiye olarak varmamız
gereken yer- ki işte o zaman o muasır medeniyet seviyelerine doğru vardığımızı
iddia edebilelim. 
Peki, buraya varması için Türkiye’nin,
onun için bunun kavgasını hep beraber veriyoruz. Hepimizin doğrusu müşterek,
Türkiye yüzde 5’in altında büyüyemez. Türkiye, yüzde 5’in altında bir büyümeyle
geleceğe kendini taşıyamaz yani yüzde 3’lerle, yüzde 2’lerle, yüzde 4’lerle
Türkiye bunu başaramaz. Türkiye bugüne kadar hakikaten büyük bir başarı
sağladı. Son on üç yıl içinde Türkiye, ortalama olarak yüzde 5,1 büyümeyi
başardı. Son yirmi çeyrekte 2008 krizi arkasından başlayan o dönemde, Türkiye,
yüzde 5,6 büyüdü, yirmi çeyrekten beri ortalama ama son yılda Türkiye’nin şu
andaki performansı bizleri de mutlu etmiyor, Türkiye’de hiç kimseyi mutlu
etmiyor. Yani yüzde 3 seviyesi. Bunun için ne olması gerekiyor? Aklın yolu bir.
Türkiye’de hep beraber aklımızı kullanarak, birlik ve beraberlik içinde, şu
anda Türkiye’nin yatırım yapılmasını zorlaştıran faiz oranlarını aşağıya
düşürmek. Son dönemdeki bu kur tartışmalarıyla da, bakın, bunda endişe edecek
hiçbir şey yoktur. Türkiye’nin kur endişesi yoktur. Türkiye şunu yapamaz:
Türkiye, Merkez Bankasıyla Türk lirasının değerini korumak amacıyla döviz
satarak kura müdahale edemez, etmemesi gerekir, faiz artırarak da kura müdahale
etmemesi gerekir. Neden? Çünkü dalgalanma, bizden kaynaklanan bir dalgalanma
değil, dünyadan kaynaklanan bir dalgalanma. Bu, sürdürülebilir mi?
Sürdürülebilir değildir, Amerikan ekonomisi için bu sürdürülebilir değildir.
Çünkü en basit örneği size vereyim. Bundan bir sene önce, bir Amerikan arabası
ile bir Alman arabası veya bir Fransız veya Türkiye’de üretilen, yabancı
patentle üretilen bir arabayı kıyasladığımız zaman Avrupa arabası daha
pahalıydı şimdi Avrupa arabası daha ucuz hâle geldi, Amerikan arabası daha
pahalı hâle geldi yani Amerika ihracatta zorlanır hâle geldi.
Sonuç şu: Bütün
kaynaklar ve imkânlar değerlenen dolardan dolayı ABD’ye aktığında: Bir, yatırım
artacak; iki, kapasite artacak; üç, üretim artacak, istihdam zaten arttı. Sonuç,
üretilen ürün ne olacak? İhracat yapmak zorundalar. İhracat yapmak için de
değerli dolar ihracat dostu değil onlar için, gün gelecek bununla ilgili de
gerekli kararları almak zorunda kalacaklar.
Kamu özel finans
sorunu şu anda, arkadaşların bana verdiği bilgiye göre, olmadığını söylüyorlar.
Bazılarında, evet, onu ben de biliyorum, bazı illerimizde araziyle ilgili,
arazi birleştirmeyle ilgili sorunlar yaşanıyor. Ama şu anda kamu özel
ortaklığıyla ilgili ihaleler bütün hızıyla devam ediyor, Türkiye’de bu kamu
özel ortaklığıyla ilgili yapılmış olan tüm ihalelere gerek Türkiye’den gerekse
dünyanın her yerinden finans kurumları bunları finanse etmek için inanın bana
aralarında yarışa giriyorlar. Yani bu ihaleyi alan firmalar, dünyadaki finans
kurumları şu anda ruhsat alanlar ve devam edenler, Ankara, Adana, Isparta…
(Mikrofon
otomatik cihaz tarafından kapatıldı)
RAHMİ AŞKIN
TÜRELİ (İzmir) – Niye tahkim şartları değiştiriliyor Sayın Bakan?
BAŞKAN – Evet,
teşekkür ediyorum Sayın Bakan. 
Sayın
milletvekilleri, birinci bölüm üzerindeki görüşmeler tamamlanmıştır. 
Şimdi, birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
Birleşime beş
dakika ara veriyorum. 
Kapanma Saati: 01.09

ONUNCU OTURUM
Açılma Saati: 01.11
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur), Muhammet Bilal MACİT (İstanbul).
-----0-----
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin Onuncu
Oturumunu açıyorum.
688 sıra sayılı
Kanun Teklifi’nin görüşmelerine devam edeceğiz. 
Komisyon? Yok. 
Ertelenmiştir. 
7’nci sırada yer
alan 687 sıra sayılı Kanun Tasarısı’nın görüşmelerine başlayacağız. 

7.- İş Sağlığı ve Güvenliği Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
Burdur Milletvekili Hasan Hami Yıldırım ve İzmir Milletvekili Aydın Şengül ile
50 Milletvekilinin; Adana Milletvekili Ali Demirçalı ve İstanbul Milletvekili
Gürsel Tekin'in; İstanbul Milletvekili Abdullah Levent Tüzel'in; Diyarbakır
Milletvekili Nursel Aydoğan'ın; İzmir Milletvekili Rahmi Aşkın Türeli'nin;
İstanbul Milletvekili Mahmut Tanal'ın; İzmir Milletvekili Ahmet Kenan
Tanrıkulu'nun; Kocaeli Milletvekili Haydar Akar'ın; Balıkesir Milletvekili Haluk
Ahmet Gümüş'ün; Manisa Milletvekili Hasan Ören ve 2 Milletvekilinin; İstanbul
Milletvekili Mahmut Tanal'ın; Manisa Milletvekili Erkan Akçay ve Milliyetçi
Hareket Partisi Grup Başkanvekili İzmir Milletvekili Oktay Vural'ın; İstanbul
Milletvekili Mahmut Tanal'ın; İstanbul Milletvekili Mustafa Sezgin Tanrıkulu
ile 2 Milletvekilinin; Cumhuriyet Halk Partisi Grup Başkanvekili İstanbul
Milletvekili Mehmet Akif Hamzaçebi'nin Benzer Mahiyetteki Kanun Teklifleri ve
Sağlık, Aile, Çalışma ve Sosyal İşler Komisyonu Raporu ile Türkiye Büyük Millet
Meclisi Başkanlığı ve Sağlık, Aile, Çalışma ve Sosyal İşler Komisyonu
Başkanlığı Tezkereleri (1/1006, 2/1449, 2/1511, 2/1664, 2/1670, 2/1691, 2/1788,
2/2068, 2/2182, 2/2183, 2/2205, 2/2235, 2/2295, 2/2534, 2/2541, 2/2546) (S. Sayısı:
687)
BAŞKAN –
Komisyon? Yok. 
Ertelenmiştir. 
Bundan sonra da
komisyonların bulunmayacağı anlaşıldığından, alınan karar gereğince, ”Kanun
Tasarı ve Teklifleri ile Komisyonlardan Gelen Diğer İşler”i sırasıyla görüşmek
için 17 Mart 2015 Salı günü saat 15.00’te toplanmak üzere birleşimi
kapatıyorum. 
Kapanma Saati: 01.12





(*) 688 S. Sayılı Basmayazı tutanağa
eklidir. 




