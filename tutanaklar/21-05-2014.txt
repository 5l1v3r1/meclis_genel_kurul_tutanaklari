



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 91’inci
Birleşim
 21
Mayıs 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Sadık Yakut’un, Çarlık
Rusyası’nın Çerkezleri Kafkasya’dan sürmesinin 150’nci yıl dönümü nedeniyle
konuşması 

IV.- SEÇİMLER
A) Sayıştay Üyeliklerine Seçim
1.- Sayıştayda açık bulunan üyeliklere seçim (S.Sayısı:
585) (S.Sayısı: 585’e 1’inci Ek)

V.- MECLİS
ARAŞTIRMASI
A) Ön Görüşmeler
1.- Manisa Milletvekili Sakine Öz ve 21
milletvekilinin, Soma'da yaşanan maden kazalarının nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/937)
2.- Manisa Milletvekili Özgür Özel ve 51
milletvekilinin, Manisa'nın Soma ilçesindeki maden ocaklarında meydana gelen iş
kazalarının ve yaşanan ölümlerin sorumluları ile nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/938)
3.- Aksaray Milletvekili Ali Rıza Alaboyun ve 56
milletvekilinin, 13/5/0214 tarihinde Manisa'nın Soma ilçesindeki Soma
Linyitleri İşletmesine ait ve özel sektörce işletilen maden sahasında meydana
gelen kazanın tüm boyutlarıyla araştırılması amacıyla Meclis araştırması
açılmasına ilişkin önergesi (10/939)
4.- Kars Milletvekili Mülkiye Birtane ve 28
milletvekilinin, Manisa'nın Soma ilçesinde meydana gelen maden faciasının tüm
nedenlerinin, sonuçlarının ve sorumlularının açığa çıkarılması ve bu çerçevede
alınacak önlemlerin belirlenmesi amacıyla Meclis araştırması açılmasına ilişkin
önergesi (10/940)
5.- HDP Grubu adına Grup Başkanvekili Bingöl
milletvekili İdris Baluken'in, 13/5/2014 tarihinde Manisa'nın Soma ilçesinde
meydana gelen maden faciasının tüm boyutlarıyla araştırılarak sorumluların
tespit edilmesi amacıyla Meclis araştırması açılmasına ilişkin önergesi
(10/941)
6.- Manisa Milletvekili Recai Berber ve 34
milletvekilinin, Soma'da meydana gelen maden kazasının araştırılması ve sektördeki
sorunların araştırılarak muhtemel maden kazalarının önlenmesine yönelik
tedbirlerin alınması amacıyla Meclis araştırması açılmasına ilişkin önergesi
(10/942)
7.- Manisa Milletvekili Hasan Ören ve 22
milletvekilinin, Soma'da maden ocaklarında meydana gelen iş kazalarının nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/943)
8.- Gaziantep Milletvekili İbrahim Halil Mazıcıoğlu ve
78 milletvekilinin, Soma'da meydana gelen maden kazasının ve maden sektöründeki
sorunların tüm yönleriyle araştırılarak muhtemel maden kazalarının önlenmesine
yönelik tedbirlerin alınması amacıyla Meclis araştırması açılmasına ilişkin
önergesi (10/944)
9.- MHP Grubu adına Grup Başkanvekili İzmir
milletvekili Oktay Vural'ın, Manisa ili Soma ilçesinde meydana gelen ve can
kaybı açısından tarihimizin bugüne kadar yaşanan en büyük maden kazası niteliği
taşıyan facianın sebepleri ve sonuçları ile bu felaketin açtığı sosyal, hukuki,
idari, mali, ekonomik sorunların giderilmesi için alınması gereken tedbirlerin,
maden faciasının vuku bulduğu işletmenin işletme şartları ve yönetimi,
endüstriyel ilişkileri, istihdam yönetimi ile kaza sonrası kamuoyunu rahatsız
eden gelişmelerin belirlenmesi amacıyla Meclis araştırması açılmasına ilişkin
önergesi (10/945)
10.- Balıkesir Milletvekili Ali Aydınlıoğlu ve 33
milletvekilinin, Soma'da meydana gelen maden kazasının araştırılması ve bu
sektördeki sorunların araştırılarak, muhtemel maden kazalarının önlenmesine yönelik
tedbirlerin alınması amacıyla Meclis araştırması açılmasına ilişkin önergesi
(10/946)
11.- Balıkesir Milletvekili Ahmet Duran Bulut ve 19
milletvekilinin, Manisa’nın Soma ilçesinde meydana gelen maden kazasının
sebeplerinin araştırılarak sorumlularının tespit edilmesi ve iş kazalarının
önüne geçilerek iş güvenliği ile ilgili eğitimlerin verilmesi ve can kayıpları
sebebiyle ailelerin mağduriyetlerinin giderilmesi amacıyla Meclis araştırması
açılmasına ilişkin önergesi (10/947)



VI.- SATAŞMALARA İLİŞKİN KONUŞMALAR 
1.- Manisa Milletvekili Hasan Ören’in, Manisa
Milletvekili Recai Berber’in (10/937, 938, 939, 940, 941, 942, 943, 944, 945,
946, 947) esas numaralı Meclis Araştırması önergeleri üzerinde AK PARTİ Grubu
adına yaptığı konuşması sırasında şahsına sataşması nedeniyle konuşması
2.- Manisa Milletvekili Erkan Akçay’ın, Manisa
Milletvekili Recai Berber’in (10/937, 938, 939, 940, 941, 942, 943, 944, 945,
946, 947) esas numaralı Meclis Araştırması önergeleri üzerinde AK PARTİ Grubu
adına yaptığı konuşması sırasında şahsına sataşması nedeniyle konuşması
3.- Manisa Milletvekili Recai Berber’in, Manisa
Milletvekili Hasan Ören’in sataşma nedeniyle yaptığı konuşması sırasında
şahsına sataşması nedeniyle konuşması

VII.- YAZILI SORULAR VE CEVAPLARI
1.- İstanbul Milletvekili Mahmut Tanal'ın, ülkemizdeki
fabrikaların kullandıkları akaryakıtlara ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/39935)
2.- Ardahan Milletvekili Ensar Öğüt'ün, Osmaniye ve
Şanlıurfa'daki okulların sportif kapasitesinin geliştirilmesine,
Şırnak ve Mardin'deki okulların sportif kapasitesinin
geliştirilmesine,
Hakkâri ve Muş'taki okulların sportif kapasitesinin
geliştirilmesine,
Siirt ve Adıyaman'daki okulların sportif kapasitesinin
geliştirilmesine,
Batman ve Bitlis'teki okulların sportif kapasitesinin
geliştirilmesine,
Elazığ ve Bingöl'deki okulların sportif kapasitesinin
geliştirilmesine,
Gümüşhane ve Bayburt'taki okulların sportif
kapasitesinin geliştirilmesine,
Van ve Ağrı'daki okulların sportif kapasitesinin
geliştirilmesine,
Kars ve Iğdır'daki okulların sportif kapasitesinin
geliştirilmesine,
Ardahan'daki okulların sportif kapasitesinin
geliştirilmesine, 
İlişkin soruları ve Gençlik ve Spor Bakanı Akif Çağatay
Kılıç'ın cevabı (7/39955), (7/39956), (7/39957), (7/39958), (7/39959),
(7/39960), (7/39961), (7/39962), (7/39963), (7/39964)

3.- İstanbul Milletvekili Mustafa Sezgin Tanrıkulu'nun,
2013 yılından itibaren bağlı kurum ve kuruluşlarca düzenlenen ihalelere ilişkin
sorusu ve Gençlik ve Spor Bakanı Akif Çağatay Kılıç'ın cevabı (7/39965)
4.- İstanbul Milletvekili Mustafa Sezgin Tanrıkulu'nun,
kamu kurum ve kuruluşlarında işe alım mülakatlarında ayrımcılık yapıldığı
iddialarına ilişkin sorusu ve Gençlik ve Spor Bakanı Akif Çağatay Kılıç'ın
cevabı (7/40215)
5.- Ankara Milletvekili Özcan Yeniçeri'nin, 2002-2014
yılları arasında Spor Genel Müdürlüğü Teftiş Kurulu Başkanlığı tarafından
yapılan soruşturmalara ilişkin sorusu ve Gençlik ve Spor Bakanı Akif Çağatay
Kılıç'ın cevabı (7/40317)
6.- Ankara Milletvekili Özcan Yeniçeri'nin, ilgili
kanun ve yönetmeliğe uygun kurulmayan spor federasyonlarına ilişkin sorusu ve
Gençlik ve Spor Bakanı Akif Çağatay Kılıç'ın cevabı (7/40690)
7.- Ankara Milletvekili Aylin Nazlıaka'nın, Bakanlığın
Ar-Ge çalışmalarına ilişkin sorusu ve Gençlik ve Spor Bakanı Akif Çağatay
Kılıç'ın cevabı (7/40691)
8.- Ankara Milletvekili Aylin Nazlıaka'nın, 2011-2014
yılları arasında gerçekleşen atama, nakil ve görevden almalara ilişkin sorusu
ve Gençlik ve Spor Bakanı Akif Çağatay Kılıç'ın cevabı (7/40692)
9.- İzmir Milletvekili Erdal Aksünger'in, stadyumlarda
yapılan bazı tezahüratlara verilen cezalara ilişkin sorusu ve Gençlik ve Spor
Bakanı Akif Çağatay Kılıç'ın cevabı (7/40693)
10.- Ankara Milletvekili Aylin Nazlıaka'nın, bağlı,
ilgili ya da ilişkili kuruluşlara karşı vatandaşlar tarafından açılan davalara
ilişkin sorusu ve Gençlik ve Spor Bakanı Akif Çağatay Kılıç'ın cevabı (7/40695)
11.- İstanbul Milletvekili Mustafa Sezgin
Tanrıkulu'nun, İstanbul'da Bakanlığa ait olan gayrimenkul, arsa ve araziler ile
bunların satış ve kiralama işlemlerine ilişkin sorusu ve Gençlik ve Spor Bakanı
Akif Çağatay Kılıç'ın cevabı (7/40696)
12.- Ankara Milletvekili Bülent Kuşoğlu'nun, KYK
yurtlarında barınma prosedürüne ilişkin sorusu ve Gençlik ve Spor Bakanı Akif
Çağatay Kılıç'ın cevabı (7/40995)
13.- İstanbul Milletvekili Mustafa Sezgin
Tanrıkulu'nun, 2009-2014 yılları arasında broşür, kitap, kitapçık, reklam ve
tanıtım işleri için açılan ihalelere ve bu kapsamda yapılan harcamalara ilişkin
sorusu ve Gençlik ve Spor Bakanı Akif Çağatay Kılıç'ın cevabı (7/41353)
14.- İstanbul Milletvekili Mustafa Sezgin
Tanrıkulu'nun, Gezi Parkı eylemlerine destek verdiği ve 17 Aralık yolsuzluk ve
rüşvet operasyonu hakkında sosyal medyada paylaşımda bulunduğu için aleyhinde
soruşturma açılan personel olup olmadığına ilişkin sorusu ve Gençlik ve Spor
Bakanı Akif Çağatay Kılıç'ın cevabı (7/41354)
15.- Ankara Milletvekili Özcan Yeniçeri'nin, Bakanlık
tarafından spor yapmanın teşvik edilmesi adına yürütülen projelere ilişkin
sorusu ve Gençlik ve Spor Bakanı Akif Çağatay Kılıç'ın cevabı (7/41355)
16.- Antalya Milletvekili Yıldıray Sapan'ın, Kuzey Irak
Bölgesel Yönetimi ile yapılan petrol anlaşması sonucu taşınan petrol miktarına
ve bedeline ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/41902)
17.- İstanbul Milletvekili Mustafa Sezgin
Tanrıkulu'nun, bazı elektrik dağıtım şirketlerinin özelleştirme ihalelerine
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/41903)
18.- İstanbul Milletvekili Umut Oran'ın, 30 Mart 2014
tarihinde yapılan yerel seçimlerde oy sayım işlemi esnasında yaşanan elektrik
kesintilerine ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/41904)
19.- Ankara Milletvekili İzzet Çetin'in, Eskişehir'in
Mihalıççık ilçesinde faaliyet gösteren bir madencilik şirketinin rödovans
sözleşmesinin feshedilmesine ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/41905)
20.- Antalya Milletvekili Gürkut Acar'ın, 30 Mart 2014
tarihinde yapılan yerel seçimlerde oy sayım işlemi esnasında yaşanan elektrik
kesintilerine ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/41906)
21.- Bursa Milletvekili Aykan Erdemir'in, 27 Mart 2014
- 2 Nisan 2014 tarihleri arasında meydana gelen elektrik kesintilerine ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/41907)
22.- İstanbul Milletvekili Mustafa Sezgin
Tanrıkulu'nun, 30 Mart 2014 Yerel Seçimleri sırasında meydana gelen elektrik kesintilerine
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/41908)
23.- İzmir Milletvekili Ertuğrul Günay'ın, yeni Halkla
İlişkiler Binasıyla ilgili çeşitli hususlara ilişkin sorusu ve Türkiye Büyük
Millet Meclisi Başkan Vekili Sadık Yakut’un cevabı (7/42025)
24.- Ardahan Milletvekili Ensar Öğüt'ün, Bakanlığın bor
madeni ile ilgili AR-GE çalışmasının olup olmadığına ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/42070)
25.- Ankara Milletvekili Özcan Yeniçeri'nin, kaçakçılıkla
mücadelede koordinasyonun arttırılması adına yürütülmekte olan çalışma ve
projelere ilişkin sorusu ve Gümrük ve Ticaret Bakanı Hayati Yazıcı’nın cevabı
(7/42075)
26.- Van Milletvekili Nazmi Gür'ün, Van ilindeki sazlık
ve sulak alanların korunmasına yönelik alınan önlemlere ilişkin sorusu ve Orman
ve Su İşleri Bakanı Veysel Eroğlu’nun cevabı (7/42170)
27.- İzmir Milletvekili Oğuz Oyan'ın, TBMM'nin
kullanımındaki çeşitli binaların kullanımına ve akıbetine ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/42183)
28.- Mersin Milletvekili Ali Öz'ün, diş protez
üretiminde kullanılan malzemeler üzerindeki KDV oranının % 18'den % 8'e indirilmesine
ilişkin sorusu ve Maliye Bakanı Mehmet Şimşek’in cevabı (7/42284)
29.- Iğdır Milletvekili Pervin Buldan'ın, Bakanlığın
merkez ve taşra birimlerinde kadın yönetici sayısının artırılması yönündeki
çalışmalara ilişkin sorusu ve Orman ve Su İşleri Bakanı Veysel Eroğlu’nun
cevabı (7/42388)
30.- Ankara Milletvekili Aylin Nazlıaka'nın, Bilgi
Edinme Hakkı Kanunu kapsamında yapılan başvurulara ilişkin sorusu ve Maliye
Bakanı Mehmet Şimşek’in cevabı (7/42692)
31.- Ankara Milletvekili Aylin Nazlıaka'nın, Bilgi
Edinme Hakkı Kanunu kapsamında yapılan başvurulara,
Görevden alınan ve görev yeri değiştirilen
bürokratlara,
Siber saldırılara ve alınan önlemlere, 
İlişkin soruları ve Orman ve Su İşleri Bakanı Veysel
Eroğlu’nun cevabı (7/42753), (7/42754), (7/42755)
32.- Çanakkale Milletvekili Mustafa Serdar Soydan'ın,
orman alanlarının korunmasına ve ilgili yönetmelikte yapılan değişikliklere
ilişkin sorusu ve Orman ve Su İşleri Bakanı Veysel Eroğlu’nun cevabı (7/42874)
33.- Diyarbakır Milletvekili Altan Tan'ın, Bilgi İşlem
Başkanlığının teknik personel ihtiyacına ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/42890)
34.- Kütahya Milletvekili Alim Işık'ın, görev yeri
değiştirilen veya haklarında soruşturma açılan kamu personeline ilişkin sorusu
ve Orman ve Su İşleri Bakanı Veysel Eroğlu’nun cevabı (7/43168)
21 Mayıs 2014
Çarşamba
BİRİNCİ OTURUM
Açılma Saati:
14.00
BAŞKAN: Başkan
Vekili Sadık YAKUT
KÂTİP ÜYELER:
Muhammet Bilal MACİT (İstanbul), Muhammet Rıza YALÇINKAYA (Bartın) 
----- 0 -----
BAŞKAN – Türkiye Büyük Millet
Meclisinin 91’inci Birleşimini açıyorum.
Toplantı yeter sayısı vardır, gündeme
geçiyoruz.
Bugün grupların anlaşması sebebiyle
gündem dışı söz vermeyeceğiz.

III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Sadık Yakut’un,
Çarlık Rusyası’nın Çerkezleri Kafkasya’dan sürmesinin 150’nci yıl dönümü
nedeniyle konuşması 
BAŞKAN – Sayın milletvekilleri, bugün
Çarlık Rusyası’nın Çerkezleri Kafkasya’dan sürmesinin 150’nci yıl dönümü. Geçen
yüz yılı aşkın süreye rağmen göç, sürgün ve soykırıma tabi tutulan 1,5 milyon
Çerkez’in sorunlarına çözüm bulunabilmiş olamaması, hepimizi derinden üzmeye
devam etmektedir. Beş bin yıldır yaşadıkları yüce dağlardan ve engin
topraklarından sürgün edilerek mallarını, mülklerini ve vatanlarını geride
bırakmanın acısıyla sürgün sırasında binlerce gencin, yaşlının, kadının ve
çocuğun kaybının derin acısı içerisinde Anadolu’ya unutulmuş bir hüzünle ulaşan
Çerkezlerin hep geri dönebilmeyi arzulama hisleri de hâlâ devam etmektedir. 
Değerli milletvekilleri, Rus-Kafkas
savaşları tarihin en kanlı savaşlarından biri olarak kayıtlara geçmiştir.
Yüzlerce yıl süren savaşlarda 500 binden fazla Kafkasyalı hayatını
kaybetmiştir. Ağırlıklı olarak Anadolu ve Rumeli toprakları başta olmak üzere
40’tan fazla ülkeye sürülen Çerkezlerin dramları hâlâ güncelliğini korumaktadır.

Kafkas sürgünü
dünya tarihinin en trajik olaylarından birisi olmasına rağmen, uluslararası
anlaşmalarla çerçevesi çizilmiş, temel insan hak ve hürriyetlerinin uygulama
alanlarında bir karşılık bulamamış olması da oldukça anlamlıdır. 
Çeçenistan’da
1999’da başlayan savaşla birlikte yarım milyon insanın mülteci duruma düşmesi,
Kafkas halklarının sürgün ortamından kurtulamadıklarını da apaçık bir biçimde
ortaya koymaktadır. 
İkinci vatanı
saydıkları ülkelerde yaşayan Çerkezler evrensel barışın, dostluğun,
kardeşliğin, insanlığın ne denli gerekli olduğunu 21’inci yüzyıla taşıyan çok
değerli kardeşlerimizdir.
Değerli
milletvekilleri, Kafkas tarihi neredeyse bir savaş tarihidir. Bu savaşlarda
Kafkasya halkı kalıcı bir devlet yapısı elde etmeyi ve modern toplum olmanın
ana kurumlarından sürgünlerle yoksun bırakılmışlardır. Bu bağlamda, Kırım
Tatarlarını da bu olayın dışında tutmak mümkün değildir. Kırım Tatarları son
iki yüz yıllık tarihindeki en büyük felaketlerden birisi olan göçleri hâlâ
yaşamaktadırlar. 1944 tarihinde Sovyet Sosyalist Cumhuriyetler Birliği yönetimi
tarafından son ferdine kadar hayvan vagonlarına balık gibi istif edilerek
doldurulup Ural Dağlarına, Sibirya ve Orta Asya çöllerine sürgüne
gönderilmişlerdir. Binlerce soydaşımız bu sürgün yolculuğunda şehit
olmuşlardır. Bunların bir kısmı, yol kenarında atılarak vahşi hayvanlara yem
yapılmışlardır. Üzücüdür ki bugün Kırım, bu insanlık dışı sürgün suçunun
faillerinin mirasçıları tarafından bir kez daha uluslararası hukuka ve insan
haklarına aykırı bir şekilde işgal edilmiştir. Kırım’da yaşayan Kırım Tatarları
yine yok olma korkusunu iliklerine kadar hissetmektedirler. 300 bin Kırım Tatar
Türkü’nün can ve mal güvenliği bizleri ciddi anlamda endişelendirmektedir. 
Amerika Birleşik
Devletleri, Avrupa Birliği, Rusya ve Ukrayna arasında gerçekleştirilen dörtlü
görüşmenin Ukrayna’daki krizin aşılmasında önemli ve olumlu bir adım olduğunu
ancak devamının gelmemesinin üzüntü verici olduğunu da buradan belirtmek
isterim. 
Saygıdeğer
milletvekilleri, ataları sürgün edilen halkların tekrar vatanlarına
dönebilmeleri “temel haklar” kapsamında değerlendirilmelidir. Yaşadıkları
ülkelerde çifte vatandaşlık verilmesi ve 21 Mayısın “Çerkez Soykırımı ve
Sürgünü” olarak tanınması Çerkezlerin en doğal talepleridir. 21 Mayısın her yıl
dönümünde milletleri ve toplumları kardeşliğe, dostluğa ve barışa çağırarak
dünyada süregelen savaşların, yıkımların durması, akan kan ve gözyaşlarının
dinmesine vesile olmasını temenni eder, hepinizi saygıyla selamlarım. 
Alınan karar
gereğince gündemin “Seçim” kısmına geçiyoruz. 

IV.- SEÇİMLER
A) Sayıştay Üyeliklerine Seçim
1.- Sayıştayda açık bulunan üyeliklere seçim (S.Sayısı:
585) (S.Sayısı: 585’e 1’inci Ek)(x)
BAŞKAN – Şimdi
Sayıştayda boş bulunan 5 üyelik için yapılacak seçime başlıyoruz. Bu seçim,
6085 sayılı Sayıştay Kanunu’nun…
KAMER GENÇ
(Tunceli) – Sayın Başkan, seçime geçmeden önce… Buraya gelen komisyon raporu
usule uygun değil. Şimdi Sayıştaya üye seçiyoruz, AKP’ye memur seçmiyoruz.
Sayıştayda 5 tane boş üyelik var, 5’ini de Plan ve Bütçe Komisyonunun AKP’li 9
üyesi seçmiş. Şimdi, Anayasa’nın 95’inci maddesine göre Türkiye Büyük Millet
Meclisinin çalışmalarında gruplar oy oranları nispetinde temsil edilmek
zorundadır. Şimdi, Sayıştay gibi bir kuruma üye seçilirken Türkiye Büyük Millet
Meclisinde bir uzlaşma olması lazım. Bakın, isterseniz bu konuda bir usul
tartışması açalım. Çünkü burada seçilen 5 tane Sayıştay üyesini 9 tane AKP’li
üye seçmiş, Sayıştay diye bir kurum kalmamış, böyle bir şey olmaz. Siz de bir
Meclis Başkan Vekili olarak, Sayıştay gibi bir kuruma seçilecek üyelerin
tamamen AKP Grubundan meydana gelen bir Plan ve Bütçe Komisyonu üyeleri
tarafından seçilmesinin Sayıştay üyesi seçimi anlamına gelmeyeceğini… Burada
isterseniz bir usul tartışması açalım Sayın Başkan çünkü yapılan bu seçim
Anayasa’nın 95’inci maddesine aykırı. 
BAŞKAN – Evet,
teşekkür ederim. 
Sayıştayda boş
bulunan üyeliklere…
KAMER GENÇ
(Tunceli) – Peki, Başkan, bu söylediğime bir cevap versenize. 
BAŞKAN –
Söylediniz, dinledim, cevap veriyorum. 
KAMER GENÇ
(Tunceli) – Tamam, verin, ne oldu şimdi bu seçim? 
BAŞKAN – Yüksek
müsaadelerinizle efendim, müsaade ederseniz…
KAMER GENÇ
(Tunceli) – Müsaade edeyim de konuş.
BAŞKAN –
Yerinize oturun o zaman lütfen.
KAMER GENÇ
(Tunceli) – Tamam, konuş da ben de cevap vereyim. 
BAŞKAN – Oturun
yerinize de…
KAMER GENÇ
(Tunceli) – Tamam, buradayım işte canım, sana ne zararım var benim? 
BAŞKAN –
Sayıştayda boş bulunan üyeliklere 6085 sayılı Sayıştay Kanunu’nun 15, 16 ve
geçici 3’üncü maddeleri hükümlerine göre seçim yapılmaktadır. RTÜK’teki gibi,
RTÜK seçimlerindeki gibi grupların temsil oranında yapılmamaktadır. Yapılacak
seçime dair Sayıştay Başkanlığı tezkeresi ve Sayıştay Üyeleri Ön Seçim Geçici
Komisyon raporu da sayın milletvekillerine ulaşmıştır efendim.
Teşekkür
ediyorum.
KAMER
GENÇ (Tunceli) – Ulaşmıştır ama bu rapor usulüne göre değil.
BAŞKAN – Plan ve
Bütçe Komisyonunca oluşturulan Sayıştay Üyeleri Ön Seçim Geçici Komisyonu
tarafından Sayıştay üyelikleri için boş üyelik sayısının 2 katı olarak
belirlenen adayları içeren birleşik oy pusulası Başkanlıkça bastırılmıştır.
Toplantı ve
karar yeter sayısı mevcut olmak şartıyla Sayıştay meslek mensupları kontenjan
grubu listesinden en çok oyu alan 2 aday, Maliye Bakanlığı meslek mensupları
kontenjan grubu listesinden en çok oy alan 2 aday, diğer adaylar kontenjan
grubu listesinden en çok oy alan 1 aday Sayıştay üyeliğine seçilmiş olacaktır.
Şimdi, gizli
oylamanın ne şekilde yapılacağını arz ediyorum: Komisyon sırasındaki kâtip üye
Adana'dan başlayarak Denizli’ye kadar, Denizli dâhil ve Diyarbakır’dan
başlayarak İstanbul’a kadar, İstanbul dâhil; Hükûmet sırasındaki kâtip üye ise
İzmir'den başlayarak Mardin’e kadar, Mardin dâhil ve Mersin’den başlayarak
Zonguldak’a kadar, Zonguldak dâhil, adı okunan milletvekilinin adını defterden
işaretleyecek ve kendisine mühürlü birleşik oy pusulası ve bir zarf verecektir.
Milletvekilleri Başkanlık kürsüsünün sağında ve solunda yer alan kabinlerden
başka yerde oylarını kullanamayacaklardır. Adını ad defterine işaretlettiren ve
mühürlü oy pusulasını alan sayın üye oy kabinine girecek ve oy pusulasında
Sayıştay meslek grupları kontenjan grubu listesinden 2 adayın, Maliye Bakanlığı
meslek grupları kontenjan grubu listesinden 2 adayın, diğer adaylar kontenjan
grubu listesinden 1 adayın karşısındaki kareyi çarpı işaretiyle işaretleyecek
ve oy pusulasını zarfa koyarak Başkanlık Divanı kürsünün önünde yer alan oy
kutusuna atacaktır. 
Aynı zarftan
birden çok oy pusulası çıkması hâlinde bu oy pusulalarının tamamı ve daha önce
açıklandığı üzere ilgili kontenjan grupları aday listelerinden seçilecek üye
sayısından fazla adayın işaretlendiği oy pusulaları geçersiz sayılacaktır. Bu
hususlar oy pusulalarında da dip not olarak belirtilmiştir. 
Kabinlere aynı
renk tükenmez kalemler konulmuştur. Sayın üyeler bu kalemleri kullanacaklardır.

Sayın kâtip
üyelerin yerlerini almalarını rica ediyorum.
Oylamanın sayım
ve dökümü için ad çekmek suretiyle 5 kişilik bir tasnif komisyonu tespit
edeceğim:
Vahap Seçer,
Mersin? 
ENGİN ALTAY
(Sinop) – Yok, mazereti var. 
KAMER GENÇ
(Tunceli) – Yok ya katılmıyoruz. 
BAŞKAN - İdris
Yıldız, Ordu? Yok. 
Oya Eronat,
Diyarbakır? Yok. 
Zülfü Demirbağ,
Elazığ? Burada. 
Gülşen Orhan,
Van? Burada. 
Köksal Toptan,
Zonguldak? Yok.
Vedat Demiröz,
Bitlis? Burada. 
İzzet Çetin, Ankara?
Yok. 
Mustafa Demir,
Samsun? Burada. 
Ahmet Berat
Çonkar, İstanbul? Burada.
Sayın
milletvekilleri, Tasnif Komisyonuna seçilen üyeler oylama işlemi bittikten
sonra komisyon sıralarındaki yerlerini alacaklardır.
Şimdi, gizli
oylamaya Adana ilinden başlıyoruz. 
(Oylar toplandı)
BAŞKAN – Oyunu
kullanmayan sayın üye var mı? Yok.
OKTAY VURAL
(İzmir) – Gerçekten seçim olduğuna inanıyor musunuz? Anahtar listeler var ya.
Sayın Başkanım, listeler açıkta dolaşıyor, ona göre kullanıyorlar. Nasıl seçim
bu ya? 
BAŞKAN – Henüz
bize intikal etmedi efendim.
Evet, oy verme
işlemi tamamlanmıştır. 
Oy kupaları
kaldırılsın. 
Tasnif Komisyonu
üyeleri lütfen yerlerini alsınlar. 
OKTAY VURAL
(İzmir) – Sizin oy hakkınız olmadığı için size gelmemiştir. 
BAŞKAN - Tasnif
Komisyonu üyelerinin adlarını tekrar okuyorum: Vedat Demiröz, Bitlis
Milletvekili; Zülfü Demirbağ, Elâzığ Milletvekili; Ahmet Berat Çonkar, İstanbul
Milletvekili; Mustafa Demir, Samsun Milletvekili ve Gülşen Orhan, Van
Milletvekili. 
(Oyların
ayrımına başlandı)
OKTAY VURAL
(İzmir) – Efendim, oylamayı yapanlar kendileri, sayanlar kendileri... Anahtar
liste genel merkezden geliyor. Milletvekillerinin seçme hakkı yok ki burada.
Göstermelik bir seçim. Tamamıyla göstermelik bir seçim, tiyatro. 
S. NEVZAT
KORKMAZ (Isparta) – Açık oy, gizli tasnif.
OKTAY
VURAL (İzmir) – AKP grup başkan vekillerinin imzasıyla gelse daha iyi olacak.
Atama yapsınlar.
(Oyların
ayrımına devam edildi)
BAŞKAN
- Sayın milletvekilleri, Sayıştayda boş bulunan 5 üyelik için yapılan seçime
ait Tasnif Komisyonu tutanağı gelmiştir, okutuyorum:
Türkiye Büyük Millet Meclisi Başkanlığına
585 ve 585’e
1’inci Ek sıra sayılı raporlarda belirlenen adaylardan Sayıştayda boş bulunan 5
üyelik için yapılan seçime 241 üye katılmış, kullanılan oyların 2’si geçersiz sayılmış,
1 boş oy kullanılmış, geçerli oyların dağılımı aşağıda gösterilmiştir.
Saygıyla arz
olunur.
Tasnif Komisyonu
 Üye Üye Üye
 Vedat Demiröz Zülfü
Demirbağ Ahmet Berat Çonkar
 Bitlis Elâzığ İstanbul

 Üye Üye
 Mustafa Demir Gülşen
Orhan
 Samsun Van
Sayıştay Meslek
Mensupları Kontenjan Grubu:
Fikret Çöker 236
oy
Ahmet Tezcan 236
oy
Ali Özek 
2 oy
Osman Kaya 
1 oy
Maliye Bakanlığı
Meslek Mensupları Kontenjan Grubu:
Mehmet Şimşek 236
oy
Haydar Kulaksız 234
oy
Mahmut Kazan 
4 oy
Muammer Çolak 
3 oy
Diğer Adaylar
Kontenjan Grubu:
Kadir Çelik 232
oy
Bahri Kızılkaya 
3 oy
BAŞKAN – Buna
göre Sayıştay Meslek Mensupları Kontenjan Grubu’ndan Fikret Çöker, Ahmet
Tezcan; Maliye Bakanlığı Meslek Mensupları Kontenjan Grubu’ndan Mehmet Şimşek,
Haydar Kulaksız; Diğer Adaylar Kontenjan Grubu’ndan Kadir Çelik Sayıştay
üyeliklerine seçilmişlerdir; hayırlı ve uğurlu olmasını temenni ediyorum. 
Evet, alınan
karar gereğince gündemin "Genel Görüşme ve Meclis Araştırması Yapılmasına
Dair Ön Görüşmeler" kısmına geçiyoruz.
Manisa
Milletvekili Sakine Öz ve 21 milletvekilinin (10/937), Manisa Milletvekili
Özgür Özel ve 51 milletvekilinin (10/938), Aksaray Milletvekili Ali Rıza
Alaboyun ve 56 milletvekilinin (10/939), Kars Milletvekili Mülkiye Birtane ve
28 milletvekilinin (10/940),Halkların Demokratik Partisi Grubu adına Grup
Başkanvekili Bingöl Milletvekili İdris Baluken'in (10/941), Manisa Milletvekili
Recai Berber ve 34 milletvekilinin (10/942), Manisa Milletvekili Hasan Ören ve
22 milletvekilinin (10/943), Gaziantep Milletvekili İbrahim Halil Mazıcıoğlu ve
78 milletvekilinin (10/944), Milliyetçi Hareket Partisi Grubu adına Grup
Başkanvekili İzmir Milletvekili Oktay Vural'ın (10/945), Balıkesir Milletvekili
Ali Aydınlıoğlu ve 33 milletvekilinin (10/946) ve Balıkesir Milletvekili Ahmet
Duran Bulut ve 19 milletvekilinin (10/947) esas numaralı, Manisa’nın Soma ilçesinde başta 13 Mayıs
2014 tarihinde olmak üzere meydana gelen maden kazalarının araştırılarak bu
sektörde alınması gereken iş sağlığı ve iş güvenliği tedbirlerinin belirlenmesi
amacıyla bir Meclis araştırması açılmasına ilişkin önergelerin birlikte
yapılacak görüşmelerine başlıyoruz.

V.- MECLİS
ARAŞTIRMASI
A) Ön Görüşmeler
1.- Manisa Milletvekili Sakine Öz ve 21
milletvekilinin, Soma'da yaşanan maden kazalarının nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/937)
2.- Manisa Milletvekili Özgür Özel ve 51
milletvekilinin, Manisa'nın Soma ilçesindeki maden ocaklarında meydana gelen iş
kazalarının ve yaşanan ölümlerin sorumluları ile nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/938)
3.- Aksaray Milletvekili Ali Rıza Alaboyun ve 56
milletvekilinin, 13/5/0214 tarihinde Manisa'nın Soma ilçesindeki Soma
Linyitleri İşletmesine ait ve özel sektörce işletilen maden sahasında meydana
gelen kazanın tüm boyutlarıyla araştırılması amacıyla Meclis araştırması
açılmasına ilişkin önergesi (10/939)
4.- Kars Milletvekili Mülkiye Birtane ve 28
milletvekilinin, Manisa'nın Soma ilçesinde meydana gelen maden faciasının tüm
nedenlerinin, sonuçlarının ve sorumlularının açığa çıkarılması ve bu çerçevede
alınacak önlemlerin belirlenmesi amacıyla Meclis araştırması açılmasına ilişkin
önergesi (10/940)
5.- HDP Grubu adına Grup Başkanvekili Bingöl
milletvekili İdris Baluken'in, 13/5/2014 tarihinde Manisa'nın Soma ilçesinde
meydana gelen maden faciasının tüm boyutlarıyla araştırılarak sorumluların
tespit edilmesi amacıyla Meclis araştırması açılmasına ilişkin önergesi
(10/941)
6.- Manisa Milletvekili Recai Berber ve 34
milletvekilinin, Soma'da meydana gelen maden kazasının araştırılması ve
sektördeki sorunların araştırılarak muhtemel maden kazalarının önlenmesine
yönelik tedbirlerin alınması amacıyla Meclis araştırması açılmasına ilişkin
önergesi (10/942)
7.- Manisa Milletvekili Hasan Ören ve 22
milletvekilinin, Soma'da maden ocaklarında meydana gelen iş kazalarının
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/943)
8.- Gaziantep Milletvekili İbrahim Halil Mazıcıoğlu ve
78 milletvekilinin, Soma'da meydana gelen maden kazasının ve maden sektöründeki
sorunların tüm yönleriyle araştırılarak muhtemel maden kazalarının önlenmesine
yönelik tedbirlerin alınması amacıyla Meclis araştırması açılmasına ilişkin
önergesi (10/944)
9.- MHP Grubu adına Grup Başkanvekili İzmir
milletvekili Oktay Vural'ın, Manisa ili Soma ilçesinde meydana gelen ve can
kaybı açısından tarihimizin bugüne kadar yaşanan en büyük maden kazası niteliği
taşıyan facianın sebepleri ve sonuçları ile bu felaketin açtığı sosyal, hukuki,
idari, mali, ekonomik sorunların giderilmesi için alınması gereken tedbirlerin,
maden faciasının vuku bulduğu işletmenin işletme şartları ve yönetimi,
endüstriyel ilişkileri, istihdam yönetimi ile kaza sonrası kamuoyunu rahatsız
eden gelişmelerin belirlenmesi amacıyla Meclis araştırması açılmasına ilişkin
önergesi (10/945)
10.- Balıkesir Milletvekili Ali Aydınlıoğlu ve 33
milletvekilinin, Soma'da meydana gelen maden kazasının araştırılması ve bu
sektördeki sorunların araştırılarak, muhtemel maden kazalarının önlenmesine
yönelik tedbirlerin alınması amacıyla Meclis araştırması açılmasına ilişkin
önergesi (10/946)
11.- Balıkesir Milletvekili Ahmet Duran Bulut ve 19
milletvekilinin, Manisa’nın Soma ilçesinde meydana gelen maden kazasının
sebeplerinin araştırılarak sorumlularının tespit edilmesi ve iş kazalarının
önüne geçilerek iş güvenliği ile ilgili eğitimlerin verilmesi ve can kayıpları
sebebiyle ailelerin mağduriyetlerinin giderilmesi amacıyla Meclis araştırması
açılmasına ilişkin önergesi (10/947)
BAŞKAN –
Hükûmet? Yerinde.
İç Tüzük’ümüze
göre Meclis araştırması açılıp açılmaması hususunda sırasıyla Hükûmete, siyasi
parti gruplarına ve önergelerdeki 1’inci imza sahibine veya onların göstereceği
diğer bir imza sahibine söz verilecektir. Konuşma süreleri Hükûmet ve gruplar
için yirmişer dakika, önerge sahipleri için onar dakikadır. 
Şimdi söz olan
sayın üyelerin isimlerini okuyorum:
Hükûmet adına Çalışma ve Sosyal
Güvenlik Bakanı Faruk Çelik.
Gruplar adına: Cumhuriyet Halk Partisi
Grubu adına Hasan Ören, Manisa Milletvekili; Milliyetçi Hareket Partisi Grubu
adına Erkan Akçay, Manisa Milletvekili, Halkların Demokratik Partisi Grubu
adına Abdullah Levent Tüzel, İstanbul Milletvekili; AK PARTİ Grubu adına Recai
Berber, Manisa Milletvekili. 
Önerge sahipleri
adına: Sakine Öz, Manisa Milletvekili; Özgür Özel, Manisa Milletvekili; Ali
Rıza Alaboyun, Aksaray Milletvekili, Hasip Kaplan, Şırnak Milletvekili; Ayla
Akat Ata, Batman Milletvekili; Recai Berber, Manisa Milletvekili; Namık
Havutça, Balıkesir Milletvekili; Muzaffer Yurttaş, Manisa Milletvekili; Sümer
Oral, Manisa Milletvekili; Ali Aydınlıoğlu, Balıkesir Milletvekili; Ahmet Duran
Bulut, Balıkesir Milletvekili.
Şimdi ilk söz
Hükûmet adına Sayın Faruk Çelik, Çalışma ve Sosyal Güvenlik Bakanı.
Buyurun Sayın
Bakan. (AK PARTİ sıralarından alkışlar) 
Süreniz 20
dakikadır.
OKTAY VURAL
(İzmir) – Sayın Başkanım, böylesine önemli bir konu Türkiye’nin gündeminde,
yani bir beş dakika ara verin de Adalet ve Kalkınma Partili milletvekilleri de
-belki Sayın Bakanın verecekleri vardır- dinlesinler Bakanlarını.
BAŞKAN –
Teşekkür ederim.
Sayın Bakan,
buyurun.
Sürenizi yeniden
başlatıyorum.
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Sayın Başkan, çok değerli
milletvekili arkadaşlarım; 1984 yılında Türkiye Kömür İşletmeleri tarafından
açılmış, 2009 yılından itibaren mevcut şirket tarafından redevans yoluyla
işletilen ocakta, 13 Mayıs saat 15.00 sularında, bugüne kadar yaşadığımız en
büyük maden faciasıyla ülke olarak, millet olarak karşı karşıya kaldık.
Öncelikle maden şehitlerimizi bir kez daha rahmetle anıyorum, yakınlarına,
milletimize başsağlığı diliyorum. Acı gerçekten çok büyük ve bu acı 76 milyonun
acısı. 
Bunun yanında,
bir diyalog insanı ve gerçekten çözüm insanı olarak tanıdığımız ve birlikte
uzun yıllar Parlamentoda bulunduğumuz Mevlüt Aslanoğlu kardeşimize de Allah’tan
rahmet diliyorum. Ben, Mevlüt Aslanoğlu’nun Parlamento için, Cumhuriyet Halk
Partisi için büyük bir kayıp olduğunu da bu vesileyle ifade etmek istiyorum.
Bir diğer konu
da, gerçekten hepimizi üzüntüye boğan bu Soma hadisesinden sonra muhalefetiyle
iktidarıyla sorumlu siyasetin örneklerini ortaya koyan bütün siyasi partilere,
siyasi parti gruplarına da, burada, ben, şükranlarımı, teşekkürlerimi
sunuyorum.
Ayrıca, kurtarma
faaliyeti dediğimiz veya olay yerindeki o krizin yönetimiyle ilgili başta Sayın
Enerji Bakanımız olmak üzere bakan yardımcılarına, tüm kamu kurum ve
kuruluşlarına, siyasi parti liderleri, temsilcilerine, hasılı -76 milyonun
gönlü oradaydı, hüznü oradaydı- emeği geçen herkese de şükranlarımı,
teşekkürlerimi sunuyorum. 
Değerli
arkadaşlar, böyle önemli bir hadise gerçekleşiyor ve Çalışma ve Sosyal Güvenlik
Bakanı olarak, ne yazık ki, o gün o saatlerde, ilk dakikalarda oraya ulaşma
imkânım olamadı. Şunu sizlerle açıkça paylaşmak istiyorum ki, daha önce
programlanmış ve mutlak surette tetkikinin yapılması gereken bir tedavi
süreciyle ilgili olarak hastanede bulunurken ve o tedavi sürecinin de diğer
kişilerle, üçüncü şahıslarla temasını engelleyen bir tablo arz etmesinden
dolayı, perşembe günü saat on ikiye kadar orada kalmam dolayısıyla yaşanan bazı
spekülatif değerlendirmeler oldu. Belki benim birinci dakikadan itibaren bir
açıklama yapmam doğru olurdu ama bu açıklama, yaşanan hadisenin büyüklüğü
karşısında doğrusu dilimin, elimin, kalemin varmadığı bir olaydı. Kişisel bir
durumu böyle büyük bir facianın önüne çıkarma gibi bir talihsizliğe de düşmek
istemediğimden dolayı bu açıklamanın gelmeyişi bazı spekülatif
değerlendirmelere neden oldu ama çok şükür, sağlığımız yerinde, yapılan
tetkikler olumlu neticelendi. Ama şunu da bütün arkadaşlarımız biliyorlar ki bu
ve benzeri olaylarda, hepimizin -sizlerin, bizlerin- sorumlu siyasetçi, sorumlu
insanlar olarak olay anında orada olmanın, bir kere, sorumluluğuyla hareket
edeceğimiz konusunda kimsenin endişesinin olmaması gerektiğini de belirtmek
istiyorum. O saatten itibaren, Çalışma Bakanlığının Bakan Yardımcısı, Teftiş
Kurulu Başkanlığı, bütün teknik heyetleri ve Sosyal Güvenlik Kurumu Başkan ve
yöneticileri olay yerine anında intikal etmişlerdi, onu da belirtiyorum.
Değerli
milletvekili arkadaşlarım, Türkiye’de 1 milyon 538 bin iş yeri var, kamuyu da ilave
ederseniz bu sayının daha da artacağını biliyorsunuz. Çalışan olarak şu anda
kayıtlı 19 milyon çalışan var, bunu da 3’le veya 4’le çarpacak olursanız,
toplumun tümünü ilgilendiren bir tabloyla karşı karşıyayız. Nedir bu? İş
sağlığı ve güvenliği meselesi. İş sağlığı ve güvenliği 76 milyonu ilgilendiren
bir konu başlığıdır, çalışma hayatının en önemli konu başlıklarından bir
tanesidir. 
Şimdi, 61’inci
Hükûmet kurulduğu zaman, benim de ilk bakan olduğum zaman, önümüzde 4 tane
önemli başlık vardı; bunlardan bir tanesi sosyal güvenlik reformu, diğeri iş
sağlığı ve güvenliği mevzuatı, sendikal mevzuat ve istihdamla ilgili, kriz
döneminde yaşanan, gündeme getirilmesi gereken önemli paketlerdi. 
2008 yılında
sosyal güvenlik reformu hayata geçirildi, 1 Mayıs tatil edildi, çalışmalar
yapıldı. O esnada kabine değişikliği oldu, Devlet Bakanlığına geçtik. Devlet
Bakanlığından iki yıl sonra, yirmi ay sonra, tekrar Çalışma ve Sosyal Güvenlik
Bakanı olarak görevlendirilince hemen iş sağlığı ve güvenliği… Birinci dönemde
sosyal güvenlik reformu, ikinci dönemde ilk ele aldığımız yasa iş sağlığı ve
güvenliği mevzuatı idi. Oturduk taraflarla, işçisiyle, işvereniyle, siyasi
parti gruplarıyla çok uzun değerlendirmeler, bir yıllık tekrar bir ek çalışma
neticesinde bu yasayı Parlamentoya taşıdık ve 30 Haziran 2012 tarihinde iş
sağlığı, güvenliğiyle ilgili müstakil bir yasa Parlamentodan geçmiş, yürürlüğe
girmiş oldu. Neler çekildi, ne gibi sıkıntılarla karşılaştık, onu bugün
anlatacak değiliz tabii ama o yasa önemliydi, o yasanın da “background”u vardı
biliyorsunuz. Dünya 19’uncu İş Sağlığı ve Güvenliği Kongresi yapıldı
İstanbul’da, 19’uncusu Türkiye’de yapıldı. 1952 yılından beri yapılan bu önemli
kongrenin 19’uncusu Türkiye’de yapıldı. Türkiye Büyük Millet Meclisi araştırma
komisyonu kurdu, madenlerle ilgili tespitleri vardı. Onun arkasından da biz, bu
İş Sağlığı ve Güvenliği Yasası’nın Meclisten, Parlamentodan geçip yasalaşması
için çabalarımızı sürdürdük. 
Bunun yasa
olarak çıkması son derece önemliydi çünkü ilk kez müstakil bir yasaya kavuştuk
iş sağlığı ve güvenliği açısından ama bunun farkındalığı çok daha önemli. İş
sağlığı ve güvenliği konusundaki farkındalık önem arz ediyor. 81 ilde, bütün
ticaret sanayi odalarında, bütün sivil toplum örgütleriyle yaygın bir şekilde
bu farkındalığın gelişmesi, artırılması konusunda çalışmalar yaptık. Cuma günü
bile Aksaray’da böyle bir program var, bu olaylardan dolayı iptal ettik ama
sürekli iş sağlığı ve güvenliği konusunu gündemde tutma zorunluluğunu
hissettik. 
Şunu da üzülerek
ifade etmek istiyorum, bütün kesimler için geçerli: Yani, magazin haberlerine
gösterilen ilginin ne kadar iş sağlığı ve güvenliğine gösterildiğini bütün
kesimlerin de kendilerine sorması gerekiyor. Ben istatistiki olarak baktım: İş
Sağlığı ve Güvenliği Yasası Parlamentoya geldiği zaman bir ay içerisinde yedi,
sekiz haber olmuş ama bir müessif olay meydana geldiği zaman yüzlerce haber bir
gün içerisinde işleniyor. Bunu, hepimizin bir kez daha kendisini bir öz
eleştiriye tabi tutması gerektiğini vurgulamak için söylüyorum. 
AB ve ILO
standartlarında çıkardığımız bu yasa ne getiriyor? 
1) Bu yasa bütün
çalışanları kuşatıyor, bütün çalışanları kapsam altına alıyor.
2) Risk
değerlendirme zorunluluğu getiriyor yani bir yerde risk varsa o risk varken
orada faaliyette bulunamazsınız.
3) Acil durum
planları getiriyor. Acil durum planı ne? İşveren “Acil durum olabilir bu iş
yerinde.” deyip planlar yapacak, plan yeterli değil, aynı zamanda tatbikatını
da yapacak ve çok tehlikeli iş yerinde her yıl bunu bir kez yapmak durumundadır.
Son derece önemli şeyler.
4) Bütün
çalışanlar iş sağlığı, güvenliği eğitiminden geçecek. Bu eğitim, baret, diğer
teknik alet edevat nasıl kullanılır, nasıl bunlar elde edilir ve bunlar nasıl
faaliyete geçirilir konusunda bir eğitim ama esas mühim olan yaptığımız
düzenleme şu: Tehlikeli ve çok tehlikeli işlerde mutlak surette çalışanların
mesleki eğitim zorunluluğu var yani o sertifikayı almadan çok tehlikeli işlerde
ve tehlikeli işlerde personel çalıştıramazsınız, eleman çalıştıramayacaksınız.
İş yeri hekimi
uygulaması ve iş güvenliği uygulaması bu dönemde geldi. 
Teknik
gelişmelere uyum sağlama zorunluluğu getirdik. Yeni bir teknoloji mi var? İşin
sahibi bu teknolojiye uyum sağlamak durumunda. 
Bu önlemlerin
işveren tarafından takip ve gözetilmesi zorunluluğu var. “Bareti verdim
efendim.” Bareti vermek çözüm değil, bareti kullanıp kullanmadığını denetlemek
zorundadır işveren. 
Aynı zamanda da
çalışan için, çalışana getirilen bazı yükümlülükler var. Şimdi, bazı
değerlendirmeler yapılıyor, deniyor ki: “Efendim yasa var ama ILO’nun bazı
sözleşmeleri var.” Bakınız, ILO’yla ilgili 155, 161 ve 187 sayılı çerçeve
sözleşmelerini Parlamentoda imzaladık, yürürlüğe koyduk. 176’nın yanında 167,
inşaat ve madenlerle ilgili ILO sözleşmeleri var. Şu anda kurumlardan görüşler
alınıyor, diğerleri gibi Parlamentoya gelecek ama şunu ifade etmek istiyorum:
Çıkardığımız İş Sağlığı ve Güvenliği Yasası, bu sözleşmeleri kuşatan, bu
sözleşmelerin gerisinde olmayan, aksine ilerisinde olan bir düzenlemedir. Bunu,
özellikle üzerine vurgu yaparak ifade ediyorum.
Ayrıca, maden iş
yerlerinde iş sağlığı ve güvenliği ile ilgili sözleşmeler 12 Avrupa Birliği
ülkesi tarafından onaylanmış, toplam 28 ülke tarafından onaylanmış yani
birileri onayladı da Türkiye burada geri kaldı gibi bir durum yok. Mevcut yasa
-açık ifade ediyorum- 176’yı, 167’yi kapsama alan son derece önemli bir
yasadır. 
Şimdi, teftiş
konusuna gelince, bu da bugünlerde sıkça konuşuluyor: 2010 yılından itibaren
özellikle madenlerle ilgili yeni bir teftiş politikasını hayata geçirdik. Ne
yaptık? Yer altı kömür madenlerinin her yıl 2 kez programlı teftişini
yapıyoruz. Takriben 160 maden ocağı var. Yer altından kömür çıkardığımız 160
maden ocağında her yıl 2 kez programlı teftiş yapılıyor. Bunun yanında, tabii,
ihbar üzerine, şikâyet üzerine yaptığımız teftişler var. İnceleme teftişlerini
bu şekilde gerçekleştiriyoruz.
Şimdi, değerli
arkadaşlar, bu teftişin görevleri -birazdan değineceğim, geleceğim ama- nedir
yani biz müfettişlere ne gibi yetkiler ve imkânlar vermişiz? Demişiz ki:
“Ocakta ikinci çıkış yolu yoksa yani nefeslik yoksa burası durdurulur,
kapatılır. Başka mekanik havalandırma yoksa burası durdurulur, işletme
kapatılır. Yedek enerji kaynağı yoksa kapatılır, yer altı makine ve teçhizat
patlamaya karşı korunaklı değilse kapatılır. Yukarıda ‘sensör’ dediğimiz
tehlikeli gazları izleyen bir merkeziniz yoksa, oraya bir bildirim, oradan
izleme imkânı yoksa burası kapatılır. Yedek havalandırma sistemi yoksa
kapatılır ve kullanılan ekipman standartlara uygun değilse o iş yerinin çalışması
durdurulur, kapatılır.” 
Şimdi, bu
çerçevede ne kadar ocağımız varmış? 160 -yer altından çıkardığımız- ocak. Ne
yapmışız bu denetimlerin neticesinde? 2011 yılında 53 maden iş yeri kapatılmış,
durdurulmuş faaliyeti. 2012 yılında 58 maden iş yerinin durdurmasını vermişiz.
2013 yılında 54, 2014 yılında 7 maden iş yerinin kapatılması gerçekleştirilmiş.
Ayrıca, idari para cezasını içeren 1.308 teftiş neticesi var elimizde.
Ayrıntılara girmiyorum. 
Bu bahse konu
ocakla ilgili 8 kez programlı teftiş yapmışız, şikâyetler olmuş, 8 kez de o
şikâyetler üzerine teftişler gerçekleştirmişiz. Bulunan noksanlıklar giderilmiş
ki teftişin bir amacı da o. Az önce saydığım çok tehlikeli, insan hayatını
direkt ilgilendiren hususlar yoksa, diğer konularla ilgili yaptırımı ocak
başında gerçekleştiriyor müfettişlerimiz. Yani, birçok husus anında düzeltilmek
durumunda ve müfettişler buna nezaret etmektedirler.
LEVENT GÖK
(Ankara) – Sayın Bakan, hepsi gerçek teftiş mi?
ÇALIŞMA VE
SOSYAL GÜVENLİK BAKANI FARUK ÇELİK (Devamla) -Şimdi, değerli arkadaşlar, şunu
görelim: Tablo aslında vahim; 160 ocaktan bahsediyoruz, 162 kapatmadan
bahsediyoruz. Cezalardan bahsetmiyor, müeyyidelerden bahsediyoruz. Aslında
bunun, bizim mevcut kömür çıkarma sistemimizin nasıl bir tablo arz ettiğini ortaya
koyması açısından son derece önemli olduğunu belirtmek istiyorum.
Değerli
arkadaşlar, teftişi yapan kim? Maden mühendisi –mesleği maden mühendisi- ve İş
Teftişte olan arkadaşlar. 
Şimdi, teftiş
anlık bir hadise. Geliyor, az önce bahsettiğimiz bütün o sensörlerinden, teknik
görüntülemelerine kadar olması gerekenler, olmazsa olmazlar değerlendiriliyor
ve bunlar rapor hâline getiriliyor. Eksik var mı, belirleniyor; eksik yok mu…
MUHARREM IŞIK
(Erzincan) – Ocağa giriyorlar mı?
LEVENT GÖK
(Ankara) – Haberli mi yapılıyor? Haberli yapılıyorsa manası yok.
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Konuşuruz ya. Vakit yok, çok
söylemem gereken var. Sizi dinlemek istiyorum ben.
Şimdi, eksik var
mı, bunlar belirleniyor ama ocak, canlı bir organizma. Burada bir saat sonra
neyin olacağını, bir gün sonra neyin olacağını ve bir ay sonra neyin olacağını
bilemiyorsunuz. İşte, bunun için yasa, iş yerinde iş güvenliği uzmanını ve iş
hekimini bulundurma zorunluluğunu getiriyor. Ayrıca, bir maden mühendisi Maden
Kanunu çerçevesinde de teknik nezaretçi olarak orada bulunmak durumunda. 
Demek ki madende
yirmi dört saat gelişen olayları takip edip işverene bildirecek iş güvenliği
uzmanı var, onun yanında teknik nezaretçi var, bunun yanında bunları rapor
ettikleri günlük rapor defterleri var. Hem maden mühendisi Maden Kanunu gereği
rapor defteri tutuyor hem iş güvenliği uzmanı, ne var eksiklik, bunları tutmak
durumunda. Şimdi bunların hepsine savcılık el koymuş durumda.
LEVENT GÖK
(Ankara) – Faruk Bey, habersiz denetim; önemli olan o, habersiz denetim.
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Bunları konuşacağız.
LEVENT GÖK
(Ankara) – Önceden haber veriyorsunuz!
ÇALIŞMA VE
SOSYAL GÜVENLİK BAKANI FARUK ÇELİK (Devamla) - Kimin nerede ne ihmali var, kimin
nerede yok, bunlar çok net bir şekilde ortaya çıkacak değerli arkadaşlar.
LEVENT GÖK
(Ankara) – Siz habersiz denetim yapıyor musunuz Faruk Bey? Habersiz denetim
önemli olan. Siz habersiz denetim yapın.
ÇALIŞMA VE
SOSYAL GÜVENLİK BAKANI FARUK ÇELİK (Devamla) - Şimdi, esas söylemek istediğim,
zaman yeterli olmadığı için, bakınız…
LEVENT GÖK
(Ankara) – Olmaz öyle! Ama habersiz denetim yapıyor musunuz?
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Ya, yapıyoruz. Şikâyetini yaz,
sabahleyin yerindedir müfettişler, istisnasız.
LEVENT GÖK
(Ankara) – Ama olmaz! Habersiz denetim yapılıyor mu, yapılmıyor mu?
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Hayır, habersiz.
Şimdi, bakınız,
madenlerde programlı teftişi niye söyledim? Ana konularda, hayati tehlike arz
eden konularda programlı teftişler yapılıyor ama anlık gelişmeler ya şikâyetle
tespit edilecek veya oradaki uzman tarafından bildirilecek.
NAMIK HAVUTÇA
(Balıkesir) – Şikâyetsiz olmuyor mu?
AHMET TOPTAŞ
(Afyonkarahisar) – Sensörleri tespit edememiş mi bunların? Sensörleri yok mu
bunların?
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Var işte, onlar şimdi çıkacak,
göreceğiz, onu anlatmaya çalışıyorum. Yani, onlar şimdi çıkacak, nerede bir
eksiklik var, onlar ortaya çıkacak.
LEVENT GÖK
(Ankara) – Bir ay öncesinden haber veriyorsunuz…
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Şimdi, değerli arkadaşlar,
bakın, yapısal sorunlar var. 
ÖZCAN YENİÇERİ
(Ankara) – Sayın Bakan, teftişin kendisi… Nasıl bir teftiş bu? Göstermelik
teftiş!
ÇALIŞMA VE
SOSYAL GÜVENLİK BAKANI FARUK ÇELİK (Devamla) - Bizim, bakınız, Zonguldak’ta yüz
altmış yıllık maden ocaklarımız var 300 kilometrelik bir alanda, yer altında
bir çarşı var, 300 kilometre. 
LEVENT GÖK
(Ankara) - Habersiz olmadan hiçbir şeyi kanıtlayamazsınız.
ÇALIŞMA VE
SOSYAL GÜVENLİK BAKANI FARUK ÇELİK (Devamla) - Bahsettiğimiz alanlarda, 5
kilometre, 10 kilometre, 50 kilometrelik zeminde kömür çıkarıyoruz.
Dolayısıyla, bu sistemde tabii ki yapısal sorunlar var. Madenlerin jeolojik
yapısında, bizim maden alanlarının jeolojik yapısında sorunlar var. Bakınız,
biz üç kıtanın arasındayız. Üç kıtanın arasında olmanın getirdiği, maden
açısından, rezerv açısından, rezervlerin kalitesi açısından ve çalışma
koşulları açısından bizim ciddi sıkıntılarımız var. 
Burada şunları
ifade etmek istiyorum: Evet, 80 milyon ton kömür çıkarıyoruz. 106 milyon ton
bizim kömüre ihtiyacımız var. Bir taraftan 990 megavatlık santralleri
besliyoruz bu kömürlerle; şimdi, bir taraftan da tabii ki can güvenliği,
çalışanın güvenliği, güvenlik ve bu az önce bahsettiğim, cezai müeyyidelerle
tamir etmeye çalıştığımız ocakların fiziki yapısı. Böyle bir durumla karşı
karşıyayız. Onun için burada bu araştırma önergesi çok önem arz ediyor değerli
arkadaşlar. Araştırma önergesinin neticesinde tabii ki önemli tespitler ortaya
çıkacak. Öncelikle, bu olayla ilgili kimse suçlu, en ufak bir endişeniz
olmasın… Yani, teftiş kurullarıyla ilgili değerlendirmeler yapılıyor ama şimdi
teftiş kurulları şu anda bu olayın nereden kaynaklandığının araştırmasını
yapıyorlar ve ortaya çıkaracaklar.
AHMET
DURAN BULUT (Balıkesir) – Teftişte arıza var, teftişte!
ÇALIŞMA
VE SOSYAL GÜVENLİK BAKANI FARUK ÇELİK (Devamla) –Ayrıca arkadaşlar sordular,
teftiş kurullarıyla ilgili, o denetimi yapanlarla ilgili de hemen talimat
verdik. O denetimlerin denetlenmesiyle ilgili de düğmeye bastık, o da ortaya
çıkacak. Yani, buradan şunu söylemek kolay… Yani bu haksızlığı yapmayalım,
peşinen arkadaşları böyle itibarsızlaştırma gibi bir duruma girmeyelim. 
AHMET
TOPTAŞ (Afyonkarahisar) – Ama, teftiş kurulu raporu var “Her şey düzenli, her
şey iyi.” diye.
ÇALIŞMA
VE SOSYAL GÜVENLİK BAKANI FARUK ÇELİK (Devamla) – Şimdi, bir yanlışlık varsa o
yanlışın ortaya çıkarılması noktasında çalışmamız gerekiyor.
LEVENT
GÖK (Ankara) – Faruk Bey, bunlar olağan bir kaza mı sizce, olağan bir kaza mı?
ÇALIŞMA
VE SOSYAL GÜVENLİK BAKANI FARUK ÇELİK (Devamla) – Şimdi, arkadaşlar şunu
söyleyeyim: Tabii ki madencilik sisteminde redevans uygulaması, sürenin kısa
olması ve burada teknolojik yatırımların olmaması, taşeron denilen -açıkça
ifade ediyorum- emeğin sömürüsü ve defalarca burada dile getirdiğimiz…
AHMET
DURAN BULUT (Balıkesir) – Siz yaptınız Sayın Bakan.
ÇALIŞMA
VE SOSYAL GÜVENLİK BAKANI FARUK ÇELİK (Devamla) – …Hükûmet nezdinde de son
aşamaya getirdiğimiz uygulamalar, maalesef, bu sistem içerisinde var.
LEVENT
GÖK (Ankara) – Siz başlattınız bunları.
ÇALIŞMA
VE SOSYAL GÜVENLİK BAKANI FARUK ÇELİK (Devamla) – Onun için, ben şunu
söylüyorum netice itibarıyla, bir: Enerji ve madencilikle ilgili politikalar
mutlak surette masaya yatırılmalı. Bu araştırma komisyonunun buna katkı
sağlayacağı inancı içerisindeyim.
İki:
Taşeronlaşmanın… Bakın, dün burada bir kanun teklifi kabul ettik, önemlidir
bakınız, bizim de katkımız var o işte, söyledik.
ENGİN
ALTAY (Sinop) – Yarın göreceğiz, yarın getireceğiz.
ÇALIŞMA
VE SOSYAL GÜVENLİK BAKANI FARUK ÇELİK (Devamla) – Yarın veya öbür gün. Biz de
Hükûmet olarak aylardır bunun üzerinde çalışmamızı tamamladık, bunun mutlaka
gerçekleşmesi gerekiyor. Burada hepiniz yapıcı bir tutum sergilediğiniz için
teşekkür ediyorum. 
(Mikrofon
otomatik cihaz tarafından kapatıldı)
ÇALIŞMA
VE SOSYAL GÜVENLİK BAKANI FARUK ÇELİK (Devamla) –Burada amaç, birlikte, bu
arada beklenen çözümleri üretebilmektir. Onun için “Şu doğruyu söylüyor, şu
eksik söylüyor.” meselesi değil bu mesele. Bu mesele, birlikte çözülmesi
gereken, enerji politikalarımız ile madenlerimizin mevcut fiziki durumları ve
bu fiziki durumların neler, ne gibi sorunlar ortaya çıkardığı konusudur. Ben
inanıyorum ki araştırma komisyonu neticesinde, bazılarının oraya varmadan,
bazılarının ise o tespitlerin içerisinde yol gösterici olacağı inancı
içerisindeyim. Hükûmet bünyesinde, Enerji Bakanlığımızın Maden Yasası’yla
ilgili yeni bir çalışması var. Bizler de bu çerçevede, özellikle çalışma
hayatıyla ilgili yaşanan sorunların ortadan kaldırılması konusunda, birlikte,
üzerimize düşeni yapacağız diyorum. Gerçekten de bu konuda söylenmesi gereken
çok husus var.
OKTAY VURAL
(İzmir) – Biraz ek süre verin efendim ya Sayın Bakana. 
LEVENT GÖK
(Ankara) - Kişisel sorumluluğunuz var mı Sayın Bakan? Sizin sorumluluğunuz yok
mu?
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Ama ben, kısaca, tekrar
şehitlerimizi rahmetle anıyorum. 
OKTAY VURAL
(İzmir) - Sayın Başkan, birkaç dakika ek süre verin.
LEVENT GÖK
(Ankara) – Özür dilemeyi düşünüyor musunuz? İstifa etmeyi düşünüyor musunuz?
ÇALIŞMA VE
SOSYAL GÜVENLİK BAKANI FARUK ÇELİK (Devamla) – Şunu söylüyorum: Çok üretim…
BAŞKAN – Sayın
Bakan, teşekkür ediyorum. 
ÇALIŞMA VE SOSYAL
GÜVENLİK BAKANI FARUK ÇELİK (Devamla) –Çok üretim, maalesef, güvenliği riske
ediyor. Bunu da ifade ediyorum. 
NAMIK HAVUTÇA
(Balıkesir) – Sayın Bakan, tarihimizin en büyük işçi cinayetiyle karşı
karşıyayız. İstifa etmeyi düşünüyor musunuz?
ÇALIŞMA VE SOSYAL
GÜVENLİK BAKANI FARUK ÇELİK (Devamla) – Onun için, bu konuları, inşallah
önümüzdeki dönem içerisinde sağlıklı bir noktaya taşıyacağız. 
Çok teşekkür
ediyorum, sağ olun. (AK PARTİ sıralarından alkışlar)
BAŞKAN –
Teşekkür ediyorum. 
SÜLEYMAN ÇELEBİ
(İstanbul) – Sayın Başkan…
BAŞKAN -
Buyurun.
SÜLEYMAN ÇELEBİ
(İstanbul) – Sayın Başkanım, tutanağa girsin istiyorum. 
Sayın Bakan İş
Sağlığı ve Güvenliği Yasası’nın bütün bu sorunları çözdüğüne ilişkin bir
değerlendirmede bulundu kürsüde. Biz de, bütün muhalefet partileri olarak, bu
çıkan yasanın asla ve asla -bu kazalarla ilgili diye sunulan- iş cinayetlerini
önlemeyeceğini söyledik. 
Ayrıca, yine,
biraz önce Bakan dedi ki: “Bu çıkarttığımız yasa ILO’nun 176 sayılı
sözleşmesini de kapsıyor.” Bu kadar kapsıyorsa niye çekince hâlen devam ediyor?

BAŞKAN – Sayın
Çelebi, muhalefet partilerinin yirmişer dakika söz talepleri var, konuşacaklar.

SÜLEYMAN ÇELEBİ
(İstanbul) – Yani, bütün bunları şunun için anlatıyorum: Yani, bu çıkan yasanın
böyle kalması hâlinde, buradan bir kez daha söylüyorum, tutanaklara geçmesi
için söylüyorum, asla bu cinayetleri engellemeyecek. Bunu söylüyorum. 
BAŞKAN - Evet,
teşekkür ediyorum.
Cumhuriyet Halk
Partisi Grubu adına söz isteyen Hasan Ören, Manisa Milletvekili. 
Buyurun Sayın
Ören. (CHP sıralarından alkışlar)
CHP GRUBU ADINA
HASAN ÖREN (Manisa) – Sayın Başkan, değerli milletvekilleri; hepimizin
üzüntüsünün en üst düzeyde olduğu günleri yaşıyoruz. 
İlk önce, Türkiye’de bütün insanların,
bütün yurttaşımızın temsil edildiği bu yüce Parlamentoda, yüce Mecliste, yüce
Meclisin çalışmalarının takibi için bu kürsüye her geldiğimde söylüyorum, bir
daha tekrarlamakta da yarar görüyorum: Cumhuriyet Halk Partisinin TRT 3’ün,
Meclis TV’nin… Meclis çalıştığı süreler içerisinde, Türkiye’de yaşayan
yurttaşlarımıza seçtikleri insanları, seçtikleri milletvekillerini
denetlemeleri ve onları izlemeleriyle ilgili fırsatın verilmesi gerektiğini
söylüyorum. Eğer sizler de uygun görürseniz, aylardır, yıllardır tekrarlamamıza
rağmen, ne yazık ki saat 19.00 sonrası TRT 3’ü, Meclis TV’yi kapatıyorsunuz, bu
uygulamadan vazgeçip, Cumhuriyet Halk Partisinin verdiği kanun teklifini
aşağıya indirerek bu sorunu çözmenin önemli olduğunu düşünüyorum. 
Değerli
arkadaşım, dostum Ferit Mevlüt Aslanoğlu’yla, gerçekten, Parlamentoda siyasi
parti gözetmeksizin onu sevmeyen, onunla diyalog kurmayan, onunla birlikte bir
masada suyunu paylaşmayan hiçbir arkadaşımız yoktur. Babacan tavrıyla, her ne
kadar kime bağırırsa bağırsın, herkes birbirine bağırma hakkına sahiptir ama
Ferit Mevlüt Aslanoğlu bağırdığında karşıdaki bütün siyasi partilerin
milletvekilleri hoşgörüyle bakar, Ferit Mevlüt Aslanoğlu’nun bildiği bir şey
olduğunu düşünür ve onun babacan tavrına karşılık tepki gösterilmezdi.
Aramızdan ayrıldı ama ben biliyorum ki hepimizin kalbinde, mekânı cennet olsun.
Yakınlarına başsağlığı diliyorum. 
13 Mayıs Salı,
saat 15.15: Türkiye'nin kalbine, Türkiye'nin yüreğine acı haberler düştü.
Soma’da madende yaşanan kazada, hepimizin kabul edemeyeceği oranda emeğiyle
geçinen, alın teriyle geçinen gençlerimiz, fidanlarımız ihmal sonucu
hayatlarını kaybettiler. Enerji Bakanıyla birlikte, kazanın olduğu saatten
itibaren, her ikimiz de -Cumhuriyet Halk Partisinin kurduğu 10 kişilik
komisyondaki milletvekili arkadaşlarımızla- Soma'ya ulaştık. Giderken de kendi
kendimize, inşallah 4’te kalır, neden bir arkadaşımız “20” diye açıkladı vefat
edenleri, keşke açıklamasıydı diye, 20 rakamının yüksek olduğunu düşünüyor idik
ama olay yerine geldiğimizde, madene girdiğimizde hiçbirimizin kabul edemeyeceği
feryatları; felaketin hiçbirimizin kabul edemeyeceği kadar büyük olduğunu
gördük. Bu süreci birlikte yürütmek bunun Türkiye'nin bir acısı olduğu ve
Türkiye'nin acısının paylaşılması için el birliğiyle -iktidarıyla,
muhalefetiyle- ilk önce, bu madende kalan işçilerimizin çıkarılması, yaralı
veya sağlıklı bir şekilde yeryüzüne çıkarılması için elimizden gelen gayreti
gösterdik. Ama, hatalar o kadar büyüktü ki kurtulabilen arkadaşlarımız kendi
gayretleriyle ve dışarıdan ilk anda aldığı yardımlarla kurtuldular. İçeride
kalan arkadaşlarımız ise çok kısa bir sürede karbonmonoksit gazına maruz kaldıklarından
canlarını yitirdiler.
Değerli
arkadaşlarım, Sayın Çalışma Bakanı biraz önce buradan bir açıklama yaptı;
madenlerde denetimlerin olduğunu, denetime giden müfettişlerin konularla ilgili
çalıştığını ve Çalışma Bakanlığının bu konuda çok fazla bir kusurunun
olmadığını açıkladı. Enerji Bakanı da bununla ilgili “Eğer burada bir kaza var
ise, burada 301 arkadaşımız hayatını kaybetmiş ise mazeret üretmeye gerek yoktur,
burada bir hata söz konusudur.” dedi. Madenin sahibi Alp Gürkan ise belki de
psikolojik olarak hazır olmadığından dolayı, dördüncü gün yaptıkları açıklamada
“Eğer üç ay daha vaktimiz olsa idi sağlıkla ilgili bölümleri, yaşam odalarını
yerleştirecektik ve 300 arkadaşımız ölmeyecekti.” dedi.
MEHMET DOMAÇ
(İstanbul) – Ne dediğini bilmiyor!
HASAN ÖREN
(Devamla) – Değerli arkadaşlarım, bu kürsüden defalarca dile getirdik, bu
kürsüden defalarca yalvardık; bunun partiler üstü bir iş olduğunu, bu gibi
yerlerin çok önemli işletmeler olduğunu, az tehlikeli, tehlikeli olanın
dışında, çok tehlikeli iş yerlerinde denetimlerin daha yüksek oranda olmasını
talep ettik, örneklerini gösterdik. Burada, çıktık, yalvardık yakardık “Ne
olursunuz, Soma’da bir tehlike var, bu tehlikenin önlemini alalım. Bu
tehlikeyle ilgili, bu kürsüye geldiğimizde başsağlığı dilemek zorunda
kalmayalım.” dedik, Manisa milletvekillerine de ricada bulunduk. Hatta, hiç
yapmadığım bir şeyi yaptım, isim zikrettim. Belki alınırlar, belki isimle ilgili
belirli bir şekilde kendilerini tahrik ederim, Soma’daki bu yanlış giden, iş
güvenliğiyle ilgili alınmayan tedbirlerin alınmasına katkı koyarım diye
düşündüm. Manisalı bütün milletvekilleri bu kürsüden bunu yaptı ama ne yazık ki
size ulaşamadık, beyninize ulaşamadık, ilginizi çekemedik. Belki de düşünmeyi
çok istemediğinizden kaynaklandı, sizde sadece bir kişinin düşünmesi yeterli
ama o, her an TRT 3’ü izleyip de bizleri dinlemiyor ki! 
Şimdi, Sayın Bakana soruyorum: Biriniz
denetimlerin yapıldığını ve çok kusurlu olmadığınızı söylüyorsunuz, biriniz ise
“Evet, 301 kişi vefat ettiyse kusursuzluk diye bir şey yoktur, kusurluyuz.”
diyorsunuz. Peki, bir geleneği başlatmaya var mısınız? Yani, birçok ülkede… Ben
buradan hemen okuyayım, bizden çok geri ülkeleri okuyorum: Güney Kore
Başbakanı, Hırvatistan Ulaştırma Bakanı, Japonya Ekonomi Bakanı, Kosta Rika
Ulaştırma Bakanı, Letonya Başbakanı, Macaristan Ulaştırma Bakanı, Makedonya
Ulaştırma Bakanı… Mısır Ulaştırma Bakanı Muhammed Mansur, 2009’da Kahire’nin
güneyinde meydana gelen ve 18 kişinin yaşamını yitirdiği tren kazasından sonra
istifa etti.
Değerli
arkadaşlar, hiçbir katkınız olmaz ise Türkiye'ye bir geleneği sokmuş olursunuz.
Bir yıl var önümüzde, bir yıl eksik bakanlık yapmış olursunuz. Bir yıl eksik
bakanlık yapmak çok şey kaybettirmez ama bundan sonra kim gelirse gelsin, ister
CHP ister AKP ister MHP ister HDP, bu bakanlıkta kim olursa olsun bilmeli ki
eğer denetimde küçük bir eksiklik gösterdiğinde, denetleyen arkadaşları
denetlemekte ve onların yaptıklarını soruşturmakta eksik kaldığında koltuğunun
gideceğini bilsinler. Bu yolu açmak durumundasınız. Eğer açmaz iseniz sizi
bürokratlarınız kullanacaklar, açar iseniz siz bürokratlarınızı
kullanacaksınız. 
Soma’daki olayın
gerçek nedeni nedir? Soma’daki olayın bir tek gerçek nedeni vardır, siyasetin
sermayeye, maden sahiplerine tahakkümüdür, maden sahipleri de siyasetin
istediğinin karşılığını verdiğinde siyasetten istedikleridir. 
Siz Soma’da
belediye başkanlığını kazanmak için, Soma’daki o emeğiyle geçinen, alın teriyle
geçinen, hayatını hiçe sayıp yüzlerce metre aşağıya inen o insanları maden
sahibinin baskısı altında tutar iseniz, hangi siyasi partiye oy vereceğini
anlatmaya çalışır iseniz, belediye başkanlığı seçimlerinde AK PARTİ’ye oy
verilmediğinde madenlerin kapanacağını, yeni ruhsatların, yeni ruhsat
yerlerinin açılmayacağını anlatır iseniz, siyasi baskı sonucunda o maden
sahiplerini sıkıştırır iseniz, maden sahiplerine de “Üretimi artır, artır.”
baskısını yapar iseniz 301 evladımızın cansız bedeniyle karşı karşıya kalırız. 
Peki, bunları
siz talep ettiğinizde siyasetin böyle bir talebini maden sahibi karşılamayacak
mı? Yani, Başbakan Manisa’ya geldiğinde, binlerce insanı, baretlerini kafasına
geçirerek, yüzlerce otobüs tutup yevmiyelerini vererek Başbakanın miting
alanına sokmayacak mı? Sokacak. Ama, onun karşılığında bir şey istemeyeceğini
mi zannediyorsunuz? İşte, sermaye de karşılığını istiyor. Diyor ki: “Evet, ben
senin dediklerini yaptım. Şimdi, Soma’nın yaşamını da bana teslim edeceksin.
Sendikayı ben belirleyeceğim; kimin delege olacağına ben karar vereceğim, kimin
yönetim kuruluna gireceğine ben karar vereceğim. Sanatına ben karar vereceğim.
Spor yaşamında ben olacağım. Daha da önemlisi, sana siyasette taşıdıklarımın
karşılığını istiyorum. Sayın Çalışma Bakanı, bana da gönderdiğin müfettişlerin
ne zaman geleceğiyle ilgili, neye bakacağıyla ilgiyi bilgiyi de bir hafta
önceden isterim.” Karşılıklı alışveriş sonucunda, hiçbir suçu günahı olmayan,
Kütahya’dan, Zonguldak’tan, Manisa’dan, İzmir’den sadece evini geçindirmek için
gelmiş insanların talepleri, taleplerin karşılığında cansız bedenleri… 
Hepiniz
biliyorsunuz, Manisa milletvekilleri bilmiyor mu çalışma koşullarını?
“Taşeronluk” diyorsunuz; Sayın Bakanım, taşeronluğa kurban olalım, orada çalıştırılan…
Amele pazarı gibi, taşeronluğu geçmişiz. Şimdi, bizim memlekette “dayıbaşı”
derler. Yani, birine bir görev verirsiniz “Topla 100 kişi, topla 200 kişi, adam
başına sana 10’ar lira veriyorum, onları sok madenin içerisine; orada en yüksek
üretimin yapılması için, 1700’lerde, 1800’lerde elinde kırbacı olan patronlar
gibi bin tepesine, orada üretim yapalım.” anlayışı var Soma’da. Oradan çıkan
insanlar anlatıyorlar, biz bu kürsüden günlerce anlattık, aylarca anlattık
birinizin duygularına hitap edebilir miyiz, birinizi acaba sarsabilir miyiz
diye. Daha öteye gittik -Recai Berber burada, kendisiyle görüşmelerimiz var-
alalım bu tedbirleri dedik. Şimdi, orada ne yaptınız? O işverenin talebi olan
“Beni denetleme, bana gelene telefon açılsın, telefonla müfettişe söylensin, üç
beş eksiği görüvermesinler.” Bunun sonucunda, üzerine basa basa söylüyorum, 301
arkadaşımızın cansız bedeni.
Anneler ağlıyor.
Orada beraber yaşadık, beraber gözyaşı döktük. Çocuğu bağırıyor “Benim babamı
getirin.” diye. Eşi bağırıyor, içeride canlı olmadığını bildiği hâlde umudunu
taşıyor. Ara sıra canlı çıkan, oradan canlı çıkan, çıkarmaya çalıştığımız
arkadaş bağırıyor, o kadar masum, o kadar temiz: “Beni bırakın, Mahmut’u
çıkarın, Mahmut’un eşi hamile.” diyor. Bu kadar bildiğimiz hâlde, sayın Manisa
milletvekilleri, bunların hepsini bildiğiniz hâlde grubunuza niye taşımadınız?
Başbakan da biliyor, Çalışma Bakanı da biliyor, Enerji Bakanı da biliyor.
Sayın Enerji
Bakanı, siz 10 Temmuz 2013’te buraya gittiğinizde -gittiğiniz gün, ramazanın
başlangıç günü yani hepimizin oruç tutmaya başladığı gün- oradaki insanlar altı
saat sizi beklediler. Bu Soma AŞ’ye ait Işıklar madenine -ki Soma AŞ’nin
Eynez’deki madeni, bu firmaya ait 4 madenin amiral gemisidir yani en güvenlisi
diye sayılır, diğerleri ise bunun altındadır- gittiniz, ne dediniz Sayın
Yıldız? Ben şuradan hemen okuyayım sizlere: “Yıldız, ocakta yaptığı açıklamada
örnek alınacak niteliklere sahip ocağın işçi güvenliğini ön planda tuttuğunu,
güvenlikle ilgili sistemlere para harcandıkça, işçilerin kaygıları giderildikçe
verimin arttığını gördüklerini ifade ederek madencilikte artık ithal
sistemlerin yanında yerli üretimin de payının arttığını, bunun madenciliğin
diğer alanlarında da yaygınlaşmasını planladıklarını söylemişti. Taner Yıldız,
madencilikte en önemsedikleri konunun işçi sağlığı olduğuna, bir işçinin can
güvenliğinin ülkenin tüm madenlerinden daha önemli olduğuna işaret etmişti.
Ocakta
çalışanlarla birlikte ramazanın ilk günü iftarını açan Taner Yıldız ‘Soma
Holding gibi köklü bir madencilikte uzman yatırımcı şirketlerin yeni
yatırımlarını çok önemsiyoruz. Ülkemize ve Soma halkına hayırlı olsun.’
demişti.” Hayırlı mı oldu? Yani bu kadar methettiğiniz, bu kadar önemsediğinizi
söylediğiniz bu maden 301 kişinin canını aldı.
Değerli
arkadaşlarım, söylenecek söz çok. Uyarılarımızı yaptık, olmadı. Geriye dönerek
yarayı kaşımak da istemiyorum ama ne olursunuz, Recep Tayyip Erdoğan’ın
söylediği bir ayet değildir, Recep Tayyip Erdoğan söyledi diye bu Meclisin
hepsi aynı düşünmek zorunda değildir. Recep Tayyip Erdoğan gibi düşünmeye
kendinizi zorlar iseniz, kendi aklınızı devreye sokmaz iseniz, bu Parlamentoda
ortak çalışmayı, ortak aklı hâkim kılacak duruma gelmez isek Soma ve Soma
benzeri birçok madende veya başka iş kollarında bu acıları yaşamaya devam
edeceğiz. 
Araştırma
komisyonu kuruldu; teşekkür ederim, bütün oy veren siyasi partilere teşekkür
ederim. Dileğimiz ve temennimiz daha önce kurulmasıydı; daha önce kuramadık,
şimdi kurduk, demek ki bedenini teslim eden 301 insana ihtiyaç varmış. Şimdi,
acilen, Soma’da üzeri örtülmek istenen, Soma’da üzerini örtmek isteyen
insanlarla ilgili yapılacak hamleleri boşa çıkarmak… 
Soma Türkiye’ye
örnek olmalıdır. Siyaset bundan sonra sanayiciye tahakküm etmemelidir.
Siyasetin dinamikleri, kendi partisinin kazanma umudunu daha yükseğe çıkarmak
için bu iş adamlarını baskı altına almamalıdır. 
Ben
6 Kasım 2013 tarihinde bu kürsüden konuşma yapmışım, öteye götürmüşüm, diyorum
ki: “İçinizdeki milletvekili arkadaşlara sorun, Recai Berber’e sorun, bakın
bakalım, sizinle ilgili ne söyleyecek, orayla ilgili. Yapmayın, insan hayatıyla
oynamak hiçbir şeye benzemez. O ölen insanların sizin üzerinizde hakları
vardır. O madenden desteğinizi çekin. O madenden desteğinizi çekmediğiniz süre,
içerisinde ölümlü kazalar devam edecektir. Bunun da ahı sizin üzerinizde
kalacaktır.” Ne zaman söylemişim? 6 Kasım 2013’te söylemişim. 
Peki,
tedbirleri alsaydık, gidip orada iş güvenliğiyle ilgili yapılanları görseydik,
bir ihtimal dahi olsa, bir ihtimal dahi olsa önleyemez miydik bunu? Bence bu
ümit bile benim acımı hafifletiyor. Ama sizinkini artıracak çünkü siz de bunu
düşüneceksiniz, siz de diyeceksiniz ki: “Getirdikleri araştırma komisyonu kurma
taleplerine keşke biz de burada oy verseydik de şu vicdan azabımızı çekmeseydik.”
Şimdi o vicdan azabını çekeceksiniz. Ama, birlikte yine önünü açıp Türkiye’de
bundan sonra böyle kazaların olmamasıyla ilgili birlikte çalışma yapmaya devam
edeceğiz. 
(Mikrofon
otomatik cihaz tarafından kapatıldı) 
HASAN
ÖREN (Devamla) – Son sözüm: Siz Soma’daki acıları Türkiye'nin paylaştığını
söylüyorsunuz. Eğer Türkiye Soma’daki acıları paylaşacak ise polis
barikatlarını kaldırın, her Soma’ya gireni -doktorundan psikoloğuna,
avukatından esnafına- potansiyel suçlu olarak görmeyin, kaldırın. Türkiye Soma’nın
acılarını paylaşarak hafifletmesini bilir. Kaldırın ki Türkiye oraya gitsin,
Türkiye oradaki anaların, babaların, çocukların elini tutma fırsatını
yakalasın.
Hepinize
saygılar sunuyorum. (CHP ve MHP sıralarından alkışlar)
BAŞKAN
– Teşekkür ediyorum.
Milliyetçi
Hareket Partisi Grubu adına söz isteyen Erkan Akçay, Manisa Milletvekili.
Buyurun
Sayın Akçay. (MHP sıralarından alkışlar)
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri; 13
Mayısta Soma’da yaşanan maden faciasının araştırılmasına ilişkin araştırma
komisyonu kurulması için Milliyetçi Hareket Partisi Grubu olarak verdiğimiz
önerge üzerine söz aldım. Hepinizi saygıyla selamlıyorum.
Değerli
milletvekilleri, 13 Mayısta Soma’da yaşanan maden faciası tüm Türkiye’de madencilerimizin
ne kadar büyük tehlikelerle, ihmallerle karşı karşıya kaldığını ve büyük
facialar yaşanabildiğini en acı şekilde göstermiştir.
Şimdi,
yasımızı tutacağız, yaralarımızı sarmaya çalışacağız. Ancak, facianın 8’inci
gününe geldiğimiz bugün de artık yaşanan bu facianın, meydana gelen bu kazanın
sebeplerini, perde arkasını araştırmak, sorumluların hesap vermesini hiçbir
şeyi örtbas etmeden sağlama zamanıdır. Milliyetçi Hareket Partisi olarak bu
konuda ve bu konuyla ilgili yapılacak bütün çalışmalarda her türlü olumlu
katkıyı ve çalışmaları bütün yüreğimizle yapacağımızı buradan ifade etmek
istiyorum.
Dün, Enerji
Bakanı Sayın Taner Yıldız “Bu acı, siyasetüstüdür.” dedi. Doğru, yaşadığımız
acılar elbette ki milletimizin, hepimizin ortak acısıdır ve siyasetüstüdür ama
bu yaşanan maden kazası siyasetin tam da göbeğindedir, aynı zamanda tam da
siyasi bir olayla karşı karşıyayız. Madenlerin çalışma düzenini, madenlerin
redevansdı, taşerondu ve başka birtakım sistemlerle çalıştırılmasını sağlayan,
tedbirleri alacak olan, denetleyecek olan siyaset kurumu, Hükûmet ve ona bağlı
kurumlardır. Yani, bu olay hem siyasidir hem de idari bir olayla da karşı
karşıyayız.
Soma maden
faciasında siyasi sorumluluk kesinlikle vardır değerli arkadaşlar. Hükûmet,
siyasi ve hukuki sorumluluktan kaçamaz ve kaçmamalıdır. Sayın Başbakan
“Dicle’nin kenarında kurdun kaptığı koyun benim mesuliyetim altındadır.” diyor.
“Mesuliyet” sorumluluk demektir; peki, bu sorumluluğu nasıl bileceğiz? Görevini
yapmış mı Başbakan, Hükûmet, bakanlar, bürokrasi, kurumlar ve maden şirketi?
Bunların mutlaka sorgulanması gerekiyor.
Artık Sayın Başbakan koyun hesabı
yapmaktan vazgeçmelidir değerli arkadaşlar. Burada asıl sorumlu kurum Türkiye
Kömür İşletmeleridir. Türkiye Kömür İşletmeleri Enerji Bakanlığına bağlıdır.
Süremiz elvermediği için küçük küçük örneklerle temas edeceğim ancak araştırma
komisyonu kurulduğunda, tekrar tekrar, defaatle bu konu gündeme geldiğinde daha
ayrıntılı bilgileri de sizlerle paylaşacağız. Türkiye Kömür İşletmeleri var,
Ege Linyit İşletmeleri var, MİGEM var. Değerli arkadaşlar, sorumlu Hükûmetin, Enerji Bakanının da mutlaka bu
hususlara açıklık getirmesi gerekiyor.
MİGEM’de işler
nasıl yürüyor, bunu sorgulamamız gerekiyor. Nasıl bir yönetim anlayışıyla idare
ediliyor? Kimler yönetici olmuş? Bu kişiler ehil kişiler mi, layık kişiler mi;
kariyeri ve likayati nedir? Tayin ve atamalar, terfiler nasıl yapılmış? Bilgili
ve tecrübeli elemanların atıl ve emekli olduklarını da biliyoruz. 
Şimdi, 26 Şubat
2014’te Enerji ve Tabii Kaynaklar Bakanlığı Maden İşleri Genel Müdürlüğünün bu
maden kazasının yaşandığı Soma’yla ilgili Mahallinde Tetkik ve Değerlendirme
Raporu var değerli arkadaşlar. Asayiş berkemal bu rapora göre, hiçbir kusur
bulamamışlar. Bir tek kusur bulmuşlar, o da nedir biliyor musunuz? Buldukları
kusur, efendim, GSM dediğimiz telefon izni alınmamış; bu kadarcık kusur
bulabilmişler. 
Şimdi, ikinci küçük örnek: 30 Haziran
2010’da Avrupa Birliği fonundan tam 129 bin avro para alınıyor ve Maden İşleri
Genel Müdürlüğü bir proje hazırlıyor. Bu projenin adı şu: “Madencilik
Faaliyetlerini Denetleyen Teknik Elemanların Bilgi Birikimini Artırmak.” Yani,
maden faaliyetlerini denetleyecek teknik elemanların bilgi birikimi
artırılacak, madencilikteki teknolojik gelişmeler öğrenilecek. Bu projeye ortak
kurumlar: TKİ, MTA ve ENERJİ BİR-SEN dediğimiz memur sendikası. Bu fondan bir
sürü insan yurt dışına gidiyor. Kimler gidiyor? Süremiz yetmez hepsinin
isimlerini saymaya ama içlerinde bir AKP milletvekili var, bir AKP il başkanı
var. İlgisiz alakasız ne kadar kişi varsa bunlar yurt dışına gidiyor, geziyor,
tozuyor, yiyor, içiyor; yetiyor mu? Yetmiyor, ayıba bakın değerli arkadaşlar,
üstüne bir de harcırah alıyorlar. Harcırahlarının bordroları da burada. Ayıptır, ayıp!
Buradan nasıl bir maden tetkik, denetim faaliyeti öğrendi elemanlar? Birçoğu
hiç de ehil olmayan kişiler. 
Maden
kazaları bu işin fıtratında varmış(!) E, para hırsının da bir fıtratı var
tabii. Aşırı üretim hırsı var. Kömür içten içe yanıyor, gereği yapılmıyor,
haber de verilmiyor. İhmal var, aldıran yok. Aşırı kazanç hırsı var. Denetimler
göstermelik. Sendika evlere şenlik. 
Artık,
Türk milleti “Suçlu ayağa kalk!” diye feryat ediyor. Bu şirket kesinlikle enine
boyuna sorgulanmak durumundadır. Bu şirketin Adalet ve Kalkınma Partisi ve Hükûmet
erkânıyla ilişkileri sorgulanmak durumundadır. Hangi ihaleleri almış, hangi
sahaları nasıl almış ve bağış yaptığı birtakım dernekler, vakıflar var mıdır
yok mudur; bu iddiaların mutlaka araştırılması gerekiyor. Bu maden sahalarının
pek çoğunun bu şirketlere, patronlara ihalesiz verildiğini de biliyoruz değerli
arkadaşlar. 
Kömürün
ton maliyetini 134 dolardan 24 dolara indirmekle övünüyor maden şirketi ve
patronu. Bu kadar tasarruf nereden sağlanıyor? Elbette, işçinin ücretinden,
işçinin can güvenliğinden, işçinin sağlığından ve iş ortamının güvenliğinden. 
Taşeron
sistemi kurulmuş, “ekipbaşı” demişler, “dayıbaşı” demişler; tam bir köle
düzeni, aşırı derecede bir köle düzeni. Aslında, Sayın Başbakanın kazanın
olduğunun ertesi günü İngiltere’de 1800’lerdeki, 1850’lerdeki maden kazalarını
referans olarak göstermesinin bir anlamda tersi olarak doğru olduğunu da
görüyoruz. Yani, buralarda, 1800’lü yılların İngilteresi’nin maden
işletmelerindeki köle düzeni kurulmuştur diye aslında bir itiraftır da bu.
2023’leri hedef aldığını iddia eden bir Hükûmete hiç yakışıyor mu 1850’lerden
referans göstermek, örnek göstermek?
Maden ocaklarını
denetleyen bir müfettişle konuştum değerli arkadaşlar, konunun da uzmanı,
söyledikleri aynen şu: “Maden kazaları geliyorum demez. Maden kazaları davul
zurna çala çala gelir. Soma’daki maden kazası da davul zurna çala çala
gelmiştir. Kömür birden alev almaz. Burada yaklaşık on beş gündür küçük çapta
kömür kızışması olduğu biliniyor.” Ve benim de, bizlerin de Milliyetçi Hareket
Partisi olarak yaptığımız araştırmalarda bu bilgiler teyit edildi değerli
arkadaşlar çok sayıda maden işçisi, ustabaşı, başçavuş, mühendis, yönetici,
emekli, çalışan ve o kaza anında madende olan arkadaşlarımızca. Şimdi “Yangın
olacağı biliniyor.” diyor. Hükûmet bunu açıklığa kavuşturmak durumunda. Bu
şartlar altında bu maden işçilerini kim madene soktu, kim çalıştırdı; bunun
cevabı bulunmalı. 
Davul zurnayı
sadece teknik elemanlar çalmadı değerli arkadaşlar, 2010 yılında Türkiye Büyük
Millet Meclisinin madenlerle ilgili Meclis araştırma raporu var, davul zurna
orada da kısmen çalınmış. Devlet Denetleme Kurulunun 2011 raporu var, orada da
davul zurnayla haber veriliyor. Mimar mühendis odalarının raporları var,
insanların feryatları var ve Türkiye Büyük Millet Meclisinde biz
milletvekillerinin de âdeta davul zurna çalarcasına uyarılarımız var,
konuşmalarımız var, önergelerimiz var ve defaatle defaatle, ısrarla bunları
dile getirmemiz var. Yani, birinin kafasına atsak kafası yarılır. Bu, sadece
bir kısmı. 
Şimdi, yine bir
maden mühendisi arkadaşımız maden şirketini -aslında bilinen bir şey de-
denetleyecek müfettişleri, kimin gideceğini İzmir’deki bir zatımuhterem
belirliyor. Çalışma Bakanlığı da belirlenen bu isimleri olduğu gibi onaylıyor.
Daha sonra, İzmir’deki bu zatımuhterem maden şirketlerini arayarak gelecek
mühendisin ismini ve geliş tarihini bildirmektedir. Bu nedenle, teftiş
döneminde maden ocaklarına işçi sağlığı, iş güvenliği açısından peşin peşin
geçer not veriliyor ve denetimden sonra da yine eski hâline dönülüyor. On beş
gün, bir ay evvelden makine, teçhizatlar konulduğunu da yıllardır biliyoruz.
Yine, kazanın
meydana geldiği maden ocağıyla ilgili, bazı ihmallerle ilgili, biliyorsunuz,
kamuoyuna da yansıyan bazı ön raporlar var. Kazadan iki gün önce gaz sensörlerinin
uyarı vermesine rağmen önlem alınmadığı, bu iki uyarıda da karbonmonoksit
seviyesinin yüzde 50’nin üzerine çıktığı tespit edilmiş. 26 Şubattaki Enerji
Bakanlığı raporunda da bu çalışan sensörlerin, alet edevatın, makine,
teçhizatın çalıştığı ifade ediliyor. Bu, yangının küçük çapta da olsa
başladığını ya da başlamasına uygun bir ortamın oluştuğunu göstermektedir. Bu
uyarılara rağmen, hiçbir önlem alınmadan madende çalışma sürdürülüyor.
Karbonmonoksit miktarı deftere işlenmemiş ve işletme müdürü tarafından da
imzalanmamış. 
“Ekipbaşı” adı
verilen taşeronlar, kişi başı kilogram ve adına da “ilerleme” veya “çekme” diye
kendi jargonlarıyla ifade ettikleri çalışma düzeniyle bir prim alıyorlar. Daha
çok üretim, daha çok çalışma -işte, biraz evvel, köle düzeni dediğim- ve
öncelik üretime veriliyor, iş ve işçi sağlığı hiç dikkate alınmıyor. 
Hatalı
havalandırma sistemi, ferdî kurtarmalardaki yetersizlikler, maskelerle ilgili…
Yangın başlangıç noktası geç fark ediliyor, bu nedenle müdahalede geç
kalınmıştır. Kurtarma planı uygulanmamıştır. Müdahale eksikliği vardır. Riskli
bölge önceden izole edilmemiştir. Maden ocağının eylem planı yoktur. Var mı,
yok mu? Eylem planı varsa neden uygulanmadı? Uygun olmayan malzeme
kullanılıyor. Gerek bantların gerek havalandırma borularının plastik olduğu
biliniyor. Telefon kabloları yanmış, haberleşme zaten olay anında bitiyor.
Kurtarma, kaçış odaları yok. 
Yine, tekraren,
on beş gün önceden bu yoğun gaz çıkışlarının emniyet mühendisi tarafından
belirlendiği ve çok dar alanda çalışıldığı hususları bütün işçilerin ortak
şikâyeti. Yer altına inen elektrik kabloları plastik olduğu için yangını daha
da tetikliyor. Bant boyundaki kameralarda üretim hacmi izlenirken işçilerin
çalıştığı alanlarda kamera sistemi yok. Yani, ne kadar üretim yapılmış; üretim
hacmini işletme yönetimi ve patronlar izliyor da işçiler ne âlemde, ne hâlde,
izlenmiyor. Madenlerde tatbikat yok, eğitim Hak rast getire. Bütün bu
noksanlıklar artık hepimizin bildiği hususlar. Gaz sensörleri yeterli
aralıklarla döşenmemiş. Ayrıca, üretimi yavaşlattığı gerekçesiyle gaz
sensörlerinin kapatıldığı iddiası var. Bunlar vahim tespit ve iddialardır
değerli arkadaşlar. 
Yine, bu maden
konusunda uzman ve kaza anında da madende yer alan, madende bulunan
arkadaşlarımızın çok önemli soruları var. Meclis araştırma komisyonu
kurulduğunda bunları mutlaka tespit edip ortaya çıkarmamız gerekiyor. Ayrıca,
soruşturmayı yürüten savcıların da bu soruları teknik olarak cevaplandırması
gerekiyor. 
Ben tutanaklara
girmesi bakımından da buradan paylaşmak istiyorum. 
Biliyorsunuz,
kömür kızışmasından olduğu ifade edildi. Önce trafoydu, sonra bu kömür
kızışması oldu ve bu kömür kızışması olduğu hususu madende çalışanların önemli
bir kısmı tarafından da ifade ediliyor. 
Yalnız, soru 1)
4’üncü bant boyundaki kızışma neden kaynaklanmıştır? Bu kızışma neden oluyor?
Yangın neden çıkıyor? Biraz evvelki o dayıbaşı sistemi, aşırı üretim çünkü
“ilerleme” dedikleri metre ölçüsünü fazla göstermek için -ve aslında bu
taşeron, dayıbaşı, işletmeci, patron birbirlerine devirtmekle de meşgul- fazla
gösterme gayretiyle bir kısım madenlerde kömürler kalıyor ve bunlar daha sonra
alınmadığı için de kızışma yapıyor, kızışma bundan ve bu da ortak bir görüş.
Peki, bu kızışma bundan meydana gelmiş. 
2) 4’üncü bantta
yangın çıktığına göre, 4’üncü bandın 3’üncü banda döküş kısmı ani bir
müdahaleyle kapatılamaz mıydı? Bütün işçilerin söylediği bunun kapatılabileceği
şeklinde. 
Ve 3’üncü olarak
“Hiç olmazsa 3’üncü bandın kuyruğu perdeyle kapatılamaz mıydı? Basınçlı hava
boruları neden metal değildi?” soruları cevabını bekleyen ve sorumlularını
bekleyen sorulardır değerli arkadaşlar. 
Bir diğer husus
da kazanın yaşandığı Soma Kömür İşletmeleri ile Adalet Kalkınma Partisi ve
Hükûmet ilişkileri mutlaka araştırılıp, sorgulanıp ortaya konulması gereken
hususlardır. 
Daha evvelki
konuşmacı arkadaşlarımız da ifade etti, bizler de defaatle dile getirdik. Bu
Soma Kömür İşletmelerinin işçileri, Manisa’daki AKP mitinglerine zorla
götürülmüştür, yıllardır olan budur ve zorla götürülmüştür, yevmiyeleri
verilmiştir, ellerine kumanyaları verilmiştir. Hatta maden ocaklarına dahi
parti afişleri asıldığını biliyoruz. Şirket yetkilileri çalışanlarına AKP’ye oy
vermeleri konusunda telkinde bulunmuştur, bulunmaktadırlar. “Eğer vermezseniz,
eğer AKP seçimde kazanmazsa biz bu maden yerlerini alamayız, siz de işsiz
kalırsınız.” tehdit ve şantajına maruz kalmışlardır. Ve bu Soma Kömür
İşletmeleri, Soma’da dokunulmaz bir konuma gelmiştir, âdeta dokunulmaz bir
şirkettir ve sanki AKP’nin yerel yöneticilerinin şirketle ilişkileri âdeta
hiyerarşik bir ilişkiye dönüşmüştür.
Yine tekraren,
önemli gördüğüm için ifade ediyorum: Şirketin genel müdürünün eşinin Soma
Belediyesinde AKP’den 1’inci sıradan meclis üyesi olması tesadüfle izah
edilemez.
Soma
Belediyespor bu şirkete emanet edilmiştir.
Savcılara hesap
vermesi gereken patron, Başbakanı karşılama protokolünde yer alıyor, bakan
yardımcıları, bakan –fotoğraftan görebildiğim kadarıyla- ve milletvekilleri ile
birlikte karşılama yapıyor.
(Mikrofon
otomatik cihaz tarafından kapatıldı) 
ERKAN AKÇAY
(Devamla) - Bu konuda tabii, söylenecek çok sözler de var. Bundan sonraki
konuşmalarımızda diğer hususları dile getirmek üzere, maden faciasında hayatını
kaybeden işçilerimize tekrar Allah’tan rahmet, ailelerine başsağlığı diliyorum
ve acil şifalar diliyorum işçilerimize.
Hepinize
saygılar sunuyorum. (MHP ve CHP sıralarından alkışlar)
BAŞKAN –
Teşekkür ediyorum.
Halkların
Demokratik Partisi Grubu adına söz isteyen Abdullah Levent Tüzel, İstanbul
Milletvekili.
Buyurun Sayın Tüzel.
(HDP sıralarından alkışlar)
HDP GRUBU ADINA
ABDULLAH LEVENT TÜZEL (İstanbul) – Sayın Başkan, değerli milletvekilleri;
hepinizi saygıyla selamlıyorum. Soma maden faciası üzerine bir Meclis
araştırması açılması konusunda Halkların Demokratik Partisi olarak grup
önerimiz üzerine söz aldım.
Öncelikle, 301
maden emekçisinin, onların kederli, yaralı ailelerinin, Soma halkının, Türkiye
halklarının, işçi sınıfımızın bir kez daha başı sağ olsun. Acılıyız, yüreğimiz
yanıyor, öfkeliyiz ve bu öfkede de son derece haklıyız çünkü biliyoruz ki eğer
böyle giderse, bu kara düzen böyle giderse Soma maden faciası, bu işçi katliamı
son olmayacak, ilk olmadığı gibi son da olmayacak. O nedenle, aslında, burada,
büyük bir ciddiyetle bu konunun üzerine gidilmesi gerekir ama dün ve bugün
yaşadığımız manzara Meclisin bu ciddiyeti gösterip göstermeyeceği konusunda
hayli soru doğurmaktadır.
Dün Enerji
Bakanını, bugün de Çalışma Bakanını dinledik. Dün ve bugün Soma maden işçileri
kaymakamlık önünde oturuyorlar, bir yetkili istiyorlar, “Çalışma Bakanı buraya
gelmeli, bizi dinlemeli.” diyorlar. Bir hafta geçti, madenlerde çalışma yeniden
başladı. O Soma’daki maden sahalarına işçilerin yeniden sokulmasını istemek,
çalışmasını istemek, çok açık, işçilerin acısına saygısızlıktır ve yeni ölümlere
davetiye çıkarmaktır.
13 Mayıstan
bugüne Türkiye ayakta Edirne’den Hakkâri’ye, başta Soma olmak üzere bugüne
kadar yaşanmış bütün iş cinayetleri tekrar tekrar hatırlanıyor. Soma’yı
konuşurken daha dün Diyarbakır’da ve Erzurum’da emekçiler can verdi.
Diyarbakır’da bir inşaat işçisi 9’uncu kattan düştü, Erzurum’da bir sağlık
emekçisi Kırım-Kongo kanamalı ateşi hastalığından can verdi. Buraya her
çıktığımız konuşmada iş cinayetlerine değinmek zorunda kaldık. Her gün 3-5
Türkiye işçisi, emekçisi bu cinayete kurban veriliyor. Boşuna söylenmiyor, on
iki yılda 14 bin işçi ölümü. 301 madencinin ölümünden söz ediyoruz. Türkiye
tablosuna bakıldığında her ay bu kadar işçi, emekçi hayatını kaybediyor.
Türkiye maden tarihinde bugüne kadar 3 bini aşan işçi ölümü var ve Soma’da,
orada 13 bin işçi hâlen çalışmakta, her biri aynı tehlikeyle, tehditle karşı
karşıya. Bunu Enerji Bakanı bilmez değil, bunu Çalışma Bakanı bilmez değil,
onlar da zaten burada söylüyorlar. 
Değerli
milletvekilleri, Türkiye’de bir işçi sınıfı var, milyonlarcası tersanelerde,
maden ocaklarında, inşaatlarda, tekstil atölyelerinde, metal sektöründe,
değişik iş kollarında aynı acımasız koşullar altında çalışıyor. Bu katliam
nedeniyle, bu facia nedeniyle bir kez daha hatırlandı. Ama şunu da görmek gerekiyor
ki iki sınıfın olduğunu, bir tarafta işçi, emekçiler, öbür tarafta sömüren
kapitalistler, burjuvazi, sömürgenler sınıfı olduğunu bir kez daha gördük. İşçi
sınıfının nasıl cenazelerini sahiplendiğini, nasıl sınıf kardeşini kurtarmak
için canhıraş bir şekilde çalıştığını, nasıl bir dayanışma içerisinde olduğunu,
nasıl gerisinden gelenlerin hakkını hukukunu gözettiğini, böyle bir paylaşım
içerisinde olduğunu gördük ama onun karşısında, bu ölümlere neden olan,
acımasızca bu ortamı hazırlayanların da nasıl sahtekârlık içerisinde,
ikiyüzlüce bu cinayetleri örtbas etmek için yalan konuştuğunu, bu gerçekleri
gizlemek için çabaladığını, bunları bir istismar aracına dönüştürmek istediğini
bir kez daha gördük. 
Şimdi 8 tane
tutuklu var. Yeter mi? Bu 8 kişi midir bu 301 maden işçisinin, emekçisinin
ölümüne neden olan? Elbette değil. Biliyoruz, zincirleme bir sorumluluk var,
kolektif bir sorumluluk var. Listenin ilk sırasında elbette bu madeni, bu
ilkel, acımasız sömürü koşullarında o vahşi kapitalizmin bütün uygulamalarını
yürüten, özel sektöre has çalışma metotlarıyla günde 10 bin ton kömür üretimini
zorlayan ve bedelini bu şekilde karşımıza çıkartan Soma Holding patronu, Soma
Kömür İşletmeleri, onun sahipleri, onun oradaki yöneticileri, sorumluları,
genel müdürü, işletme müdürü, denetçileri, elbette ilk sırada onlar var ama en
az onlar kadar bu sorumluluğu taşıyan siyasi, Hükûmetin yetkilileri var.
Özelleştirme politikalarıyla, “Artık devlet küçülmeli, ekonomiden elini
çekmeli.” diyerek maden sahalarını, TKİ’ye bağlı işletmeleri, redevans sistemi,
kiralama sistemi, hizmet alımıyla bunlara bir yağlı pasta içerisinde sunan
siyasi idare, siyasi iktidar AKP Hükûmeti var, bunu da görmezden gelemeyiz.
Ardından gelen, tabii ki orada örgütlediği işçinin hakkını, hukukunu,
kazancını, emeğini gözetmesi gereken, insanca çalışma düzenini savunması
gereken bir sendika var ki o sendikanın hâli de ortada. Örgütlü sendika, TÜRK-İŞ’e
bağlı MADEN-İŞ sendikası Genel Başkanı, maden patronunun sahibini “Burada her
şeyi yapıyor, burada her şey iyiydi.” diye onu savunma derdine düşen bir
sendikacı düşünün. İhanet içerisinde, uzlaşma ve iş birliği içerisinde “işçi
sınıfı” diye bir derdi çoktan terk etmiş bir sendikacı. Onların da bu 301
maden emekçisinin ölümünde payları vardır, sorumlulukları vardır, kusurları
vardır. 
Değerli
milletvekilleri, sevgili işçiler, bizi izleyen halkımız, madenciler; canımız
yanıyor elbette. Trafoydu, elektrikti, şuydu buydu, bugün, çok daha iyi bir
şekilde, geriye dönülüp bakıldığında ortaya çıkıyor. Orada çalışan işçilerin
ifadeleri, emekli işçilerin ifadeleri, aileleri, hepsi olanı biteni biliyor
ve her zaman olduğu gibi, bütün iş cinayetlerinde olduğu gibi ölüm
“Geliyorum.” diyordu. Daha önce açılan bir ocak ama gerektiği gibi
kapatılmamış, denetlenmeyen, ölçümleri yapılmayan, içten içe kızışan kömür, gün
geldi, 13 Mayıs günü tutuştu ve saldığı karbonmonoksit işçileri zehirledi,
işçileri toprak altına gömdü. Bu, bilinmez bir şey değildi. Ağır ve tehlikeli
iş kolu, yer altında çalışma, hangi önlemlerin, tedbirlerin alınması gerektiği
açık, ortada. 
Şimdi, Sayın Enerji Bakanı dün burada
krizi doğru yönettiklerini söylüyor. Yani, “kriz yönetmek” demek oradaki işçi
cenazelerinin, cesetlerinin peyderpey çıkarılması demek değil. Kurtarma
çalışmalarının nasıl bir hengâme içerisinde yürütüldüğünü orada gördük. Biz de
kazanın olduğu gece oradaydık, Şırnak Milletvekili Selma Irmak’la birlikte bir
HDP heyeti olarak oraya gittik işçilerin yanında olmak için, kurtarma
çalışmalarına nezaret etmek için, varsa elimizden bir şey geldiğinde onu yapmak
için. Kriz masasının başındaydı, evet, Sayın Bakan bizle de gözlemlerini
paylaştı. Ama, şu değil: “Yani, biz ucuz kömür almasını da bilirdik, ithalat
yapmasını da bilirdik, istihdam olsun. diye işçilerimize bu alanları açtık.”
Açtık ama ne oldu? Devlet, kamu bu alandan elini çekti, her şeyiyle para, kâr,
büyüme, gökdelenler dikmek, haksız servet edinmek isteyen bu sözde iş
adamlarına, bu sermaye yağmacılarına, rantçılara buralar peşkeş çekildi. Niye
hizmet alımı, niye redevans? Bu mudur işçi sınıfını gözetmek? Bu mudur
emeğe saygı? Bu mudur hakkı hukuku gözetmek? Dolayısıyla, bu işte sorumlu
olanların gerçekten yatacak yerleri yok. Ama, burada muhalefetin, burada
bizlerin derdi Hükûmeti sıygaya çekmek, Hükûmeti sıkıştırmak falan değil, neyse
sorumlulukları ahlaki, vicdani, siyasi, idari, adli, bunun hesabının halka,
millete ve bu Meclise verilmesidir, gerçeklerin ortaya çıkmasıdır. 
Bakın, 2010 Mayısında yine
Zonguldak’taki maden kazasından sonra bir komisyon oluşturulmuş, incelemeler
yapılmış, böyle kütük gibi raporlar ortaya çıkmış ama uyulmuş mu, hangi biri
yerine getirilmiş? Yani burada bugün dinlediğimiz Sayın Çalışma Bakanı söylüyor
ama hepsi yalan olmuş. 
İş Sağlığı ve Güvenliği Yasası çıkmış.
Adı bile “işçi sağlığı, iş güvenliği” değil. Bakın, işçiyi unutturmak için iş
sağlığı güvenliği. İşin sağlığı mı olurmuş? Neymiş? Uluslararası sözleşmelere
uygunmuş. Neymiş? Risk varsa faaliyette bulunamazsınız. Hangi iş denetçisi,
hangi iş müfettişi, orada patronun maaşını verdiği denetçi “Şurada risk var,
şalteri indirin.” diyor? Yasaya yazmak mümkün mü? Onun maaşını o patron verdiği
sürece hangi oradaki denetçi, emniyet vardiya amiri “Durun bakalım.” diyecek,
hangi biri cesaret edebilecek buna? Edemezler, edilmemiştir de. İşverenin takip
denetimi, acil durum tatbikatı, hepsi hikâyedir, hepsi yalan olmuştur.
Yasalarda, kitaplarda yazmak, bunları konuşmak, o değil, karşımızda 301 tane
işçinin, emekçinin ölümü var, göz göre göre gelen ölüm var, bundan ötesi
hikâyedir, yalandır ve şimdi, Hükûmet, siyasi ağırlığını koyup Çalışma Bakanı,
Enerji Bakanı… Hâlâ o madenlerde çalışma sürüyor. Zonguldak’ta, Bursa’da,
Kütahya’da, Balıkesir’de, Soma’da, hepsinde aynı tehlikeli koşullar vardır,
hepsi yeni bir faciaya gebedir. Derhâl buralarda üretim durdurulmalıdır.
Önlemler alınmadığı sürece, tedbirler alınmadığı sürece… Ortada hafif bir kusur
yoktur, ortada ağır bir ihmal vardır, tedbirsizlik vardır ve
geçiştirilmemelidir. Ama ne yazık ki Türkiye’nin tarihinde bu türden iş
cinayetleri, siyasi cinayetler, katliamlar, 77 milyonu üzüntüye boğan, belki
birkaç tane eksiktir o üzüntüye boğulmayan ama bütün bunları yeniden yaşamamak
için hiçbir neden yoktur. Hiçbiri de aydınlanmamıştır aslında gerçekte, tarihin
derinliklerinde kalmıştır.
Burada ulusal
yas ilan edildi, Meclis çalışmasına ara verdi. Ne oldu? Bugün işte burada,
hâliniz ortada. Ne kadar ciddiyetle üzerine gidileceğini önümüzdeki günlerde de
göreceğiz ama sayın bakanların dedikleri ortada, Başbakanın dedikleri ortada,
dediği, demediği, oraya gittiğinde estirilen hava, terör ortada. Bakın, bugün
Soma Kaymakamı, hâlâ, buraya dışarıdan gelenler tehlikelidir demeye getiriyor.
Bütün Türkiye’nin gözü üzerinde, elbette oraya gideceğiz, elbette Soma halkıyla
dayanışma içinde olacağız, elbette adalet arayışı içerisinde olacağız, gözümüz
orada olacak. Avukatıyla, meslek odalarıyla, inanç gruplarıyla, demokratik
örgütleriyle, siyasi yapılarıyla orada olacağız, takipçisi olacağız. Hep
birlikte ses çıkartırsak o zaman gerçekleri aydınlatır ve ortaya çıkartırız.
Öyle, yapacağız, edeceğiz demeye güveneceğimiz hiçbir şey yok. Yani, evet,
üzüntü duyulmuş olunabilir, üzülmemek başkaca bir, insanlık dışı bir şeydir ama
ortada insanlık adına da gerçekten hiçbir şey kalmamıştır, bunu da görmek
zorundayız. 
Değerli milletvekilleri,
bakın, orada derinlikli bir araştırmaya ihtiyaç var ama bugün bunu yapacak
olanların hâlâ bir istismar üzerinden bu meseleyi ele aldığını görüyoruz.
Şimdi, haklı olarak yani “Başbakan nasıl bir genci tekmeler, tokatlar; nasıl
orada insanların üzerine yürür? Bu hâle mi geldi bu ülke?” bütün bunları
hepimiz düşünüyoruz, hepimiz sorguluyoruz. Ama nedir bizi bu noktaya getiren?
Düne kadar bu ülkede yolsuzlukları konuşuyorduk, 17 Aralık diye bir gündemimiz
vardı. Kamunun adının geçtiği, devlet ihalelerinin adının geçtiği,
özelleştirmenin, taşeron sisteminin adının geçtiği her yerde bir yolsuzluk
olgusu da karşımıza çıkıyor. 
Haklı olarak
muhalefet milletvekilleri soruyor, bakanlar var, Enerji Bakanı var, başkaca
ilgili bakanlar var: Bu maden arama ruhsatları niye doğrudan Başbakanlığa
bağlanıyor? Niye bu izin doğrudan buraya bağlanıyor? Halkın, ülkenin,
vatandaşın güvenliği için mi, selameti için mi? 
Değerli
milletvekilleri, bakın, oradaki madenciler, ölümleri yaklaştığını
hissettiklerinde, o çamurlu topraktan abdest alıp, şehadet getirip, çocuklarına
pusula yazıp, arkadaşlarıyla, kardeşleriyle vedalaşıp elleri dua eder biçimde
bu hayattan göçüp gittiler. Onlar sonuna kadar imanlarına, inançlarına,
dinlerine bağlı olarak bu ülkenin büyük bir çoğunluğunda olduğu gibi bu güzel
duygularla göçüp gittiler. Hükûmet ne yaptı? Hükûmet oraya yine “Bu işin
fıtratında vardır, kaderdir, takdiriilahidir.” duygularını geliştirmek üzere
Diyanetin görevlilerini gönderdi. Bu, bir psikolojik destek olarak, onların maneviyatını
güçlendirmek olarak açıklanacak bir şey değil. Ne yazık ki bir kez daha güce
biat edilmesi, bir kez daha kaderlerine boyun eğilmesi, bir kez daha onların bu
yolda devam edip gitmelerini sağlamaya dönük bir anlayışın ürünü olarak, bir
hizmet olarak oraya gitti. Artık din istismarına, artık halkımızın inançları
üzerinde tepinmeye bir son verilmesi gerekir. Bu Hükûmet de, bu iktidar da… 
Şimdi, bakın
kampanyalar açılıyor: Yoksullara, şehitlere yardım. Sayın Bakan diyor ki:”
Sivil şehit sayılmaları için gereken hazırlıklar yapılıyor.” Şimdi, kapitalist
iktidarlar yıllardır zaten bunu yaptılar. Yıllardır bu yoksulluğu sürdürdüler,
kendilerine görev olarak bu yoksullara, bu ölen ailelerin, emekçi ailelerin
yetim kalmışlarına, dullarına yardım etmek üzere varlıklarını ifade ettiler.
Biz de halkın politikacıları, halkın vekilleri, muhalefet güçleri olarak
diyoruz ki: Biz bu yetimliğe, biz bu dullara, artık işçi ölümlerine,
yoksulluğa, işsizliğe, garip gurebaya son vermek üzere, bu kapitalist sisteme
son vermek üzere yapmamız gerekenleri yapalım diyoruz. Yapılması gerekenler
ortada, bir tanesini söyledim, derhâl bu işletmenin ruhsatı iptal edilmeli,
benzer işletmelerde üretim durdurulmalı ve ILO Sözleşmesi… Çekinceler
kaldırılmalı.
Sayın Bakan
“Emek sömürüsü, taşeron sistemi, adı belli." dedi ama işte, bıraksak yarın
öbür gün sözde taşeronu iyileştirecek yasa düzenlemeleri getirilecek. Bu
basiretsizlikten derhâl vazgeçilmelidir, adalet orada tecelli etmelidir. Baskı,
sopa, devlet şiddeti Soma’dan ve Türkiye'nin her yerinden derhâl
kaldırılmalıdır. İş Sağlığı ve Güvenliği Yasası, İş Yasası içerisinde yeniden
tanımlanmalıdır. Yasayı uygulayacak olan, cinayetleri önleyecek olan işçinin
kendisidir. Ve gördük… Bu soruşturmalar yapılmalı, bu komisyonlar oluşturulmalı,
bu denetimler yapılmalı ama bütün bu işin merkezinde işçi sınıfı olmalı, onun
gerçek temsilcileri olmalı, böyle satılık sendikacılar, ihanet ve uzlaşma
içerisindeki sendikacılar olmamalı. Türkiye işçi sınıfı bu kapitalist sistemi
yıkmadığı…
(Mikrofon otomatik
cihaz tarafından kapatıldı) 
ABDULLAH LEVENT
TÜZEL (Devamla) – …sürece, kendi hakkını hukukunu yok sayan bu yasaları
buruşturup atmadığı sürece bu iş cinayetleri ve katliamları önlenmeyecektir.
Bunun için birleşelim, bunun için örgütlenelim ve mücadele edelim diyorum.
Hepinize
saygılar sunuyorum. (HDP ve CHP sıralarından alkışlar) 
BAŞKAN –
Teşekkür ediyorum.
Sayın
milletvekilleri, birleşime beş dakika ara veriyorum.
Kapanma Saati: 16.22

İKİNCİ OTURUM
Açılma Saati: 16.29
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT (İstanbul), Muharrem IŞIK (Erzincan)

----- 0 -----
BAŞKAN – Sayın
milletvekilleri, Türkiye Büyük Millet Meclisinin 91’inci Birleşiminin İkinci
Oturumunu açıyorum. 
Manisa Soma’da
meydana gelen elim kazanın araştırılması amacıyla bir Meclis araştırması
açılmasına ilişkin önergelerin birlikte yapılan görüşmelerine devam edeceğiz. 
Hükûmet yerinde.

Şimdi, söz
sırası, AK PARTİ Grubu adına Recai Berber, Manisa Milletvekili. 
Buyurun Sayın
Berber. (AK PARTİ sıralarından alkışlar) 
AK PARTİ GRUBU
ADINA RECAİ BERBER (Manisa) - Sayın Başkan, değerli milletvekilleri; Soma’da
geçen hafta salı günü meydana gelen ve milletimizin yüreğini yakan maden
kazasıyla ilgili vermiş olduğumuz araştırma önergesiyle ilgili konuşmama
başlamadan önce, kazada hayatını kaybeden tüm kardeşlerimize Allah’tan rahmet,
geride bıraktıkları yakınlarına ve aziz milletimize başsağlığı ve sabırlar
diliyorum. 
Bu olay ülkemizi
büyük bir acı içinde bıraktı. Acımız gerçekten çok büyük. Hayatını kaybeden
kardeşlerimizin acılarına ortak olabilmek için kaza anından itibaren elimizden
geleni yaptık. Bundan sonra amacımız, bir daha böyle acı olayların yaşanmaması
adına alınması gereken bütün tedbirleri almak olacaktır. 
Aynı zamanda,
Soma’da bu acıyı yaşarken Cumhuriyet Halk Partisi İstanbul Milletvekili, Plan
ve Bütçe Komisyonumuzun değerli üyesi Ferit Mevlüt Aslanoğlu arkadaşımızın
vefatını öğrenmiş oldum ve acılarıma bir acı daha eklenmiş oldu. Gerçekten,
Ferit Mevlüt Aslanoğlu neşeli yanıyla, arkadaşlığıyla, sevecenliğiyle,
uzlaşmacı kişiliğiyle benim ve bütün milletvekili arkadaşlarımızın çok sevdiği,
takdir ettiği bir arkadaşımızdı. Ferit Mevlüt Aslanoğlu kardeşimize de
Allah’tan rahmet ve yakınlarına, Meclisimize başsağlığı diliyorum. 
Değerli
arkadaşlar, öncelikli olarak Soma’da meydana gelen kazanın araştırılması ve
ülkemizde bu sektörde sorunların araştırılarak muhtemel maden kazalarının
önlenmesine yönelik tedbirlerin alınması amacıyla Anayasa’nın 98’inci, Türkiye
Büyük Millet Meclisi İçtüzüğü’nün 104 ve 105’inci maddeleri gereğince bir
Meclis araştırması açılması başvurusunda bulunduk. Araştırma komisyonu
kurulmasıyla ilgili grubumuz adına söz aldım. Bu vesileyle tekrar hepinizi
saygıyla selamlıyorum. 
Ben ve milletvekili arkadaşlarım kazayı
öğrenir öğrenmez Sayın Enerji Bakanımız Taner Yıldız, Sağlık Bakan Yardımcımız,
Çalışma ve Sosyal Güvenlik Bakan Yardımcımız ve diğer görevli ekiple birlikte
olay mahalline hareket ettik ve saat 22.00 civarında Soma’ya ulaştık. Buradaki
çalışmalara bölge milletvekili olarak aralıksız nezaret etmeye ve katılmaya
özellikle gayret ettik, çalıştık. Ancak, buradaki facianın boyutlarını
kelimelerle anlatmak mümkün değil değerli arkadaşlar. Çünkü, ben Kırkağaçlıyım
ve bizzat kendi köyümden, ilçemden ve çevre il ve ilçelerden pek çok yakınımız,
dost ve tanıdığımız kardeşlerimizi kaybettik ve bir hemşehrileri olarak ateş
bizim yüreğimize düştü. Bugün Soma’da kaybettiğimiz madenci kardeşlerimiz
sadece Manisa, İzmir ve Balıkesirli değil, yurdumuzun dört bir yanından buraya
ekmek parası için, iş için gelmiş kardeşlerimiz. Şehit olan madencilerimizin
defnedildikleri il sayısı 15, ilçe sayısı 25’tir; yani Türkiye’nin her
yöresinden insanımızı maalesef burada kaybettik. Tabii, şehitlerimizin büyük
çoğunluğu Manisa’nın Soma ve Kırkağaç ilçeleri; İzmir’in Kınık, Bergama
ilçeleri; Balıkesir’in Savaştepe, Dursunbey ve İvrindi ilçeleri; Kütahya,
Zonguldak gibi madenciliğin yoğun olduğu ve buraların köylerinden
hemşehrilerimiz, kardeşlerimiz. 
Beni seçerek
yüce Meclise temsilci olarak gönderen hemşehrilerime karşı insani ve vicdani
olarak sorumluluğumun bilincindeyim pek çok milletvekilimiz, diğer
milletvekillerimiz gibi. Böyle büyük bir faciayı önleyememenin üzüntüsü ve
ızdırabını da içimizde, yüreğimizde yaşıyorum. Değerli hemşehrilerimden ve
vatandaşlarımızdan da şahsım adına özür diliyorum. 
Soma Kömür
İşletmeleri Şirketi’nce işletilen ve özel sektör tarafından işletilen bir
sahada bu kaza meydana geldi ve bu facia maalesef Türkiye’nin belki yaşadığı en
büyük maden kazası olarak tarihe geçiyor. Meclisimizdeki bütün siyasi
partilerin ortak önergeleriyle kurulacak olan araştırma komisyonu öyle bir
çalışma yapmalıdır ki, hem bu elim facianın teknik, iş güvenliği, iş sağlığı
açısından hem de Türkiye’de özellikle tehlikeli bir iş kolu olan yer altı kömür
işletmelerinin gelişmiş ülke standartlarına çıkarılmasını sağlamak üzere
yapılması gerekenleri ortaya koymalıdır. Aynı zamanda olayın ekonomik, sosyal
boyutlarını da içerecek kapsamlı bir çalışma yapılması gerektiğine inanıyorum. 
Tüm dünyada
olduğu gibi madencilik sektörü, ülkemizde de en önemli sektörlerden biri.
Enerji sektörümüz başta olmak üzere ekonomimize büyük oranda katma değer
sağlaması ve yüksek oranda istihdam sağlayan özelliği nedeniyle daha da
vazgeçilmez sektörlerden biri. Ancak madencilik ve özellikle de yer altı kömür
madenciliği kendine has üretim tekniği ve iş güvenliği açısından birçok sektöre
göre farklılıklar gösteriyor. Yer altı madenciliği gerek teknoloji gerekse iş
güvenliği açısından son yıllarda büyük gelişmeler göstermiş bir sektör. 
Değerli
arkadaşlar, Türkiye Büyük Millet Meclisi 23’üncü Dönemde Bursa Milletvekili
Altan Karapaşaoğlu Başkanlığında madencilik sektörünün sorunlarını araştırmak
üzere bir komisyon çalışması yaptı ve bu komisyonun –tabii sektörün bütün
sorunlarıyla ilgili- raporunu ben de inceledim. Hakikaten Soma’ya da
ziyaretleri var ama Soma’daki bu işletmeyle ilgili sadece üç paragraflık bir
yer edinebilmiş780 sayfalık raporda. O nedenle ancak bu çalışmadan sonra da
özellikle biliyorsunuz ki İş ve İş Güvenliği Kanunu çıkartıldı. Ne zaman? 19
Eylül 2012 tarihinde ve daha sonra da özellikle buna dayanarak yine 19 Eylül
2013 tarihinde Maden İşlerinde İş Sağlığı ve Güvenliği Yönetmeliği yayımlanarak
yürürlüğe girdi. Bu yönetmeliğin 5’inci maddesinde işverenin genel
yükümlülükleri sayılırken, özellikle de çalışanların sağlık ve güvenliklerini
sağlamak amacıyla: “İş yerleri, çalışanların sağlık ve güvenliklerini tehlikeye
atmayacak şekilde tasarlanır, inşa edilir, teçhiz edilir, hizmete alınır,
işletilir ve bakımı yapılır.” denilmekte; yine 13’üncü maddede, işveren, yer
altı maden işlerinin yapıldığı iş yerleri için yönetmeliğin ek 3 kısmında
sağlık ve güvenlikle ilgili çok detaylı düzenlemeler yapılmış ve bunlara
ilişkin, bunlara uyulması zorunluluğu getirilmiş. 
Kazanın meydana
geldiği ocağın bu yılın mart ayı içerisinde, en son yönetmelikler çerçevesinde
yapılan denetimlerinde mevzuata aykırı bir durumun olmadığı ifade edilmesine,
ocağın en son üretim tekniklerine sahip olduğunun belirtilmesine rağmen bu elim
kaza meydana gelmiştir. Meydana gelen kazanın tüm boyutlarıyla araştırılması ve
her yönüyle aydınlatılması, sorumlularının ortaya çıkarılması büyük önem
taşımaktadır. Sorumlular kim olursa olsun mutlaka hesap sorulmalıdır. Bizler
de milletvekilleri olarak bunun takipçisi olacağız. 
Ülkemizde bu
riskleri ortadan kaldırmak veya minimize etmek amacıyla sektördeki gelişmelere
bağlı olarak birçok mevzuat değişikliği ve sıkı denetimler yapılmasını zorunlu
kılmaktadır. Bütün yapılan mevzuat çalışmaları, bu mevzuat çerçevesindeki
uygulamalar ve bu konudaki gelişmelerle yer altı kömür madenciliğinde risklerin
en aza indirilmesine çalışılmasına rağmen böyle büyük bir kazanın meydana
gelmiş olması Meclisimizin bu araştırma komisyonunu harekete geçirmiştir. Ancak
değerli arkadaşlar, biraz önce söylediğim madencilik sektörünün sorunlarıyla
ilgili önceki komisyon çalışması gibi bir çalışma olmamalı. O komisyonda
Türkiye Kömür İşletmelerinin ve TTK’nın -Türkiye Taşkömürü İşletmelerinin-
biraz önce söylediğim gibi ne kadar yer aldığını gördük. 
Kanunlar
çıkarabiliriz, yönetmelikler yapabiliriz, bunlar kolay. Hele hele bizim
dönemimizde gerçekten ihtiyaç duyulan kanunları en hızlı bir şekilde
çıkarıyoruz. Ancak pek çok alanda olduğu gibi bu mevzuatın hayata
geçirilmesinde, uygulanmasında aynı özen ve çalışma yapılmakta mıdır? Bu olay
da gösteriyor ki, maalesef uygulamalar hiç de öyle değildir. Özellikle riskli
çalışma alanı olan yer altı kömür madenciliğinde kurumun ve bağımsız, teknik
dış denetimlerin yeterli olmadığı ortadadır. Hem işletmelerin hem denetim
mekanizmasının hem de yaptırımlar noktasında sistemin bütünüyle ele alınması
gerekmektedir. 
Soma’da bir
haftadır yapılan çalışmalar, Sayın Başkan, değerli milletvekilleri; çok
kapsamlı ve çok önemlidir. Özellikle Sayın Bakanımız Taner Yıldız Bey ve bakan
yardımcılarımız, AFAD, Kızılay başta olmak üzere ilgili bütün kurumların
çalışmaları dolayısıyla kendilerine takdir ve teşekkürlerimi sunuyorum. Ayrıca
Türkiye’nin her yerinden, özellikle, başta Sayın Cumhurbaşkanımız, Meclis Başkanımız,
Başbakanımız, Başbakan yardımcıları, bakanlarımız, Genelkurmay Başkanı ve
kuvvet komutanları, pek çok milletvekillerimiz, Kuzey Kıbrıs Türk Cumhuriyeti
Başbakanı ve heyeti bizzat olay mahalline gelerek, birçok milletvekilimiz ve
dostlarımız da telefonla acılarımızı paylaşmışlardır, kendilerine şükranlarımı
sunuyorum. 
Devletin sıcak
eli ve şefkatli yüzü ilk günden itibaren insanımızın yanında olmuştur. Soma’da
provokatif bazı olaylar dışında insanımız, devletin kucaklayıcı ve şefkatli
görevlileriyle, iktidar muhalefet bütün milletvekilleriyle hep vatandaşımızın
ve acılı yakınlarının yanında olmuştur. Gönüllü teşekkülleriyle, kurumlarıyla
hep vatandaşlarımızın yanında olduk, bir ve beraber olduk. 
Bugün itibarıyla
kurtarma çalışmaları, her şey tamamlandı ancak şimdi artık diğer boyutlara
geçildi. Özellikle İş Teftiş Kurulunun -Sayın Bakanımızın verdiği bilgiler
doğrultusunda da, ben öğrendiğim kadarıyla- 3 başmüfettiş ve 2 müfettiş
yardımcısıyla kaza mahallindeki teftişleri devam ediyor. Ayrıca, ilk günden
itibaren Aile Sosyal Politikalar Bakanlığımız da özellikle şehit madenci
ailelerimize ekonomik ve psikolojik destek çalışmalarını yürütüyorlar. Sahada
88 vakıf personeli, 236 meslek personeli görev yapmaktadır.
Burada,
özellikle, yitirdiğimiz madenci kardeşlerimizin ailelerinin, eş ve
çocuklarının, olayın sıcaklığının geçmesinden itibaren acıları azalmayacak,
aksine, sıkıntıları ve acıları artacak. Onun için bu süreçte kendilerinin
yalnız bırakılmamaları gerekmektedir. Bunu da, yine, Aile Sosyal Politikalar
Bakanlığımızın uzman psikologlarının, personelinin yerine getireceğine yürekten
inanıyorum.
Tabii, yaraları
bir an önce sarabilmek için, yine, Sosyal Güvenlik Kurumu Başkanlığımızın hızlı
çalışmalarıyla şu ana kadar 116 şehidimizin yakınları 287 hak sahibine ölüm
geliri bağlanmış, kısa sürede diğer hak sahiplerinin hepsine ölüm geliri
bağlanacak. Yarından itibaren de hızla ölüm aylıkları bağlanmaya başlanacak.
Malumunuz, ölüm
aylığı için en az beş yıl sigortalılık ve dokuz yüz gün prim ödeme şartına
bağlı olması dolayısıyla, bu süreyi doldurmayan 44 madenci kardeşimiz, şehit
kardeşimiz var. Onların yakınlarının da ölüm aylığı alabilmeleri için bir kanun
değişikliği yapmamız ve bir günlük sigortalı olmaları hâlinde bile bu aylığı
kendilerinin almalarını biz talep ediyoruz; zannediyorum Çalışma Bakanlığımız
da bu konuda bir hazırlık, bir çalışma yapıyor. 
Yine, şehit
madencilerimizin ailelerini ziyaret ettiğimizde, maalesef büyük çoğunluğunun
ailelerinin ciddi anlamda konut ihtiyacı olduğunu gördük, çok zor şartlarda
yaşadıklarını biliyoruz. Önümüzdeki günlerde yine TOKİ marifetiyle, ilgili
kurumlar vasıtasıyla, şehit madencilerimizin bizlere kutsal emaneti olan
ailelerinin sıcak bir konuta kavuşturulmaları mutlaka sağlanmalıdır.
Değerli
arkadaşlar, ben, gerçekten burada acımızın büyüklüğü ve bütün partilerin ortak
grup önerisi dolayısıyla hiç polemiğe girmek istemiyorum ancak özellikle
muhalefet milletvekillerimiz… Ben biraz önce söyledim, gerçekten, yörenin bir
milletvekili olarak halkımızdan ve beni seçip gönderen seçmenlerimizden özür de
diliyorum ancak sorumlular tek tek ortaya çıkacak ve sonuna kadar da takipçisi
olacağız. 
Bir tek
milletvekilimiz burada “Sendika nerede?” dedi. Sendikanın nerede olduğunu
söyleyeyim: 2010 yılında genel kurullarına katıldım. İktidar milletvekili
olarak ben yuhalandım, delegelere yuhalatıldım, ana muhalefet milletvekili, o
zamanın CHP Manisa Milletvekili Şahin Mengü de orada alkışlandı. Kim
tarafından? Bu özel sektör madencilerinin delegeleri tarafından. Burada sendikaların
niçin fonksiyon yapmadığını söylediğimizde sendikalar işçilerin mi temsilcisi,
yoksa orada bir siyasi partinin bir şubesi mi, bunu yeniden gözden geçirmemiz
lazım. 
Oradaki işçinin
sorunlarını sendikadan değil -sekiz yıllık milletvekiliyim- oradaki başka işçi
kardeşlerimiz bana rapor ediyor ve ben de bunların takipçisi oluyorum. Sendika
en son noktada; buraya gelen işçilerimizden ya da biz ziyaret ettiğimizde
aldığımız bilgiler… Takip ettiğimiz anlaşılınca oradaki şube en son bize
geliyor. Hiçbir zaman, şimdiye kadar ne Çalışma Bakanlığımızdan ne benden
randevu alarak işçilerimizin sorunlarıyla ilgili bir talepleri gelmedi, bunu
buradan söylemek durumundayım. 
Diğer bir husus,
Soma’daki bütün vatandaşlarımız gibi işçi kardeşlerimiz de Manisa’daki mitinglere
elbette katılmışlardır ve bunların hiçbirisinin şirket tarafından ne yevmiyesi
verilmiştir… Bu ispat edilemez. Ancak, ben şunu söyleyebilirim: Sendika
kayıtlarına bakabilirlerse sendikanın finanse ettiği, karşıladığı otobüslerle
cumhuriyet mitinglerine işçilerin taşındığının belgelerini sendikada
görebilirler.
Şimdi, ben
burada bu polemiğe girmek istemiyorum, biraz önce söyledim. Herkes görevini
yapmalı, sendika sendikacılığını yapmalı. Eğer bugün bu olay yaşanmışsa benim
kadar, belki benden daha fazla o muhalefet görevini, sanki siyasi bir muhalefet
görevini üstlendiğini zanneden sendika şube temsilcilerinin ve yöneticilerinin
vebalidir. 
HASAN ÖREN
(Manisa) – Sendika mı bıraktınız, yapma gözünü seveyim ya! Delegesini, üyesini
siz tayin ettiniz. Hâlâ söylüyorsunuz. Buraya kadar ne kadar iyiydi, buraya
kadar iyiydi.
RECAİ BERBER
(Devamla) – Evet, evet… Lütfen yani…
Benim
kongrelerinden, genel kurullarından bile haberim olmadı, davet de edilmedim.
Çünkü, “Bir daha gelmeyeceğim.” diye bundan önceki genel kurullarında açıkça
söyledim.
Değerli
arkadaşlar, bu araştırma komisyonu –biraz önce söyledim- madencilik sektörünün
bütün sorunlarıyla ilgili bir araştırma komisyonu olmayacak ve olmamalı. Çünkü,
Türkiye’de özellikle yer altı madenciliği kömür sahasında yapılıyor, en çok da
Soma ve Zonguldak’ta. Dolayısıyla, kömür madenleri bundan sonra gerçekten dünya
standartlarında işletilemeyecekse bunu, bu sektörü yakından bilen birisi
olarak, sadece Somalı olduğum için değil, daha önce Zonguldak’taki işletmelerin
ne kadar riskli ve zor şartlarda çalıştığını bilen bir kişi olarak bunların
gerçekten ciddi yatırımlar yapılmadan, hatta ve hatta ekonomik olmayanların
kapatılması gerektiğini söylediğimde yine aynı sendikalar, yine aynı Maden
Mühendisleri Odası, Erdemir Yönetim Kurulu Başkanıyken beni hedef tahtasına
koydu. Niye? Çünkü değerli arkadaşlar, bunlar stratejikmiş. Böyle bir şey
olamaz.
Taş kömürüyle
ilgili bilgimi söyleyeyim: Türkiye, toplam taş kömürü ihtiyacının yüzde 90’ını
ithal ediyor zaten. Zonguldak’ta üretilen, sadece Kardemir’de kullanılan 1
milyon ton taş kömürü. Dolayısıyla, bunun hiçbir stratejik önemi olamaz. Kömür
madeni orada duruyor. Teknolojiniz ve yatırımlarınız daha ekonomik hâle geldiği
zaman, her zaman bunu işletebilirsiniz ama bugün bu ekonomik değilse bunu
işletemezsiniz. Dolayısıyla, bunların yeniden gözden geçirilmesi gerekir. 
Özellikle, bu
komisyonun, mutlaka Soma’daki ve Zonguldak’taki yer altı işletmelerinin
ekonomik, sosyal boyutlarını da ele alarak incelemesi lazım. Aksi takdirde,
sadece “Buralar işte çok iyi şartlarda işletilsin…” Evet, işletilsin. O zaman,
zaten ekonomik olarak işletilmesi mümkün değilse de, ne olur, bütün
milletvekilleri, araştırma komisyonu siyasi hiçbir hesap, hiçbir endişe
taşımadan bunlara “Kapatılsın.” diyebilmeli çünkü öyle dedikleri zaman
karşılarına birtakım meslek odaları ve birtakım sendikalar çıkacak. Bunu,
şimdiden buradan ifade etmek istedim.
Bir de, tabii,
bu araştırma komisyonu niçin kuruluyor? Burada meydana gelen olayın bütün
detaylarıyla araştırılması için. Ama bakıyorum, bazı milletvekili arkadaşlar…
Ben şurada söyleyebilirim ki, onlardan çok daha fazlasını biliyorum ben şimdi
ama bunların hiçbirisi kesin bilgi değil. 
HASAN ÖREN
(Manisa) – Aferin!
RECAİ BERBER
(Devamla) – Ben madenci değilim, ben maden mühendisi değilim ama
arkadaşlarımız, birkaç tane maden mühendisi veya bu işin kişisinden duyduğu
bilgilerle, buradan “Zaten işte bu madende şu vardı, şu vardı; dolayısıyla bu
şöyleydi, böyleydi…” Sorumlular da belli. Araştırma komisyonuna yani çalışmasına
gerek yok. Arkadaşlarımız zaten araştırmış, size burada bilgi verdiler, ne
güzel! Böyle bir şey yok. Biz eğer konuşacaksak çok kesin ve sağlam bilgilerle
konuşmamız lazım. Orada herkesin birtakım yorumlarıyla veya uzaktan edindiği
birtakım bilgilerle burada yorum yapmak ve birilerini itham etmek çok kolay.
HASAN ÖREN
(Manisa) – Kime söylüyorsun bunu, kime? 
ERKAN AKÇAY
(Manisa) – Afaki şeyler değil Recai Bey.
RECAİ BERBER
(Devamla) – Ben diyorum ki -bu işletmenin sahipleri dâhil herkes- bu
araştırmanın sonucunda kim sorumluysa, kime kadar gidiyorsa sonuna kadar
gidilecek ve bunlar ortaya çıkarılacak. Sadece ortaya çıkarılmayacak, biraz
önce söylediğim gibi, bundan sonra da uluslararası standartlarda, gelişmiş
ülkelerde nasıl yapılıyorsa o şekilde yapılması sağlanacaktır. 
HALUK AHMET
GÜMÜŞ (Balıkesir) – Ne zaman?
RECAİ BERBER
(Devamla) – Yapılamıyorsa da -son olarak söylüyorum- yine kapatmaktır. Bu kadar
açık söylüyoruz.
HALUK AHMET
GÜMÜŞ (Balıkesir) – Ne zaman Sayın Berber?
RECAİ BERBER
(Devamla) – Bir madenci kardeşimizin hayatı bütün madenlerden, çıkaracağımız
bütün yer altı zenginliklerinden daha kıymetlidir; biz buna inanıyoruz. 
Bizim yüreğimiz
yandı. Özellikle Manisa milletvekili arkadaşlarımız birlikte bu acıyı bizzat
yaşadık. Biz bunun muhatabıyız. Bir ateş bizim yüreğimize düştü.
Onun için,
değerli arkadaşlar, lütfen bu konuda -komisyonda hangi arkadaşlar görev alırsa
alsın- bu hassasiyetimizi o komisyondan beklediğimizi de ifade etmek istiyorum.
(Mikrofon
otomatik cihaz tarafından kapatıldı)
RECAİ BERBER
(Devamla) - Tekrar milletimizin başı sağ olsun. 
Hepinize
saygılar sunuyorum. Teşekkür ederim. (AK PARTİ sıralarından alkışlar)
BAŞKAN – Evet,
teşekkür ediyorum.
ENGİN ALTAY
(Sinop) – Sayın Başkan…
BAŞKAN – Buyurun
Sayın Altay.
ENGİN ALTAY
(Sinop) – Sayın hatibin Soma faciasıyla ilgili, sendikalara yönelik
eleştirisini ve tutumunu haksız ve mesnetsiz bulduğumuzu bildirmek isterim;
bir.
RECAİ BERBER
(Manisa) – Hasan Bey de söyledi sendikalarla ilgili, arkadaşlarımız da söyledi,
ben söylemedim.
ENGİN ALTAY
(Sinop) – İkincisi: Biraz önce grubumuz adına konuşan Hasan Ören’in
konuşmalarına yönelik olarak da milletvekilimizi -belki diğer muhalefet
milletvekillerimizi- kesin bilgi olmadan yanlış bilgilerle konuşmakla açıkça
itham etmiştir.
Ben bu bakımdan
Sayın Hasan Ören’e söz hakkı verilmesini talep ediyorum.
RECAİ BERBER
(Manisa) – Kendisi istemedi ki. Yapmayın ya, kendisi istemiyor ki.
ERKAN AKÇAY
(Manisa) – Aynı şekilde Sayın Başkan, hatip arkadaşımız afaki konuşmalar
yapıldığını bu kürsüde biraz önce ifade etti.
RECAİ BERBER
(Manisa) – Ben hiç kimsenin ismini zikretmedim.
ERKAN AKÇAY
(Manisa) – Biraz evvel konuşmaları yapan milletvekilleri bizleriz.
RECAİ BERBER
(Manisa) – İyi de yani ben isim vererek eleştirmedim Sayın Başkan. Yani
buradaki herkesin görüşleri…
ERKAN AKÇAY
(Manisa) – Ben de Sayın Ören’den sonra söz istiyorum efendim.
BAŞKAN –
İsminizi zikretti mi? Söz isteme olmaz da sataşma varsa…
ERKAN AKÇAY
(Manisa) – Zikretmesi gerekmiyor, ben Manisa milletvekiliyim. Kastettiği
milletvekilleri bizleriz. 
BAŞKAN – Evet,
buyurun Sayın Ören.
Sataşma
nedeniyle iki dakika söz veriyorum.
ERKAN AKÇAY
(Manisa) – Sayın Berber, beni kastetmediğini….
RECAİ BERBER
(Manisa) – Hayır, ben sizi değil, genel olarak söyledim.
NECATİ ÖZENSOY
(Bursa) – Teftişleri iptal ettiniz Sayın Berber, teftişleri.
OKTAY VURAL
(İzmir) – Doğruları söylediğini ifade ederseniz…

VI.- SATAŞMALARA İLİŞKİN KONUŞMALAR 
1.- Manisa Milletvekili Hasan Ören’in, Manisa
Milletvekili Recai Berber’in (10/937, 938, 939, 940, 941, 942, 943, 944, 945,
946, 947) esas numaralı Meclis Araştırması önergeleri üzerinde AK PARTİ Grubu
adına yaptığı konuşması sırasında şahsına sataşması nedeniyle konuşması
HASAN ÖREN
(Manisa) – Sayın Başkan, değerli milletvekilleri; Recai Bey’in konuşmasının on
beş dakikası gerçekten sakin ve dinlenilebilirdi ama siyasetçinin genel
üslubunda var galiba bu, illa sataşmak veya sataşmadan dolayı da prim
yapacağını zannetmek.
Yani, Recai Bey,
ikinci günü geldiniz. Başbakan gelmeseydi belki Manisa milletvekili olarak
orada bile olmayacaktınız. Biz orada altı gün boyunca eve gitmeden… Bunları
söylemekten utanıyorum, keşke on altı gün kalsaydım, keşke bir yaralıyı
çıkarabilseydik ama burada duygu sömürüsü yapıp da “Siz bilmiyorsunuz, ben daha
çok biliyorum.” Yani “Ben daha çok biliyorum”u mu oynayacağız şimdi burada? 
RECAİ BERBER
(Manisa) – Estağfurullah.
HASAN ÖREN
(Devamla) - 301 canımız gitmiş, 301 fidanımız gitmiş, Manisa Milletvekili Recai
Bey diyor ki: “Ben daha çok biliyorum.” Peki, siz daha çok bilin, getirin
birini geriye. Daha çok bilmeniz 301’in 1 tanesini geriye getirebiliyor mu? 
RECAİ BERBER
(Manisa) – Ne alakası var?
HASAN ÖREN
(Devamla) - Peki, 1’inci sıra milletvekiliniz var, Hüseyin Tanrıverdi; gelsin
konuşsun burada, altı günden bu yana bir tane demeci yok. Nedendir, onu da siz
biliyorsunuz, onu da siz açıklayın buradan. (CHP sıralarından alkışlar)
OKTAY VURAL
(İzmir) – Açıklasın efendim.
LÜTFÜ TÜRKKAN
(Kocaeli) – Vay be, ağır oldu bu laf be!
RECAİ BERBER
(Manisa) – Sayın Başkan, isim vererek sataşmada…
BAŞKAN – Yok
böyle bir usulümüz, lütfen bir oturun. 
RECAİ BERBER
(Manisa) – Ama isim verdi.
OKTAY VURAL
(İzmir) – Efendim, açıklasın.
BAŞKAN – Buyurun
Sayın Akçay, size de sataşma nedeniyle iki dakika söz veriyorum.
RECAİ BERBER
(Manisa) – Sayın Başkan… 
HASAN ÖREN
(Manisa) – Açıklamazsan ben açıklayacağım, söylediğini ben açıklayacağım
şurada.
RECAİ BERBER
(Manisa) – Hayır, ben söyleyeceğim, bir saniye…
BAŞKAN – Sayın
Akçay, buyurun, sataşma nedeniyle iki dakika söz veriyorum. 
OKTAY VURAL
(İzmir) – Efendim, sayın milletvekiline de sataşma var doğrudan doğruya. 
RECAİ BERBER
(Manisa) – Sayın Başkan, ilk gün orada olmadığımı söylüyor, bu kadar yanlış
bilgi olmaz ki, lütfen yani…

2.- Manisa Milletvekili Erkan Akçay’ın, Manisa
Milletvekili Recai Berber’in (10/937, 938, 939, 940, 941, 942, 943, 944, 945,
946, 947) esas numaralı Meclis Araştırması önergeleri üzerinde AK PARTİ Grubu
adına yaptığı konuşması sırasında şahsına sataşması nedeniyle konuşması
ERKAN AKÇAY
(Manisa) – Sayın Başkan, değerli milletvekilleri; öncelikle ifade edeyim ki,
olayın öğrenildiği ilk andan şu ana kadar biz Milliyetçi Hareket Partisi ve
milletvekilleri olarak tamamen ve tamamen gerçeklerin peşinde olduk,
spekülasyon yaratacak, doğruluğundan emin olmadığımız hiçbir bilgiyi hiç
kimseyle de paylaşmadık ve buna da büyük özen gösterdik. Yirmi dört saat
esasıyla, bugüne gelene kadar, her kazanın olduğu yerde, hayatını kaybedenlerin
ailelerinin ortamlarında ve önemli bir bilgiyi en azından 4-5 kişiye de teyit
ettirmek suretiyle doğruluğundan emin olduğumuz veya araştırılmasını
istediğimiz hususlardır. Bu kürsüde biraz evvel benim dile getirdiğim
hususların bir kısmı doğruluğu tespit edilmiş önemli tespitlerdir, bir kısmı da
mutlaka, mutlaka savcılar tarafından tahkik edilmesi ve yetkililer tarafından
açıklığa kavuşturulması gereken hususlardır. Eğer biz soru sormayacaksak ne
yapacağız, burada bunları dile getirmeyeceksek? Konuşmalarımızın hepsini de
şimdi Soma’da binlerce maden işçisi vatandaşımız bizleri cankulağıyla izliyor
ve bu soruların, sorduğum soruların tamamı onların düşüncelerini, kanaatlerini,
tespitlerini, gözlemlerini ve şüphelerini yansıtan ifadelerdir. Dolayısıyla, bu
konuyu tekraren ifade etmek isterim ve sanırım Recai Berber arkadaşımız da bu
konuda bir düzeltme yapma gereği duyacaktır.
Hepinizi
saygıyla selamlıyorum.
BAŞKAN
– Teşekkür ediyorum.
RECAİ
BERBER (Manisa) – Sayın Başkan…
BAŞKAN
– Buyurun Sayın Berber.
RECAİ
BERBER (Manisa) – Sayın Hasan Ören isim vererek benim ilk gün oraya gitmediğim,
vesaire gibi buradan yanlış birtakım bilgiler verdi, benim ismimi zikretti.
BAŞKAN
– Buyurun, iki dakika da sataşma nedeniyle size söz veriyorum.

3.- Manisa Milletvekili Recai Berber’in, Manisa
Milletvekili Hasan Ören’in sataşma nedeniyle yaptığı konuşması sırasında
şahsına sataşması nedeniyle konuşması
RECAİ
BERBER (Manisa) – Teşekkür ederim Sayın Başkan.
Değerli
arkadaşlar, bakın, ben, bütün Manisa milletvekilleri olarak orada olduğumuzu
söyledim. Ben, ne yaptığımı ne ettiğimi kendim olarak söylemem, bunu ayıp
olarak addediyorum.
HASAN
ÖREN (Manisa) – Daha çok bildiğini söyledin.
RECAİ
BERBER (Devamla) – Ancak, burada öğrendiğimiz gün Plan ve Bütçe Komisyonunda
çalışmamıza ara vermiştik. “Arkadaşlar, başka bir şey var mı?”, “Sayıştay
seçimleri var.” “O zaman siz yaparsınız seçimleri, Sayın Bakanımız gidiyorsa
ben onunla ilk uçakla gidiyorum.” Ve buradan Balıkesir’e ilk uçakla uçtuk ve
oradan da, Balıkesir’den, Valimizi ve Büyükşehir Belediye Başkanını alarak ilk
varan heyet bizdik. Ve orada yirmi dört saat boyunca da, hiç sadece ben
demiyorum, Sayın Bakan, belki üç gün boyunca yemek, içmek olmadan, uyumadan
oradaki çalışmalara nezaret ettik ve kurtarma çalışmalarının büyük kısmı da o
ilk dönemde oldu. Ancak, gerçekten üzülüyorum. Yani, ben bunu yapmak… Zaten ben
burada kazayı öğrendiğim anda, bana pusula geldiği anda neyle gidebilirimin
hesabını yaptım ve ilk ben gittim. “Ben” derken tabii milletvekili
arkadaşlarımız da geldiler, hepimiz oradaydık, Türkiye ayaktaydı ve Türkiye
oraya yardım elini uzattı. Ben bu anlamda, yani “Oraya siz ilk gün bile gelmediniz.”
gibi bir şey söylemenizden dolayı üzüntümü belirtmek istedim, bir.
İkincisi
de, gerçekten, siyasi bir polemiğe girmek için söylemedim ben onları. Siz çok
bu konuyu işlediniz.
HASAN
ÖREN (Manisa) – Neyi çok biliyorsun?
RECAİ
BERBER (Devamla) – Sendikanın nerede olduğunu şuradan bir söyleseydiniz ya.
Şubenin nerede olduğunu, sorumlulardan birinin ne olduğunu söyleseydiniz ben
hiç bunlara girmezdim.
Değerli
arkadaşım Erkan Bey’in çok detaylı bilgiler vermesi dolayısıyla, bunlar tespit
edilmiş, kesinleşmiş bilgiler değil. Bunun üzerinden çok spekülasyon yapılıyor.
Biz burada ne konuşursak o gerekçe sayılıyor birtakım insanlar tarafından. O
nedenle ben, bunların daha sağlam bilgiye dayanması gerektiğini, aksi takdirde,
hepimiz burada kendi kanaatlerimizi, görüşlerimizi olayın nedeniymiş gibi
aktarırsak bunlar doğru olmaz dedim. Başından beri de biz olayla ilgili olarak
kesin bilgilere ulaşmadıkça, ben hiç basın açıklaması yapmadım, televizyonlara
çıkmadım.
HASAN ÖREN (Manisa) – Biz de yapmadık. 
RECAİ BERBER (Devamla) - Neden? “Sayın
Bakanımız resmî açıklamaları yapıyor, bize düşmez.” dedik. 
(Mikrofon otomatik cihaz tarafından
kapatıldı) 
HASAN ÖREN (Manisa) – Aynısı söyledik. 
BAŞKAN – Evet.
RECAİ BERBER (Devamla) – Onun için ben,
tekrar, bu açıklamayı yapma gereği duydum. 
Hepinize teşekkür ediyorum, saygılar
sunuyorum. (AK PARTİ sıralarından alkışlar)
BAŞKAN - Teşekkür ediyorum. 
ENGİN ALTAY (Sinop) – Sayın Başkan,
yanlış mı anladım? Ben yanlış anlamadıysam sayın hatip, sorumlulardan birisi
olarak sendikaları itham etti. 
RECAİ BERBER (Manisa) – Ben şubeyi
dedim. 
ENGİN ALTAY (Sinop) - Bu konuda
elinizde bir belge, kanıt var mıdır? Bunu anlamak istiyorum.
BAŞKAN – Evet, Sayın Altay, teşekkür
ediyorum. 
Buyurun.
ENGİN ALTAY (Sinop) – Bu Parlamentoya
sendikaları itham etmek yakışmaz Sayın Başkan, yani bu olmaz. 
BAŞKAN - Tutanaklara geçti efendim,
buyurun. 
ERKAN AKÇAY (Manisa) – Sayın Başkan,
Sayın Berber hâlâ konuşmaların, iddiaların spekülasyon olduğunu iddia ediyor.
RECAİ BERBER (Manisa) – “Yapılır.”
dedim ben, “Spekülasyon yapılır.”
MUSTAFA ELİTAŞ (Kayseri) – Sebebiyet
verebiliyor. 
ERKAN AKÇAY (Manisa) – Hâlbuki bu
konuyu ben açıklığa kavuşturmaya gayret ettim, hâlâ tekrarlıyor.
RECAİ BERBER (Manisa) – Ona sebebiyet
veriyor. 
ERKAN AKÇAY (Manisa) – Eğer izniniz
olursa bunun spekülasyon olmadığının…
BAŞKAN – Lütfen… Yok… Teşekkür
ediyorum, konu anlaşıldı efendim. 
Buyurun Sayın Çelebi. 
ERKAN AKÇAY (Manisa) – Bizde
spekülasyon yoktur. Bizim spekülasyonla işimiz olmaz. 
BAŞKAN - Lütfen, sayın…
RECAİ BERBER (Manisa) – Sizin değil. 
ERKAN AKÇAY (Manisa) – Daima
gerçeklerin peşinde olduk, hep söylediğimiz…
BAŞKAN - Söylediniz zaten Sayın Akçay,
anlaşıldı konu, tutanaklara da geçti, teşekkür ediyorum. 
Buyurun Sayın Çelebi. 
SÜLEYMAN ÇELEBİ (İstanbul) – Şimdi, Sayın
Başkan, sürekli burada sendikal alanla ilgili değerlendirmelerde bulundu Sayın
Berber…
RECAİ BERBER (Manisa) – Ne
değerlendirmesi?
SÜLEYMAN ÇELEBİ (İstanbul) – “Beni önce
yuhalayanlar CHP’li milletvekillerini alkışladılar.” dedi. Böyle bir sataşma
var. 
RECAİ BERBER (Manisa) – Ne sataşması?
SÜLEYMAN ÇELEBİ (İstanbul) - Onunla
ilgili söz almak istiyorum. 
BAŞKAN – Sataşma söz konusu değil
efendim. 
Teşekkür ediyorum.
SÜLEYMAN ÇELEBİ (İstanbul) – Hayır var
efendim. 
BAŞKAN - Şimdi… Lütfen Sayın Çelebi, konu
anlaşıldı. 
SÜLEYMAN ÇELEBİ (İstanbul) – O nedenle
şunu söylüyorum: Şimdi de o dönemde, işte, böyle yaptıkları için bu sendikal
yapıyı tamamen AKP egemenliğine aldılar; onu söylüyorum.
BAŞKAN - Evet, teşekkür ediyorum. 
RECAİ BERBER (Manisa) – Onun için mi
eleştiriyorsunuz?

V.- MECLİS
ARAŞTIRMASI (Devam)
A) Ön Görüşmeler (Devam)
1.- Manisa Milletvekili Sakine Öz ve 21
milletvekilinin, Soma'da yaşanan maden kazalarının nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/937) (Devam)
2.- Manisa Milletvekili Özgür Özel ve 51
milletvekilinin, Manisa'nın Soma ilçesindeki maden ocaklarında meydana gelen iş
kazalarının ve yaşanan ölümlerin sorumluları ile nedenlerinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/938) (Devam)
3.- Aksaray Milletvekili Ali Rıza Alaboyun ve 56
milletvekilinin, 13/5/0214 tarihinde Manisa'nın Soma ilçesindeki Soma
Linyitleri İşletmesine ait ve özel sektörce işletilen maden sahasında meydana
gelen kazanın tüm boyutlarıyla araştırılması amacıyla Meclis araştırması
açılmasına ilişkin önergesi (10/939) (Devam)
4.- Kars Milletvekili Mülkiye Birtane ve 28
milletvekilinin, Manisa'nın Soma ilçesinde meydana gelen maden faciasının tüm
nedenlerinin, sonuçlarının ve sorumlularının açığa çıkarılması ve bu çerçevede
alınacak önlemlerin belirlenmesi amacıyla Meclis araştırması açılmasına ilişkin
önergesi (10/940) (Devam)
5.- HDP Grubu adına Grup Başkanvekili Bingöl
milletvekili İdris Baluken'in, 13/5/2014 tarihinde Manisa'nın Soma ilçesinde
meydana gelen maden faciasının tüm boyutlarıyla araştırılarak sorumluların
tespit edilmesi amacıyla Meclis araştırması açılmasına ilişkin önergesi
(10/941) (Devam)
6.- Manisa Milletvekili Recai Berber ve 34
milletvekilinin, Soma'da meydana gelen maden kazasının araştırılması ve
sektördeki sorunların araştırılarak muhtemel maden kazalarının önlenmesine
yönelik tedbirlerin alınması amacıyla Meclis araştırması açılmasına ilişkin
önergesi (10/942) (Devam)
7.- Manisa Milletvekili Hasan Ören ve 22
milletvekilinin, Soma'da maden ocaklarında meydana gelen iş kazalarının
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/943) (Devam)
8.- Gaziantep Milletvekili İbrahim Halil Mazıcıoğlu ve
78 milletvekilinin, Soma'da meydana gelen maden kazasının ve maden sektöründeki
sorunların tüm yönleriyle araştırılarak muhtemel maden kazalarının önlenmesine
yönelik tedbirlerin alınması amacıyla Meclis araştırması açılmasına ilişkin
önergesi (10/944) (Devam)
9.- MHP Grubu adına Grup Başkanvekili İzmir
milletvekili Oktay Vural'ın, Manisa ili Soma ilçesinde meydana gelen ve can
kaybı açısından tarihimizin bugüne kadar yaşanan en büyük maden kazası niteliği
taşıyan facianın sebepleri ve sonuçları ile bu felaketin açtığı sosyal, hukuki,
idari, mali, ekonomik sorunların giderilmesi için alınması gereken tedbirlerin,
maden faciasının vuku bulduğu işletmenin işletme şartları ve yönetimi,
endüstriyel ilişkileri, istihdam yönetimi ile kaza sonrası kamuoyunu rahatsız
eden gelişmelerin belirlenmesi amacıyla Meclis araştırması açılmasına ilişkin
önergesi (10/945) (Devam)
10.- Balıkesir Milletvekili Ali Aydınlıoğlu ve 33
milletvekilinin, Soma'da meydana gelen maden kazasının araştırılması ve bu
sektördeki sorunların araştırılarak, muhtemel maden kazalarının önlenmesine
yönelik tedbirlerin alınması amacıyla Meclis araştırması açılmasına ilişkin
önergesi (10/946) (Devam)
11.- Balıkesir Milletvekili Ahmet Duran Bulut ve 19
milletvekilinin, Manisa’nın Soma ilçesinde meydana gelen maden kazasının
sebeplerinin araştırılarak sorumlularının tespit edilmesi ve iş kazalarının
önüne geçilerek iş güvenliği ile ilgili eğitimlerin verilmesi ve can kayıpları
sebebiyle ailelerin mağduriyetlerinin giderilmesi amacıyla Meclis araştırması
açılmasına ilişkin önergesi (10/947) (Devam)
BAŞKAN – Şimdi önerge sahipleri adına
söz isteyen Aykut Erdoğdu, İstanbul Milletvekili; buyurun. (CHP sıralarından
alkışlar)
AYKUT ERDOĞDU (İstanbul) – Sayın
Başkan, değerli milletvekilleri; öncelikle, Soma’da can veren 301 madenci
kardeşimize Allah’tan rahmet, kederli ailelerine de başsağlığı diliyorum.
Sayın Başkan, değerli milletvekilleri;
ben, bugün, size Soma’daki faciaya giden yolda yapılan idari işlemler hakkında
bilgi vermeye çalışacağım. 
Değerli
arkadaşlar, Soma’daki bu maden ve diğer madenlerimiz 2005 yılında verimsiz diye
kapatıldıktan sonra özel şirketlere redevans adı verilen bir tip kiralama
usulüyle verildi. 
Değerli
arkadaşlar, devlet, bir köşe başındaki bir dükkânını bile kiralarken ihale
yapar; en uygun fiyatı, en iyi şartları bulmak amacıyla ihale yapmak
zorundadır. Devlete ait milyarlarca dolar değerindeki bu madenler ihale
yapılmaksızın, doğrudan, sözleşmeyle işletmecilere verildi. Bu işletmecilerin,
yapılan sözleşmeye göre, ürettikleri kömürden belirli bir payı devlete yani
Türkiye Kömür İşletmelerine vermeleri gerekiyordu. Öngörülen bu pay yüzde 15
olarak belirlendi redevans sözleşmesinde. 
Redevans
sözleşmesiyle garantiye alınan bir diğer hukuk ise burada üretilecek kömürlerin
satılmasıyla ilgiliydi. Yine, 4734 sayılı Kamu İhale Kanunu’na göre, devlet bir
bilgisayara toner alırken, bir top kâğıt alırken bile belirli satın alma usulü
vardır. Milyarlarca dolarlık kömür alacak devletin ihale yapması zorunludur
ancak hukuki dayanağı olmayan bu redevans sözleşmeleri içerisine koyulan bir
şartla devlet yine milyarlarca dolar kömürü fahiş fiyatlarla ihalesiz olarak bu
şirketlerden alma garantisi verdi. 
Değerli arkadaşlar,
bu işlemlerin sonucunda, devlet, kendisine ait kömürleri bu şirketlerden satın
almak zorunda bırakıldı. 
Bütün bu
işlemler karşılığında, Sayıştay 2007 yılında bir rapor düzenledi, dedi ki: “Bu
işlemler hukuka aykırıdır; devlet, madenlerini bu şekilde veremez.” Hatta bu
Soma’daki maden için ki orada 2 tane firma vardır. Firmaları suçlamak için
söylemiyorum, benim muhatabım Enerji Bakanlığıdır. İmbat Firması ve Soma Anonim
Şirketi, bir raporunun… 326 milyon dolar bu devir işleminden zararlı olduğu
iddia edildi ve Sayıştay bu konuda soruşturma açılmasını istedi. Soruşturmayı
ilk olarak Enerji ve Tabii Kaynaklar Bakanlığı müfettişleri yaptı ve son derece
siyasi bir soruşturmada “Burada kamu yararı var, öngörülen suçlar sadece
disiplin suçları.” dediler ve bu olayı kapatmaya çalıştılar. Sayıştay ısrar
etti, konu Başbakanlık Teftiş Kuruluna gitti. Başbakanlık Teftiş Kurulu tekrar
bir siyasi teftiş yaparak, yine, “Olayda kamu yararı var.” diyerek bir rapor
düzenledi ama raporun sonuna “Bu işe bir de savcılık baksın.” diye usulden
yazdı. Konu Ankara Cumhuriyet Başsavcılığına iletildi, Ankara Cumhuriyet
Başsavcılığı yine taraflı bir bilirkişi raporuna, ki o bilirkişi raporu…
Olaydaki bütün bu hukuka aykırılıkları yok kabul ederek, “Bu işlemde kamu
yararı var.” diyerek Alp Arslan adındaki Cumhuriyet Savcısı tarafından bu
işlere takipsizlik kararı verildi ve bu firmalar bu madenlerimizi ele geçirdi.
Savcılık kararındaki bir cümle çok ilginç, diyor ki: “Esasen ticari bir kuruluş
olan TKİ yöneticilerinin kendi üretim maliyetinin onda 1 maliyetiyle kömür
üretimi yaptırdığı anlaşıldığından suçlanamayacağı sonucuna varılmıştır.” Yani,
bu şirketler 1 lira maliyetli üretim yaparken Türkiye Kömür İşletmeleri 10 lira
maliyetli yapıyormuş.
Bakın, bu elimdeki de Türkiye Kömür İşletmeleri
Kurumunun Sayıştay Denetim Raporu, yine Sayıştay raporundan okuyorum, diyor ki:
“Soma AŞ’den –yani bu kazaya sebebiyet veren şirketten- alınan yıkanmamış
ürünlerin ortalama birim maliyeti 122 lira, torbalanmış ürünlerin ortalama
maliyeti ise 141 lira.” Yani, olayda kamu yararı gören savcılık, Başbakanlık ve
Enerji Bakanlığı “Onda 1 maliyetli” diyordu ya, hani televizyonlarda sürekli
“Kamunun onda 1 maliyeti” diyordu ya… Eğer Türkiye Kömür İşletmeleri 1 ton
kömürü 1.400 liraya üretiyorsa işte bu alçaklıklar doğrudur, işte bu
yanıltmalar doğrudur, işte bu kamuoyunu kandırma doğrudur ama bunların hepsi
gerçek dışı. Hiçbir şekilde Türkiye Kömür İşletmelerinin onda 1’i maliyetle
üretim söz konusu değildir, fahiş fiyatlarla üretim söz konusudur. Buradan şirketlere
büyük bir rant aktarılmaktadır. İşte bu rant, şirketleri aşırı üretime itmiştir
çünkü ne kadar çok satarsa alım garantisi veren devletten o kadar çok kâr
etmektedir. Bunu da yine Sayıştay raporlarında görmekteyiz. Bakın, Sayıştay
raporu sözleşmeyle ilgili Soma’da ne diyor: “Sözleşme kapsamında 2012 yılı
içerisinde 1,5 milyon ton program üretime karşılık –maksimum 1,5 milyon ton
planlanmış- 3 milyon 816 bin ton kömür üretimi gerçekleştirilmiştir.” 2
katından fazla Soma Anonim Şirketinde kömür üretimi gerçekleştirilmiştir.
İşçiler kırbaçlanmıştır daha fazla üretim yapmak amacıyla. İşçiler sürülmüştür,
dayıbaşları tarafından ezilmiştir arkadaşlar çünkü o işçi ne kadar çok kömür
çıkarırsa o şirket fahiş fiyatlardan, devlete o kadar yüksek fiyatlardan satmaktadır.
İşte bu, aşırı üretimin sebebidir. Ayrıca, ne olmuştur? Bu şirketin üretim
maliyetlerini düşürmek için –çünkü devlete yüksek fiyatlardan satıyor- ne
yapması gerekmektedir? İşçi ücretlerini düşürmüştür, işçiler fazla
çalıştırılmıştır ve iş güvenliği önlemleri alınmamıştır değerli arkadaşlar. Bu
maden kiralanırken yapılan redevans sözleşmesi… Zaten bir ihale yok, hiçbir
teknik koşul öngörülmemiştir, redevans sözleşmesi burada. Bu redevans
sözleşmesinde güvenlikle alakalı sadece bir madde vardır, orada da “Şu, şu, şu
kanunlara uyacaksınız.” demektedir ama normalde bu “redevans” denilen uydurma
yolsuzluk kaynağı sözleşme olacağına devlet ne yapmalıydı? Sosyal bir devlet,
kendisine ait Türkiye Kömür İşletmeleri Kurumu aracılığıyla, sendikalı, güvenceli
işçileri aracılığıyla bunu üretmeliydi. Hadi bunu yapmadınız, bunun yöntemi
hizmet ihalesi yöntemidir. Burada da bir karışıklık var; hizmet ihalesi mi,
redevans mı, o da çok belli değil. Niye peki, hizmet ihalesinde tanımlanan bir
işi… Hizmet ihalesi de şu anlama gelmektedir: Gel kardeşim, burada devlete ait
bir kömür var, bu kömürü çıkar, tüvenan olarak ocağın önüne koy. Ben senden şu
şartlarda kömür çıkarmanı istiyorum, ben de sana ton başına para vereceğim
demektir. Aslında redevans da budur. 
Peki, niye adını
redevans koyup da hizmet ihalesi yapmıyorlar? Çünkü hizmet ihalesi yaparlarsa,
4734 sayılı Kamu İhale Kanunu’na göre, orada belirtilen şartlarda ihale
yapmaları gerekecek. İşte, bu yüzden uyduruk bir redevans sözleşmesi yapmışlar,
işte, bu yüzden kiralama sözleşmesi ile mal alım sözleşmesini birleştirmişler.
Sadece Türk ihale mevzuatında değil, dünyanın hiçbir ihale sisteminde alım,
satım, kiralama ve yapım işleri birleştirilemez, çünkü birleştirildiğinde
yolsuzluk olur. Ve bu işlemlerde kamu yararı yoktur, bu işlemlerde işçi yararı
yoktur; bu işlemlerde devletçe gözetilen şirket yararı vardır. Ve o işçilerin
ölürken verdikleri son nefesler, Maslak’ta gökdelenler olmuştur, metrekaresi 8
bin dolara yapılan rezidanslar olmuştur. 
İşte, araştırma
komisyonumuz bütün bu işlemleri başından itibaren araştırmalıdır. Yani oksijen
ne oldu, nasıl girdiler, cenazelerimizi nasıl çıkardık, bunlar sadece medyanın
ilgi göstereceği şeylerdir. Sorumlu milletvekilleri, onurlu milletvekilleri bu
işlerin altındaki yolsuzluklardan başlayarak incelemelidirler ve en önemlisi,
bu şirkette bir vergi incelemesi ve bir kara para incelemesi yapılmalıdır. Bu
işlemlerden, bu şirketin hesaplarından hangi siyasetçilere, hangi bürokratlara
transferler yapıldığı, bu şirketin vergiyi düşürmek için naylon fatura kullanıp
kullanmadığı, araştırma komisyonundaki uzmanlar tarafından dikkatle
incelenmelidir.
Hepinizi
saygıyla selamlıyorum. 
Cenazelerimize
Allah’tan rahmet diliyorum, acılı ailelerine başsağlığı diliyorum; vatanımızın,
milletimizin, ulusumuzun, halkımızın başı sağ olsun.
Saygılarımı
sunuyorum. (CHP ve MHP sıralarından alkışlar)
BAŞKAN –
Teşekkür ediyorum.
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, Enerji ve Tabii
Kaynaklar Bakanlığıyla alakalı kamuoyu yanıltılıyor; ben çok kısa, iki dakikayı
geçmeyen söz istiyorum. 
BAŞKAN – Sayın
Bakan, böyle bir usulümüz söz konusu değil, sataşma varsa sataşma nedeniyle söz
veririz. Hükûmet adına da Sayın Bakan yirmi dakika başlangıçta konuştu. Şimdi
önerge sahipleri adına önerge sahipleri konuşuyor. 
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, bir dakikayı geçmeyen
olsun o zaman. 
BAŞKAN – Hayır,
efendim, usulümüz yok. Lütfen Sayın Bakanım…
Teşekkür
ediyorum. 
Evet, önerge
sahipleri adına ikinci konuşmacı Özgür Özel, Manisa Milletvekili. 
Buyurun Sayın
Özel. (CHP sıralarından alkışlar) 
ÖZGÜR ÖZEL
(Manisa) – Sayın Başkan, değerli milletvekilleri; hepinizi saygıyla
selamlıyorum. 
Soma’mızda geçen
salı günü yüreklere, ocaklara ateş düştü. Şimdi Soma, şimdi Manisa göçük
altında ve ölen 301 madencimize Allah’tan rahmet, yakınlarına sabır diliyorum
ve Türkiye işçi sınıfına tarihinde karşılaşmış olduğu en büyük iş cinayetinden
dolayı başsağlığı diliyorum, geçmiş olsun diliyorum. 
Ayrıca, bu acı günümüzde
Soma’ya koşup giden, derhâl yardım elini uzatan, yardım ve dayanışma
duygularını iletmek için Türkiye'nin dört bir yanından telefonla ulaşan tüm
kurum, kuruluş, belediye, dernekler, tüzel kişilikler ve gerçek kişilere,
şahıslara bir Manisa milletvekili olarak ayrı ayrı teşekkürlerimi ve
minnetlerimi sunuyorum. 
Soma’da göçük
altında kalan sadece vicdanlarımız ve ezilen yüreklerimiz değil, Soma’da
parlamenter sistemimiz de göçük altında kalmıştır. Arkadaşlar, bizler denetim
görevimizi yapamadık, bizler yasama görevimizi yapamadık. Bundan sadece yirmi
iki gün önce elimde sarı bir baretle burada konuşuyordum. Ancak yirmi iki gün
sonra bu baret kara renge boyandıysa bunda bu Meclis sorumludur; yasama
görevini, denetim görevini yerine getirmeyen bu Meclis sorumludur; Hükûmet
sorumludur, bakanlar sorumludur. (CHP sıralarından alkışlar) Yirmi iki gün
sonra o sarı baretin yerine bu kara bareti bir Manisa milletvekili olarak
burada elinde bulundurmaktan büyük bir utanç ve hüzün duyuyorum. 
Bu Meclis,
24’üncü Dönem, göreve başladığımızda hepimiz, hemen, 27 Haziran 2011’de Azmi
Tozlu’yu, 2 Ağustos 2011’de Samet Güven’i, 4 Eylül 2012’de Hasan Çobanoğlu’nu,
11 Kasım 2012 günü Hasan Gököz ve Murat Yılmaz’ı, 18 Ocakta Fahrettin Başkan’ı,
25 Şubatta Harun Tufan’ı, 12 Temmuz 2013 günü Süleyman Gülşen’i, 1 Ağustosta
Ahmet Türk’ü, 3 Ekim 2013’te Ali Çetinkaya’yı, 20 Ekim 2013’te Yunus Güçlü’yü
ve 29 Kasım 2013 günü Mustafa Asal’ı -11 farklı maden kazasında 12 işçimizi-
kara toprak altına gömdük. Bu yüzden, bizler görevimizi yerine getiremedik.
Soru önergeleri verdik, araştırma komisyonu kurulmasını istedik ama o madene
birileri kefil oldu, denetçilerin önünde set oldu, kamuoyunun algısının önünde
set oldu ve o gün ortaya koyduğu ifadelerle bugünkü faciayı hazırladılar. 
Geçtiğimiz
hafta salı günü saat 15.30’da ilk haber geldiğinde, tek madenciyi
kaybettiğimizi duyduğumuzda yüreklerimiz titredi; 4’e çıktı kahrolduk; 17’ye,
20’ye inanmak istemedik, isyan ettik. Madenin başına vardığımızda önce her 5
sedyeden 1 tanesi, sonra 10 sedyeden 1 tanesi, sonra hiçbir sedyede canlı beden
geçmeden önümüzden yiğitler akıp gitti. Orada bekleyenler vardı, karnındaki
bebeğiyle bekleyenler, on günlük çocuğunu kundakta bırakıp gelip orada
bekleyenler; analar, babalar, gözü yaşlı çocuklar. Orada bekleyenler vardı ama
maalesef biz o sarı bareti karartmıştık artık. Ve 29 Nisan günü burada iktidar
partisi milletvekilleri o madenin Türkiye’nin ve dünyanın en güvenli madeni
olduğunu, düzenli denetlendiğini ifade ettiklerinden sadece yirmi iki gün sonra
buradayız ve önergemizi ilk verdiğimizden de sadece yedi ay sonra. Ve şimdi,
iktidar partisi eliyle bir benzer önerge birleştirildi, hep beraber konuşuyoruz
ve bazen de övünüyoruz, birlikte de işler yapıyoruz diye. 
Evet,
10 kez, hekime karşı şiddet komisyonu kurulsun dedik, 10 kez reddettiniz ama
Gaziantep’te Ersin Arslan karnından bıçaklanınca hekime karşı şiddet komisyonu
kurduk. Şimdi de 11 kez “hayır” dediğiniz, bu, sorunların araştırılması
komisyonunu 301 canımızı kara toprağa verdikten sonra burada konuşuyoruz.
AKP Grubundaki
değerli milletvekillerinden bir ricam var, tebdilikıyafetle yanınızda
utanacağınız bir tek arkadaşınız olmadan Soma’ya gidin ve Soma’da o kazadan
kurtulanlarla, o kazada ailesini kaybedenlerle tek tek görüşün; görüşün ve insan
hikâyelerini dinleyin. Soma’da bir şeye şahitlik edeceksiniz. 3 tane S:
Siyaset, sendika ve sermayenin üçgenindeki o kara deliği göreceksiniz, o
bermuda şeytan üçgeninin 301 canı nasıl yuttuğunu göreceksiniz. (CHP
sıralarından alkışlar) Bir iktidar partisi milletvekili sendikada yuhalandığını
söylüyor, merak etmeyin gözünüzün yaşı, deyim yerindeyse kanınız yerde kalmadı.
O sendikayı bu patlamanın olduğu madenin sahibi yandaşlaştırdı. Gittiğinizde
göreceksiniz ki belediye seçimlerinde birinci sıradan aday yaptığınız, belediye
seçiminde kampanyanıza 500 milyar para bağışlamakla övünen ve sendika seçiminde
kendi anahtar listesiyle bütün yönetimi oluşturan kişinin madeninde oluştu bu
patlama. O sendika artık bu sendika değil ama bu sendika, sendika değil; olsa
olsa artık bir sarı sendika!
İnsan hikâyeleri
duyacaksınız: “40 santimlik bir delik olunca bizi ittirdiler, hadi oradan
üretim için geçtik, kurtarma çalışmaları için güçlük oldu. ‘Zaman yok, hadi
daha çok kemir!’ dediler.” dedi. Bir anne size şunu anlatacak: “ ‘Hadi oğlum
kahvaltını yap.’ dediğimde, oğlum döndü, hayatında ilk kez bana o sesle
bağırdı: ‘Bana ‘hadi’ deme anne, bana ‘hadi’ deme! Bütün gece, on saat, bana
‘Hadi, hadi kömür çıkar, daha çok çıkar!’ diyorlar.’ Bizim evde ‘hadi’ kelimesi
yasaktı!” O “hadi” kelimesinin şuradan geldiğini göreceksiniz arkadaşlar:
Rödovans sistemiyle 1 milyon ton kömürün… Getirdiğiniz kadar getirin, çünkü o
iki gün aynı gömlekle kalma mecburiyetinden dolayı PR çalışmasını yürüttüğünüz
Bakanın tarihte yaptığı en kötü doğal gaz anlaşması yüzünden kömür satıp
elektrik üretmekteyiz. Yüzde 28 yetmiyor, daha çok kömür, daha çok kömür; doğal
gaz pahalı. “Hadi, getirin istediğiniz kadar, alacağız.” dediniz, “Hadi, daha
çok üretin.” dediler, o “hadi”, “Hadi oğlum, zeytinini ye.” diyen annesine
“Bütün gece ‘Hadi, hadi çalış.’ dediler, canımıza okudular.” noktasına gelecek.
(CHP sıralarından alkışlar) 
Bir işçiyle
tanışacaksınız Soma’da “Yerin altından çıkarken kurtulmak için, canıma tak
etti, attım elimden mazot çantasını.” diyecek. “Ne mazot çantası?”
diyeceksiniz. “Ben her gün aşağıda kullandığım kepçenin mazotunu elimde
indiriyorum, 20 kilo; 2,5 kilometre.” Önce ona üzüleceksiniz. Hangi operatör
taşımak zorundadır mazotu, başkası niye koymaz? Sonra şunu öğreneceksiniz: Yer
altında yanmalı motorla çalışma yasaktır, şarjlı araçlar dışarıda şarj edilip
içeride kullanılmalıdır. Mazot zehire ilave zehir katmakta, havayı kirletmekte,
karbonmonoksiti artırmakta, yanmalı motor olduğu için egzozuyla da bir yangını
körüklemektedir. Gittiğinizde bunları göreceksiniz. Ve beş yıl bakımsız, bakımı
beş yıl önce olduğundan “Aç.” desen “Bugün açamam.” deyip, açıldığında da
içinde solüsyonu kurumuş ve 104 madenciden 56’sının kapağını açamadığı için
karbonmonoksit maskesini soluyamadığını; maliyetleri 7 kat düşürmekle övünen
işletmenin işçilere her ay vermesi gereken yenileme eğitimlerini kâğıt üzerinde
verdiğini, beş senedir gaz maskelerine bakım yapmadığını ve eğitim vermediğini
göreceksiniz. 
Ve sonra oturup
şunu düşüneceksiniz, elimize bir baret alıp da şöyle söylemiştik: Başbakanın
mitinglerine götürüyorsunuz çocukları. Gitmeyenler işten çıkarılıyorlar. Sayın
Bakan da demişti ki: “Parasını verdikten sonra ister pikniğe götürür ister
mitinge götürür ister madene sokar.” Sayın Berber şimdi “Öyle bir şey yok.”
diyor. Bütün madenciler bunu doğruluyor Soma’da, gidin, bunu göreceksiniz.
Mitinge giden gider, gitmeyen işten çıkar; mitinge gidenler ertesi gün madene
iner, maden patlar, ölen ölür, kalan sağlar Recep Tayyip Erdoğan’a yetmektedir.
Ve o gün bu konuşmadan sonra çıkıp da bir de şunu dersiniz demiştik: “Bu
mesleğin fıtratında ölüm var.” Hiç geri vitesi yok Başbakanın, çıktı inadına
söyledi. Keşke Başbakanın da fıtratında birazcık insaf olsaydı. (CHP
sıralarından alkışlar) Keşke Başbakanın da fıtratında birazcık vicdan olsaydı,
keşke Başbakanın fıtratında birazcık insan sevgisi olsaydı. Keşke o Başbakanın
fıtratında 2 yaşında bir kız çocuğunun yetim kalmasının ne demek olduğunu
anlayacak vicdan olsaydı. Keşke o Başbakanın fıtratında askerden on gün önce
gelmiş çocuğu toprağa gömen babanın neler hissettiğini anlayabilecek bir vicdan
olsaydı. 
Hepinize
saygılar sunuyorum. (CHP ve MHP sıralarından alkışlar)
BAŞKAN –
Teşekkür ediyorum.
Önerge sahibi
olarak söz isteyen Ali Rıza Alaboyun, Aksaray Milletvekili. (AK PARTİ
sıralarından alkışlar)
ALİ RIZA
ALABOYUN (Aksaray) – Sayın Başkan, değerli milletvekilleri; ülkemiz 13 Mayıs
2014 Salı günü Türk madencilik tarihinin en elim kazasıyla sarsıldı. Bu nedenle
Meclisimizde kurmak istediğimiz, araştırma komisyonu önergemiz adına söz almış
bulunuyorum. Yüce heyetinizi saygıyla selamlıyorum. 
Kazada 301
madenciyi şehit verdik, hepsine Allah’tan rahmet, kederli ailelerine başsağlığı
ve sabırlar diliyorum. Bu aşamada da aklıma gelmişken 2002 ve 2004 yılları
arasında birlikte çalıştığımız, sevdiğimiz kardeşimiz Ferit Mevlüt Aslanoğlu
için de başsağlığı diliyorum ve CHP Grubuna da başsağlığımı iletiyorum. Aynı
aşamada, sağlığına kavuşmuş olan yaralı madencilerimize Allah’tan uzun ömürler
niyaz ediyorum. Elbette ki ateş düştüğü yeri yakar ama bizler, 77 milyon -Sayın
Bakanımızın dediği gibi- gönülden yaralıyız, acımız büyük. Bu nedenle
milletimize başsağlığı diliyorum.
Kaza duyulur
duyulmaz olaya sağduyuyla yaklaşan herkese de teşekkür ediyorum.
Cumhurbaşkanımıza, Başbakanımıza, bakanlarımıza, Meclis Başkanımıza, duyarlı
tavır sergileyen muhalefet partilerimizin genel başkanlarına, tüm
milletvekillerimize, AFAD başta olmak üzere kurtarma çalışmalarına katılan tüm
ekiplere, toplumumuzu sağlıklı bilgilendirmek için çaba sarf eden basın
mensuplarına, ağır bir travma geçiren Soma halkına metanetinden dolayı ayrıca
teşekkür etmek istiyorum. Altı gün boyunca yirmi dört saatini uykusuz geçiren,
kurtarma faaliyetlerinin başında sürekli bulunan, toplumu sağlıklı bir şekilde
bilgilendiren, devletin ve Hükûmetin güvenilir ve şefkatli duruşunu ülkemize ve
dünyaya sergileyen Enerji Bakanımız Sayın Taner Yıldız’a özellikle teşekkür
etmek istiyorum.
Sayın Başkan,
değerli milletvekilleri; Soma faciası ve Soma halkı bizlere bir anlamda insanlığımızı
hatırlattı. Bir dakika önce, öleceğini bilerek çamurlu sudan abdest alıp
“Allah’ın huzuruna temiz gitmek istiyorum.” diyerek helalleşen madenciler hâl
diliyle bizlere âdeta kim olmamız gerektiğini haykırdılar. İki dakika önce
ölümle yüz yüze gelmiş madencimiz Murat Yalçın’ın ambulans sedyesini kirletmeme
konusunda gösterdiği duyarlılığı karşısında ezildik. Madenden cenazesi en son
çıkarılan rahmetli Mustafa Korkmaz’ın umutla ve sabırla bekleyen eşi Sema
Korkmaz’ın vakur ve asil duruşu bizleri derinden etkiledi. Soma halkının
gösterdiği sabır, metanet, olgunluk bizlere örnek oldu.
Değerli
milletvekilleri, önergemizde de bahsettiğimiz gibi, madencilik sektörü gerek
istihdam gerekse ekonomiye katkısı nedeniyle ülkemizin temel sektörlerinden
birini oluşturmaktadır. Son yıllarda üretim teknolojisi ve güvenlik
tedbirlerindeki hızlı gelişmeler sonucu bazı iş riskleri minimize edilse de
madencilik kendisine has riskleri bünyesinde barındıran bir sektör olarak
varlığını sürdürecektir.
Değerli
arkadaşlar, özellikle Avrupa Birliği süreciyle, iş sağlığı ve güvenliğine
yönelik önemli düzenlemeler yapılmıştır. 2004 yılında Avrupa Birliği
direktifleri esas alınarak Yeraltı ve Yerüstü Maden İşletmelerinde Sağlık ve
Güvenlik Şartları Yönetmeliği yayımlanarak yürürlüğe girmiştir. Türkiye Büyük
Millet Meclisinde 23’üncü Dönemde hazırlanan, madencilik sektöründeki
sorunların araştırılarak alınması gereken önlemlerin belirlenmesi amacıyla bir
araştırma komisyonu kurulmuş ve raporu 2010 Mayıs ayında Meclisimize ve kamuoyuna
sunulmuştur. 2012 yılında Meclisimiz 6331 sayılı İş Sağlığı ve Güvenliği
Kanunu’nu kabul etmiştir. Bu Kanunu takiben Avrupa Birliği direktifleri esas
alınarak maden iş yerinde İş Sağlığı ve Güvenliği Yönetmeliği yeniden
yayınlanmak suretiyle Eylül 2013’te yürürlüğe girmiştir.
Değerli
milletvekili arkadaşlarım, kanun ve yönetmeliklerimizi her ne kadar AB ve ILO
standartlarına uygun hâle getirmiş olsak da bu kaza bize uygulamada büyük
eksikliklerimizin olduğunu ortaya koymuştur. Türkiye’nin sorunu, her alanda
olduğu gibi madencilikte de köklü ve zihinsel dönüşüm sorunudur. Kanun ve
yönetmelikler çıkarmak kolay ama bunu uygulayacak kültürü, geleneği ve zihinsel
dönüşümü gerçekleştirmek oldukça zor gözükmektedir, zaman alıcı ve eğitim
isteyen bir prosestir. Bu zihinsel dönüşümün gerçekleştirilmesi için
bakanlıktan işletme sahiplerine, mühendisinden işçisine kadar herkesin
uygulamalı eğitim sürecinden geçirilmesi görev, yetki ve sorumluluklarının açık
ve net olarak vurgulanması gerekir. Üniversitelerimizin maden fakülteleri
acilen uygulamalı eğitime geçmek zorundadır yoksa kırk beş günlük yasak savma
niteliğindeki bir stajla maden mühendisi yeteri kadar eğitim alamaz. Akademik
sahalarda mutlaka birçok çalışmalar var bu madenlere yönelik, bunların
değerlendirilmesi gerekir.
Değerli
milletvekilleri, Soma’daki kaza sonuçlarına ait ilk bulgular, yangının trafo
patlamasından değil kömür kızışmasından meydana geldiğini ortaya koymuştur.
Kömür kızışması, kömür yüzeylerinin ve çatlaklarının havanın oksijeniyle uzun
süre temas etmesi sonucu ortaya çıkar. Daha açık bir tabirle, kömürdeki karbon
havadaki oksijeni bünyesine emer, fizikokimyasal reaksiyona girer, kömür
oksijeni bünyesinde absorbe eder, reaksiyonu etkileyen unsur da oksidasyon
ısısıdır. Sonuçta kömür dışı ısı vermeye başlar, kömür yüzeyi ısınır, dışa
verilen ısı ortamdan havalandırmayla uzaklaştırılsa da risk azaltılır. Eğer ısı
ortamdan uzaklaştırılmamış ise, kömür bünyesinde kalırsa ortam sıcaklığı artar,
oksidasyon hızlanır, kömürün için için yandığı ancak yayılan koku, terleme ve
yüzeydeki sıcaklıkla belirlenir. Buna biz madencilikte “inkübasyon süresi”
diyoruz. Bu inkübasyon süresi oksidasyonda tehlikeli noktaya geldiğimizin
işaretidir. 
Soma’daki
kazada, ana galeri tavanındaki kömürün oksidasyonunun söz konusu olduğunu
görmekteyiz. Belki de aylardır farkına varılmayan kömür kızışması olgunluğa
erişir erişmez aniden yangına dönüşmüştür. Güçlü havanın etkisiyle de
karbonmonoksit ve karbondioksit hızlı ölümlerin yaşanmış olduğu üretim
galerilerine hızla akmıştır. 
Burada sorulması
gereken soru: Neden kömür içerisinde galeri sürülmüştür? Tavanda neden kömür
tabakaları yeteri kadar betonlama yapılarak hava ile irtibatı kesilmeden
galeriler tahkim edilmiştir? Galerilerin çıktığı bölümde tavan basması söz
konusu mudur? Bu bölgede oksidasyonu hızlandıracak tarama, tamir, patlatma gibi
işlemler yapılmış mıdır? Galeri içi gaz ve sıcaklık ölçümleri düzenli yapılmış
mıdır? Çalışan işçilerin basında çıkan açıklamalarında son üç haftadır sıcak
kömür çıkarttıkları söylenmektedir. Bu konuda ilgili kişiler neden duyarsız
kalmıştır? Karbonmonoksit maskelerinin çalışmadığı yönünde işçilerden
açıklamalar gelmektedir. Bu maskelerin raf ömürleri geçmiş midir, sağlıklı bir
şekilde işçilere nasıl kullanılacağı öğretilmiş midir?
Değerli arkadaşlar,
temel sorunlarımızdan biri madencilikteki teknik, fennî mesullerdir, fennî
nezaretçi veya günümüzde teknik nezaretçi dediğimiz. Bu arkadaşlarımız devlet
adına bu madenlerdeki raporu hazırlayıp devlete veriyorlar. Fakat maalesef,
sözleşmelerini oradaki işletmeyle yapıyorlar. Devletin asli görevi denetimdir.
Denetim olduğu için de mutlaka bu görevin tekrar devlete verilmesi lazım. Fennî
nezaretçilerin, teknik nezaretçilerin mutlaka devlet tarafından
görevlendirilmesi ve ücretlendirilmesi gerekir. Müfettiş alımlarındaki
sistemimizi değiştirmemiz gerektiğine inanıyorum. Ben 1996-1997 yıllarında
Etibankta Genel Müdür Yardımcılığı yaptım. Bizde müfettiş ve başmüfettişler,
meslekte beş yıl, on yıl görev almış insanlar oraya geçerdi. Şu an yeni mezun olan
arkadaşlarımızı sınavla “müfettiş yardımcısı” diye alıyoruz; bir gün ocağa
girmemiş, gazı solumamış, tozu solumamış, madencilikle ilgili hiçbir tecrübesi
yok, müfettişliği orada öğreniyor. Dolayısıyla, bu insanların ocağa girmediği
yönündeki sözler de bir yerde gerçeklik kazanıyor. 
Bir diğer konu,
Türkiye’de, maalesef, bilirkişi kurumu sektörleşmiş durumdadır. Bizim bunu
masaya yatırıp kökten çözmemiz gerekir diye düşünüyorum.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür
ediyorum.
Önerge sahibi
olarak söz isteyen Hasip Kaplan, Şırnak Milletvekili.
Buyurun Sayın
Kaplan. (HDP sıralarından alkışlar) 
HASİP KAPLAN
(Şırnak) – Sayın Başkan, değerli milletvekilleri; Halkların Demokratik Partisi
adına hepinizi saygıyla selamlıyorum. 
Ben Şırnak
milletvekiliyim. “Şırnak” denince kömür akla gelir. Onun için Şırnak ve
Soma’nın kardeşliği vardır. Birçok Şırnaklı hemşehrimiz Türkiye Kömür
İşletmelerinde, Soma’da çalışır. 
Soma, artık iş
kazalarında, faciada Türkiye’de en büyük acıların yaşandığı yer olarak
anılacak. 301 kardeşimizi toprağa verdik, 486 yaralı var. Allah’tan rahmet
diliyorum, yaralılara şifa diliyorum. Genç annelere, 500’ü aşkın yetim kalan
bebeye, nasıl diyeyim, nasıl sabır… Nasıl dayanılır buna? Ve böylesine büyük bir
olayda, böylesi bir felakette, böylesi bir faciada biz, gecikmiş araştırmalar,
önergeler için Mecliste şu an toplanmış bulunuyoruz. Geçmişte verdik bunlarla
ilgili, Soma’yla ilgili de verdik, hepsini AK PARTİ, çoğunluğuna dayanarak
reddetti. Sonra, bu facia yaşandı ve bir önerge getirdiler ve bizim diğer 11
önergeyle birleştirip bugün burada “Hadi, bir komisyon kuralım.” dediler. 
Şimdi, elinizi vicdanınıza koyun. Bunca
yaşanan karşısında insani, hukuki, dinî, vicdani sorumluluğu olanlar, siyasi
sorumluluğu olanlar, adalet ve yargı açısından hesap vermesi gerekenler, ihmal
edenler, kastı olanlar ve 301 ölüme sebep olanlar, ister işletme sahibi olsun
ister müdürleri olsun ister siyasiler olsun ister bakanlar olsun ister Başbakan
olsun, bu kürsüde, Allah aşkına, paslanmış vicdanlarınızı yoklayın, şu kürsüye
gelip paslanmış vicdanlarınızı bir yoklayın ve şöyle düşünün: Böyle bir felaket
karşısında bu Hükûmetin başı bu kürsüye gelip “Ey halkım, özür diliyorum. Bu,
korkunç bir felaket, bunun gereğini ne ise yapacağım, yapacağız.” veya
bakanları veya Allah aşkına, bir memuru, bir tanesi çıkıp bu felaket karşısında
“Erdemli davranacağım, insan gibi davranacağım, bu acılara dayanamıyorum, benim
de sorumluluğum var. İstifa ediyorum, istifa ediyorum, istifa ediyorum ve özür
diliyorum.” deme cesareti ve yürekliliğini kendinde bulamıyor mu? 
Kimi kandırıyorsunuz? Neyin
araştırmasını kuracaksınız, hangi araştırma komisyonunu? Ne yapacak? Zaten
Bakanlığın idari müfettişleri orada teftişte değiller mi? Zaten daha önce sağlam
raporları vermediler mi? “İşletme tıkır tıkır işliyor, kömür çıkıyor.”
demediler mi? Çalışma Bakanı, 18 Martta demedi mi? Enerji Bakanı altı ay önce
bu işletmeyi örnek olarak gösterip “Çok güzel, tıkır tıkır çalışıyor.” demedi
mi? Bunları yok sayabilir misiniz, hiç olmamış diyebilir misiniz? 
Bu yaşanan
acılardan çok az önce yaşanan bunları, bu sorumluluk mevkisindeki insanlara
soruyorum: O işletmeyi TKİ’den taşeron olarak devralıp, taşeron olarak
devraldıktan sonra binlerce işçiyi 2 kilometre derinlere, kor kömürlere, yanar
bir madene gönderdikten sonra bu madende grizu patlaması ve metan gazı
karşısında bu gaz maskelerinin çaresiz, kabloların yanmaz değil, yanar, tünel
koridorlarının tahtalardan, sığınma odalarının ve yaşam odalarının olmadığı
ölüm koridorlarında, tünellerinde battaniyelere sarılmış olarak çıkan
cenazelerin, battaniyelerle çıkan Uludere’deki cenazeler gibi battaniyelere
sarılı ölümlerin kahrolası fotoğrafına birileri “olağan şey, kader” deyip bu
halkla dalga geçme hakkını kendinde nasıl buluyor, nasıl bulabiliyor? Bu kadar
kolay mı? 
Savcılık ne
yapıyor? Savcılık, orada, bunca ölüm olmuş, bunca yaralı var, bunca olaydan
sonra çıkıyor, yeni ifade almaya başlıyor ve ondan sonra basına diyor ki:
“Burayı terk et.” Hükûmet, sıkıyönetim, olağanüstü hâl ilan ediyor “Kimse
giremez Soma’ya.” diyor, taziye bile yasak. “Gelemezsiniz, acıları
paylaşamazsınız, gidemezsiniz, kucaklaşamazsınız, hayır, buraya duvar çektik.”
diyor, tıpkı ocaktaki yanan, ölümlerin geldiği tünellere betonla çekilen duvarlar
gibi. Vicdanlarımız pas tuttu diyeceğim ama bunda vicdan yok arkadaşlar. Vicdan
yok, eğer olsaydı, tekme tokat girişilmezdi yurttaşa! Eğer olsaydı, oraya
koruma ordularıyla girilmezdi! Eğer olsaydı, orada… 
Şu, Soma
Belediyesinin… Ben maden komisyonu üyesi olarak gittiğimde redevansı 930 bin
dolardan, 1997’den gelmiş 2013’e, 300 bin liraya düşmüş bunca kömür
çıkarılmasına rağmen. Bu, Soma Belediyesinin bana verdiği belediye payının
dosyasıdır, biliyor musunuz? 
Belediyeden
çaldınız, işçinin emeğinden çaldınız, kaskından çaldınız, baretinden çaldınız,
elektrik kablosundan çaldınız, elbisesinden çaldınız, çizmesinden çaldınız,
tabutundan çaldınız, çaldınız, çaldınız, çaldınız! Öldükten sonra, ölenlere
“kader” diyorsunuz. Böyle kadere isyan ediyoruz arkadaşlar. Böyle kader batsın,
olmasın. Böyle şey olur mu! 
“Dertlerin
kalkınca şaha/ Bir sitem yolla Allah’a,/Görecek günler var daha,/Aldırma gönül,
aldırma.” diyen üstatlarımız, (…)(x)
diyen üstatlarımız var. İsyanı nasıl yaparsınız, yaratırsınız? İşte, böyle yaratılır.

Şimdi, gidip böyle bir rapor daha
çıkaracaksınız. Burada bir komisyon kuracaksınız, 10 tanesi AKP’li üye olacak,
5 tanesi de CHP, MHP ve HDP’den oluşacak; sizin dediğiniz olacak, oraya
yazacaksınız “zorunlu kaza, zorunlu hata” ve kapatacaksınız ocağa beton
çektiğiniz gibi. Ondan sonra, “kan parası” ödeyecek devlet, ondan sonra birkaç
yakınını işe alacak ve hiçbir şey olmamış gibi 50 bin tane işçi,
özelleştirmenin, taşeronluğun, sömürünün kıskacında, insanlık onurundan uzak
yaşama koşullarında, kölelik koşullarında çalışıyorken ve bu ülkede angarya,
angarya, angarya koşullarında çalışırken siz gelip burada insanlıktan
bahsedeceksiniz. Batsın bu insanlığınız, ölsün bu insanlık! Bu insanlıkta onur
yok. Angarya koşullarında yaşayan bir insanlıkta onur arayamazsınız. Onuruna,
işçisine, emekçisine sahip çıkarak insan onuruna, adaletine sahip
çıkabilirsiniz. 
Ne yapalım? Ne
yapalım? Biz, 301 ölü, bunca yaralı karşısında Hükûmetin yapmadığını yapmak
istiyoruz: Özür diliyoruz ve eğiliyoruz önünüzde. Bu utanç, bu Meclise yeter!
Böyle kaçamak yollara saparak adalet gerçekleşmez ve ben, özür diliyorum, özür
diliyorum, özür diliyorum. (HDP ve CHP sıralarından alkışlar) 
BAŞKAN –
Teşekkür ediyorum. 
Önerge sahibi
adına söz isteyen Mülkiye Birtane, Kars Milletvekili. 
Buyurun Sayın
Birtane. (HDP sıralarından alkışlar) 
MÜLKİYE BİRTANE
(Kars) - Teşekkürler Sayın Başkan. 
Sayın Başkan,
değerli milletvekilleri; Soma’da hayatını kaybeden madenci arkadaşlarımızı
tekrar saygıyla anıyor ve ailelerine başsağlığı diliyorum. Emekleri için
kendilerine minnettar olduğumuzu yeniden belirtir, onlara insanca bir yaşam
kuramadığımız, çalışırken hayatlarından olacak kadar acımasız bir sistemin
pençesine bıraktığımız için ben de özür diliyorum. 
Onlar, sermaye
sahiplerine her kürekleriyle milyonlar kazandırırken pazar parası isteyen
eşlerine mahcup olacak kadar fakir idiler. Bu devran, bu çark onları acımasızca
öğüterek öldürmüştür. Çalıştıkları ortam, sağ iken mezardı onlara. Hiç olmazsa,
bundan sonra ellerimizi vicdanlarımıza koyarak geride kalan emekçilerimize
insanca bir yaşam kurmalıyız. Onların köle gibi çalıştırılmasına, karın
tokluğuna sömürülmesine dur demeliyiz.
Bu maden
faciası, Türkiye için yabancı bir acı değildir. Bizler, patronların daha büyük
gemiler, daha çok ülkede gayrimenkul, daha çok ülkede banka hesabı, çocuklarını
18 yaşında jet sahibi yapması için, madencilerin, tersane işçilerinin, inşaat
işçilerinin, metal işçilerinin kurban edildiği bir ülkede yaşıyoruz. 
Ve şöyle der
Hamdullah Arvas bu alanda çalışanlar için: 
“Sen güneşe
bakarken hayran hayran,
Ben sönük ve
sarı bir ışıltıyla adım atıyorum her an,
Ne tutsam
karanlık
Ne yutsam kara
karanlık
Dilimde
damağımda kekremsi
Gözümde herhangi
bir günden kalan aydınlık,
Taşlara
kusuyorum ızdırabımı
Çelik kazma
uçlarına
Karbonmonoksit
kokusuna
Gözlerimdeki
hüznü gör istiyorum
Dokunuşlarımda
toprağın sıcaklığı
Bir ben bilirim
kır yılanları nerede pullanır
Bir ben bilirim
ölü kanların aktığı çukurları
Gözlerimdeki
hüznü gör istiyorum
Dokunuşumda
toprağın sıcaklığı.”
Evet, Sayın
Başkan, değerli milletvekilleri; Türkiye'nin iş cinayetlerinde Avrupa 1’incisi
ve dünya 3’üncüsü olması, basit bir cümleden ibaret değildir. Hükûmet, bu
durumun vahametini kavramak ve ona göre önlem almak zorundadır. Bütün partiler,
her milletvekili tek tek sorumludur. Soma faciası, Zonguldak faciası gibi sümen
altı edilmemelidir. Göçük altında kalanlar, depolarda zehirlenenler,
malzemelerle kamyon kasasında taşınıp mermer altında can verenler, çadırlarında
yananlar, kanalizasyon çukurlarında canlarından olanlar, yollarda can veren
mevsimlik köleler, kadınlar, çocuklar, yaşlılar ve gençler, Türkiye’nin işçi
hakları konusundaki tablosunu açıkça ortaya koymaktadır. 
Bu cinayetlerin
nedenleri açıktır, ortadadır. Bu cinayetler önlenebilir. Her yıl binlerce işçi
hayatını kaybediyor. 20 milyona yakın işçi kayıt dışı çalıştığı için devletin
resmî rakamları da gerçeği yansıtmıyor. Amaç ve hedef, tek bir işçinin dahi
ölmemesi olmalıdır. Ancak ibretle görüyoruz ki Soma’da işçilere mezar olan
maden ocağı yeniden üretime başlamıştır. Türkiye’de kaçak çalıştırılan kömür
ocakları var ve biz biliyorsak Hükûmet de biliyor. 
Soma faciasıyla
birlikte Türkiye’nin işçi sağlığı ve iş güvenliği konusundaki karnesi daha net
görüldü. Bunları yeniden saymayacağım ancak sayacağım önlemlerin bir an önce
alınması şarttır. Kapitalizme ve emek sömürüsüne karşı tüm işçilerin,
emekçilerin, yoksul köylüler ile tüm çalışanların onurlu, adil güvenceli,
güvenli ve sağlıklı çalışma koşullarına ve sosyal güvenliğe sahip olmaları için
sonuna kadar mücadele edeceğiz. Soma faciası, Türkiye’deki işçi sınıfı için bir
dönüm noktası olacaktır. Bu itibarla:
1- ILO’nun
Madenlerde Güvenlik ve Sağlık Sözleşmesi hemen onaylanmalıdır. 
2- Avrupa
Birliği Sosyal Politika ve İstihdam Faslı açılmalıdır.
3- 8 Haziran
2011 tarihli Devlet Denetleme Kurulunun işçi katliamlarının nedenlerini ortaya
koyan ve alınacak önlemleri sıralayan 600 sayfalık raporu, Madencilik
Sorunlarını Araştırma Komisyonunun hazırladığı rapor, muhalefet partilerinin
yaptığı tüm Meclis çalışmaları toparlanmalıdır.
4- Maden
işletmeleri sahiplerinin rüşvet, bürokrat ilişkileri, siyasetçilerle aile
dostlukları ve ortak iş yapma yolları ile ruhsat alma yolları kapanmalıdır.
Maden ruhsatları Başbakanlığın onayından çıkarılmalı, ilgili bakanlara bağlanmalıdır.
Bu kapsamda yeniden bir mevzuat hazırlanarak teknolojik imkânların en üst
seviyede tutulması ile işçi sağlığı ve iş güvenliği konusunda Avrupa Birliği
standartlarına uygun önlemler alınmalıdır. Tüm bu önlemler alınana kadar ise
maden ocakları üretimi durdurmalı ve diğer iş sahalarında denetimler üst
seviyeye çıkarılmalıdır.
Sayın Başkan,
değerli milletvekilleri; Soma faciası, Türkiye'nin iş güvenliği ve işçi sağlığı
konusundaki tablosunu da ortaya çıkarırken Sağlık Bakanlığının da bu konudaki sorumluluğunu
yerine getiremediğini göstermiştir. Sağlık Bakanlığının iş ve meslek hastalığı
konusunda hiçbir önlem almaması, bu konuda ciddi denetim ve kontrol sistemi
oluşturmaması büyük bir problemdir. Çünkü, Türkiye'de sadece iş cinayetleri
yaşanmıyor, aynı zamanda her yıl yüzlerce işçi, meslek hastalığı nedeniyle
hayatını kaybediyor, yüzlercesi aynı nedenden dolayı sakat kalıyor. İşçiler
ileri yaşlarda, yaptığı işten kaynaklanan kalıcı bir hastalığın pençesine
düşüyor. 
Diğer önemli bir nokta ise illerde iş
alanına göre hastane ve sağlık kurumu planlamasının olmamasıdır. Bu durum,
Soma’da yaşanan maden faciası sırasında çok daha net görülmüştür. Manisa’daki
hastanelerin hiçbirinde iş sahasına göre, yaşanabilecek kazalar ve Soma benzeri
facialar karşısında sağlık hizmeti verebilecek bir donanım olmadığı ortaya
çıkmıştır. Soma’daki ve Manisa’daki hastanelerde yanık ünitesi olmadığı,
yaralılara müdahale edecek ekiplerin yetersiz olduğu, hastanelerdeki tıbbi
cihaz ve donanımın o kentte yaygın olan iş alanlarında yaşanabilecek yaralanma
vakalarına uygun olmadığı görülmüştür. 
Bu faciadan
çıkarılacak derslerden biri de, tüm kentlerde iş alanlarına uygun hastane ve
sağlık kurumu planlaması yapılmasıdır. 
Türkiye’de
sağlık alanında yapılan düzenlemeler işçi sağlığı ve olası kazalara müdahale
konusunda etkin bir yenilik içermiyor. İlk aşamada illerin iş sektörüne ve bu
iş sektörlerinin taşıdıkları risklere göre hem sağlık kurumu açma hem de mevcut
hastane ve diğer sağlık kurumlarında buna göre bir tıbbi donanım yapmayı
kaçınılmaz kılmaktadır. Uzman kadrosunun, ilkyardım ekiplerinin ve diğer sağlık
personelinin, yaşanabilecek tüm durumlar karşısında sürekli hazır olacak
biçimde bir düzenleme yapılmalıdır. 
Hükûmetin, tüm
yetkili ve sivil toplum örgütleri ile ortaklaşarak işçi kıyımına son vermesi
için düzenleme yapması ve bu düzenlemelerin eksiksiz olarak hayata
geçirilmesinin takipçisi olacağımızı yeniden vurguluyor, Somalı, Diyarbakırlı,
Zonguldaklı ve tüm emekçileri saygıyla selamlıyorum, onların emeklerine sahip çıkacağımız
sözünü yineliyorum. Saygılar sunuyorum. (HDP sıralarından alkışlar) 
BAŞKAN –
Teşekkür ediyorum. 
Önerge sahibi
olarak söz isteyen Hüseyin Tanrıverdi, Manisa Milletvekili. (AK PARTİ
sıralarından alkışlar) 
Buyurun Sayın
Tanrıverdi. 
HÜSEYİN TANRIVERDİ
(Manisa) – Sayın Başkan, değerli milletvekilleri; 13 Mayıs 2014 Salı günü
Soma’da meydana gelen maden kazasının araştırılması ve ülkemizde bu sektördeki
sorunların araştırılarak muhtemel maden kazalarının önlenmesine yönelik
tedbirlerin alınması amacıyla araştırma komisyonu kurulması hakkındaki
önergeler üzerinde şahsım adına söz almış bulunuyorum. Sözlerime başlarken yüce
heyetinizi saygıyla selamlıyorum. 
Soma’da
yitirdiğimiz 301 maden şehidimize bir kez daha Allah’tan rahmet, acılı
ailelerine ve yakınlarına sabrıcemil niyaz ediyorum. Milletimizin başı sağ
olsun. 
Ayrıca, Değerli
Milletvekilimiz Ferit Mevlüt Aslanoğlu’na da Allah’tan rahmet diliyor,
yakınlarına ve CHP Grubuna başsağlığı diliyorum. 
Özel şirket Soma
Kömürleri AŞ’nin işletmesinde olan Eynez ocağında meydana gelen elim facia
hepimizi derinden üzmüştür. Yitip giden 301 canın acısıyla hep beraber ağladık.
Onların geride bıraktığı gözü yaşlı yavrular, eşler, analar, babalar
yüreklerimizi dağladı. Onların acısı hepimizin ortak acısıdır. Onlar, bize
maden şehitlerimizin birer emanetidir. 
Değerli
arkadaşlarım, elim kazanın vuku bulduğunu haber alır almaz yerel
idarecilerimizle temasa geçtik. Sayın Enerji ve Tabii Kaynaklar Bakanımız Taner
Yıldız’la birlikte bakan yardımcılarımız, AFAD başta olmak üzere devletimizin
kamu kurum ve kuruluşları ve bölge milletvekilleri olarak, anında Soma’ya
intikal ettik. Enerji Bakanımızın başkanlığında kriz masası oluşturulup olaya
müdahale için tüm imkânlar seferber edildi. Ancak, ne yazık ki içerideki yangın
ve yoğun karbonmonoksit gazı nedeniyle 301 kardeşimizi madende şehit verdik,
dışarıdaysa 77 milyon yaralanmıştır. Olayın olduğu salı gününden arama kurtarma
faaliyetlerinin tamamlandığı cumartesi gecesine kadar kamuoyu, kriz masasınca,
gerçekler gizlenmeden, şeffaf ve sağlıklı bir şekilde, şehitlerimiz ve aileleri
incitilmeden, kamuoyu yanlış bilgilendirilmeden, konuyla ilgili, neredeyse, her
saat başı bilgilendirilmiştir. 
1992’de Kozlu’da
grizu faciası olmuştu ve orada da 263 şehidimiz vardı. O dönem evet
sendikacıydım, o zaman da olayları yakından takip etmiştim. Dönemin Başbakanı
olay yerinde yok, Başbakan Yardımcısı olay yerinde yok, bakan ve ilgili
bürokratların olmadığı da ortada ama bu olayda acıları paylaşmak, orada bulunan
ailelere destek vermek, milletimizin tek yürek Soma’da olduğunu vurgulamak için
Sayın Başbakanımız yirmi dört saat geçmeden kaza mahalline gelmiştir. Sayın
Cumhurbaşkanımız, Meclis Başkanımız, bakanlarımız, muhalefet parti liderleri,
genel başkanları ve milletvekilleri olarak ziyaretleri yaptılar. 
Arama kurtarma
çalışmalarını yapan ekiplere, kriz masasında günlerce uyumadan hizmet
verenlere, madencilerimiz için dua edenlere, gözyaşı dökenlere bölge
milletvekili, Manisa milletvekili olarak binlerce teşekkür ediyor, Allah razı
olsun diyorum. 
Değerli
arkadaşlarım, elbette, bu acıyı bastırmak, hafifletmek mümkün değil, ancak
devlet olarak sosyal ve hukuki anlamda ne yapılması gerekiyorsa yapılmalıdır.
Türkiye olarak şehitlerimizin ailelerinin yanındayız. Devlet imkânlarının
yanında hayırseverlerimizin katkılarıyla, geride kalan evlatlarımızı,
şehitlerimizin eşlerini ve bakmakla yükümlü olduklarını yalnız bırakamayız. Bu
konuda Başbakanımız, ilgili bakanlık ve kurumlara talimatlarını vermiştir.
İnşallah, en kısa zamanda şehit yakınlarına maaş bağlanması gerçekleşecektir. 
HASAN ÖREN
(Manisa) – Sorun bu! Onu bağladı mı bitiyor. 
HÜSEYİN
TANRIVERDİ (Devamla) – Çocukların eğitim masrafları karşılanacaktır, “sivil
şehit” kapsamına alınacaklardır Hasan Bey. Bilginiz yoksa, buradan size duyuruyorum.

HASAN ÖREN
(Manisa) – Bilginin hepsi sizde olduğu için 301 tane cenaze var! 
HÜSEYİN
TANRIVERDİ (Devamla) – Onlar asla yalnız ve sahipsiz kalmayacaktır. 
HASAN ÖREN
(Manisa) – O bildiklerinizi, biz o kürsüden bağırırken söyleseydiniz. 
HÜSEYİN TANRIVERDİ
(Devamla) – Biz şov yapmak için değil, iş yapmak için iktidarız Hasan Bey. 
HASAN ÖREN
(Manisa) – Bırak şovu! Utanmadan onu konuşuyorsun.
HÜSEYİN
TANRIVERDİ (Devamla) – Değerli arkadaşlarım… 
BAŞKAN – Sayın
Ören lütfen…
HÜSEYİN
TANRIVERDİ (Devamla) – Bugün, Türkiye Büyük Millet Meclisinde, meydana gelen
faciada ihmali, kusuru…
HASAN ÖREN
(Manisa) – Soma’da baş aktörsün, Soma’da!
HÜSEYİN
TANRIVERDİ (Devamla) – …aymazlığı kim yaptıysa ortaya çıkartmak ve hiçbir şeyin
üzerini örtmeden, adalete teslim etmek için bir araştırma komisyonu kurulması
önergemiz üzerinde müzakere ediyoruz.
ERKAN AKÇAY
(Manisa) – Soma’da sokakta yürüyemezsin sen.
HÜSEYİN
TANRIVERDİ (Devamla) – Soma, ekmeğini taştan çıkaran yani kömürden kazanan
çalışkan insanların memleketidir.
HASAN ÖREN
(Manisa) – Beylik laflar, 301 cenaze...
HÜSEYİN
TANRIVERDİ (Devamla) – Soma’da maden ocakları, kömür madenleri vardır ve enerji
üretimi yapılmaktadır. Ben her sene ramazanda onlarla yer altında iftar
paylaşırım.
HASAN ÖREN
(Manisa) – Doğru, dört beş gibi işi bırakıyorlar, sekize kadar seni
bekliyorlar!
HÜSEYİN
TANRIVERDİ (Devamla) – Siz ocağa bile hâlâ girmediniz Hasan Bey, ocağa bile
girmediniz.
İDRİS BALUKEN
(Bingöl) – Keşke siz de girmeseydiniz. 301 cenaze var. Ayıp ayıp!
ALİ ÖZ (Mersin)
– Girip de görseydiniz o zaman.
ERKAN AKÇAY
(Manisa) – Babanızın çiftliği yapmışsınız maden işletme ocaklarını!
HÜSEYİN
TANRIVERDİ (Devamla) – Türkiye Büyük Millet Meclisinde… 
Değerli
kardeşlerim, değerli arkadaşlarım; 100 bini aşkın Soma nüfusunun yaklaşık 15
bini maden ve kömür ocaklarında çalışmaktadır. 
ERKAN AKÇAY
(Manisa) – Suçlusun sen!
HÜSEYİN
TANRIVERDİ (Devamla) – Bunları aileleriyle birlikte düşündüğümüzde bu rakam,
Soma nüfusunun yarısı demektir.
HASAN ÖREN
(Manisa) – Birçok Manisa milletvekiline anlattık, bir sana anlatamadık, başları
sendin!
HÜSEYİN
TANRIVERDİ (Devamla) – 2000’li yılların başından itibaren bölgedeki rezerv, hem
ekonomik hem de sosyal olarak ilçemize ve ülkemize önemli miktarda katma değer
sağlamıştır. Ancak madencilik sektöründe temel amaç, yer altı kaynaklarının
yüksek katma değer sağlayacak şekilde ekonomiye kazandırılması, sanayinin ve
enerji sektörünün hammadde ihtiyacının güvenli olarak karşılanmasıdır. 
Her zaman yer
altı madenlerimizin yeryüzüne en güvenilir yöntemle insan ve emek merkezli bir
şekilde çıkarılmasından yanayız. Bildiğiniz gibi, 2012 yılı Haziranında 6331
sayılı İş Sağlığı ve Güvenliği Yasası, Türkiye Büyük Millet Meclisince kabul
edilmiştir. Elbette, yasa çıkarmak önemli ama yeterli bir çözüm değildir.
Bunları hayata geçirmek, denetlemek ve yaşadığımız acılar gibi faciaları
önleyecek tedbirleri almak gerekmektedir. 
HASAN ÖREN
(Manisa) – Ee, iki yıllık iktidarsınız!
HÜSEYİN
TANRIVERDİ (Devamla) – Denetimler daha da artırılmalıdır. Olayın her yönüyle
açığa çıkarılması bizim görevimizdir, üzerimizde bir vebaldir. 
HASAN ÖREN
(Manisa) – Sen çıkarsın altından, sen!
HÜSEYİN
TANRIVERDİ (Devamla) – Soma’ya ve tüm madenci şehitlerimize borcumuzdur ve
acıyı yaşayan herkesin beklentisidir. Alınması gereken tedbirler kim ve kimler
tarafından alınmadıysa, siyasi, idari ve teknik kim olursa olsun, kimin hatası,
ihmali, kusuru varsa gözünün yaşına bakmadan hesap vermelidir, elbette
verecektir. 
HASAN ÖREN
(Manisa) – Sen de vereceksin.
ALİ SERİNDAĞ
(Gaziantep) – Bak, işte, orada oturuyor.
GÜRKUT ACAR
(Antalya) – Dünyanın her yerinde bakanlar istifa eder, başbakanlar istifa
eder. Neyi bekliyorsunuz?
HÜSEYİN
TANRIVERDİ (Devamla) – Bu vesileyle madencilik sektörü de masaya yatırılarak
bundan sonra yeni can kayıpları yaşanmaması için başta mevzuatımız olmak üzere
her şey yeniden gözden geçirilmelidir.
ERKAN AKÇAY
(Manisa) – Başta sen istifa et, sen! 
GÜRKUT ACAR
(Antalya) – Kendinizi masaya yatırın.
HÜSEYİN
TANRIVERDİ (Devamla) – Burada, şimdi, ilk olarak yaralar elbette sarılacak ve sonra
hesap sorulacaktır. 
ALİ SERİNDAĞ
(Gaziantep) – Oradakine söyle. Bak, orada oturuyor.
ERKAN AKÇAY
(Manisa) – Sorumlulardan biri de sensin! Hesap verecek olanlardan biri de
sensin!
HÜSEYİN
TANRIVERDİ (Devamla) – Değerli arkadaşlarım, sözlerimi bitirirken Allah bize
tekrar böyle bir acı vermesin diyor, olayda şehit olan kardeşlerimize bir kez
daha Allah’tan rahmet diliyor, mekânları cennet olsun diyorum. Faciadan sağ
çıktığında bile soğukkanlılığını ve mütevazılığını koruyan, devlet malına zarar
vermemek için “Çizmelerimi çıkarayım, sedye kirlenmesin.” diyen madenci Murat
Yalçın’ın inceliği…
ERKAN AKÇAY
(Manisa) – Başbakanın kabalığı!
HASAN ÖREN
(Manisa) – Sana söyledi onu, sana.
ERKAN AKÇAY
(Manisa) – Madencinin battaniyesini iade ettiler, battaniyesini. Tekme tokat
adam dövdünüz siz be!
HÜSEYİN
TANRIVERDİ (Devamla) – …yine faciadan sağ çıkmasına rağmen arkadaşlarını
kurtarmak için yeniden yerin altına inen ama orada şehit olan kahraman
madencilerin yüreğinin büyüklüğü, umarım başta sükûnetle acıyı paylaşmasını
bilmeyenlere, olayları değişik yönlere çekenlere…
ERKAN AKÇAY
(Manisa) – Başta Başbakan bilmiyor acıyı paylaşmasını.
HÜSEYİN
TANRIVERDİ (Devamla) – …yeni “müftü karısı” senaryoları üretenlere, acıdan
siyasi rant elde etmeye çalışanlara ve hepimize ders olur.
GÜRKUT ACAR
(Antalya) – Allah bir daha böyle iktidar vermesin, böyle bir iktidar
göstermesin! Başka bir şey değil bu; suçunuzu örtbas etmeye çalışıyorsunuz.
HÜSEYİN
TANRIVERDİ (Devamla) – Maden kazasını fırsat bilerek provokasyon yapanları…
(Mikrofon
otomatik cihaz tarafından kapatıldı) 
HÜSEYİN
TANRIVERDİ (Devamla) – Soma ve değişik yerlerde olaylar çıkararak polise taş
atanları, şiddet gösterisi yapanları…
HASAN ÖREN
(Manisa) – Hâlâ “provokasyon” be! Hâlâ “provokasyon”dasın ya! 301 insan can vermiş,
hâlâ “provokasyon”dasın!
HÜSEYİN
TANRIVERDİ (Devamla) – “Soma buna müstahaktır.” diyen insanlıktan çıkmış
zavallıları da milletimize ve Allah’a havale ediyorum.
HASAN ÖREN
(Manisa) – Affettiremezsin kendini! Senden bu hesap sorulacak! Sen bu hesabı Manisa’da
vereceksin!
GÜRKUT ACAR
(Antalya) – Biz de Allah’a havale ediyoruz. 
BAŞKAN –
Teşekkür ediyorum Sayın Tanrıverdi.
HÜSEYİN
TANRIVERDİ (Devamla) – Araştırma önergemize tüm milletvekili arkadaşlarımızın
önce insan, sonra Türkiye Büyük Millet Meclisinin onurlu ve duyarlı birer üyesi
olarak “evet” oyu vereceğine yürekten inanıyor, hepinizi tekrar selamlıyorum.
HASAN ÖREN
(Manisa) – Gelecek dönem 5 AKP milletvekilinden milletvekili olamayanlar
açıklayacak senin ne yaptığını.
HÜSEYİN
TANRIVERDİ (Devamla) – Hasan Ören biraz önce söyledi. 
BAŞKAN – Sayın
Tanrıverdi, teşekkür ediyorum. 
HÜSEYİN
TANRIVERDİ (Devamla) – Sataşma nedeniyle söz istedim ama Sayın Başkandan
alamadım. 
HASAN ÖREN
(Manisa) – Alamazsın. Ne söyleyeceksin ki!
HÜSEYİN
TANRIVERDİ (Devamla) – Altı günden bu yana...
HASAN ÖREN
(Manisa) – Patronları getiren sensin. TKİ’ye götüren sensin.
HÜSEYİN
TANRIVERDİ (Devamla) – Altı günden bu yana bu işletmenin… Bu işletmenin…
HASAN ÖREN
(Manisa) – 11 tane insan orada can vermiş, orada da sen varsın. Hadi git
oradan!
HÜSEYİN
TANRIVERDİ (Devamla) – Her zaman böyle provokasyonu çok seviyorsunuz. 
BAŞKAN – Sayın
Tanrıverdi, teşekkür ediyorum. Lütfen…
HÜSEYİN
TANRIVERDİ (Devamla) – Her zaman iftirayı çok seviyorsunuz. Vazgeçin Hasan Bey
bundan, vazgeçin, tavsiye ediyorum.
HASAN ÖREN
(Manisa) – 301 insan can vermiş, 301 insan!
HÜSEYİN
TANRIVERDİ (Devamla) – Kendinizi… Lütfen… 
HASAN ÖREN
(Manisa) – Altı gündür niye bir beyanatın yok?
HÜSEYİN
TANRIVERDİ (Devamla) – Bu noktada artık sizin iftiralarınızdan ve provokasyonlarınızdan
herkes bıktı. 
BAŞKAN – Sayın
Tanrıverdi, lütfen…
HÜSEYİN
TANRIVERDİ (Devamla) – Teşekkür ediyorum.
HASAN ÖREN
(Manisa) – Neden bir tane beyanatın yok altı günden beri Manisa milletvekili
olarak?
BAŞKAN – Sayın milletvekilleri, birleşime beş
dakika ara veriyorum.
 Kapanma
Saati: 18.03

ÜÇÜNCÜ OTURUM
Açılma Saati: 18.11
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT (İstanbul), Muhammet Rıza YALÇINKAYA
(Bartın) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 91’inci Birleşiminin Üçüncü
Oturumunu açıyorum. 
Manisa Soma’da
meydana gelen maden kazasının araştırılması amacıyla bir Meclis araştırması
açılmasına ilişkin önergelerin birlikte yapılan görüşmesine devam edeceğiz. 
Hükûmet yerinde.
Şimdi önerge
sahibi olarak söz isteyen Namık Havutça, Balıkesir Milletvekili. 
Buyurun Sayın
Havutça. (CHP sıralarından alkışlar) 
NAMIK HAVUTÇA
(Balıkesir) – Sayın Başkan, değerli milletvekilleri; ulusça acımız çok büyük
gerçekten. Ateş düştüğü yeri yakar ama bu sefer bu ateş sadece Manisa’yı değil,
Balıkesir’i de yaktı, Türkiye’yi de yaktı, hepimizi yaktı. 
Gerçekten de
Bakanlığın ölüm listesinde 301 isim sayılıyor. Ancak, Sayın Bakan, bizim -az
önce arkadaşlarımızla kontrol ettik- Balıkesir Savaştepe Karacalar’dan ölen
Muhammed Akbulut o listede yok. Yine, Kütahya Hisarcık Kutluhallar’dan Özgür
Şen ölmüş, vefat etmiş, o listede yok, Bakanlığın listesinde. O zaman, bu
durumda, 301 olan ölü sayısının nerelere geldiğini hesap etmemiz gerekiyor.
Acaba Bakanlığın listelerinde, açıklanan listelerde bazı ölüm vakaları tespit
edilmedi mi, edilemedi mi?
Değerli
milletvekili arkadaşlarım, biz Balıkesir milletvekili arkadaşlarımızla birlikte
Soma’dan Savaştepe’de ve oradan başlayarak Dursunbey’de, Sındırgı’da, Bigadiç’te
yurttaşlarımızı, ölen emekçi kardeşlerimizin yakınlarını ziyaret ettik. Bakın,
sizlere daha dün Bigadiç’te yaşadığımız bir vakayı anlatmak istiyorum, bir
insanlık dramını anlatmak istiyorum. Anne ve baba Bigadiç Dündarcık köyünde.
3 evladı, 3 tane oğlan çocuğu var; 21 yaşındaki, 23 yaşındaki 2 evladını
madende kaybetmişler, 18 yaşındaki Mehmet Ali Duran sağ. Anne ve baba köyde
mevlit okutuyor, kazanlar kaynatmış, 18 yaşındaki evladı kurtuldu diye köyde
mevlit yapıyorlar, anne “Allah bana 18 yaşındaki evladımı bağışladı.” diyor.
Bakar mısınız tabloya değerli arkadaşlarım; ana ve baba 3 evladından 2’sini
kaybediyor, biri sağ diye mevlit okutuyor köyde. Manzara bu.
Bakın, değerli
arkadaşlarım; Sayın Bakan, Soma’ya gidiyorsunuz, evet, orada, gerçekten, bir insan
olarak verdiğiniz mücadele, direnç, verdiğiniz çabalarla ilgili kutlamak
istiyorum, gerçekten hepimiz büyük çaba gösterdik ama bakın, orada Sayın
Başbakan bir basın toplantısı yapıyor, diyor ki orada: “Efendim, bunlar…” Aynen
ifadeyi okuyorum: “Literatürde ‘iş kazası’ denilen bir olay vardır. Bunun
yapısında, fıtratında bunlar var. Hiç kaza olmayacak diye bir şey yok.” diyor.
Oysa dünyada son elli yıldır bu büyüklükte bir maden faciası yaşanmadı.
Teknolojinin gelişmesi, maden kazalarında yaşanan ölüm olaylarını önemli ölçüde
azalttı. Mesela Şili’de 2010 yılında meydana gelen maden kazasında yaşam
odalarının varlığı nedeniyle 33 işçi altmış dokuz gün sonra sağ çıkarıldı. Sen
ne yaptın? Başında ağladın sızladın, kocasını bekleyen kadını evine gönderdin. Oradaki
işçiler suçlu, ölen işçiler suçlu ama suçlu siz değilsiniz. Başbakanla sizde,
eğer birazcık sizde o 301 insanın ölümüne saygı varsa derhâl istifa edin, o
görevinizi bırakın. (CHP sıralarından alkışlar) 
Kim bunun
sorumlusu? Bakıyoruz, benim Savaştepe’de ölen işçi kardeşim mi sorumlu?
Bigadiç’te 2 evladını kaybeden anne ne diyor biliyor musunuz size? “O Bakana
Meclis kürsüsünde söyle, hakkımı helal etmiyorum 2 evladımın.” diyor. 301
insanımızın geride kalan hamile eşleri, yavruları size haklarını helal ediyor
mu sanıyorsunuz? 
Türkiye
tarihinin en büyük maden faciasını yaşıyoruz; facia değil, âdeta cinayet.
Bakın, bu olayın şüphelileri sizsiniz. Başta sizi:
1) Görevi kötüye
kullanma
2) Olağan kast ile
insan öldürme
3) Kasten
öldürmenin ihmali davranışla işlenmesi 
4) Neticesi
sebebiyle ağırlaşmış suç sebebiyle…
Şüpheliler:
1) Enerji ve
Tabii Kaynaklar Bakanı Taner Yıldız, (1) numaralı şüphelisiniz.
2) Çalışma ve
Sosyal Güvenlik Bakanı Faruk Çelik (2) numaralı şüphelidir.
3) Çalışma ve
Sosyal Güvenlik Bakanlığı İş Sağlığı ve Güvenliği Genel Müdürü Kasım Özer (3)
numaralı şüphelidir bu olayda.
4) Soma Holding
AŞ Yönetim Kurulu Başkanı Alp Gürkan şüphelidir.
5) Soma Holding
AŞ CEO’su Can Gürkan şüphelidir.
6) Soma Holding
AŞ Yönetim Kurulu üyesi Mustafa Yiğit şüphelidir.
7) Soma Holding
Mali İşler Müdürü Ayşegül Şenes şüphelidir.
8) Soma Kömür
İşletmeleri AŞ Yönetim Kurulu üyesi Ramazan Doğru şüphelidir.
9) Soma Holding
AŞ İdari İşler Müdürü şüphelidir.
10) Soma Holding
Metalik Madenler Genel Müdürü şüphelidir. 
11) Soma Holding
Maden Projelendirme Müdürü şüphelidir.
12) Soma Holding
Maden İşleri Bölge Müdürü şüphelidir.
Ve o 301 insanın
kanı, geride kalan hamile eşleri, yavruları, anaları babaları için, bu
soruşturmanın selametle yürümesi için Sayın Bakan, başta siz ve Çalışma Bakanı
derhâl istifa edip Türk halkından özür dilemelisiniz, Türk halkından, Türk
milletinden özür dilemelisiniz! (CHP sıralarından alkışlar)
Değerli
arkadaşlarım, bakın, bizim tespit ettiğimiz, bölgede -değerli arkadaşlarımızla
birlikte, Savaştepe’den, Dursunbey’den, Bigadiç’ten, Susurluk’tan ölen
insanlarımızın yakınlarını ziyaret ettik- bize söyledikleri şudur olayla
ilgili: “Namık Bey, ben yirmi yedi yıllık madenciyim.” Diyor, Savaştepe’de
damadını yitirmiş, oradan emekli olmuş bir yurttaşımız. “Orada kesinlikle gaz
sızıntısının olduğunu benim damadım günlerdir söylüyordu.” diyor. İşvereni,
başlarındaki iş çavuşlarını uyardıklarını ve orada bir elektrik patlamasının
dışında bir grizu patlamasının olduğunu, bunun göstere göstere geldiğini söylediler.
Ve mahkemelerde tanık olarak bu insanları dinleteceğiz biz.
Diyor ki Sayın
Başbakan: “Hiç kimse acıları, ölümleri istismar etmesin.” Doğru, hakikaten
acılar ve ölümler üzerinden siyaset yapmak en büyük siyasi ahlaksızlıktır,
doğrudur bu. Ama peki biz buradan, bu 301 insanın ölümünde ihmali olanları,
kusuru olanları siyaseten sorgulamayacak mıyız? Onları, adli olarak, onların
ölümlerinde kastı olan, göz göre göre o gaz sızıntısını, verilen alarmları
görmeyen şirket yetkililerini ve orada iş güvenliği tedbirlerini, yasaları
uygulamayan, denetlemeyen Çalışma Bakanlığı müfettişlerini sorgulamayacak mıyız
burada? Bunları sorgulamazsak eğer, tarih bizi sorgular ve inanın, 301 değil,
gelecekte daha büyük felaketleri yaşarız. 
Gelin, buradan
-o 301 ölümün artık geriye dönüşü yok- o kardeşlerimizin evlatlarına sahip
çıkalım. 
Savaştepe’de
ölen şehidimizin abisi -32 yaşında- az önce bana diyor ki: “Namık Abi,
nişanlımın yanından geliyorum. Ben sağ kurtuldum, bir daha madende çalışamam
Namık Abi. Bana bir şey var mı oradan, bize bir hak tanınacak mı?” 
Sayın Bakan,
değerli milletvekilleri; bakın, o Bigadiç’te ölen 2 kardeşimizin annesi ağladı,
sağ kalan 18 yaşındaki çocuğunu, ben rica ettim, Bandırma Belediyesinde işe
aldırdık. “Korkma, sen artık madenlere gitmeyeceksin. Ben seni Bandırma
Belediyesinde işe aldıracağım, rica edeceğim Belediye Başkanımıza.” dedim. Sağ
olsun, Bandırma Belediye Başkanı aldı. 
Orada bu tip
travmayı yaşamış, bırakın madene inmeyi, maden adını duyduğunda psikolojisi
bozulan kardeşlerimize de değişik şekilde yardımcı olmak sorumluluğumuz var. O
kardeşlerimizi bir daha o madene göndermek onları her gün öldürmek demektir.
Değerli
arkadaşlarım, biz Kuvayımilliye’nin şehrinden geliyoruz ve hep şunu söyler
bizim Soma, Savaştepe, Balıkesir: “Balıkesir efesi bir Allah’ın karşısında diz
çöker, bir de harmandalı oynarken diz çöker.” (CHP sıralarından alkışlar) Ama
devlet olarak bize diz çöktürdünüz orada. Biz bunun acısını yaşadık. 
Sağ kalan bu
evlatlarımıza, oradan direne direne yaşama sarılan kardeşlerimize bir ekmek ve
aş olması için devletin değişik kurumlarında onlara ekmek verelim diyorum.
Tekrar
milletimizin, halkımızın başı sağ olsun. Buradan, geride kalanlara Allah’tan
sağlık, sıhhat ve uzun ömür diliyor, hepinizi saygıyla selamlıyorum. (CHP ve
MHP sıralarından alkışlar)
BAŞKAN –
Teşekkür ediyorum.
Önerge sahibi
olarak söz isteyen Muzaffer Yurttaş, Manisa Milletvekili. (AK PARTİ
sıralarından alkışlar)
MUZAFFER YURTTAŞ
(Manisa) – Sayın Başkan, değerli milletvekilleri; öncelikle, Manisa ilimizin
Soma ilçesinde yaşanan maden kazasında hayatını kaybeden şehitlerimize
Allah’tan rahmet, kederli ailelerine başsağlığı ve sabır, madenden sağ olarak
çıkarılan madencilerimize sağlıklı ve uzun ömürler diliyorum.
Ayrıca, hayatını
kaybeden milletvekili arkadaşımız Ferit Mevlüt Aslanoğlu’na Allah’tan rahmet,
kederli ailesine başsağlığı temenni ediyorum.
13 Mayıstan
itibaren çalışmaları yakından takip ettik. Kaza anından itibaren devletimizin
tüm imkânları madencilerimizi kurtarmak için seferber edildi. Arama ve kurtarma
çalışmalarını en güzel şekilde organize eden, duyarlı ve samimi bir şekilde
görevini yapan Sayın Bakanımız Taner Yıldız’a, Manisa halkı, madencilerimiz ve
milletimiz adına en derin şükranlarımı sunuyorum. Duyarlı ve sorumlu davranan
milletvekillerine ve siyasetçilere teşekkür ediyorum.
Arama kurtarma
çalışmalarında 2.743 personel, 258 kara aracı, 9 hava aracı görev yapmıştır.
Hastanelerimize sevk edilen 145 hastanın 85’i yatarak tedavi görmüş, hâlen 2
hastanın tedavileri devam etmekte olup hayati tehlikeleri bulunmamaktadır. 787
işçinin 486’sı sağ kurtarılmış, 301 madencimiz Hakk’ın rahmetine kavuşmuştur. 
Acılı ailelere,
faciadan kurtarılanlara ve arama kurtarma çalışmalarında görev yapan ve bu
acıdan etkilenen herkese, kısa, orta ve uzun vadede maddi, manevi ve psikolojik
destek sağlanacaktır. 
Yakınlarını
kaybeden tüm ailelere tek tek devlet eliyle ulaşılacak, durumları ve
ihtiyaçları tespit edilecek, geride kalan yakınlarına, çocuklarına gerekli
yardımlar ve destekler verilecektir. Şehitlerimizin emanetlerine sahip
çıkılacaktır.
Çalışma ve
Sosyal Güvenlik Bakanlığı vefat eden işçilerin yakınlarına bağlanacak aylık ve
yardımlar için, başvuru olmaksızın gerekli çalışmaları başlatmıştır. 
Maden kazasında
hayatını kaybedenlerin “sivil şehit” sayılmasıyla ilgili düzenlemeler üzerinde
çalışmalar başlatılmıştır. 
Hükûmet
düşmanlığı ile gazeteciliği birbirine karıştıran kimi medya kuruluşları, maden
ocağı sahibini “AK PARTİ’li, yandaş” gibi takdim etmeye ve olayın yönünü
değiştirmeye, yapılan çalışmaları hiçe sayarak devleti ve Hükûmeti yerden yere
vurmak için bahaneler ve yalanlar oluşturmaya çalışmıştır.
GÜRKUT ACAR
(Antalya) – Yapma doktor, sana yakışmıyor!
MUZAFFER YURTTAŞ
(Devamla) – Böyle bir facia karşısında yargısız infaz yapmak, peşinen birilerini
suçlu veya masum ilan etmek elbette yanlıştır. Olay vahimdir ve tüm
boyutlarıyla incelenerek aydınlığa kavuşturulacaktır. Hükûmetimiz kendine bakan
yönüyle, yargı ise adli olarak gereken çalışmaları yapacaktır. İşçilerin ifade
ettiği, basında yer alan, muhalefetin dile getirdiği her konu mutlaka
araştırılacaktır. Yangının çıkış sebebi nedir, trafo patlaması, elektrik
arızası nedir? Bir haftadır ocakta kızışma olduğu doğru mudur, var ise önlemler
alınmış mıdır? İş sağlığı ve güvenliğiyle ilgili yapılan denetimlerde ihmal var
mıdır? Maden girişinde kontrol mekanizması, kamera ve benzeri bulunmamakta
mıdır? Madende acil eylem planı var mıdır, tatbikatlar yapılmış mıdır? Olayın
idari mercilere geç haber verildiği iddiası doğru mudur? Daha önce yapıldığı
söylenen yaşam odaları niçin iptal edilmiştir? Maskelerin, oksijen tüplerinin
paslı ve çalışmaz olduğu doğru mudur? İşçilerin bildirdiği aksaklıklar hakkında
gerekenler yapılmış mıdır? İşçilerin üzerinde kimlik, künye niçin
bulunmamaktadır? İş eğitimlerinin yapılmadığı ya da formaliteden yapıldığı,
karbonmonoksit sensörlerinin yetersiz olduğu ve sensörlerin çalışmadığı, tüm bu
ve benzeri sorular didik didik edilecek, tüm bu soru işaretleri cevaplanıncaya
kadar adli ve idari soruşturmalar devam edecektir. 
Soma maden
faciası üzerinden siyasi rant devşirmeye çalışanları sağduyuya ve gerçekleri
tartışmaya, yapılması gerekenleri el birliğiyle yapmaya davet ediyorum. Manisa
Soma’da meydana gelen kazanın dumanları tüterken, buradaki acı ciğerleri
yakmaktayken her an başka bir senaryoyla karşımıza çıkan birtakım siyaset
teorisyenlerini halkımızın görmesini ve sahnelenmek istenen oyunlara
gelmemesini istiyorum. Böyle zamanlar eylem zamanı değil, destek zamanıdır.
Eylemi seçenler siyasi rantçılardır. Bizler maden ocağında işçilerimizi ve
canlarımızı çıkarmanın, yaraları sarmanın gayreti içindeyken birileri maalesef
masa başında oturup sosyal medyayı sallamaya, maden kazası üzerinden Başbakana
yüklenmeyi maharet sayarak “tweet” atmaya çalışmıştır. Tabii ki eleştirel
olacak, bardağın boş tarafına da bakacağız. Tüm karanlıkta kaldığını
düşündüğümüz noktalara ışık tutacağız. Kamu vicdanını tatmin edecek sonuçlar
ortaya çıkana kadar, ucu kime ve nereye varırsa varsın, sonuna kadar
gidilecektir.
İşte
şimdi şapkamızı önümüze alıp “Bu kaza neden oldu? Kimlerin ihmali ve kusuru
var? Bir daha benzer acılar yaşamamak için ne gibi önlemler, tedbirler
almalıyız?”, bunları uzun uzun tartışacağız ve araştıracağız.
CHP’nin
Meclis araştırma önergesinin reddedilmesinin ardından facia yaşanmış gibi bir
algı oluşturulmaya çalışıldı.
GÜRKUT
ACAR (Antalya) – Öyle oldu ya doktor, öyle oldu.
MUZAFFER
YURTTAŞ (Devamla) – 2010 yılında Türkiye Büyük Millet Meclisinde maden
kazalarının önlenmesine dair bir araştırma komisyonu kurulmuş ve raporlar
hazırlanmış, 6331 sayılı İş Sağlığı ve Güvenliği Kanunu çıkarılmıştır. Demek
ki, sadece komisyon kurmakla iş bitmiyor, iş ahlakı olmalıdır.
HASAN
ÖREN (Manisa) – İş ahlakı olmalı, siyasi ahlak da olmalı, doğru söylüyorsunuz.
MUZAFFER
YURTTAŞ (Devamla) – Yapılması gereken başka işler ve alınması gereken önlemler
vardır.
S.
NEVZAT KORKMAZ (Isparta) – Sorumlusu kim, sorumlusu kim?
MUZAFFER
YURTTAŞ (Devamla) – Siyasi tercihlerinden dolayı Soma halkına ve madencilere
“Şimdi layığınızı buldunuz, buna müstahaktılar.” gibi…
S.
NEVZAT KORKMAZ (Isparta) – Kimi kime şikâyet ediyorsun sen ya!
MUZAFFER
YURTTAŞ (Devamla) – …sözleri sarf eden taş yürekli, kömürden daha vicdanı kara
yazar müsveddelerini şiddetle kınıyorum. (AK PARTİ sıralarından alkışlar)
GÜRKUT
ACAR (Antalya) – Öyle bir şey yok, o sizin uydurmanız.
MUZAFFER
YURTTAŞ (Devamla) – Bu beddualara bir bakın Allah aşkına…
GÜRKUT
ACAR (Antalya) – Ayıptır, ayıptır! Hep aynı şeyi yapıyorsunuz. Böyle bir şey
yok.
MUZAFFER
YURTTAŞ (Devamla) – Biri çıkmış diyor ki: “Duam odur ki, AK PARTİ’ye oy veren
herkes evlat acısı yaşasın.” Bir insan bu kadar alçalabilir mi?
GÜRKUT
ACAR (Antalya) – Yazarları çarmıha germeyin, siyasi sorumlusu sizsiniz, ayıp
oluyor.
MUZAFFER
YURTTAŞ (Devamla) – Manisa AK PARTİ milletvekillerinin telefonlarını sosyal
medya hesabından yayan ve bunları rahat bırakmayın diye hedef gösteren biri
vicdan sahibi olabilir mi? Daha cenazeler bile yeni toprağa verilmişken
toplumun yasına aldırış etmeksizin insanları kışkırtarak sokakları mobilize
etmeye, böylelikle ülkeyi yönetilemez hâle getirmeye ve istikrarı bozmaya
çalışanlara asla fırsat verilmeyecektir. Soma halkı da bu oyunlara
gelmeyecektir.
Buradan
hepimizin çıkaracağı dersler vardır. Madencilik sektörü yeniden ele alınmalı ve
masaya yatırılmalıdır. Gerekli kanuni ve yasal düzenlemeler gözden
geçirilmelidir. İş sağlığı ve güvenliği konusunda kömür madenleriyle ilgili
özel düzenlemeler yapılmalıdır. Gerekli önlem ve tedbirleri almayan, ihmali
olan işveren ve sorumlulara verilecek cezalar arttırılmalı ve caydırıcı
hâle getirilmelidir. Alternatif enerji kaynakları üzerindeki çalışmalara daha
fazla ağırlık verilmelidir. Yaşam odalarından ziyade, tüm yer altı madenleri
sağlıklı çalışılabilir hâle getirilmelidir. Olası kaza, çökme, yangın
durumlarında gaz maskeleri, yaşam odası, kaçış yolları gibi koruma ve
kurtarmaya yönelik kurallar yeniden belirlenmeli ve güncellenmelidir. 8
organize sanayi bölgesi olan, 100 binin üzerinde sanayi sektöründe çalışanı
olan Manisa iline bir meslek hastalıkları hastanesinin kurulması için zaman
geçirmeden çalışmalar başlatılmalıdır.
S. NEVZAT
KORKMAZ (Isparta) – On iki senedir aklınız neredeydi?
MUHARREM IŞIK
(Erzincan) – On iki senedir kim yönetiyor bu ülkeyi?
MUZAFFER YURTTAŞ
(Devamla) – Maden yangınlarının söndürülmesi için her madende son teknolojinin
ürünü olan araç ve gereçler bulundurulmalıdır.
HASAN ÖREN
(Manisa) – Soma’da yangın ünitesi yok, hâlâ konuşuyorsun orada!
MUZAFFER YURTTAŞ
(Devamla) – Sendikalar, konunun üzerinde ciddiyetle durmalıdır. Bütün maden
işletmelerinin son durumları masaya yatırılmalı ve yeni standartlara ulaşması
için yol haritaları belirlenmelidir. Bu standartları yerine getirmeyen
işletmeler hakkında gerekli yaptırımlar uygulanmalıdır. Savsaklama, ihmal, göz
yumma, hatalara tolerans gösterme gibi çağdaş olmayan alışkanlıkları artık ülke
bünyesinden atmanın zamanıdır.
MUHARREM IŞIK
(Erzincan) – Kim yönetiyor bu ülkeyi, kim, kim?
MUZAFFER YURTTAŞ
(Devamla) – Felaket karşısında birleşen, bugün tümünün gönlü yaralı toplumun,
bu hasleti normal zamanda, her daim sürdürmesi de elzemdir. İktidarı
muhalefetiyle, benzer ya da farklı görüşleriyle hepimiz “Türkiye” adlı zengin
madende ve aynı vardiyada yan yana kazma sallamaktayız. Maden patlarsa hepimiz
patlarız. Grizu ortamında kıvılcım çıkartmaya çalışanlara işte bu yüzden
topyekûn karşı çıkmalıyız. Çalışma ve Sosyal Güvenlik Bakanlığımızın 2010
yılından beri uygulamaya koyduğu “Alo 170” hattı Soma’da da kurulmalıdır.
LÜTFÜ TÜRKKAN
(Kocaeli) – Bize niye söylüyorsun? Git, Hükûmetine söyle. Kendini mi kaybettin
sen!
MUZAFFER YURTTAŞ
(Devamla) – Geride kalanın üzüntü ve hüznüne karşı söylenecek her söz sakil
kalır…
(Mikrofon
otomatik cihaz tarafından kapatıldı)
MUZAFFER YURTTAŞ (Devamla) – …ancak
bilinmelidir ki, millet olarak onların emanetlerinin yanındayız, onlara en
kalbi dualarımızı gönderiyoruz. Sözün bittiği noktadayız. Hiçbir zaman
unutmayacağız. 
Somalı yiğitlere
Allah’tan rahmet diliyorum…
LÜTFÜ TÜRKKAN
(Kocaeli) – Hadi kardeşim, ilerle! 
MUZAFFER YURTTAŞ
(Devamla) – …milletimizin başı sağ olsun, bu tür acıları Rabb’im bir daha
yaşatmasın.
LÜTFÜ TÜRKKAN
(Kocaeli) – Hadi yeter! Bu kadar saçmaladığın yeter! 
MUZAFFER YURTTAŞ
(Devamla) – Yüce Meclisimizi saygıyla selamlıyorum. (AK PARTİ sıralarından
alkışlar)
BAŞKAN – Evet,
teşekkür ediyorum. 
ÖZGÜR ÖZEL
(Manisa) – Sayın Başkan…
BAŞKAN – Buyurun
Sayın Özel.
ÖZGÜR ÖZEL
(Manisa) – Kürsüde konuşan Manisa Milletvekili Sayın Muzaffer Yurttaş’ın, 29
Nisan tarihindeki görüşmede de partisi adına kürsü kullandığını, Soma’daki
madenin, Türkiye'nin, hatta dünyanın pek çok madeninden çok daha iyi durumda
olduğunu, o yüzden orayla ilgili bir araştırma komisyonu kurulmasına ret oyu
vereceklerini söylediğini ve o madendeki güvenlik tedbirlerini öven bir konuşma
yaptığını kayıtlara geçirmek istiyorum.
MEHMET GÜNAL
(Antalya) – Hadi bakalım, ne oldu?
S. NEVZAT
KORKMAZ (Isparta) – Hadi bakalım, cevap ver!
BAŞKAN –
Teşekkür ediyorum.
Evet, önerge
sahibi olarak söz isteyen Sümer Oral, Manisa Milletvekili. (MHP sıralarından
alkışlar)
Buyurun Sayın
Oral.
SÜMER ORAL
(Manisa) – Sayın Başkan, değerli milletvekilleri; 13 Mayıs Salı günü Soma’da
yaşanan maden faciası, 301 madenci kardeşimizin hayata veda etmesine neden
olmuştur. Toprağın yüzlerce metre derinliklerinde geçim mücadelesi verirken
şehit olan bu evlatlarımıza Cenab-ı Allah’tan rahmet, geride bıraktıkları
kederli ailelerine, yakınlarına ve milletimize sabır diliyorum.
Soma’da bu acıyı
yaşarken, değerli arkadaşımız İstanbul Milletvekili Ferit Mevlüt Aslanoğlu’nun
kaybıyla karşılaştık ve üzüntüyle bu haberi aldık. Değerli arkadaşımıza
Allah’tan rahmet, ailesine sabır, Cumhuriyet Halk Partisi Grubu ve değerli
milletvekili arkadaşlarıma sabır diliyorum.
Değerli
milletvekilleri, maden, özellikle kömür ocakları, bilhassa çalışanların sağlığı
açısından bünyesinde ciddi riskler barındıran ocaklardır. Bu işletmelerde
uygulanan teknolojinin ve bulundurulması gereken cihazların kaliteleri
fevkalade önem taşır. Bu konularda maliyetlerden kaçınmak hiçbir şekilde
düşünülemez. Etkin, kaliteli ve periyodik denetimlerle, ocaklarda çalışma
güvenliğinin günün her dakikası için muhafaza edilmesi şarttır. Burada söz
konusu olan insandır ve insan hayatıdır.
Sayın
milletvekilleri, 301 evladımızı kaybettiğimiz felaketin üzerinden bugün
itibarıyla sekiz gün geçti. Farklı uzmanların vermiş bulundukları bilgiler ve
idari, adli makamlarca oluşturulan, bilirkişi heyetlerince hazırlanan ön
raporlar felaketin kaynağında ciddi ihmal ve kusurların yattığı izlenimini
kuvvetlendiriyor. Kuşkusuz ilgili resmî makamlarca yürütülmekte olan araştırma
ve incelemeler sonunda gerçekler açık bir biçimde ortaya çıkacaksa da mevcut
veriler bu büyük ocak faciasının öngörülmeyen nedenlerden değil, öngörülebilen
nedenlerden kaynaklandığına işaret ediyor. 21’inci asırda, bilgi ve teknoloji
çağında, insan hayatının söz konusu olduğu bir işletmede öngörülebilir
risklerin önceden öngörülememiş, tespit edilememiş, önlemi alınamamış olmasını
kabul etmek kesinlikle mümkün değildir. Şayet, bu alanlarda ortada bir
teknolojik yetersizlik varsa, bu durum olayın vahametini küçültmez, aksine,
daha da artırır. Burada söz konusu olan, yerin metrelerce altında ekmeğini
arama çabasındaki insanların hayatıdır. Tüm bu konular kısa sürede ve kamuoyunu
tamamen ikna edecek biçimde mutlaka aydınlatılmalıdır. 
Buradaki ihmal
ve kusur sadece olayın yaşandığı işletme boyutunda da kalmamalıdır, kafalarda
yer alan tüm soru ve şüpheler mutlaka açığa kavuşturulmalıdır. Çok söylentiler
var, bunların hepsi tek tek ele alınmalıdır. Çağımızın önemli ilkelerinin
başında gelen “şeffaflık” ve “hesap verilebilirlik”in gereği de esasen budur. 
Bu vesileyle bir
önemli konunun da altını çizmek ve sizlerle paylaşmak istiyorum: Son on iki
yılda Türkiye’de, özellikle kamuda denetim fonksiyonu ciddi ölçüde zaafa
uğratılmıştır. Denetimdeki bu zafiyet kapasite, etkinlik ve kalite alanlarında
yaşanıyor. Örnek olarak Maliye Teftiş Kurulu, Maliye Hesap Uzmanları Kurulunun
lağvedilmesi ve Sayıştayın durumunu gösterebiliriz. “Bunların olayla ne ilgisi
var?” denilebilirse, bu kesinlikle geçerli olamaz. Tüm bunlar bir anlayışı ve
zihniyeti ortaya koyar: Kamuda çalışan bu denetim zafiyetinin, kamuda görülen
bu denetim zafiyetinin kademe kademe devletin tüm alanlarında kendisini
hissettirmesi kaçınılmaz bir durumdur. Unutulmasın ki tüm çağdaş ülkelerde,
devlet yönetimlerinde denetim son derece önemlidir.
Sayın Başkan,
değerli milletvekilleri; sosyal güvenlik sistemimiz ve mevcut kanunlar
çerçevesinde devlet görevini yapacak, kuşkusuz yaraları saracak. Bunu
titizlikle takip edeceğiz ama bunu beklemeden devletin hemen bir şey daha
yapması lazım: İnsanlarımız yerin altında, kömür ocağında hayatlarını kaybetti;
yerin üstünde 301 ailenin ocağına ateş düştü, içleri yandı, daraldı. Can
kaybının evlat, eş, baba, kardeş acısı kolay kolay dinmez, unutulmaz ancak
devlet hemen, hiç beklemeden, yapacağız, edeceğiz sözlerini bir tarafa
bırakarak -biraz önce iktidar partisine mensup arkadaşlarımız “yapılacak”,
“edilecek” dediler- bu -cek’li, -cak’lı şeylerin hepsini geride bırakarak
hemen, derhâl ailelerin kapısını çalıp, onların gelmesini beklemeden evlerinin
kapısını çalıp hemen ilk yardımı yapmalı. Vatandaş devletin kapısına değil,
devlet vatandaşın kapısına gitmeli. Bunun pek çok yolu var. Gerekirse hemen
-bir iki gün içerisinde- yeni bir kanun bile çıkarılır. Milletin gücü, devletin
kalitesi böyle günlerde neyi nasıl yaptığıyla belli olur. Bunu mutlaka
başarmalıyız. 
Değerli
arkadaşlarım, Soma faciasıyla birlikte kuşku yok ki maden ve kömür ocakları
işletmeleri en ince boyutlarıyla yeniden değerlendirilecek ve emeği ve iş
güvenliğini daha öne çıkaran yeni ve köklü bir statüye kavuşturulacaktır.
Yapılması gereken budur, beklenmesi gereken de budur. 
Değerli
milletvekilleri, ben hayatını kaybetmiş değerli emek şehitlerine tekrar Cenab-ı
Allah’tan rahmet, kederli ailelerine ve milletimize başsağlığı diliyor,
hepinize saygılar sunuyorum. (MHP ve CHP sıralarından alkışlar) 
BAŞKAN –
Teşekkür ediyorum. 
Önerge sahibi
olarak söz isteyen Mehmet Cemal Öztaylan, Balıkesir Milletvekili. 
Buyurun Sayın
Öztaylan. (AK PARTİ sıralarından alkışlar) 
MEHMET CEMAL
ÖZTAYLAN (Balıkesir) – Sayın Başkan, değerli milletvekilleri; Türkiye’yi yasa
boğan bu elim olaydan dolayı söz almış… Bütün temenni ve dileğim oydu ki keşke
bu olay yaşanmamış ve ben de hiç söz almamış olsaydım ama ne yapalım, kader
böyle tecelli etti. 
Sözlerime başlarken, Parlamentoya
hizmet eden, geçen hafta ebediyete intikal eden, aslında yaşamış olsaydı şu anda onu görmekten haz duyacağım
ve onun aydınlatmalarıyla, katkılarıyla zevk duyacağımız, şevk duyacağımız,
azim duyacağımız Sevgili Aslanoğlu’nu da rahmetle, minnetle ve şükranla
anıyorum.
301 şehidimize
Allah’tan rahmet, geride kalanlara sabır, metanet dileyerek böyle bir olayın
vuku bulmaması temennisiyle, 301 şehidimizden, Savaştepe’mizden 34,
İvrindi’mizden 34, Dursunbey’imizden 24, Bigadiç’imizden 4, Balıkesir Merkez 6
Eylül’den 3, Kepsut ilçemizden 2, Balya ilçemizden 2 ve Susurluk’umuzdan 1 yani
yüzde 35’i Balıkesir’den olan bu maden şehitlerini rahmetle, şükranla ve
minnetle anarken söyleyecek sözün olmadığını, aslında burada yapılan
ithamların, söylenen sözlerin -aczimizin ve acziyetimizin de nasıl ifade
edildiğini- kızarak değil, uhuletle ve suhuletle söylenmesinin doğru olduğu
kanaatindeyim.
Bu elim olaydan
dolayı Balıkesir Milletvekillerimiz Sayın Tülay Babuşcu, Ali Aydınlıoğlu ve
Balıkesir Valimiz Ahmet Turhan şu anda Dursunbey’de şehidi olan bu aileleri
ziyaret etmekte ve devlet olarak, millet olarak, Valilik olarak yapılan ve
yapılması gerekenlerin yapıldığını ifade etmek üzere oradalar ve bu elim
ailelerin de, orada görev yapan siyasilerin de, herkesin de bu vesileyle
selamlarını iletmeyi bir borç biliyorum.
Bakın, kazanın
olduğu ilk gün devletimiz tarafından 1 milyar lira, dün de 2 milyar lira yardım
yapıldı. Bundan sonra ihtiyaçlar tespit edilerek yetimlere ve ailelere de
gerekli yardımlar devletimiz tarafından yapılmaktadır ve yapılacaktır. 
Ama şunu da ifade etmeden
geçmeyeceğim: O atmosfer içinde, o elim olay karşısında oraya Başbakanlık
Müsteşar Yardımcısı, 1 devlet yetkilisi ve 3 Balıkesir milletvekili olarak
Soma’ya daha o gece intikal ettik. Ondan sonraki günlerde bütün siyasi
partilere mensup olan tüm arkadaşlarımızla orada halvet olduk, acılarını
paylaştık veya paylaşmaya çalıştık. Ama, o elim olay karşısında, o üzüntülü
olay karşısında değil hareket etmek, o harekette nefes almanın bile zor olduğu,
düşünmenin bile zor olduğu o ortamda, büyük bir özveriyle, Enerji Bakanımız
Taner Yıldız’ı metanetinden, ferasetinden ve olgunluğundan dolayı şahsım adına
-istemeyen kutlamasın dert değil- teşekkürlerimi, hürmet ve minnetlerimi
sunduğumu milletin kürsüsünden ifade etmeyi bir borç biliyorum. Sağlık Bakan
Yardımcısı Sayın Agâh Kafkas’ın üç gün üç gece hiç uyumadan cansiparane
çalıştığını görmekten, Balıkesir Valisi Sayın Ahmet Turhan’ın ve Manisa
Valisinin ellerinden gelen her türlü çabayla orada çalıştıklarından, AFAD Genel
Müdürünün elinden ne geliyorsa fazlasını uyumadan yaptığından, TKİ Genel
Müdürünün sonsuz gayretle çalıştığından, Ege Ordu Komutanı ve askerlerimizin ve
polis teşkilatımızın, Zonguldak kurtarma ekibi ve oradaki tüm kurtarma ekibi
arkadaşlarımızın, iktidar ve muhalefete mensup olan tüm milletvekillerinin
-orada bizatihi kendi gözlerimle üzüntülerini görüp- katkıda bulunduklarından,
bulunmak için çırpındıklarından dolayı hepsine minnet ve şükranlarımı
sunuyorum. Velhasıl bu acıyı yüreğinde hisseden, bir şeyler yapmak için
çırpınan tüm katılımcılara, tüm katkıda bulunan insanlara, hepsine şükran ve
minnetlerimi sunuyorum.
Sayın
milletvekilleri, o akşam -dediğim gibi- kaza yerine intikal ettik. O vahim
tablo karşısında inanın ağlamamak insan olarak… Eğer ki bu davaya, bu olumsuz
olaya sebep olan insanları insan olan insanın lanetlememesine ben ona insan
bile demem.
LEVENT GÖK
(Ankara) – Sen kazadan sonrakileri konuşuyorsun. Biz bu olaylar bir daha
olmasın diye konuşuyoruz.
MEHMET CEMAL
ÖZTAYLAN (Devamla) – Lütfen dinler misin, kötü bir şey söylemiyorum, değil mi?
Kötü bir şey söylemiyorum. Lütfen…
LEVENT GÖK
(Ankara) – Daha bir şey konuşmadın ya. Bu araştırma önergeleri niye verildi
kardeşim? 
MEHMET CEMAL
ÖZTAYLAN (Devamla) – Ben senin kardeşin değilim.
Başbakanımızın
oraya intikaliyle Soma’daki olumsuzlukları tasvip etmek mümkün değil.
LEVENT GÖK
(Ankara) – Boşa konuşuyorsun orada.
MEHMET CEMAL
ÖZTAYLAN (Devamla) – Sus be güzel kardeşim, bir dakika ya! Lütfen ya!
MÜSLİM SARI
(İstanbul) – Kardeşi değildin hani.
ÖZGÜR ÖZEL
(Manisa) – Hani kardeşi değildin.
BAŞKAN – Sayın
Gök, lütfen…
MEHMET CEMAL
ÖZTAYLAN (Devamla) – Bu olayı, sadece kabartılmış olan hislerin yansıması… 
LEVENT GÖK
(Ankara) – Bu nasıl duyarsızlık böyle ya! Kaza olmuş, teşekkür ediyor. Kime
teşekkür ediyorsun?
MEHMET CEMAL
ÖZTAYLAN (Devamla) – …olarak düşünüyor ve öyle algılamak istiyorum. Bu
vesileyle, çeşitli yerde gösterilen, siyasi değil, sadece tepki olarak
üzüntüyle ortaya çıkan olayların da haklı olduğu kanaatindeyim.
Sevgili Milletvekilimiz
Namık Havutça’nın burada, kürsüde ifade ettiği, bir Bandırmalı olarak bir şehit
ailesine gösterdiği yakınlığa canıgönülden teşekkür ediyor ve Bandırma
Belediyesinin gösterdiği hassasiyete de aynen katılıyorum. 
LEVENT GÖK
(Ankara) – Kazaya gel, kazaya. Kaza niçin oldu, onu anlat. Burada boş boş
konuşma!
UĞUR AYDEMİR
(Manisa) – Ya, sana mı soracak!
BAŞKAN – Sayın
Gök, lütfen…
MEHMET CEMAL
ÖZTAYLAN (Devamla) – Sevgili Namık Havutça’nın bahsetmiş olduğu Özgür Şen
kardeşimiz Balıkesirli olmasına rağmen, Kütahya Hisarcık Kutluhallar köyünde
defnedilmiştir, bunu da telefonla bildirdiler, onu da bu vesileyle söyleyeyim. 
Kazayı yapan ben
değilim, kazaya sebep olan da ben değilim, kazayı çalıştıran da ben değilim,
hesabı verecek olan da ben değilim. 
LEVENT GÖK
(Ankara) – Bravo!
MEHMET CEMAL
ÖZTAYLAN (Devamla) – Sadece ve sadece burada yapılacak olan araştırma,
yapılacak olan inceleme, yapılmış olan suistimallerin ortaya çıkarılması için
senden daha çok katkı sunmak isteyen bir milletvekiliyim.
LEVENT GÖK (Ankara)
– Ne anlattın Allah aşkına iki saattir?
MÜSLİM SARI
(İstanbul) – Neyi söyledin, neyi?
MEHMET CEMAL
ÖZTAYLAN (Devamla) – Ne oluyor, dört saatten beri ne anlatıyorsun sen?
LEVENT GÖK
(Ankara) – Devletin valisine teşekkür ediyorsun.
MEHMET CEMAL
ÖZTAYLAN (Devamla) – Sözlerime son vereceğim, merak etme, rahatsız oldun.
LEVENT GÖK
(Ankara) – Vallahi, iyi edersin, isabet edersin. Ne konuştun ki!
MEHMET CEMAL
ÖZTAYLAN (Devamla) – Biz de sadece… Zeybek Ege’de oynanır, doğru; diz çökülür,
o da doğru, namaz kılarken de diz çökülür. Biz sadece zeybek oynarken, namaz
kılarken ve... Sadece Allah’a secde ederiz başkasına değil. (CHP sıralarından
gürültüler)
Şunu da
söyleyeceğim: Her türlü araştırma, soruşturma ve incelemenin yetkililer
tarafından bizzat önemle yapılmasını Türk milleti adına talep etmekteyiz. 
LEVENT GÖK
(Ankara) – 301 kişi niye öldü, onu anlat.
MEHMET CEMAL
ÖZTAYLAN (Devamla) - Bu vesileyle, katkısı bulunan herkese teşekkür ediyor ve
301 şehidimize Allah’tan rahmet diliyor, hepinize saygılar sunuyorum. (AK PARTİ
sıralarından alkışlar, CHP sıralarından gürültüler)
LEVENT GÖK
(Ankara) – Biz sana saygı sunmuyoruz. 
BAŞKAN –
Teşekkür ediyorum. 
Önerge sahibi
olarak söz isteyen son konuşmacı Ahmet Duran Bulut, Balıkesir Milletvekili. 
Buyurun Sayın
Bulut. (MHP sıralarından alkışlar)
AHMET DURAN
BULUT (Balıkesir) – Sayın Başkan, değerli milletvekilleri; yüce heyetinizi
saygıyla selamlıyorum. 
2 Balıkesirli
hemşehrim, milletvekili arkadaşlarımdan sonra, ben de bu bölgenin bir
milletvekili olarak Soma’da yüreklere düşen közün, ateşin dağladığı, yüzlerce
yuvayı söndürdüğü, çocukları yetim, anne babaları evlatsız, kadınları kocasız
bırakan bu acıyı, buna sebep olanları, bunun sebeplerini araştırmak adına
getirilen araştırma önergesi hakkında görüşlerimi ifade ediyorum. Yüce
heyetinizi saygıyla selamlıyorum. 
Değerli
milletvekilleri, insan merkezli değil, kazanç merkezli bir bakış var ortada.
Soma, insanlığın, insan merkezli olmanın değil; kazancın, para kazanmanın,
hırsın, ihtirasın, açgözlülüğün bir simgesi hâline gelmiştir. Olaya
baktığımızda, daha önceki olayları da incelediğimizde görmekteyiz ki insanlar
bile bile ölüme gidiyorlar. Daha önceden, gördükleri tehlikeleri ifade
ettikleri hâlde yöneticilerin dikkate almadığı, tedbir almadığı, insanların
bile bile o mezara girdikleri bir sektör maden. 
Geçtiğimiz
yıllarda Balıkesir’in Dursunbey ilçesinde 17 canımız gitti. Yine orada bir
kazada 17 insanımızı kaybettik. Olay yerine aynı gün giderken bir televizyon
kanalı beni arayarak konu hakkında görüşlerimi almak istediğinde; yolda
olduğumu, olay yerine gidip incelemelerde bulunacağımı, vatandaşların yarasının
sarılması için elimizden gelen gayreti göstereceğimi ifade ettim. İşletme
sahibi, işçilere “MHP Milletvekili Ahmet Duran Bulut ocağın kapanmasını
istiyor.” diye ifade ediyor. Ben gittiğimde Dursunbey’deki köylüler, işçiler
bana tepki gösterdiler. “Sen ne karışıyorsun, neden ocağı kapattırmaya
çalışıyorsun?” dediler. Dedim kardeşim: Ben sizin için buradayım, sizin
hakkınızda ocakta tedbir alınmış mı, koruma tedbirleri alınmış mı, iş güvenliği
sağlanmış mı, bunların sağlanması için buradayım. “Biz açız vekilim, aç.
Dışarıda aç ölmektense içeride tok ölmek istiyoruz.” dediler. Emin olun bunu
arkadaşlarıma anlattım, çevreme anlattım, üzüldüm, utandım. 
Bugün, Manisa’da,
Soma’da orada çalışan işçilerin borçlarının, kredi kartları borçlarının,
kazançlarının bilançoları ortada, meydanda, gazetelerde sayfa sayfa ifade
ediliyor. İnsanlar emekli olmuş ama çalışmak zorunda; insanlar emekli olmuş
çocuğu üniversitede okuyor, okutmak zorunda, paraya ihtiyaçları var. Ama öyle
bir yönetim, öyle bir şirket, öyle acımasız, insanları Sayın Başbakanın ifade
ettiği 1800’lerdeki örnekler gibi 2014 yılındaki bu hayatı yaşatan, neredeyse
-değerli vekillerin ifade ettiği gibi- işçileri köle gibi gören bir anlayışla
ne kadar çok çalışırsan “Hadi bakalım, hadi bakalım.” diyerek gözü doymayan,
gökleri delen gökdelenleri yaparken buradan giden, bu devletten maaş alan o
teftiş, o müfettişlerin talimli olarak oraya giderek, ocağa bile çoğu girmeyerek
raporlar yazdıklarını… Gittiğim Soma’daki işçilerin bana ifadesi. Allah rızası
için, şu bu parti ayrımı yapmaksızın herkes işini düzgün yapmalı. Siyasiler de
işini düzgün yapmalı, bürokrat da işini düzgün yapmalı, işçi de işini düzgün
yapmalı ama Türkiye’de sapla saman karıştı, “seninki, benimki” ayrımı başladı. 
Türkiye’de
güvenliği sağlamakla görevli güvenlik güçlerini, polisi devletin polisi olmayı
bıraktırdınız, siyasi partinizin, iktidarın polisi hâline getirdiniz. 13
yaşındaki çocuğu yaka paça tutup çeken bir polisin, babasını kurtarmak için
gayret sarf ettiği, çocuğun altına işediği böyle bir manzarada bu çocuktan ne
beklersiniz? Böyle bir uygulama olur mu değerli milletvekilleri? İçişleri
Bakanı devletin bakanı olduğu, o polisler devletin polisi olduğu gerçeğini
unutmamalılar. Bugün ona, yarın size ama bir çocuğa, tepki gösteren insanlara…
Burası krallık değil, burası monarşiyle idare edilmiyor, demokratik bir ülke
Türkiye, insanlar tabii ki tepkilerini gösterecek, tabii ki çocuğunu alıp tepkisini
gösterecek, eylem yapacak. Sokmuyorsunuz Soma’ya. Soma’ya ben gittim, her taraf
polis, kaynıyor polis, yüzlerce otobüsle polis gelmiş. Kimi kimden
koruyorsunuz? Orada canlar gitmiş, gelenler o acıları paylaşmak istiyorlar,
onların derdine derman olmak istiyorlar. Polisler her tarafa dikilmiş. Devleti
bir ceberut devlet hâline çevirdiniz. 
Devleti
yönetenler, Sayın Başbakan, bakanlar; bu iş böyle olmaz, iyi yönetemiyorsunuz
bu ülkeyi, hesap vermiyorsunuz, vermekten kaçıyorsunuz. Bir hafta önce
Türkiye'nin gündemi neydi, bugünkü gündem ne? Peş peşe gelen belalarla karşı
karşıyayız. Allah bunlardan bizi korusun diyorum ben ancak Allah akıl vermiş,
fikir vermiş “Tedbir alın.” diye.
Bugün,
301 ifade ediliyor değerli milletvekilleri. Bir ocakta, Türkiye Kömür İşletmelerine
ait bir ocakta giren işçinin numaratörü olması lazım, oraya giren basıp içeri
girdiğini ifade etmesi lazım. Böyle bir alet yok. Giren belli değil. Çıkan
insanların kimliği DNA testiyle tespit ediliyor. Böyle bir işletme olur mu?
Çıkan insanların üzerindeki elbiseye göre kimlikleri tespit ediliyor. Zaten,
ölenler baştan gönderildi. Ellerindeki 301, bu bile muğlak, bu bile net değil,
bu bile kesin değil ancak biz tabii ki devletin, Hükûmetin, Bakanın
açıkladıklarını dikkate alarak “301” diyoruz. Orada Suriyeli işçiden
bahsediliyor, kaçak işçiden bahsediliyor. Böyle bir devlet anlayışı olur mu?
Bunların belirgin, şeffaf olması lazım, bunların dürüstçe ifade edilmesi lazım,
devletin görevlilerinin açıklamalarına inanmam lazım. Hangi görüşten olursa olsun,
böyle bir anlayışı mutlak surette devlette hâkim kılmamız lazım.
Şimdi yürekler
kanıyor, bölgede acılar çok taze, insanlar yaraların sarılmasını istiyorlar, bu
yaraların bir an önce kapanmasını istiyorlar. O çocukların gelecekleri ne
olacak? Borçlanmış, ev almış; borç içerisine girmiş olan insanlar, bankalara
borcu olan insanlar, bunların borçlarının kapatılması, en azından borçlarının
ertelenmesi, birtakım çözümlerin bulunması noktasında çözümlerin getirilmesi
gerekmektedir. 
Bu kazaların
önlenmesi için, Türkiye’de teftiş mekanizmasında Bakanlığa bağlı müfettiş ve
müfettiş yardımcısı toplam sayısı 500 küsur, Almanya’da 3 bin. Zaten bu 500
müfettiş ve müfettiş yardımcısının çoğu iyi eğitilememiş. Getirilen
raporlardaki tespitleri görüyorsunuz. Orada kazayla çok alakası olmayan bir iki
konuyu tespit etmişler. Bunu bulduk diyerek, boş gitmeyelim, hadi şunu da
yazalım kabilinden yazdıkları raporları, işte geliyorum diyerek bağırdığı, gaz
sıkışmasının alenen ortada olduğu, mazotla çalışan motorların ocağın içerisinde
çalıştığı böylesine bir kaptıkaçtı ocak; bu ülkenin yetkilileri tarafından çok
düzenli, çok tedbirli, gerekli incelemeler yapılmış, olumlu olarak raporlar
verilmiş bir ocak. Vay hâlimize! Şimdi gidin, Türkiye’deki diğer ocakları bir
denetleyin; gidin, Balıkesir’in Dursunbey’inde, Kütahya’da, başka yerlerdeki
ocakların hâlini, lütfen Sayın Bakan, bakanlar, müfettişlerinizi
görevlendirin... Allah’tan Sayın Cumhurbaşkanı Teftiş Kurulunu devreye soktu
-çünkü sizinkilere de güvenmiyor demek ki- öbür tarafı soktu.
Değerli
milletvekilleri, bir ocağın ruhsatını kim verir, ocağa çalışma ruhsatını kim
verir? İlgili müdürlük verir, ilgili bağlı bakanlık verir. Başbakan neden
ruhsat veriyor ocağa? Başbakan maden araştırma adına, çıkarma adına, ruhsat
verme yetkisini neden kendinde topluyor? Bunu lütfen kendinize bir sorun. Bir
maden çıkarmanın ruhsatını Başbakan kendi üzerine alıyorsa, bakanına
güvenmiyorsa, bürokratına güvenmiyorsa bir yerde arıza var demektir. 
Bu arızaların
giderilmesi, yüreklerdeki sesin dillendirilmesi, bu yaraların sarılması adına
şehitlerimizi rahmetle anıyorum. Balıkesir’den, İvrindi’den, Balya’dan,
Savaştepe’den, Dursunbey’den, ülkemizin her tarafından gelip orada ekmeğinin
peşinde koşan, toprağa verdiğimiz şehitlerimizi rahmetle anıyor, yüce
heyetinizi saygıyla selamlıyorum. (MHP ve CHP sıralarından alkışlar) 
BAŞKAN –
Teşekkür ediyorum. 
Meclis
araştırması önergeleri üzerindeki görüşmeler tamamlanmıştır. 
Şimdi Meclis
araştırması açılıp açılmaması hususunu oylarınıza sunacağım: Meclis araştırması
açılmasını kabul edenler... Kabul etmeyenler... Kabul edilmiştir. 
Meclis
araştırmasını yapacak komisyonun 17 üyeden kurulmasını oylarınıza sunuyorum:
Kabul edenler... Kabul etmeyenler... Kabul edilmiştir. 
Komisyonun
çalışma süresinin Başkan, Başkan Vekili, Sözcü ve Kâtip Üyenin seçimi
tarihinden başlamak üzere üç ay olmasını oylarınıza sunuyorum: Kabul edenler...
Kabul etmeyenler... Kabul edilmiştir. 
Komisyonun
gerektiğinde Ankara dışında da çalışabilmesi hususunu oylarınıza sunuyorum: Kabul
edenler... Kabul etmeyenler... Kabul edilmiştir. 
Alınan karar
gereğince, araştırma komisyonu raporlarını görüşmek için 22 Mayıs 2014 Perşembe
günü saat 14.00’te toplanmak üzere birleşimi kapatıyorum. 
 Kapanma
Saati: 19.02




(x) 585 ve 585’e 1’inci Ek S. Sayılı
Basmayazılar tutanağa eklidir.


(x) Bu bölümde Hatip tarafından Türkçe
olmayan bir dilde kelimeler ifade edildi.





