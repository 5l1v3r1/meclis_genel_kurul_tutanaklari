



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 50’nci
Birleşim
 30
Ocak 2020 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Niğde Milletvekili Ömer Fethi Gürer’in, çiftçilerin
yaşadığı sorunlara ilişkin gündem dışı konuşması
2.- Ankara Milletvekili Arife Polat Düzgün’ün, 112
Ortak Çağrı Merkezi Projesi’ne ilişkin gündem dışı konuşması
3.- Konya Milletvekili Abdulkadir Karaduman’ın, deprem
hadisesine ilişkin gündem dışı konuşması

IV.- AÇIKLAMALAR
1.- Edirne Milletvekili Okan Gaytancıoğlu’nun,
Kızılayın Ensar Vakfı gibi vakıflara ne kadar para aktardığını, BAŞKENTGAZ gibi
kaç şirketin vakıflara bağış yaparak vergiden kaçındığını ve bu bağışlar karşılığında
devletten nasıl kazanç sağlandığı ile bu şirketlerin hangileri olduğunu
öğrenmek istediğine ilişkin açıklaması
2.- Mersin Milletvekili Cengiz Gökçel’in, doğal
afetlerle ürününü kaybeden, girdi maliyetleri karşısında ezilen çiftçilerin
BAĞ-KUR primlerinin en az yüzde 50 oranında sübvanse edilmesi gerektiğine
ilişkin açıklaması
3.- İzmir Milletvekili Ednan Arslan’ın, 1532 sayılı
Çeşme Kültür ve Turizm Koruma ve Gelişim Bölgesinin Tespit ve İlan Edilmesine
ilişkin Cumhurbaşkanı Kararı’na ilişkin açıklaması
4.- Kocaeli Milletvekili İlyas Şeker’in, depremde can
ve mal kaybının önemli nedeninin plansızlık, denetimsizlik, projelerin uygulanmasındaki
teknik hizmet eksikliği ile umursamazlık sonucu yapılan ruhsatlı veya kaçak
yapılar olduğuna ve Hükûmetin kentsel dönüşümü önemsediğine ilişkin açıklaması
5.- Mersin Milletvekili Ali Cumhur Taşkın’ın, devlet ve
millet olarak Elâzığ depreminin yaralarının sarılmaya, acılarının dindirilmeye
çalışıldığına ilişkin açıklaması
6.- Bursa Milletvekili Yüksel Özkan’ın, 30 Ocak 1923
tarihinde Lozan Barış Konferansı’nda imzalanan zorunlu nüfus mübadelesine
ilişkin açıklaması
7.- Samsun Milletvekili Neslihan Hancıoğlu’nun, Samsun
ili Yabancılar Çarşısı ve esnafının sahipsiz bırakıldığına ilişkin açıklaması
8.- İstanbul Milletvekili Sibel Özdemir’in, gerekli
tedbir ve önlemlerin alınmaması sonucu karşılaştığımız felaketler sonrası
süreçte ortaya konulan çalışmalardan övünç duyulmasının ötesine geçilmesi ve
ilk adım olarak ciddi risk taşıyan Kanal İstanbul Projesi’nin durdurulması
gerektiğine ilişkin açıklaması
9.- Balıkesir Milletvekili Ahmet Akın’ın, borç
batağındaki şirketleri kurtarmak için vatandaşların faturalarına üst üste zam
yapıldığına ilişkin açıklaması
10.- Kütahya Milletvekili Ali Fazıl Kasap’ın, yaşanılan
Elâzığ ve Malatya illerindeki deprem nedeniyle hayatını kaybeden vatandaşlara
Allah’tan rahmet dilediğine, devletin depremzedelere hibe etmek yerine 27 bin
lira uzun vadeli faizsiz güçlendirme kredisi vermesinin abesle iştigal olduğuna
ilişkin açıklaması
11.- Düzce Milletvekili Ümit Yılmaz’ın, Düzce ilindeki
yoğun bakım yatak sayısının bölge ortalamasına getirilerek mağduriyetin
giderilmesi gerektiğine ilişkin açıklaması
12.- Osmaniye Milletvekili Mücahit Durmuşoğlu’nun,
Cumhurbaşkanı Recep Tayyip Erdoğan’ın Cezayir, Gambiya, Senegal ziyaretlerinde
yapılan ikili görüşmelerde ülkemizi güçlendirmek, ekonomimizi büyütmek, ticaretimizi
artırmak amacıyla yatırımcılarımızı teşvik edecek kararların alındığına ilişkin
açıklaması
13.- Kocaeli Milletvekili Sami Çakır’ın, Meclisimizdeki
siyasi parti gruplarının Amerika Birleşik Devletleri’nin sözde İsrail-Filistin
Barış Planı’nı yok sayan ortak bildirisini milletimizin gönül dünyasında makes
bulacak bir çalışma olarak gördüğüne ilişkin açıklaması
14.- Kahramanmaraş Milletvekili Sefer Aycan’ın, Çin’de
ortaya çıkan corona virüsüne karşı önlem alınması gerektiğine ilişkin
açıklaması
15.- Mersin Milletvekili Alpay Antmen’in, Mersin ili
Mut Devlet Hastanesinin uzman hekim ve MR cihazı ihtiyacının karşılanarak
vatandaşların mağduriyetinin giderilmesi gerektiğine ilişkin açıklaması
16.- Çanakkale Milletvekili Özgür Ceylan’ın, üretmekten
başka gayesi olmayan çiftçilerimizin ilaç ve gübre kullanamaz durumdan
kurtarılması gerektiğine, kooperatiflerin çiftçiden aldığı kaynak kullanım
katılım payının yasal dayanağının ne olduğunu ve çiftçilerin tarımsal kredi
borç faizlerinin silinmesi için çalışma yapılıp yapılmadığını öğrenmek
istediğine ilişkin açıklaması
17.- Kocaeli Milletvekili Tahsin Tarhan’ın, Kocaeli ili
Dilovası ilçesi Çerkeşli Mahallesi’nde yapılacak olan imar planlamasında
vatandaşları mağdur etmeyerek yerindelik ilkesinin esas alınması gerektiğine
ilişkin açıklaması
18.- Adana Milletvekili Ayşe Sibel Ersoy’un, Adana
İncirlik Hava Üssü’nde çalışan 439 Türk işçinin iş akitlerinin feshedilerek hukuka
aykırılık teşkil eden işten çıkarma işlemine karşı işçilerimizin yasal
haklarının korunması adına Dışişleri Bakanı ile Aile, Çalışma ve Sosyal
Hizmetler Bakanının ABD’nin muhatapları nezdinde girişimde bulunarak bir
oldubittiye izin verilmemesi gerektiğine ilişkin açıklaması
19.- Osmaniye Milletvekili İsmail Kaya’nın, ABD Başkanı
Donald Trump’ın yüzyılın anlaşması olarak açıkladığı sözde Orta Doğu Barış
Planı’nın ölü doğduğuna, Türkiye’nin Filistin meselesindeki tavrının
uluslararası hukuk ve meşruiyet ekseninde olduğuna ilişkin açıklaması
20.- Nevşehir Milletvekili Faruk Sarıaslan’ın, Nevşehir
ili Boğaz köyü ile Acıgöl ilçesinde bulunan organize sanayi bölgesine doğal gaz
hattının getirilmemesi nedeniyle yaşanılan mağduriyete ilişkin açıklaması
21.- Mersin Milletvekili Olcay Kılavuz’un,
öğretmenlerimizin özür grubu atamalarında il, ilçe emri uygulamasının
kaldırılmasıyla yaşadıkları mağduriyetin giderilmesi adına gereken çalışmaların
yapılmasını beklediklerine ilişkin açıklaması
22.- Burdur Milletvekili Mehmet Göker’in, Kızılay
Başkanının “Vergi kaçırmak başka, vergiden kaçınmak başka.” ifadesine ilişkin
açıklaması
23.- Kocaeli Milletvekili Lütfü Türkkan’ın, Hükûmeti
Yunan ilhakı altındaki Aydın ili sınırları içindeki Hurşit, Fornoz, Eşek, Nergizçik
ve Bulamaç adaları ile Muğla ili sınırları içindeki Keçi, Sakarcılar, Koçbaba
ve Ardacık adaları konusuna bir an önce müdahale etmesi gerektiği yönünde
uyardıklarına, Kızılayın vergi muafiyeti statüsünü vasıta yaparak Ensar Vakfına
vergi matrahından düşecek şekilde 8 milyon dolar aktaran taraflar için de Vergi
Usul Kanunu’nun 3’üncü maddesinin uygulanıp uygulanmayacağını öğrenmek
istediğine, Kızılay Başkanının “Vergi kaçırmak başkadır, vergiden kaçınmak
başkadır.” ifadesine, İYİ PARTİ Sakarya İl Başkanı Selçuk Kılıçaslan’ın Cumhurbaşkanı
Recep Tayyip Erdoğan’a hakaret ettiği iddiasıyla Emniyet Müdürlüğüne ifadeye
çağrılmasına ilişkin açıklaması
24.- Sakarya Milletvekili Muhammed Levent Bülbül’ün,
Belçika’nın Avrupa Birliği terör listesinde açık şekilde yer alan PKK’nın terör
örgütü değil savaşan taraf olduğu yönündeki siyasi kararının yok hükmünde
olduğuna ve bu kararı şiddetle kınadıklarına, Brüksel’de düzenlenen Avrupa
Parlamentosunda Yunan Milletvekili Ioannis Lagos’un Türk Bayrağı’nı yırtması
olayında İslam düşmanlığının, Türk nefretinin artarak sürdüğünü müşahede
ettiklerine ilişkin açıklaması
25.- İstanbul Milletvekili Hakkı Saruhan Oluç’un, 29
Ocak 2020 tarihli 49’uncu Birleşimde Birleşmiş Milletler Evrensel Periyodik
İzleme Toplantısı’nda Türkiye hakkında yapılan tartışmalara ve Uluslararası
Şeffaflık Örgütünün açıkladığı 2019 yılı Yolsuzluk Algısı Endeksi’ne yönelik
aktarımlarda bulunduğuna ve bugün de Avrupa İnsan Hakları Mahkemesinin 2019
istatistiklerine göre AİHM’in iş yükünün yüzde 15,5’unu Türkiye’nin
oluşturmasının Türkiye’de hukukun üstünlüğü ile yargıda bağımsız ve tarafsız
duruşun olmadığının en açık işareti sayılması gerektiğini ifade etmek
istediğine, BAŞKENTGAZ, Kızılay ve Ensar Vakfı arasındaki para trafiğinin
açıklanmaya muhtaç olduğuna, Kızılay Başkanının “Vergi kaçırmak başkadır,
vergiden kaçınmak başkadır.” ifadesi ile “Geçmişte de bu tür protokoller
yapıldı.” ifadesine ilişkin açıklaması
26.- İstanbul Milletvekili Engin Altay’ın, Brüksel’de
düzenlenen Avrupa Parlamentosu Genel Kurulunun “Yunan Adalarında İnsani Durum”
başlıklı oturumunda Yunan Milletvekili Ioannis Lagos’un Türk Bayrağı’nı yırtmasını
nefretle kınadıklarına ve 9 Eylül 1922 tarihinde Gazi Mustafa Kemal Atatürk’ün
İzmir’de Yunan Bayrağı’nı yerden toplattığının hatırlatılmasının verilebilecek
en güzel cevap olduğuna, Ege’deki aidiyeti belirsiz coğrafi parçacıklar ile ne
Yunanistan’a ne de Türkiye’ye ait olmayan adaların Yunan Hükûmetince işgaline
seyirci kalınmaması gerektiğine ilişkin açıklaması
27.- Çankırı Milletvekili Muhammet Emin Akbaşoğlu’nun,
Brüksel’de düzenlenen Avrupa Parlamentosunda Yunan Milletvekili Ioannis
Lagos’un Türk Bayrağı’na yönelik eylemini şiddetle kınadıklarına, gerek Millî
Savunma Bakanlığının gerekse Dışişleri Bakanlığının Ege ve Akdeniz’de hak ve
menfaatlerimizi gözetecek şekilde gerekli mücadeleyi ortaya koyduklarına ve
koymaya devam edeceklerine, Türkiye Cumhuriyeti devletinin bir hukuk devleti
olduğuna, yargıya intikal etmiş her meselenin bağımsız ve tarafsız yargı
organları tarafından neticelendirildiğine, 5 siyasi partinin ortak iradeyle
İsrail-Filistin ihtilafına yönelik ABD yönetiminin açıkladığı sözde barış
planını yok sayarak esefle kınadıklarına ilişkin hem Türkiye’ye hem de dünyaya
sesleniş içerisinde olmasından dolayı tüm milletvekillerini tebrik ettiğine ilişkin
açıklaması




28.- İstanbul Milletvekili Hakkı Saruhan Oluç’un,
Afyonkarahisar Milletvekili İbrahim Yurdunuseven’in HDP grup önerisi üzerinde
AK PARTİ Grubu adına yaptığı konuşmasındaki bazı ifadelerine ve düzeltilmesi
için cezaevlerindeki insanların sorunlarını dile getirdiklerine ilişkin
açıklaması
29.- Çankırı Milletvekili Muhammet Emin Akbaşoğlu’nun,
İstanbul Milletvekili Hakkı Saruhan Oluç’un yaptığı açıklamasındaki bazı
ifadelerine, Türkiye’de “tutsak” diye bir kavramın olmadığına, bağımsız ve
tarafsız yargı tarafından verilen kararların herkesi bağlayacağına ilişkin
açıklaması
30.- İstanbul Milletvekili Engin Altay’ın,
milletvekillerinin iddia da olsa, araştırılmaya muhtaç da olsa Türkiye’nin her
alanında ve her konudaki sorunlarını Parlamentoya taşımakla mükellef olduğuna
ilişkin açıklaması
31.- İstanbul Milletvekili Hakkı Saruhan Oluç’un,
Çankırı Milletvekili Muhammet Emin Akbaşoğlu’nun yaptığı açıklamasındaki bazı
ifadelerine, Selahattin Demirtaş’ın iktidarın siyasi rehinesi olduğuna ve
bağımlı, taraflı yargının yürütmenin direktifleriyle hareket ettiğine ilişkin
açıklaması
32.- İstanbul Milletvekili Engin Altay’ın, Çankırı
Milletvekili Muhammet Emin Akbaşoğlu’nun yerinden sarf ettiği bazı ifadelerine
ve yasama üyelerinin yürütme adına konuşmasının doğru olmadığına ilişkin
açıklaması
33.- Kastamonu Milletvekili Hasan Baltacı’nın,
hemşehrileri tarafından 61 sıra sayılı Kanun Teklifi’nin birinci bölümü
üzerinde CHP Grubu adına yaptığı konuşmasında Kastamonu iline yönelik verdiği
örneğin hangi dönemde yaşandığının sorulması üzerine, yeşil alanın ticaret ve
konut alanına dönüştürülmesinin Kastamonu Belediyesini yöneten AKP’li Belediye
Başkanı Tahsin Babaş döneminde yapıldığını ifade etmek istediğine ve hangi
dönemde kim tarafından yapılmış olursa olsun kente karşı işlenen suçların
araştırılarak hesap sorulması gerektiğine ilişkin açıklaması
34.- Kocaeli Milletvekili Lütfü Türkkan’ın, İstanbul
Milletvekili Hakkı Saruhan Oluç’un yerinden sarf ettiği bazı ifadelerine
ilişkin açıklaması
35.- İstanbul Milletvekili Hakkı Saruhan Oluç’un,
Kocaeli Milletvekili Lütfü Türkkan’ın yaptığı açıklamasındaki bazı ifadelerine
ilişkin açıklaması
36.- Kocaeli Milletvekili Lütfü Türkkan’ın, Diyarbakır
Milletvekili Garo Paylan’ın sataşma nedeniyle yaptığı konuşmasındaki bazı
ifadelerine ilişkin açıklaması
37.- Çankırı Milletvekili Muhammet Emin Akbaşoğlu’nun,
kırmızı çizgilerinin 82 milyon insanımızın tümünün kardeşliği esasına dayalı
tek millet, tek bayrak, tek vatan ve tek devlet umdeleri olduğuna ilişkin
açıklaması
38.- Bayındırlık, İmar, Ulaştırma ve Turizm Komisyonu
Başkanı Tahir Akyürek’in, İstanbul Milletvekili Gökan Zeybek’in 161 sıra sayılı
Kanun Teklifi’nin 1’inci maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
39.- Çankırı Milletvekili Muhammet Emin Akbaşoğlu’nun,
İstanbul Milletvekili Oya Ersoy’un 161 sıra sayılı Kanun Teklifi’nin 4’üncü
maddesiyle ilgili önerge üzerinde yaptığı konuşmasındaki bazı ifadelerine ve
siyasetlerinin rant siyaseti değil hizmet siyaseti olduğuna ilişkin açıklaması
40.- Çankırı Milletvekili Muhammet Emin Akbaşoğlu’nun,
İstanbul Milletvekili Musa Piroğlu’nun 161 sıra sayılı Kanun Teklifi’nin 6’ncı
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
41.- Mersin Milletvekili Olcay Kılavuz’un, Avrupa
Parlamentosu Genel Kurulunda Yunan Milletvekili Ioannis Lagos’un Türk Bayrağı’na
yönelik alçakça hareketini lanetlediğine, ABD-İsrail iş birliğiyle ortaya
konulmak istenen işgal planını hiçbir surette kabul etmeyeceklerine ilişkin
açıklaması
42.- Hatay Milletvekili Suzan Şahin’in, Hatay halkının
Ulu Önder Atatürk’ün adının Hatay ilinde yapımı devam eden 25 bin kişilik yeni
stadyumda devam edeceği yönündeki açıklamayı Gençlik ve Spor Bakanından beklediğine
ilişkin açıklaması
43.- Kahramanmaraş Milletvekili İmran Kılıç’ın,
yaşanılan son depremdeki hızlı, etkin ve verimli çalışmaların insanımızda
birlikte iş yapma kültürünün bulunmadığı söyleminin hatalı bir söylem olduğunu
herkese gösterdiğine ilişkin açıklaması

V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili
Kocaeli Milletvekili Lütfü Türkkan tarafından, Çin’de ortaya çıkan corona
virüsü salgınının Türkiye’de olası bir ölümcül enfeksiyon salgınına dönüşmemesi
için gerekli tedbirlerin ivedi şekilde alınması amacıyla 30/1/2020 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 30 Ocak 2020 Perşembe günkü birleşiminde
yapılmasına ilişkin önerisi
2.- HDP Grubunun, Grup Başkan Vekili İstanbul
Milletvekili Hakkı Saruhan Oluç tarafından, cezaevlerinde yaşanan hak ihlallerinin
ve hukuksuzlukların araştırılması amacıyla 29/1/2020 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 30 Ocak 2020 Perşembe günkü birleşiminde
yapılmasına ilişkin önerisi
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan ülkemizdeki sığınmacılara yönelik ülke kaynaklarından
yapıldığı söylenen harcamaların detaylarının belirlenmesi amacıyla verilmiş
olan (10/2347) esas numaralı Meclis Araştırması Önergesi’nin ön görüşmelerinin,
Genel Kurulun 30 Ocak 2020 Perşembe günkü birleşiminde yapılmasına ilişkin önerisi

VI.- SATAŞMALARA İLİŞKİN KONUŞMALAR
1.- İstanbul Milletvekili Ümit Özdağ’ın, Diyarbakır
Milletvekili Garo Paylan’ın CHP grup önerisi üzerinde HDP Grubu adına yaptığı
konuşması sırasında şahsına sataşması nedeniyle konuşması
2.- Diyarbakır Milletvekili Garo Paylan’ın, Kocaeli Milletvekili Lütfü Türkkan’ın yaptığı açıklaması
sırasında şahsına sataşması nedeniyle konuşması

VII.- KANUN TEKLİLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve Turizm
Komisyonu Raporu (S. Sayısı: 161) 
2.- İzmir Milletvekili Binali Yıldırım’ın Türkiye
Cumhuriyeti Hükûmeti ile Kırgız Cumhuriyeti Hükûmeti Arasında Bişkek
Kırgız-Türk Dostluk Devlet Hastanesi Açılması, Ortak İşletilmesi ve Devri ile
Kırgız Cumhuriyeti Vatandaşlarının Türkiye’de Tıp ve Tıpta Uzmanlık Eğitimi
Almasına Dair Anlaşmanın Onaylanmasının Uygun Bulunduğuna Dair Kanun Teklifi
(2/1602) ve Dışişleri Komisyonu Raporu (S. Sayısı: 66) 

VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mithat Sancar’ın,
Genel Kurulda söz isteme ve konuşma süreleriyle ilgili hatırlatma yapmak
istediğine ilişkin konuşması 
IX.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
araç kiralama işlemlerine ilişkin sorusu ve Türkiye Büyük Millet Meclisi
Başkanvekili Süreyya Sadi Bilgiç’in cevabı (7/22821)
2.- İstanbul Milletvekili Zeynel Özen'in, TBMM'de
istihdam edilen personel ile ilgili çeşitli hususlara ilişkin sorusu ve Türkiye
Büyük Millet Meclisi Başkanvekili Süreyya Sadi Bilgiç’in cevabı (7/23063)
3.- Van Milletvekili Muazzez Orhan'ın, 27’nci Yasama
Dönemi denetim faaliyetlerine ilişkin sorusu ve Türkiye Büyük Millet Meclisi
Başkanvekili Süreyya Sadi Bilgiç’in cevabı (7/23413)
30 Ocak 2020 Perşembe
BİRİNCİ OTURUM
Açılma Saati: 14.01
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Şeyhmus DİNÇEL
(Mardin)
-----0-----
BAŞKAN
– Türkiye Büyük Millet Meclisinin 50’nci Birleşimini açıyorum. 
Toplantı
yeter sayısı vardır, görüşmelere başlıyoruz.
Gündeme
geçmeden önce 3 sayın milletvekiline gündem dışı söz vereceğim.
Gündem
dışı ilk konuşma, çiftçi sorunları hakkında söz isteyen Niğde Milletvekili Ömer
Fethi Gürer’e aittir. 
Buyurun
Sayın Gürer. (Alkışlar) 
Süreniz
beş dakikadır. 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Niğde Milletvekili Ömer Fethi Gürer’in, çiftçilerin
yaşadığı sorunlara ilişkin gündem dışı konuşması
ÖMER
FETHİ GÜRER (Niğde) – Teşekkürler. 
Sayın
Başkan, değerli milletvekilleri; Adalet ve Kalkınma Partisi döneminde çiftçi
büyük sıkıntı yaşıyor, bu dönemde gördüğü zulmü hiçbir dönemde görmediğini
söylüyor. 
Ülkemizde
2002 yılında 13 milyon 800 bin hektar olan hububat ekim alanları 10 milyon
hektara gerilemiş durumda; buğday ekim alanı 9 milyon 300 bin hektardan 7
milyon 300 bin hektara gerilemiş durumda; kuru bakliyat üretim alanları yüzde
35 daralmış, yalnızca kuru fasulyede yüzde 51 daha az ekim alanı şu anda
ülkemizde mevcut bulunuyor. 2000 yılında 6 milyon ton patates üretilirken şimdi
4,5 milyon tona düşmüş yani çiftçi giderek tarımdan uzaklaşıyor. 
Geçtiğimiz
günlerde köy ve kasabalara gittim, patates depoda duruyor, bir ay içinde
satılmaz ise çürüyecek. 90 kuruş maliyeti olan patates ne yazık ki 85 kuruşa
alıcı bulamıyor. Soğanda maliyet 70 kuruş, onda da şu anda üretici 60 kuruşa
ürününü satamıyor. Bu durumda, Ticaret Bakanı geçen yıl bastığı depolara bir
kere gidip baksa ve Tarım Bakanına “Depodaki ürünler çürüyecek. Geçen yıl
‘terörist’ dediğimiz çiftçiye kendimizi affettirelim, onun için de depodaki
ürünleri Toprak Mahsulleri Ofisine alalım, üretici de ucuza ürün alma şansına
sahip olsun.” dese. Keza, tarlada 5 lira olan fasulye şu anda ithal lobisinin
uyguladığı stratejiyle 30-40 lirayı bulmuş durumda. Nohudu 3 liraya tüccara
satamayan çiftçi mağduriyet yaşarken, mercimekte dahi üretimde sıkıntılar
varken ne yazık ki ithal lobisi ürünlerin ithalatı için piyasayı yüksek
tutuyor. Bunun sonucunda kendi çiftçimiz değil, yabancı çiftçiler
destekleniyor. Bu yolla ülkeye getirilen ürünlerde de büyük vurgunlar oluyor.
Şu anda tohum, ilaç ve gübrede yüzde 100’ü bulan artışların yanı sıra elektriğe
iki yılda yüzde 108’e yakın zam yapılması -sulama suyunda kullanıldığı için- çiftçiyi
ekim yapamaz noktaya taşıdı. 
Çiftçilerimizin
acil istekleri: Borçlarının en az beş yıla yayılarak ötelenmesi, bankalara ve
tarım kredi kooperatiflerine olan faizlerin silinmesi. 
Dün
bir değerli milletvekili burada tarım kredi kooperatiflerine methiyeler düzdü
ama Hazine ve Maliye Bakanı tarım kredi kooperatiflerini çiftçi kuruluşu
saymıyor, ticari işletme sayıyor. Onun için de tarım kredi kooperatifleri
çiftçiye ticari işletme gibi faiz uyguluyor. Kaynak kullanım bedeli nedeniyle,
çiftçi, tarım kredi kooperatifinden aldığı krediden dolayı borcunu ödeyemediği
için icralık oldu. Şu anda çiftçiler kredilerini ödeyemediklerinden kefil olan
arkadaşları da mağduriyet yaşıyor. Çünkü borçlu ödemesini yapamadığı için kefil
devreye girdiğinden kefil ile borçlu arasında sorunlar da oluşmaya başladı. 
Çukurova’dan
bir çiftçi arkadaşı aradım “Ne yapıyorsun?” dedim, ne ekeceğini sordum. Dedi
ki: “Tarlalara gittim, her mevsimde bu dönem tarlalar sürülmüş olurdu, çoğu
tarla boş.” Çiftçi şaşkın, ne ekeceğini bilmiyor, ektiği zaman da ürettiği ürün
değer bulmuyor. Ülkemizde çiftçilerin yaşadığı sorunları çözmek için de iktidar
ne yazık ki bir girişimde bulunmuyor. Elektriğe gelen zamların yanında,
tohumda, gübrede, ilaçta yaşanan sıkıntılara karşı da çözüm üretmiyor. Bunun
sonucunda ülkemizde tarım alanları daralıyor. Çiftçi Kayıt Sistemi’ne dâhil
olan yaklaşık 700 bin çiftçi sistemden çıkmış ama bunun dışında, Çiftçi Kayıt
Sistemi’ne dâhil olmayan 2 milyona yakın çiftçi de artık toprağını ekmiyor.
Hazine arazilerinin, miras yoluyla bölünen arazilerin sorunları
giderilmediğinden buradaki üretimden de ne yazık ki iktidarın haberi yok. (CHP
ve İYİ PARTİ sıralarından alkışlar) 
Aynı
zamanda, on sekiz yıldır tarım sayımı yapılmadığı için verilerin yeterli
olmadığı da bir gerçek. Bütün bunların sonucunda, ülkemizde çiftçilerin
yaşadığı mağduriyeti diğer milletvekili arkadaşlarımızın da gördüğünü
düşünüyoruz ama görmeyen Tarım ve Orman Bakanlığı.
(Mikrofon
otomatik cihaz tarafından kapatıldı) 
BAŞKAN
– Sayın Gürer, tamamlayın lütfen.
ÖMER
FETHİ GÜRER (Devamla) – Bu anlamda yaşanan mağduriyetlerin varlığı yanında, ne
yazık ki özel bankalar da yüksek faizlerle çiftçilere kredi veriyorlar,
albeniyle sunuyorlar, sigortaydı, vergiydi, benzer yükleri de çiftçiye
bindiriyorlar, sonra da çiftçinin ürettiğini elinden alarak mağduriyetini
katlıyorlar. Ziraat Bankası, tarım kredi kooperatiflerinin dışında, özel
bankaların da çiftçinin boğazına sarıldığı bir dönemdeyiz. Hızla, acilen
Türkiye Büyük Millet Meclisinde vermiş olduğumuz kanun teklifleriyle çiftçi
borçları beş yıl vadeye yayılarak ötelenmeli, faizlerin silinmesi sağlanmalı.
Ülkemizde eğer çiftçi üretmezse bu ülkenin geleceği yok olur. Köylüyü,
çiftçiyi, emekçiyi Meclis olarak destekleyecek kanunları bir an önce
çıkarmalıyız diyorum, yüce Meclisi saygıyla selamlıyorum. (CHP, HDP ve İYİ
PARTİ sıralarından alkışlar)
BAŞKAN
– Teşekkürler Sayın Gürer. 
Gündem
dışı ikinci söz, 112 Acil Çağrı Merkezinde yapılan çalışmalar hakkında konuşmak
isteyen Ankara Milletvekili Arife Polat Düzgün’e aittir.
Buyurun
Sayın Polat Düzgün. (AK PARTİ sıralarından alkışlar) 
Süreniz
beş dakikadır.
2.- Ankara Milletvekili Arife Polat Düzgün’ün, 112
Ortak Çağrı Merkezi Projesi’ne ilişkin gündem dışı konuşması
ARİFE
POLAT DÜZGÜN (Ankara) – Sayın Başkan, değerli milletvekilleri; 112 Ortak Çağrı
Merkezi Projesi hakkında gündem dışı söz almış bulunuyorum. Bu vesileyle
sizleri ve ekranları başında bizleri izleyen vatandaşlarımızı saygıyla
selamlıyorum.
Ortak
Çağrı Merkezi Projesi, ülkemizde İçişleri Bakanlığı bünyesinde 2009 yılında
Antalya ve Isparta illerimizde başlamıştır. Proje kapsamında Emniyet 155,
Sağlık 112, İtfaiye 110, Jandarma 156, AFAD ve Orman 177 kurumlarının tek bir
numara, 112 altında birleştirilmesi amaçlanmıştır. 155, 110, 112 ve 156 gibi
kurum numaraları arandığında ASELSAN ve Yeni Nesil Acil Çağrı Merkezi Yazılımı
sayesinde çağrılar 112 numarasında birleştirilmektedir. Çağrı karşılama
personelleri, çağrıları ilgili kurumlara aktarma, çağrının analizini yaparak
asılsız ihbarları filtreleme görevi görmektedir.
Sayın
milletvekilleri, Ortak Çağrı Merkezi Projesi sayesinde operasyonel kurumlarımız
tek noktada birleştirilmiştir. Alınan ihbarla ilgili birden fazla kuruma aynı
anda bilgilendirme yapılmakta, kurum temsilcileri arasında fiziksel
yakınlıkları dolayısıyla anlık koordinasyon ve iletişim sağlanmaktadır. Proje
kapsamında ortak çağrı, 112’ye geçişler devam etmekte olup acil sağlık
hizmetleri olarak 24 ilde mevcutta verilen ASELSAN yazılımı hizmette aksaklık
yaşamamak için kullanılmaya devam edilmektedir. Ayrıca, 20 ilde Yeni Nesil Acil
Çağrı Merkezi Yazılımı kullanılarak hizmet verilmektedir. Son olarak 15 Ocak
2020 tarihinde Kırklareli ortak çağrı merkezine sağlık birimi dâhil edilmiştir.
Sağlık Bakanlığına bağlı Acil Sağlık Hizmetleri Genel Müdürlüğü İzleme ve
Değerlendirme Dairesi ile İçişleri Bakanlığı yazılım ekipleri, Yeni Nesil Acil
Çağrı Merkezi Yazılımı’nın sağlık modüllerini projelendirme, analiz, tasarım ve
geliştirme sürecine beraber başlamış olup iş birliği yeni modül ve
uygulamaların geliştirilmesiyle devam etmektedir. İçişleri Bakanlığı çağrı
karşılama personelinin yetersiz kaldığı ortak çağrı merkezi illerinde, İçişleri
Bakanlığı çağrı alıcı personeline ek olarak sağlık personelimiz çağrı alıcı
personeli olarak hizmet vermektedir. 
Değerli
milletvekilleri, Sağlık Bakanlığımızın 112 acil sağlık hizmetinin bazı
verilerini ayrıca sizinle paylaşmak ve geldiğimiz noktayı bildirmek istiyorum.
112 acil yardım istasyonu 2002 yılında sadece 481 iken yıl sonuna kadar bu
sayıyı 2.910’a ulaştıracağız. İstasyon başına düşen nüfus sayısı 138 binden
bugün 28 bine, ambulans başına düşen nüfus sayısı 107 binden 14 bine
azalmıştır. Mevcutta 17 helikopter ambulans ve 3 uçak ambulansla hizmet
verilmektedir. 2008 yılından bugüne kadar hava ambulanslarıyla 45 binin
üzerinde vakanın müdahalesi yapılmış ve nakli gerçekleştirilmiştir. 
Geçtiğimiz
günlerde yaşadığımız Elâzığ depreminde etkinliğini gördüğümüz, “UMKE” diye
bildiğimiz Ulusal Medikal Kurtarma Ekibi olarak 81 ilimizde özel eğitimli,
donanımlı ve tamamı gönüllü 11.993 sağlık personeli yetiştirerek dünyanın en
büyük gönüllü medikal kurtarma ekibini kurmuş bulunuyoruz. Bu kapsamda, Dünya
Sağlık Örgütünün uluslararası acil medikal takımlar akreditasyon başvuru
işlemleri tamamlanmış olup bu süreç sonlanmak üzeredir. Acil sağlık hizmetleri
sunumunda UMKE ekiplerinin acil yardım ve kurtarma faaliyeti kapsamında “drone”
kullanılması ülkemizde ilk olarak Antalya UMKE ekiplerince gerçekleştirilmiş,
2018 yılında “drone”lar UMKE envanterine katılmış ve ekiplerimizin çalışma
alanlarında kullanılmaya başlanmıştır. 2007 yılından günümüze kadar 6 deniz
ambulans botuyla 20 bine yakın vakanın müdahalesi ve naklini gerçekleştirdik.
Ayrıca, Acil Sağlık Eğitim Projesi kapsamında 30 ülkeden gelen 774 sağlık
personeli ülkemizde acil müdahale eğitimi almıştır. 
112
Ortak Çağrı Merkezi Projesi’nde emeği geçen kurumlara ve bu vesileyle acil
şartlarda vatandaşlarımıza hizmet veren çalışanlarımıza teşekkür eder, yüce
Meclisi saygıyla selamlarım. (AK PARTİ sıralarından alkışlar)
BAŞKAN
– Teşekkürler Sayın Polat Düzgün. 
Gündem
dışı üçüncü konuşma, deprem hadisesiyle ilgili söz isteyen Konya Milletvekili
Abdulkadir Karaduman’a aittir.
Buyurun
Sayın Karaduman. 
Süreniz
beş dakikadır. 
3.- Konya Milletvekili Abdulkadir Karaduman’ın, deprem
hadisesine ilişkin gündem dışı konuşması
ABDULKADİR
KARADUMAN (Konya) – Sayın Başkan, değerli milletvekilleri; hepinizi saygıyla
selamlıyorum. 
Geçtiğimiz
hafta hepimizi üzen elim bir afeti hep birlikte yaşamış olduk. Öncelikle bu
depremde hayatını kaybeden vatandaşlarımıza Allah’tan rahmet, yakınlarına ve
milletimize başsağlığı ve sabırlar diliyorum; yaralı kardeşlerimize de acil
şifalar temenni ediyorum. Başta Elâzığlı ve Malatyalı vatandaşlarımız, Doğanyol
ve Pütürgeli hemşehrilerim olmak üzere tüm vatandaşlarımıza geçmiş olsun
dileklerimi iletiyorum. Bizler de depremden etkilenen bütün vatandaşlarımızın
acısını yüreğimizde hissediyoruz. Depremin hemen ardından vatandaşlarımızın
yaralarını sarmak üzere seferber olan bütün vatandaşlarımıza ve görevlilerimize
de teşekkürü bir borç biliyorum. 
Sayın
Başkan, değerli milletvekilleri; ülke olarak birçok felaket ve afeti hep
birlikte yaşamış olduk. Bunlardan başlıcası: 1999 Gölcük depremi, yine aynı yıl
gerçekleşen 1999 Düzce depremi, 2003 Bingöl depremi, 2011 Van depremi ve
geçtiğimiz hafta gerçekleşen Elâzığ ve Malatya depremi. Bütün bu afetlerin
hepsi, ülke olarak üzüldüğümüz ancak siyaset eliyle hiçbir önlem alınmayan,
sadece birer istatistik olarak tarihe geçmiştir. Dolayısıyla bu konuşmamda
sadece ama sadece şu hususları ifade etmek istiyorum: Yer altında fay
kırıklıklarından önce –bağışlayın, söylemek zorundayım- kırılan ar
damarlarıdır. Binaların yıkılmasının asıl sebebi ahlak hırsızlığıdır,
demokrasiden çalmaktır, hukuk kapkaççılığıdır, siyaset yan kesiciliğidir ve
kamu yönetimi kalpazanlığıdır. Depremde insanlarımızın ölmesi sadece malzemeden
çalma hırsızlığı elbette ki değildir, aynı zamanda bir insanlık hırsızlığıdır.
Elbette bütün bu olanlar kader diye geçiştirilemez; tedbirli olmak, aklını
kullanmak insanın en büyük vasfıdır. 
Türkiye
yıllarca har vurup harman savurma mantığıyla yönetildiği için bu sonuçları hep
birlikte yaşıyoruz. Gerçekleri konuşmalıyız, deprem konusunda yıllardır ne
yazık ki hiçbir önlem alınmamıştır, yıllardır hiçbir çözüm üretilmemiştir;
sadece vaat üretilmiştir. Sorun sadece inşaat malzemesi çalmaya indirgenemez.
Depremlerde ortaya çıkan felaketin asıl sebebi kamudaki yolsuzluklardır ve
yönetim sorunudur. 
Şimdi
burada bahsettiğim bu sözler 2003 Bingöl depremi sonrası partisinin grup
toplantısında konuşan AK PARTİ Genel Başkanı ve dönemin Başbakanı Sayın
Erdoğan’ın sözleridir. Biz de bugün bu sözlerin altına imzamızı attığımızı
ifade etmek istiyorum. 
Genel
Kurulu saygıyla selamlıyorum. (CHP ve İYİ PARTİ sıralarından alkışlar)
BAŞKAN
– Teşekkürler Sayın Karaduman.
Değerli
milletvekilleri, şimdi sisteme giren ilk 20 milletvekiline yerlerinden birer
dakika süreyle söz vereceğim. 
Sayın
Gaytancıoğlu…
IV.- AÇIKLAMALAR
1.- Edirne Milletvekili Okan Gaytancıoğlu’nun,
Kızılayın Ensar Vakfı gibi vakıflara ne kadar para aktardığını, BAŞKENTGAZ gibi
kaç şirketin vakıflara bağış yaparak vergiden kaçındığını ve bu bağışlar
karşılığında devletten nasıl kazanç sağlandığı ile bu şirketlerin hangileri
olduğunu öğrenmek istediğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Bizler
ilkokulda harçlıklarımızla aldığımız pullarla Kızılaya yardım yapan bir
kuşağız. Siyah beyaz televizyonlarda beyaz çadırlarıyla afetlerde halkımızın
yanında olan Kızılaya yardımı bir vatandaşlık görevi olarak bilirdik ama son
günlerde basından öğrendiğimiz şekilde Kızılayın kullanılacağı değil bizim,
şeytanın bile aklına gelmezdi. Her şeyi olduğu gibi Kızılayı da
devriiktidarınızda yandaşa para aktarma aracına dönüştürdünüz, ortak
değerlerimizi çıkarlarınız için kullandınız. 
Şimdi
soruyorum: Kızılay, Ensar Vakfı gibi vakıflara ne kadar para aktarmıştır? Kış
günü gazını 1 metreküp daha az yakmaya çalışan, evinde üşüyen
vatandaşlarımızdan aldığı paralarla kâr yapan BAŞKENTGAZ gibi kaç şirket
“Kızılaya yardım” adı altında Ensar gibi -sicili belli, yandaş- vakıflara bağış
yaparak vergiden kaçınmıştır? Bu bağışlar karşılığında devletten nasıl kazanç
sağlamışlardır? Bu şirketler hangileridir? Sizin Kızılay Başkanı yaptığınız zat
vergi kaçırmakla vergiden kaçınmak…
(Mikrofon
otomatik cihaz tarafından kapatıldı) 
BAŞKAN
– Sayın Gökçel…
2.- Mersin Milletvekili Cengiz Gökçel’in, doğal
afetlerle ürününü kaybeden, girdi maliyetleri karşısında ezilen çiftçilerin
BAĞ-KUR primlerinin en az yüzde 50 oranında sübvanse edilmesi gerektiğine
ilişkin açıklaması
CENGİZ
GÖKÇEL (Mersin) - Teşekkür ederim Sayın Başkan.
Ülkemizde
BAĞ-KUR borcu olmayan çiftçi yok. Çiftçi, prim borcu altında eziliyor.
Üretimden kazanamayan çiftçiye bir de prim borcu yükleniyor. Geçen sene 765
lira olan tarım BAĞ-KUR primi yüzde 20 zamlanarak 913 liraya çıktı. Çiftçi
artan girdi maliyetiyle boğuşuyor. Doğal afetlerle, iklim değişikliğiyle, düşük
rekolteyle boğuşuyor, üstüne “Yılda 11 bin lira BAĞ-KUR primi öde.” deniliyor.
BAĞ-KUR primleri çiftçinin altından kalkamayacağı kadar yüksek. Doğal afetlerle
ürününü kaybeden, girdi maliyetleri karşısında ezilen çiftçi aşırı yüksek olan
BAĞ-KUR primini ödeyemeyecek hâlde. Çiftçilerimiz “BAĞ-KUR primleri en az yüzde
50 oranında sübvanse edilsin.” diyor, üretimde kalmak, primini düzenli ödemek
istiyor. 
BAŞKAN
– Sayın Arslan…
3.- İzmir Milletvekili Ednan Arslan’ın, 1532 sayılı
Çeşme Kültür ve Turizm Koruma ve Gelişim Bölgesinin Tespit ve İlan Edilmesine
ilişkin Cumhurbaşkanı Kararı’na ilişkin açıklaması
EDNAN
ARSLAN (İzmir) – Teşekkürler Sayın Başkan.
Çeşme
Kültür ve Turizm Koruma ve Gelişim Bölgesi hakkındaki 1532 sayılı
Cumhurbaşkanlığı Kararı 13 Eylül 2019 tarihinde Resmî Gazete’de yayımlanmıştır.
Söz konusu düzenlemeyle Çeşme ve Urla’daki 511 parsel turizm bölgesi sınırları
içerisinde kalan özel mülkiyete ait alanların bütüncül planlama kararları oluşturmasına
imkân sağlamak üzere kamulaştırılmasına ihtiyaç duyulmaktadır gerekçesiyle
üstelik acele kamulaştırmaya tabi tutuluyor. Buna neden ihtiyaç duyulmaktadır?
Plan yapmak için kamulaştırma yapmaya, üstelik acele kamulaştırmaya gerek var
mıdır? Vatandaşın mülkiyet hakkını neden elinden alıyorsunuz? Planı yapın ve
imar uygulamalarını gerçekleştirin. Yöre halkı yıllardır düşünü kurduğu turizm
amaçlı otel, konut, ticaret alanları imkânlarına kavuşsun. Turizm bölgesi
kararını eşitlikçi, sosyal, vatandaşı ve doğayı koruyan, nitelikli planlama
bilimine uygun olduğu, mülkiyet hakkını koruduğu sürece desteklemeye hazırız.
Acele kamulaştırma kararından derhâl vazgeçin. Hem bu acele niye? Bir yere mi
gidiyorsunuz? Bir yerlere göz mü kırpıyorsunuz?
BAŞKAN
– Sayın Şeker…
4.- Kocaeli Milletvekili İlyas Şeker’in, depremde can
ve mal kaybının önemli nedeninin plansızlık, denetimsizlik, projelerin
uygulanmasındaki teknik hizmet eksikliği ile umursamazlık sonucu yapılan
ruhsatlı veya kaçak yapılar olduğuna ve Hükûmetin kentsel dönüşümü önemsediğine
ilişkin açıklaması
İLYAS
ŞEKER(Kocaeli) – Teşekkür ediyorum.
Sayın
Başkan, değerli milletvekilleri; depremlerde yıkılan binalarla ilgili yapılan
araştırmalarda zeminin problemli olması, donatı eksikliği, kalitesiz beton
kullanımı, kaçak, denetimsiz ve bilinçsiz yapılaşma gibi nedenlerden dolayı
yıkımın çok olduğu ifade ediliyor. Depremde yıkılanların sadece kaçak yapılar
değil ruhsatlı yapıların da olduğu bilinmektedir. Depremde can ve mal kaybının
önemli nedeni plansızlık, denetimsizlik, proje uygulamadaki teknik hizmet
eksikliği ve umursamazlık sonucu yapılan ruhsatlı veya kaçak yapılardır.
Öncelikle deprem bölgelerinde deprem öncesi yapılan bütün binaların kontrolü
yapılmalı ve kentsel dönüşüme önem verilmeli. Hükûmetimiz bütün imkânlarını
seferber etmekte ve kentsel dönüşümü önemsemektedir. Kentsel dönüşümde arzu
edilen, dönüşümün öncelikle gönüllülük esasına dayanılarak yapılmasıdır diyor,
Genel Kurulu saygıyla selamlıyorum.
BAŞKAN
– Sayın Taşkın...
5.- Mersin Milletvekili Ali Cumhur Taşkın’ın, devlet ve
millet olarak Elâzığ depreminin yaralarının sarılmaya, acılarının dindirilmeye
çalışıldığına ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan. 
Elâzığ
depreminin yaralarını sarmaya, acılarını dindirmeye devlet ve millet olarak hep
birlikte çalışıyoruz. Türkiye’nin tabii afetlere müdahalede arama, kurtarma,
yardım ve teknolojik yapıda geçirdiği büyük dönüşüm Elâzığ depreminde bir defa
daha görüldü. Devletimiz bütün imkânlarını anında seferber etti. AFAD, Kızılay,
Jandarma Arama Kurtarma, UMKE, AKUT, itfaiyeler ve sivil toplum kuruluşları el
birliğiyle afetzedelere merhem oldu. 45 kişi göçük altından çıkarıldı. Kışlık
çadırlar hemen kuruldu, konteyner kent çalışmalarına başlandı. AFAD’ın
koordinesinde gelen yardım tırları şehrin girişinde kilometrelerce kuyruk
oluşturdu. Kira ve yıkım yardımı yapıldı. Kalıcı konutlar yıl sonuna yetişecek
şekilde yapım çalışmalarına start verildi. Allah devletimize ve milletimize
zeval vermesin diyor, Genel Kurulu saygıyla selamlıyorum.
BAŞKAN
– Sayın Özkan...
6.- Bursa Milletvekili Yüksel Özkan’ın, 30 Ocak 1923
tarihinde Lozan Barış Konferansı’nda imzalanan zorunlu nüfus mübadelesine
ilişkin açıklaması
YÜKSEL
ÖZKAN (Bursa) – Sayın Başkan, değerli milletvekilleri; doksan yedi yıl önce, 30
Ocak 1923’te Lozan Barış Konferansı’nda imzalanan zorunlu nüfus mübadelesiyle
vatanlarını terk etmek zorunda kalan ve tüm geçmişlerini bir valize sığdırıp
yola çıkan mübadillerin acılarını ve geride bıraktıkları hatıralarını bugün bir
kez daha yürekten paylaşıyoruz. Osmanlı döneminde Anadolu’dan Balkanlara göç
eden bu özbeöz Anadolu Türklerinden 2 milyon kişi topraklarını, iş yerlerini,
evlerini, ibadet mekânlarını, sevdiklerini ve mezarlarını geride bırakarak
Türkiye ile Yunanistan arasında zorunlu göçe tabi tutulmuşlardır. Ana vatana
göç yolunda hayatını kaybedenleri rahmetle anıyorum. Mübadillerin doğdukları
toprakları ziyaret etmelerine uzun yıllar müsaade edilmemiştir. Birinci kuşak
mübadillerin tamamına yakını memleketlerini tekrar göremeden vefat etmişlerdir.
Mübadil vatandaşlarımızın geride kalan yakınları hâlâ Türkiye ile Yunanistan
arasında yapılacak anlaşmayla vize uygulamalarında kolaylaştırma
beklemektedirler.
BAŞKAN
– Sayın Hancıoğlu...
7.- Samsun Milletvekili Neslihan Hancıoğlu’nun, Samsun
ili Yabancılar Çarşısı ve esnafının sahipsiz bırakıldığına ilişkin açıklaması
NESLİHAN
HANCIOĞLU (Samsun) – Teşekkür ediyorum Sayın Başkan.
Memleketim
Samsun’da yaşanan kaygı verici bir duruma dikkatlerinizi çekmek istiyorum.
Samsun’un tam orta yerinde Yabancılar Çarşısı var. Bu çarşıda 650 iş yeri
mevcut, 3 bin kişi çalışmakta, çarşı 10 bin kişinin ekmek teknesi. Bugün bu
çarşının esnafı kan ağlıyor. Büyükşehir Belediyesi çarşıyı ve esnafı kaderine
terk etmiş. Çarşı bakımsızlıktan dökülüyor. Çarşının çatısı elek gibi, her
yağmurda çarşıya su doluyor. Belediye esnafa “Çatıyı siz yapacaksınız.” diyor.
Çarşının otuz yıllık esnafı üç gün üst üste bir kuruş siftah yapmadan dükkân
kapattığını söylüyor. Bu esnaf borçla, faizlerle boğuşuyor ama sesini kimseye
duyuramıyor. Bu çarşıyı, bu esnafımızı sahipsiz bırakanlar bu yaptıklarından
utanç duymalı ve derhâl görevlerini yapmalıdır.
BAŞKAN
– Sayın Özdemir…
8.- İstanbul Milletvekili Sibel Özdemir’in, gerekli
tedbir ve önlemlerin alınmaması sonucu karşılaştığımız felaketler sonrası
süreçte ortaya konulan çalışmalardan övünç duyulmasının ötesine geçilmesi ve
ilk adım olarak ciddi risk taşıyan Kanal İstanbul Projesi’nin durdurulması
gerektiğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
En
son ve maalesef gerekli tedbirlerin alınmaması ve yapıların depreme dayanıklı
olmaması nedeniyle çok acı ölüm ve yaralanmalarla sonuçlanan Elâzığ ve Malatya
depremlerini yaşadık. Evet, depremin hemen ardından ülke olarak dayanışma
içinde kurtarma ve yardım faaliyetlerinde bulunduk. Ancak artık gerekli tedbir
ve önlemlerin alınmaması sonucu karşılaştığımız felaketler sonrası süreçte
ortaya konulan çalışmalardan övünç duyulmasının ötesine geçmemiz gerekiyor. Bu
anlamda, İstanbul başta olmak üzere, deprem fay hatlarının geçtiği yerlerde
bilim insanlarının uyarılarına uygun olarak tedbirler alınması konusunu bir kez
daha sorumluların dikkatine sunuyorum. İlk adım olarak, ciddi risk ve
tehlikeler taşıyan Kanal İstanbul Projesi’nin durdurulmasıyla başlanarak olası
depremlerin yaşanacağı İstanbul başta olmak üzere, tüm bölgelerde gerekli tüm
birimlerin acilen oluşturulması çağrısı ve uyarısında bulunuyorum. 
Teşekkürler.

BAŞKAN
– Sayın Akın…
9.- Balıkesir Milletvekili Ahmet Akın’ın, borç
batağındaki şirketleri kurtarmak için vatandaşların faturalarına üst üste zam
yapıldığına ilişkin açıklaması
AHMET
AKIN (Balıkesir) – Sayın Başkan, teşekkürler. 
Vatandaşın
faturalarına borç batağındaki şirketleri kurtarmak için üst üste zamlar yapılıp
duruyor. Şirketler de tartışmalı vakıflara Kızılay üzerinden para aktarıyor.
Vatandaş kışın soğuğunda ısınamazken, elektrik düğmesine basmaya korkarken
kurulan bu düzen vatandaşın da vicdanlarını yaralıyor; tam bir skandal
yaşanıyor. Patlayan skandalın düzeneği de ortaya çıkmış durumda. Doğal gaz
şirketleri elde ettiği gelirden “şartlı bağış” adı altında tartışmalı Ensar
Vakfına para aktarımı yapsın, bir de bunun üzerinden vergi avantajı sağlasın.
Hep söylüyoruz “Vatandaşı gerçekten düşünen yok.” Bunun bir şirketle kaldığını
sanmıyorum. Bu düzenek mutlaka ortaya çıkacak ve nasıl yapıldığı çorap söküğü
gibi belirlenecek. Net olarak söylüyoruz: Yediniz içtiniz ve çok şiştiniz.
Yetti gayrı, düşün milletin yakasından! (CHP sıralarından alkışlar.)
BAŞKAN
– Sayın Kasap…
10.- Kütahya Milletvekili Ali Fazıl Kasap’ın, yaşanılan
Elâzığ ve Malatya illerindeki deprem nedeniyle hayatını kaybeden vatandaşlara
Allah’tan rahmet dilediğine, devletin depremzedelere hibe etmek yerine 27 bin
lira uzun vadeli faizsiz güçlendirme kredisi vermesinin abesle iştigal olduğuna
ilişkin açıklaması
ALİ
FAZIL KASAP (Kütahya) – Teşekkürler Sayın Başkan.
Valinin
dediği gibi algı iyi ama İçişleri Bakanı Süleyman Soylu Elâzığ ve Malatya’daki
depremzedelere yapılacak yardımlarla ilgili açıklamasında evi yıkılanlara 41
bin TL verileceğini, orta hasarlı evler için ise hemen 5 bin lira acil yardım
ödeneği ve 27 bin lira da uzun vadeli faizsiz güçlendirme kredisi verileceğini
belirtti. Bakan faizsiz krediyle mi depremzedelerin derdine derman olacak?
Devletin bu parayı depremzedelere hibe etmesi gerekmektedir. Faizsiz kredi
verilmesi abesle iştigaldir. Bu yanlış uygulamadan derhâl vazgeçilmesi
gerektiğinin altını çizerek tekrar Elâzığ ve Malatya’da hayatını kaybedenlere
Allah’tan rahmet, yaralılara acil şifalar diliyorum.
Teşekkür
ediyorum.
BAŞKAN
– Sayın Yılmaz…
11.- Düzce Milletvekili Ümit Yılmaz’ın, Düzce ilindeki
yoğun bakım yatak sayısının bölge ortalamasına getirilerek mağduriyetin
giderilmesi gerektiğine ilişkin açıklaması
ÜMİT
YILMAZ (Düzce) – Teşekkür ederim Sayın Başkan.
Düzce
ilimizde özel, kamu, üniversite hastanelerinde olmak üzere toplam 77 adet yoğun
bakım yatak sayısı mevcuttur. 387 bin nüfusu olan Düzce ilimiz ölçeğindeki
diğer illerde bu sayı ortalama 130 yoğun bakım yatak olarak görülmektedir.
Düzceli hemşehrilerimiz, yoğun bakım yatak sayısında yaşadığımız eksiklikten
dolayı, her gün, rahatsızlanan hastalarına çevre illerden yer aramak durumunda
kalmaktadır. Ayrıca, yoğun bakım yataklarındaki doluluk oranı yüzde 94’ler
seviyesinde olduğu için üniversite hastanemizin kalp damar cerrahisi ve
kardiyoloji dalları tarafından anjiyografi ve baypas işlemleri ya hiç
yapılamamakta ya da sınırlı sayıda yapılabilmektedir; bu da Düzceli
hastalarımızın şehir dışında tedaviye gitmelerine sebep olmaktadır. Sağlık Bakanlığı
yetkililerinden beklentimiz, bir an önce Düzce’deki yoğun bakım yatak sayısının
bölge ortalamasına getirilmesidir.
BAŞKAN
– Sayın Durmuşoğlu…
12.- Osmaniye Milletvekili Mücahit Durmuşoğlu’nun,
Cumhurbaşkanı Recep Tayyip Erdoğan’ın Cezayir, Gambiya, Senegal ziyaretlerinde
yapılan ikili görüşmelerde ülkemizi güçlendirmek, ekonomimizi büyütmek,
ticaretimizi artırmak amacıyla yatırımcılarımızı teşvik edecek kararların
alındığına ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Sayın
Cumhurbaşkanımız Recep Tayyip Erdoğan Cezayir, Gambiya, Senegal ziyaretlerini
gerçekleştirdi. Ülkemizi güçlendirmek, ekonomimizi büyütmek, ticaretimizi
artırmak amacıyla yapılan ikili görüşmelerde yatırımcılarımızın önünü açacak,
teşvik edecek, cesaret aşılayacak birçok karar alındı. Hamdolsun, bu
gayretlerimizin meyvelerini de son on yedi yılda hemen her sektörde görmeye
başladık. Türkiye için, Kuzey Afrika başta olmak üzere tüm kıtayla
kucaklaşmanın ticari ve ekonomik çıkarın ötesinde bir anlamı vardır. Ülkemizin
bu topraklara bakışı asla tek taraflı bir kazanç hevesinin ürünü olmamıştır,
bin yıllık kadim bağlarımızı güçlendirmektedir. AK PARTİ olarak yakın uzak
demeden her yere gidip tüm ülkelerle bağlarımızı geliştirmek anlayışıyla gece
gündüz çalışıyoruz ve çalışmaya devam edeceğiz. Gerçekleşen bu ticaretlerin
ülkemiz ve milletimiz için hayırlı sonuçlar doğurmasını temenni ediyor, bu
vesileyle Genel Kurulu saygıyla selamlıyorum. 
BAŞKAN
– Sayın Çakır…
13.- Kocaeli Milletvekili Sami Çakır’ın, Meclisimizdeki
siyasi parti gruplarının Amerika Birleşik Devletleri’nin sözde İsrail-Filistin
Barış Planı’nı yok sayan ortak bildirisini milletimizin gönül dünyasında makes
bulacak bir çalışma olarak gördüğüne ilişkin açıklaması
SAMİ
ÇAKIR (Kocaeli) – Sayın Başkan, Amerika Birleşik Devletleri’nin Kudüs’ü başkent
olarak tanıma kararıyla Orta Doğu’da başlayan sancılı süreç, bugün itibarıyla
sözde “İsrail-Filistin barış planı” olarak hayata geçirilmek istenen Filistin,
Kudüs ve Mescid-i Aksa’yı zincir altına alma, bastırma ve emperyal kafa
yapısının bu bölgeyle ilgili hayallerini bir adım daha öteye taşıma girişimini
şiddetle telin ediyor, Meclisimizin -tüm gruplarınca- bu planı yok sayan ortak
bildirisini milletimizin gönül dünyasında makes bulacak bir çalışma olarak
gördüğümü ifade etmek istiyorum. Sezai Karakoç’un deyimiyle “Ve Kudüs şehri./
Gökte yapılıp yere indirilen şehir. / Tanrı şehri ve bütün insanlığın şehri./
Altında bir krater saklayan şehir.” Bölgede dinamitin fitilini ateşlemek sadece
kan, zulüm, acı, ölüm demek. Beyinlerdeki, gönüllerdeki zincirleri kırma
vaktidir. “Sapan taşlarının yanında füze / Başka âlemlerle farkımız bizim.” 
Selam
olsun Peygamber emanetinin yanında olanlara, selam olsun başka âlemlerle
farkımızı ortaya koyan, aydınlık yarınların güzel yüzlü çocuklarına. 
Teşekkür
ediyorum. (AK PARTİ sıralarından alkışlar)
BAŞKAN
– Sayın Aycan…
14.- Kahramanmaraş Milletvekili Sefer Aycan’ın, Çin’de
ortaya çıkan corona virüsüne karşı önlem alınması gerektiğine ilişkin
açıklaması
SEFER
AYCAN (Kahramanmaraş) – Sayın Başkan, Çin’de çıkan ve “yeni corona virüsü”
olarak tanımlanan grip vakaları dünya genelinde artmaktadır. Pandemi olarak
tanımlanan kıtalar arası yayılma eğilimi göstermektedir. Bu nedenle ülke olarak
da önlem almalıyız. Özellikle kapılarda, sınır kapılarında güvenlik
tedbirlerimizi, sağlık güvenliği tedbirlerimizi artırmalıyız; giriş ve
çıkışlarda mutlaka taramalar yapmalıyız. Özellikle Çin’e gidiş ve gelişleri
sınırlamamız gerekir. Ülke içerisinde de yüksek ateş, öksürük ve nefes darlığı görülen
vatandaşların mutlaka en kısa zamanda sağlık kuruluşlarına başvurması gerekir.
Bu tür şikâyetleri olan tüm vatandaşların her zaman maske kullanması
önerilebilir. Kalabalık yerlerde bulunmamak ve havalandırılmayan yerlerde uzun
süre kalmamak en önemli önlemlerdir. Genel sağlık direncini artırıcı tedbirler
almak gerekir. 
Teşekkür
ederim.
BAŞKAN
– Sayın Antmen…
15.- Mersin Milletvekili Alpay Antmen’in, Mersin ili
Mut Devlet Hastanesinin uzman hekim ve MR cihazı ihtiyacının karşılanarak
vatandaşların mağduriyetinin giderilmesi gerektiğine ilişkin açıklaması
ALPAY
ANTMEN (Mersin) – Teşekkür ederim Sayın Başkan.
Sayın
Başkan, değerli milletvekilleri; Mersin’in Mut ilçesinde 65 bin vatandaşımız
yaşıyor ancak bu güzel ilçemizdeki devlet hastanesi C sınıfı. Bu hastanede bir
MR cihazı yok, bu hastanede pek çok uzman hekim bulunmuyor ve insanlarımız
mağdur. Mut halkı hastalarını 75 kilometre ötedeki Silifke ilçemize veya
Karaman şehrine taşıyorlar. 
Sağlık
Bakanına buradan sesleniyorum: Bu insanlara, bu vatandaşlarımıza yazık değil
mi? 65 bin hemşehrim adına talep ediyorum: Mut Devlet Hastanesi en azından B
sınıfı hâline getirilmeli, bir MR cihazı ve uzmanı alınmalı, ayrıca eksik olan
uzman hekimler tayin edilmelidir; böylece halkımız bir nebze olsun mutlu edilebilir.

Teşekkür
ediyorum, saygılar sunarım.
BAŞKAN
– Sayın Ceylan…
16.- Çanakkale Milletvekili Özgür Ceylan’ın, üretmekten
başka gayesi olmayan çiftçilerimizin ilaç ve gübre kullanamaz durumdan
kurtarılması gerektiğine, kooperatiflerin çiftçiden aldığı kaynak kullanım
katılım payının yasal dayanağının ne olduğunu ve çiftçilerin tarımsal kredi
borç faizlerinin silinmesi için çalışma yapılıp yapılmadığını öğrenmek
istediğine ilişkin açıklaması
ÖZGÜR
CEYLAN (Çanakkale) – Sayın Başkan, üretmekten başka gayesi olmayan çiftçimiz
ilaç ve gübre kullanamaz durumdan kurtarılmalıdır. Çiftçimiz borçsuz üretim
yapamaz hâle getirildi. Tarlasını ekebilmek, masraflarını karşılayabilmek için
bankalara mahkûm edilen çiftçimizin sırtına bir de ortağı olduğu Tarım Kredi
Kooperatifleri biniyor. İndirimli tarımsal krediler, Ziraat Bankası ve Tarım
Kredi Kooperatifleri tarafından veriliyor. Ancak bu krediler gerçekten
indirimli mi? Tarım Kredi Kooperatifleri Bina Bağış Fonu, Destekleme Fonu,
sigorta derken bir de üstüne kafasına göre kaynak kullanım katılım payı ekliyor
ve çiftçinin belini büküyor; krediyi kullandırırken aldığı ipotekler yetmezmiş
gibi çiftçiyi birbirine kefil yaparak borçsuz çiftçimizi de zor duruma
düşürüyor, kefalet dolayısıyla diğer bankalardan da kredi kullanamaz hâle
getiriyor. Kooperatiflerin aldığı katılım payının yasal dayanağı nedir?
Tarımsal kredi borçlarının faizlerinin silinmesi için bir çalışma yapılmakta
mıdır?
BAŞKAN
– Sayın Tarhan…
17.- Kocaeli Milletvekili Tahsin Tarhan’ın, Kocaeli ili
Dilovası ilçesi Çerkeşli Mahallesi’nde yapılacak olan imar planlamasında
vatandaşları mağdur etmeyerek yerindelik ilkesinin esas alınması gerektiğine
ilişkin açıklaması
TAHSİN
TARHAN (Kocaeli) – Kocaeli Dilovası Çerkeşli Mahallesi’nde 1/1.000’lik imar
planlaması yapılacaktır. Yapılacak olan planlamada kanunun verdiği haklardan
fazla kesintiler yapılmakta, başka bölgelerden parseller köy içine
taşınmaktadır. Köylülerin arazileri parçalanmakta, altı yüz yıllık köylerimizde
tarım ve yerleşim arazileri bozulmaktadır. Dilovası Çerkeşli Mahallesi’nde
yapılacak olan imar planlamasında planı uygulayıcı şirketin, yerel yönetimlerin
vatandaşlarımızı mağdur etmeyerek yerindelik ilkesini esas alması
gerekmektedir. Askıya çıkan ve itiraz edilen imar planlarıyla ilgili
köylülerimizin haklarından yana kanunun takipçisi olmaya devam edeceğiz.
Teşekkür
ederim.
BAŞKAN
– Sayın Ersoy...
18.- Adana Milletvekili Ayşe Sibel Ersoy’un, Adana
İncirlik Hava Üssü’nde çalışan 439 Türk işçinin iş akitlerinin feshedilerek
hukuka aykırılık teşkil eden işten çıkarma işlemine karşı işçilerimizin yasal
haklarının korunması adına Dışişleri Bakanı ile Aile, Çalışma ve Sosyal
Hizmetler Bakanının ABD’nin muhatapları nezdinde girişimde bulunarak bir
oldubittiye izin verilmemesi gerektiğine ilişkin açıklaması
AYŞE
SİBEL ERSOY (Adana) – Sayın Başkan, ABD Hava Kuvvetleri 39’uncu Hava Üs Kanat
Komutanlığının İncirlik Üssü başta olmak üzere, bağlı iş yerlerinde destek
hizmetlerini yürüten ABD merkezli Vectrus şirketinde çalışan 890 işçimizden,
32’si kadın olmak üzere, 439’unun iş akitlerinin feshedileceği yetkili
sendikaya bildirilmiştir. Mevzuat hükümleri uyarınca yapılan fesih bildiriminde
gerekçe olarak ABD’nin Suriye ve Irak operasyonlarında azalma ve sona erme
kararı gösterilmektedir. Söz konusu gerekçenin, işçilerimizin iş yerinde
yürütülen faaliyetler ve projeler dikkate alındığında gerçeklerle bağdaşmadığı
ortaya çıkmaktadır. Hukuka aykırılık teşkil eden işten çıkarma işlemine karşı
yetkili sendikanın vereceği mücadelede yalnız kalmaması ve işçilerimizin yasal haklarının
korunması adına Dışişleri ve Aile, Çalışma ve Sosyal Hizmetler
Bakanlıklarımızın, ABD’li muhatapları nezdinde girişimde bulunarak bir
oldubittiye izin verilmemesi gerektiğini vurgular, yüce Meclisi saygılarımla
selamlarım.
BAŞKAN
– Sayın Kaya…
19.- Osmaniye Milletvekili İsmail Kaya’nın, ABD Başkanı
Donald Trump’ın yüzyılın anlaşması olarak açıkladığı sözde Orta Doğu Barış
Planı’nın ölü doğduğuna, Türkiye’nin Filistin meselesindeki tavrının
uluslararası hukuk ve meşruiyet ekseninde olduğuna ilişkin açıklaması
İSMAİL
KAYA (Osmaniye) - Teşekkürler Sayın Başkan. 
Önceki
gün “yüzyılın anlaşması” adıyla gündeme getirilen ve ABD Başkanınca ilan edilen
tek taraflı sözde “barış planı” ölü doğmuştur, âdeta Filistin topraklarını
gasbetmeyi hedefleyen bir ilhak planıdır. Bu plan sonuçsuz kalmaya da
mahkûmdur. Filistin halkı ve toprakları asla parayla satın alınamaz. Filistin
meselesinde Kudüs Müslümanlarının onuru ve onların davası bizim kırmızı
çizgimizdir. Müslümanların ilk kıblesi olan Kudüs, Filistin’in de başkentidir.
Geçen günkü açıklamayı Kudüs’ün statüsünü kavramaktan uzak bir çaba ve girişim
olarak görüyorum. Türkiye’nin Filistin meselesindeki tavrı, uluslararası hukuk
ve meşruiyet eksenindedir. İsrail’in işgal ve zulmü meşrulaştırılmaya yönelik
adımlarına da asla izin vermeyeceğiz, daima kardeş Filistin halkının yanında
olacağız. İşgalciler, işgal planlarına Orta Doğu’da son vermediği müddetçe Orta
Doğu’ya barış gelmez diyerek Genel Kurulu saygıyla selamlıyorum.
BAŞKAN
– Sayın Sarıaslan... 
20.- Nevşehir Milletvekili Faruk Sarıaslan’ın, Nevşehir
ili Boğaz köyü ile Acıgöl ilçesinde bulunan organize sanayi bölgesine doğal gaz
hattının getirilmemesi nedeniyle yaşanılan mağduriyete ilişkin açıklaması
FARUK
SARIASLAN (Nevşehir) – Teşekkür ederim Sayın Başkanım. 
Nevşehir
ilimizin hem Boğaz bölgesinde hem de Acıgöl ilçesinde bulunan Organize Sanayi
Bölgesi’ne doğal gaz gelmemesinden dolayı yeni yatırımcılar gelmediği gibi, var
olan sanayicilerimiz de zor durumdadır. Bu bölgeye yapılacak maliyeti 1 milyon
euro olan doğal gaz dağıtım merkeziyle her iki organize sanayiye yeni
yatırımlar gelecektir. Devletimiz için bu, çok büyük para değildir. Bu
yatırımların yapılması durumunda en az 500 kişilik istihdam sağlanacaktır.
Mecliste bu konuyu defalarca gündeme getirdiğim hâlde iktidarın duyarsızlığını,
umarsızlığını anlamak mümkün değildir. İşsizlik, dışarıdan faizle borç para
alarak çözülmez; çözüm, devletin yatırımcıların önünü açacak altyapıları
yapmasından geçer.
Teşekkür
ederim.
BAŞKAN
– Sayın Kılavuz...
21.- Mersin Milletvekili Olcay Kılavuz’un,
öğretmenlerimizin özür grubu atamalarında il, ilçe emri uygulamasının
kaldırılmasıyla yaşadıkları mağduriyetin giderilmesi adına gereken çalışmaların
yapılmasını beklediklerine ilişkin açıklaması
OLCAY
KILAVUZ (Mersin) – Teşekkür ediyorum Sayın Başkan.
İstikbalimizi
inşa eden, nesilleri yetiştiren öğretmenlerimize il, ilçe emri verilmemesi ve
özür grubu atamalarının gerçekleşmemesi büyük bir mağduriyet yaratmaktadır.
Birçok öğretmen, boş kontenjanların yer değiştirmelere açılmaması nedeniyle
sorun yaşamakta, uzak bölgelerde çalışmaya mahkûm edilerek her gün neredeyse
yüzlerce kilometre gidiş geliş yapmaktadır. Bu durumu beş yıla kadar yaşayan
öğretmenlerimiz bulunmakta ve öğretmenlerimizin aile birliği maalesef
bozulmaktadır. Onları bu tür sorunlarla uğraştırmak doğru değildir. Bu
mağduriyetlerin giderilmesi adına gereken çalışmaların ilgili Bakanlıkça
yapılmasını ve öğretmenlerimize müjdeli haberin verilmesini hepimiz
beklemekteyiz.
Genel
Kurulu saygıyla selamlıyorum, teşekkür ediyorum.
BAŞKAN
– Sayın Göker...
22.- Burdur Milletvekili Mehmet Göker’in, Kızılay
Başkanının “Vergi kaçırmak başka, vergiden kaçınmak başka.” ifadesine ilişkin
açıklaması
MEHMET
GÖKER (Burdur) – Sayın Başkan, Ankara’daki bir doğal gaz şirketinden bağış olarak
toplanan paranın bir vakfa aktarıldığı ortaya çıkınca Kızılay Başkanı “Vergi
kaçırmak başka, vergiden kaçınmak başka.” gibi akıllara ziyan bir açıklama
yapmıştır. 
Buradan
kendisine söylüyorum: Sayın Kızılay Başkanı, insan olarak doğmak başka, ahlaklı
insan olarak yaşamak başkadır. Kızılayı paravan bir şirket hâline getirmek
kimsenin haddine değildir. Bunu da zamanı gelince hatırlamak üzere tarihe not
ediyoruz.
Saygılarımla.
BAŞKAN
– Teşekkürler değerli milletvekilleri.
Şimdi
de Sayın Grup Başkan Vekillerinin söz taleplerini karşılayacağım. 
İlk
olarak İYİ PARTİ Grubu Başkan Vekili Kocaeli Milletvekili Lütfü Türkkan.
Buyurun
Sayın Türkkan.
23.- Kocaeli Milletvekili Lütfü Türkkan’ın, Hükûmeti
Yunan ilhakı altındaki Aydın ili sınırları içindeki Hurşit, Fornoz, Eşek,
Nergizçik ve Bulamaç adaları ile Muğla ili sınırları içindeki Keçi, Sakarcılar,
Koçbaba ve Ardacık adaları konusuna bir an önce müdahale etmesi gerektiği
yönünde uyardıklarına, Kızılayın vergi muafiyeti statüsünü vasıta yaparak Ensar
Vakfına vergi matrahından düşecek şekilde 8 milyon dolar aktaran taraflar için
de Vergi Usul Kanunu’nun 3’üncü maddesinin uygulanıp uygulanmayacağını öğrenmek
istediğine, Kızılay Başkanının “Vergi kaçırmak başkadır, vergiden kaçınmak
başkadır.” ifadesine, İYİ PARTİ Sakarya İl Başkanı Selçuk Kılıçaslan’ın
Cumhurbaşkanı Recep Tayyip Erdoğan’a hakaret ettiği iddiasıyla Emniyet
Müdürlüğüne ifadeye çağrılmasına ilişkin açıklaması
LÜTFÜ
TÜRKKAN (Kocaeli) – Sayın Başkan, değerli
milletvekilleri; Aydın ilimiz sınırları içinde bulunan Hurşit, Fornoz, Eşek,
Nergisçik ve Bulamaç Adaları ile Muğla ilimiz sınırları içindeki Keçi,
Sakarcılar, Koçbaba ve Ardacık Adaları Yunan ilhakı altındadır. Hükûmet
yıllardır yaptığımız uyarıları duymazdan gelmiş, Türk Silahlı Kuvvetlerine ilhakın
önlenmesi için hiçbir direktif vermemiştir. Ayrıca, fiilî ilhak girişimlerinin
başladığı 2004 yılından bugüne kadar adaların ve kayalıkların boşaltılması için
Yunanistan’a nota dahi verilmemiştir. Hükûmet her zamanki gibi geç kalmış, bu
konuya da yerinde ve zamanında müdahale edememiştir. Gördüğümüz kadarıyla hâlâ
daha Yunanistan’a resmî hiç bir kınama ya da uyarı yok. Bundan sonra atılacak
olan adımlar hiç değilse hızlı ve yerinde olmalıdır. Hükûmeti bu konuda daha
fazla zaman kaybetmemesi için uyarmak istiyoruz. 
Gelelim,
bugün, dün televizyonlarda ve kamuoyunda çok tartışılan Kızılay meselesine.
İktidara yakın olan bir şirket iki yıl önce Kızılay üzerinden Ensar Vakfına 7
milyon 925 bin dolarlık bir bağış yapmış. Yani firmaya muktedirlerce talimat
verilmiş, Ensar Vakfına da “8 milyon dolar bağış yap.” denmiş. Firma, bu
yardımı vergi matrahından düşürmek için yol arıyor, en sonunda buna en uygun
yol olarak Kızılayı buluyor. Kızılaya bir komisyoncu kuruluş gibi “Sana 75 bin
dolar komisyon vereyim, al bunu benim adıma Ensar Vakfına ver.” diyor. Kızılay
bu işten kazançlı mı? Çok kazançlı, 75 bin dolar. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Türkkan.
LÜTFÜ
TÜRKKAN (Kocaeli) – Esas kazançlı kim? Ensar Vakfı. Ondan daha çok kazançlı
kim? BAŞKENTGAZ AŞ. Nasıl kazançlı? Hem bu yaptığı bağış karşılığında ciddi
ihaleler alıyor hem de yaptığı bu bağışı vergi matrahından düşüyor. Vergi
matrahından düşmek için ne yapıyor? Kızılaya 75 bin dolar komisyon veriyor.
Sayın Hamzaçebi burada mı bilmiyorum, o hepimizden iyi bilir. Vergi Usul
Kanunu’nun 3’üncü maddesinin (B) fıkrasında
şöyle diyor, ispat maddesidir o: “Vergilendirmede vergiyi doğuran olay ve bu
olaya ilişkin muamelelerin gerçek mahiyeti esastır.” Yani sizin o
dolandırdığınız, arkadan dolaştığınız gibi değil “gerçek mahiyeti esastır”
diyor. Televizyonda tartışan arkadaşlar bilmese bile, vergi hukukuyla meşgul
olan ve benim gibi yıllarca vergi cezalarına maruz kalan bir adam çok iyi bilir
bunu; vergi mükelleflerinin vergiden kaçınmak için yaptığı işlemleri vergi
idaresi olduğu gibi kabul etmez, işlemin gerçek mahiyetini esas alır.
(Mikrofon
otomatik cihaz tarafından kapatıldı)
BAŞKAN
– Devam edin Sayın Türkkan, buyurun.
LÜTFÜ TÜRKKAN (Kocaeli) – Yani siz istediğiniz kadar bunu bu şekilde dolaştırın
edin, hukuka uyguna hâle getirdiğinizi zannedin, vergi daireleri bunun esasını,
işlemin gerçek mahiyetini kabul eder.
Şimdi
buradan sormak istiyorum: Kızılayın vergi muafiyeti statüsünü vasıta yaparak
Ensar Vakfına vergi matrahından düşecek şekilde 8 milyon dolar aktaran taraflar
için de bu maddeyi uygulayacak mısınız? Hâlihazırda Kızılay Başkanı da
yaptıkları bu işlemin gerçek mahiyetini televizyon ekranlarından itiraf ediyor.
Hukukta bu duruma “kanuna karşı hile” deniyor, hukuki ismi de bunun bu. Kızılay
Başkanı söz konusu bağışı “Vergi kaçırmak başkadır, vergiden kaçınmak
başkadır.” diye savunuyor. 
Ben
size bir şey söyleyeyim mi Sayın Kızılay Genel Başkanı? 
(Mikrofon
otomatik cihaz tarafından kapatıldı)
BAŞKAN
– Sözlerinizi toparlayın lütfen.
LÜTFÜ
TÜRKKAN (Kocaeli) – Sayın Başkan biraz müsaade isteyeceğim. 
Bu
yaptığınız ahlaksızlığı savunmak var ya daha büyük bir ahlaksızlıktır aslında. 
Bu
kişinin hâlâ bu kurumun başında oturması da çok büyük bir talihsizliktir. Bu
ülkede insanlarımızın sırtına vergi yükü bindiriyorsunuz. Bütçe açığı var
ülkenin. Vatandaş her adım attığında vergi ödüyor, insanlarımız her şey için
vergi ödüyor; yediğine, içtiğine, barınmasına, ısınmasına her şeye vergi
ödüyor, bu vergilerden hiç kaçınamıyor ama siz beraber iş tuttuğunuz
şirketlerin vergi matrahından düşmesi için onlara Kızılayı aracı kullandırarak
yol gösteriyorsunuz. 
Dün,
Sakarya İl Başkanımız polisin davetiyle ifade vermeye çağırıldı. Sakarya İl
Başkanımız da daha önce burada milletvekilliği yapmış, benim de dostum, benim
öğrencilik dönemimde de Sakarya yurt başkanı olan merhum Mustafa Kılıçaslan’ın
-Allah rahmet eylesin- oğlu Selçuk Kılıçaslan… 
(Mikrofon
otomatik cihaz tarafından kapatıldı) 
BAŞKAN
– Sözlerinizi toparlayın lütfen, buyurun.
LÜTFÜ
TÜRKKAN (Kocaeli) – …10 Mart 2019 tarihinde bir basın açıklaması yapıyor. O
açıklamada, Genel Başkanımız Sayın Meral Akşener’in Denizli’de düzenlenen
mitingde halka hitaben “Cumhurbaşkanının ‘terörist’ dediği Denizlililer,
nasılsınız?” sözlerini hedef alarak Sayın Cumhurbaşkanı Erdoğan’ın Sayın
Akşener’e dediği “Birileri şu an cezaevinde süre dolduruyor, aynı yola sen de
düşebilirsin. Cumhurbaşkanına iftira atamazsın. Türkiye yol geçen hanı
değildir, bir hukuk devletidir.” sözlerini eleştirdi. Kılıçaslan, Sayın Meral
Akşener’i savunan birtakım sözler ifade etti: “Cumhurbaşkanlığı gücü ve
imkânlarının ardına sığınarak tehdit etmek kimsenin haddi değildir. Sayın Genel
Başkanımız aziz Türk milletinin evlatlarının teröristlikle itham edilmesine
sessiz kalmamış ve hakkı haykırarak itham sahiplerini uyarmıştır.” dedi. İl
Başkanımızın bu açıklamasından sonra Sakarya Cumhuriyet Başsavcılığı soruşturma
açmış ve on ay sonra ifade vermek üzere Emniyet Müdürlüğüne davet etmiş.
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Bitiyor Sayın Başkanım. 
BAŞKAN
– Bir kez daha tamam ama bu sefer bitirelim. 
LÜTFÜ
TÜRKKAN (Kocaeli) – Gerekçe ne? Cumhurbaşkanına hakaret. Beyler, burada bu hiç
Cumhurbaşkanına hakaret vesaire değil, böyle herhangi bir konu da yok,
ifadelere baktığınızda bunun olmadığını göreceksiniz; bu, sadece Sayın İl
Başkanımızın Sayın Meral Akşener’in sözlerini aktarmasından ibaret. 
Ama
ben size bir şey söyleyeyim: Sayın Cumhurbaşkanının etrafında kümelenmiş bir
güruh var, Sayın Cumhurbaşkanından daha fazla kralcı, adalette bunlar daha
fazla. Bu Sayın Savcı, Cumhurbaşkanına sinyal veriyor aklı sıra, Sayın İl
Başkanımızı ifadeye çağırıyor. Sayın İl Başkanımızın ifadelerinin arkasında
durmaya devam edeceğiz. 
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Teşekkürler Sayın Türkkan. 
Milliyetçi
Hareket Partisi Grubu adına Sakarya Milletvekili Sayın Muhammed Levent Bülbül,
Grup Başkan Vekili… 
Buyurun.
24.- Sakarya Milletvekili Muhammed Levent Bülbül’ün,
Belçika’nın Avrupa Birliği terör listesinde açık şekilde yer alan PKK’nın terör
örgütü değil savaşan taraf olduğu yönündeki siyasi kararının yok hükmünde
olduğuna ve bu kararı şiddetle kınadıklarına, Brüksel’de düzenlenen Avrupa
Parlamentosunda Yunan Milletvekili Ioannis Lagos’un Türk Bayrağı’nı yırtması
olayında İslam düşmanlığının, Türk nefretinin artarak sürdüğünü müşahede
ettiklerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, değerli milletvekilleri; dün itibarıyla
Belçika Federal Savcılık yetkilileri, Belçika Yüksek Mahkemesinin PKK terör
örgütü bağlantılı 36 özel ve tüzel kişiye karşı Federal Savcılığın 2010 yılında
başlattığı soruşturmanın yargıya taşınmasını önleyen Belçika İddianame Odası
kararını onayladığını bildirmiştir. Verilmiş olan karar son derece vahimdir.
Biz de Milliyetçi Hareket Partisi olarak bu kararı en şiddetli şekilde
kınadığımızı ifade ediyoruz. Dışişleri Bakanlığımız, devletimiz bu konuda
gereken açıklamaları yapmaktadır ve gördüğümüz kadarıyla bu meselenin
takipçisidir. 
40
binden fazla insanımızın katledilmesine, hayatını kaybetmesine sebep olan ve
Avrupa Birliği terör listesinde açık bir şekilde yer alan PKK terör örgütünü,
Belçika’nın terör örgütü olarak kabul etmeyip onu bölgede iki ülke arasında,
iki taraf arasında bir ihtilafın tarafı olarak gösteren bir anlayışta olması,
örgütün yapmış olduğu bütün saldırılar dünyaca biliniyor olmasına rağmen bunu
bu şekilde kabul ediyor olması çok büyük bir skandaldır. Bunun mutlaka
uluslararası hukuk açısından birtakım neticeleri olacaktır. Özellikle bütün
dünyada ülkelerin terörle mücadeleye karşı ortak bir tavır geliştirmeye
çalıştığı bu süreç içerisinde bu tavrın gelişmesine önemli bir engel teşkil
edeceği açıktır. Belçika’nın almış olduğu bu karar, tabii ki hukuki değil,
siyasi bir karardır ve alınan bu karar tarafımızca yok hükmündedir. Bu kararı
bizler de şiddetle kınıyoruz. 
(Mikrofon
otomatik cihaz tarafından kapatıldı.)
BAŞKAN
– Devam edin Sayın Bülbül.
MUHAMMED
LEVENT BÜLBÜL (Sakarya) – Sayın Başkan, yine Brüksel’de düzenlenen Avrupa
Parlamentosu Genel Kurulunun “Yunan Adalarında İnsani Durum” başlıklı
toplantısında bağımsız Yunan milletvekilinin göçmen sorunlarından bahsederken
Türk Bayrağı’nı, şanlı Türk Bayrağı’nı eline alarak “İşte bu Türk Bayrağı, bu
ne yapılır? Yırtılıp atılır.” diyerek elindeki bayrağımızı yırttığını ve çöpe
attığını görmüş olduk. Bu milletvekilinin yapmış olduğu bu eylemin kabul
edilebilir bir tarafı yoktur. Bayraklar, milletlerin bağımsızlık sembolleridir
ve kutsalıdır. Bizler, her ülkenin, hangi ülke olursa olsun hiçbir ayrım
yapmaksızın, Türk milleti olarak, Türk devleti olarak her ülkenin bağımsızlık
sembolü olan bayraklarına her zaman, tarihimiz boyunca saygı duymuş bir
milletiz. Yunan milletvekilinde ve onunla aynı tavrı sergileyenlerde yüz yıldan
beri bitmeyen, yüz yılı aşkın süredir bitmeyen bu Türk düşmanlığında herhangi
bir değişiklik bulunmadığı anlaşılmaktadır. 
(Mikrofon
otomatik cihaz tarafından kapatıldı)
BAŞKAN
– Devam edin, buyurun.
MUHAMMED
LEVENT BÜLBÜL (Sakarya) – Bunlar bilmelidirler ki geçmişte Türk düşmanlığıyla
harimiismetimize, vatanımıza saldırmış olan dedeleri bizden nasıl bir muamele
gördüyse, onları nasıl denize döken bir iradeyle karşılaştılarsa bugün de aynı
ruh bizlerde de mevcuttur, bu kan damarlarımızda akmaktadır. Bunu herkesin çok
iyi bilmesi gerekmektedir. Fakat bu işin Batı’da her geçen gün arttığını,
özellikle İslam düşmanlığı ve bunun özelinde Türk nefretinin artarak devam
ettiğini, bunun Batılı kurumlarca da körüklendiğini müşahede etmekteyiz.
Batı’nın bu davranışından, bu tavrından ve bu duruşundan acilen vazgeçmesi
gerekmektedir; aksi takdirde ortaya koydukları bu nefret ve körüklemekte
oldukları bu korku, onları kendileri içerisinde bu nefrette boğulacakları bir
ortamı doğurabilecektir.
(Mikrofon
otomatik cihaz tarafından kapatıldı)
BAŞKAN
– Evet, toparlayın lütfen.
MUHAMMED
LEVENT BÜLBÜL (Sakarya) – Zaten bugünlerde tartışmalı hâle gelmiş olan
demokrasi, insan hakları ve hukuk gibi kavramları; kendi kazanımları ve kendi
bünyelerinde var olduğunu iddia ettikleri bu değerler bu nefret, İslam nefreti,
Türk nefreti gibi birtakım girişimlerle -özellikle siyasi alanda bunların çok
daha görünür hâle gelmesiyle- yerle bir olmaktadır. Bu durum, dünyada da çok
ters ve çok negatif etkilere sebep olabilecektir diyor, bu konuya dikkat
çekiyor; hepinize saygılar sunuyorum. (MHP sıralarından alkışlar) 
BAŞKAN
– Teşekkürler Sayın Bülbül. 
Söz
sırası Halkların Demokratik Partisi Grup Başkan Vekili Hakkı Saruhan Oluç’ta. 
Buyurun
Sayın Oluç.
25.- İstanbul Milletvekili Hakkı Saruhan Oluç’un, 29
Ocak 2020 tarihli 49’uncu Birleşimde Birleşmiş Milletler Evrensel Periyodik
İzleme Toplantısı’nda Türkiye hakkında yapılan tartışmalara ve Uluslararası
Şeffaflık Örgütünün açıkladığı 2019 yılı Yolsuzluk Algısı Endeksi’ne yönelik
aktarımlarda bulunduğuna ve bugün de Avrupa İnsan Hakları Mahkemesinin 2019
istatistiklerine göre AİHM’in iş yükünün yüzde 15,5’unu Türkiye’nin
oluşturmasının Türkiye’de hukukun üstünlüğü ile yargıda bağımsız ve tarafsız
duruşun olmadığının en açık işareti sayılması gerektiğini ifade etmek
istediğine, BAŞKENTGAZ, Kızılay ve Ensar Vakfı arasındaki para trafiğinin
açıklanmaya muhtaç olduğuna, Kızılay Başkanının “Vergi kaçırmak başkadır,
vergiden kaçınmak başkadır.” ifadesi ile “Geçmişte de bu tür protokoller
yapıldı.” ifadesine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, dün yine bu saatlerde iki uluslararası kurumdan aktarım yapmıştım.
Biri, Birleşmiş Milletler Evrensel Periyodik İzleme Toplantısı’nda Türkiye
hakkında yapılan tartışmalara ilişkindi ve Türkiye’de demokratik hak ve özgürlüklerin, insan haklarının nasıl
çiğnendiği, seçim hakkının nasıl gasbedildiğiyle ilgili çeşitli konuşmalar
yapıldığına dair örnekler anlattım ve hukukun üstünlüğü, yargı alanında yaşanan
sorunlara uluslararası platformda nasıl işaret edildiğine dair örnekler verdim.
İkincisi
de Uluslararası Şeffaflık Örgütündendi. O da yolsuzluklarla ilgili 2019
Yolsuzluk Algısı Endeksi’nde Türkiye’nin gerilediğinin ve son altı yıla
baktığımızda bu gerilemenin istikrarlı olarak sürdüğünün ve bunun nedeninin de
esas itibarıyla yargıda bu konudaki duyarsızlığın, yargı tarafsızlığının ve
bağımsızlığının kalmamış olmasının, hukuk üstünlüğünün kalmamış olmasının
saptandığını söyledim.
Bugün
de Avrupa İnsan Hakları Mahkemesinin 2019 istatistikleri açıklandı ona ilişkin
size birkaç şey söylemek istiyorum. Avrupa Konseyine üye 47 devlet var Avrupa
İnsan Hakları Mahkemesinde işlem gören. Davalara, 2019 yılının rakamlarına
baktığımızda 15.050 davada Rusya’yla ilgili başvuru olmuş. Rusya’yı kim
izliyor? Türkiye. Kaç dava? 9.250 dava başvurusuyla izliyor ve bu demek ki
AİHM’in iş yükünün yüzde 25’ini Rusya, yüzde 15,5’unu Türkiye oluşturuyor. Yani
Türkiye’den başvurular 2’nci sırada yer alıyor. Bu ne demektir? Bu, Türkiye’de hukukun
üstünlüğünün olmadığının ve yargıda bağımsız ve tarafsız bir duruş olmadığının
en açık işaretlerinden bir tanesidir. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Oluç.
HAKKI
SARUHAN OLUÇ (İstanbul) – Geçen yıl Avrupa İnsan Hakları Mahkemesi 884 dava
kararı açıklamış, bunların 113’ü Türkiye’yle ilgili, Türkiye’ye karşı açılmış
olan davalar ve Türkiye hakkında açıklanan kararların 97’sinde Avrupa İnsan
Hakları Sözleşmesi’nin en az 1 maddesinin ihlaline hükmedilmiş. Durum bu. Bu
ihlal kararlarının çoğunluğuna baktığımızda, Avrupa İnsan Hakları
Sözleşmesi’nin düşünce ve ifade özgürlüğüyle ilgili maddesine aykırılıklar,
ihlaller tespit edildiği için verildiğini görüyoruz. Yani Birleşmiş
Milletlerdeki tartışmanın devamı Avrupa İnsan Hakları Mahkemesinde görünüyor.
AİHM tarafından 2019’da açıklanan toplamda
68 ifade özgürlüğü ihlali kararının 35’i yani yarısından fazlası Türkiye’ye
karşı açılmış davalar. Durum bu. 
(Mikrofon
otomatik cihaz tarafından kapatıldı)
BAŞKAN
– Buyurun.
HAKKI
SARUHAN OLUÇ (İstanbul) – Yani Türkiye’de hukukun üstünlüğü kalmamış
-uluslararası alanda tespit ediliyor- yargı bağımlı ve taraflı bir hâle gelmiş.
Kime bağımlı ve taraflı? İktidara ve yürütmenin denetimi altında çalışıyor.
Durumumuz bu, uluslararası alanda da bu biliniyor. 
Nitekim,
iki örnekten söz etmek istiyorum: Birincisi, yine AİHM kararıdır, önceki dönem
Eş Genel Başkanımız Selahattin Demirtaş hakkında verilmiş olan ve Türkiye’de
uygulanmamış olan karardır. İkincisi, Osman Kavala hakkında verilmiş olan
“ihlal var” kararıdır ve uygulanmamıştır ve dün de mahkeme, AİHM’in Osman
Kavala kararını uygulamamakta ısrar etmiştir. 
Türkiye’de
iktidarın hukuku getirdiği durum budur ve iktidar bu konuda son derece
duyarsızdır, vurdumduymazdır, bütün bu olan bitenler yok gibi davranmaktadır;
bu, asla kabul edilebilir bir durum değildir. Buna işaret etmek istiyorum
birinci olarak. 
İkincisi,
dün de burada konuşuldu.
(Mikrofon
otomatik cihaz tarafından kapatıldı)
BAŞKAN
– Buyurun, toparlayın lütfen Sayın Oluç.
HAKKI
SARUHAN OLUÇ (İstanbul) – Toparlıyorum.
Efendim,
BAŞKENTGAZ, Kızılay ve Ensar Vakfı; üç sabıkalı var karşımızda, üç sabıkalı.
Gerçekten dün burada söylendi, 7 milyon 925 bin dolarlık bağış meselesi ve bir
cevap alınamadı ama dün cevap aslında akşam Kızılayın başındaki kişiden geldi.
Çok net, bakın: BAŞKENTGAZ, Kızılay ve Ensar Vakfı arasındaki bu para trafiği
açıklanmaya muhtaç. Büyük bir ahlaksızlık var ortada, şöyle böyle değil. Neden?
Diyeceksiniz ki: “Kızılayın başındaki bu zat ne dedi dün?” Dedi ki: “Vergi
kaçırmak başkadır, vergiden kaçınmak başkadır.” Yani Türkiye Cumhuriyeti
tarihinde “Rüşvetin belgesi mi olur?” lafından sonra şu laf, “Vergi kaçırmak
başkadır, vergiden kaçınmak başkadır.” lafı tarihe geçti ve bu, ahlaksızlığın
en bariz ifadesidir ve bu kişi, hâlâ Kızılayın başında durmaktadır.
(Mikrofon
otomatik cihaz tarafından kapatıldı) 
BAŞKAN
– Sözlerinizi bağlayın lütfen, buyurun.
HAKKI
SARUHAN OLUÇ (İstanbul) – İnanılır gibi değil! Kızılay gibi bir kurumun
başında, ahlaksızca bir ifadeyi kullanmış olan bir kişi durmaktadır. Bu, kabul
edilebilir bir şey değildir. 
Bakın,
aynı kişi dedi ki: “Geçmişte de bu tür protokoller yapıldı.” Yani “BAŞKENTGAZ,
Kızılay ve Ensar Vakfı arasındaki protokol gibi başka protokoller de yapıldı.”
dedi. Soruyoruz buradan: Kimler arasında yapıldı? Hangi protokoller yapıldı?
Kaç paralık protokoller yapıldı? Bunların şartları yerine getirildi mi ve siz
bunu kontrol ettiniz mi? Bunların cevabını alamayacağımızı da biliyoruz. Ve bu
Kızılayın başındaki zat utanmadan bir de telefonlarımıza SMS gönderiyor “Onar
liralık bağış yapın.” diye. 
Şimdi,
bu konuda iktidarın hiçbir açıklaması yetmez. Çok açık söyleyelim, bu kişinin
istifa etmesi, Kızılayın başından uzaklaştırılması ve yargı alanında yapılması
gerekenlerin hepsinin yapılması gerekiyor. Bu konunun takipçisi olacağız,
eminim diğer partiler de olacaktır.
Teşekkür
ediyorum.
BAŞKAN
– Teşekkürler Sayın Oluç.
Söz
sırası CHP Grup Başkan Vekili Engin Altay’da.
Buyurun
Sayın Altay.
26.- İstanbul Milletvekili Engin Altay’ın, Brüksel’de düzenlenen Avrupa Parlamentosu Genel
Kurulunun “Yunan Adalarında İnsani Durum” başlıklı oturumunda Yunan Milletvekili Ioannis Lagos’un Türk Bayrağı’nı
yırtmasını nefretle kınadıklarına ve 9 Eylül 1922 tarihinde Gazi Mustafa
Kemal Atatürk’ün İzmir’de Yunan Bayrağı’nı yerden toplattığının
hatırlatılmasının verilebilecek en güzel cevap olduğuna, Ege’deki aidiyeti
belirsiz coğrafi parçacıklar ile ne Yunanistan’a ne de Türkiye’ye ait olmayan
adaların Yunan Hükûmetince işgaline seyirci kalınmaması gerektiğine ilişkin
açıklaması
ENGİN
ALTAY (İstanbul) – Teşekkür ederim Sayın Başkan.
Sizi
ve yüce Genel Kurulu saygıyla selamlıyorum.
Sayın
Başkan, bütün milletler için bayrak vatandır, bayrak millettir, bayrak
istiklal, istikbaldir; bayrak her şeydir. Sanıyorum, dün Avrupa Parlamentosunda
ırkçı Yunan milletvekilinin bir oturumda -ki oturumun içeriği de “Yunan
Adalarında İnsani Durum” başlıklı bir oturum- şanlı bayrağımızı yırttığına
ilişkin bir haber görüntülü olarak da neşredildi. Ben de bu haberi okudum ve gördüm.
Ioannis Lagos adlı bağımsız milletvekilinin yaptığı bu terbiyesizlik, bu
edepsizlik tabii ki asla ve asla kabul edilemez. Onun oradaki şanlı Türk
Bayrağı’na yaptığı hakaret, Türk Bayrağı'nın şerefine halel de getirmez. Ancak,
unutulmamalıdır ki Gazi Mustafa Kemal Atatürk, İzmir’in kurtuluşunu müteakip
İzmir’e girişinde, girmek durumunda olduğu binanın merdivenlerine Mustafa Kemal
Atatürk çiğneyerek basıp girsin diye serilen Yunan bayrağını, alelade bir
şekilde de değil, usulü dairesinde, usulüne uygun olarak toplatmış ve o
saygıyı, o insanlığı göstermiştir. Bu edepsiz Yunan milletvekiline rahmetli
Atatürk o yıl, sanki bugün verilecek cevabı vermiş. Bunun böyle algılanmasını
ve bu bilginin, bu edepsizliği yapan bağımsız milletvekiline gönderilmesini, ulaştırılmasını
mümkünse gerçekleştireceğiz ama tabii ki bayrağa saygısızlık sadece bizim şanlı
bayrağımız değil…
(Mikrofon
otomatik cihaz tarafından kapatıldı)
BAŞKAN
– Devam edin Sayın Altay.
ENGİN
ALTAY (İstanbul) – …hangi devletin, hangi milletin bayrağı olursa olsun bir
insanlık suçudur; bunlar, dünya milletler ailesinin barışına, karşılıklı sevgi
ve saygıya dayalı dostluğuna halel getirecek tavır ve tutumlardır. 
Ben
tabii ki bu edepsizliğin, bu durumun Türkiye-Yunanistan komşuluk ve dostluk
ilişkilerine zarar getirmesini istemem ama Yunanistan’la öteden beri
sorunlarımız olduğu da bir gerçek. Biz ve milletvekillerimiz, ben şahsen ve
birçok milletvekilimiz bu Mecliste, bu kürsüde müteaddit defalar Ege
adalarındaki coğrafi aidiyeti belirsiz parçacıklarda ve ne Yunanistan’a ne
Türkiye’ye ait olan adalarda Yunan işgaline karşı Hükûmeti çeşitli defalar
uyarmıştık. 
(Mikrofon
otomatik cihaz tarafından kapatıldı)
BAŞKAN
– Devam edin.
ENGİN
ALTAY (İstanbul) – Hükûmet, Millî Savunma Bakanı, geçtiğimiz günlerde bizim
uyarılarımızı âdeta teyit edercesine bir açıklama yaptı. Dolayısıyla, elbette
Yunanistan’la dostluk, komşuluk ve kardeşlik ilişkilerimizin gelişmesini
isteriz ama bu şu demek değildir: Ege adalarında bizim tasarrufumuzda olan ya
da aidiyeti belirsiz coğrafi parçacıkların Yunanlılarca işgaline de -Yunan
Hükûmetince işgaline de; Yunanlılar” kelimesini geri alıyorum- Türkiye’nin
seyirci kalmaması lazım. 
Tatillerde
Türkiye’den binlerce insan Yunan adalarına ve Yunanistan’a gider,
Yunanistan’dan binlerce insan İstanbul’a ve Türkiye’ye gelir. İki ülke halkları
arasında bir sorun olmadığı açıktır ama Yunanistan’da iç siyaset malzemesi
olarak gelmiş geçmiş bütün hükûmetlerin de Türkiye’ye yönelik hasmane tutumları
bir gerçektir.
(Mikrofon
otomatik cihaz tarafından kapatıldı)
BAŞKAN
– Toparlayalım lütfen.
ENGİN
ALTAY (İstanbul) – Bitiriyorum Sayın Başkanım.
Böyle
bakıldığı zaman, Avrupa Parlamentosunda şanlı bayrağımıza bir Yunan
milletvekili tarafından yapılmış bu saldırıyı nefretle kınıyoruz. Tekrar
ediyorum: Gazi Mustafa Kemal Atatürk’ün 9 Eylül’de İzmir’de yaptığı hareket,
Yunan bayrağını yerden toplatması, o küstaha verilebilecek en güzel ve en büyük
cevaptır diye düşünüyorum efendim. (CHP ve İYİ PARTİ sıralarından alkışlar)
BAŞKAN
– Teşekkürler Sayın Altay.
Söz
sırası AK PARTİ Grup Başkan Vekili Muhammet Emin Akbaşoğlu’nda.
Buyurun
Sayın Akbaşoğlu.
27.- Çankırı Milletvekili Muhammet Emin Akbaşoğlu’nun,
Brüksel’de düzenlenen Avrupa Parlamentosunda Yunan Milletvekili Ioannis
Lagos’un Türk Bayrağı’na yönelik eylemini şiddetle kınadıklarına, gerek Millî
Savunma Bakanlığının gerekse Dışişleri Bakanlığının Ege ve Akdeniz’de hak ve
menfaatlerimizi gözetecek şekilde gerekli mücadeleyi ortaya koyduklarına ve
koymaya devam edeceklerine, Türkiye Cumhuriyeti devletinin bir hukuk devleti
olduğuna, yargıya intikal etmiş her meselenin bağımsız ve tarafsız yargı
organları tarafından neticelendirildiğine, 5 siyasi partinin ortak iradeyle
İsrail-Filistin ihtilafına yönelik ABD yönetiminin açıkladığı sözde barış
planını yok sayarak esefle kınadıklarına ilişkin hem Türkiye’ye hem de dünyaya
sesleniş içerisinde olmasından dolayı tüm milletvekillerini tebrik ettiğine
ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
milletvekilleri, aynı şekilde diğer Grup Başkan Vekili arkadaşlarımızın ifade
ettiği gibi, bizim de Avrupa Parlamentosunda Yunan milletvekili tarafından
ortaya konulan bu alçakça eylemi kınadığımızı belirtmek isterim öncelikli
olarak. “Bayrakları bayrak yapan üstündeki kandır/ Toprak eğer uğrunda ölen
varsa vatandır.” Dolayısıyla, ay yıldızlı al bayrağımıza, bütün milletimizin ve
devletimizin sembolüne yönelik bu eylemi şiddetle kınadığımızı, gerek Yunan
makamlarının gerekse Avrupa Parlamentosunun bu konuyla ilgili, ilgili işlemleri
yapmaları gerektiğini hatırlatmak isterim. 
Şunu
da ifade etmek isterim ki Ege ve Akdeniz’de millî politikalarımız çerçevesinde
gerek Millî Savunma Bakanlığımız gerek Dışişleri Bakanlığımız ve bütün ilgili
birimlerimiz bu konudaki hak ve menfaatlerimizi gözeterek gerekli işlem, eylem
ve gerekli mücadeleyi hakikaten her noktada ortaya koymaktadır ve koyacaktır.
Bu konuda da hiç kimsenin şüphesi bulunmaması gerektiğini de hatırlatmak
isterim.
Ayrıca,
Türkiye Cumhuriyeti devleti bir hukuk devletidir, yargıya intikal etmiş her
mesele bağımsız ve tarafsız yargı organları tarafından değerlendirilmek
suretiyle neticelendirilir, bu netice de bütün kişi, kurum ve kuruluşları
bağlayıcı nitelik arz etmektedir. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Akbaşoğlu.
MUHAMMET
EMİN AKBAŞOĞLU (Çankırı) – Bu konuda bu hususları da ifade ettikten sonra, dün
hakikaten Meclisimizde ortak bir bildiriyle, bütün grupların ortak imzasıyla
yayınlanan bir Filistin sözde barış planına ilişkin, Amerika Birleşik
Devletleri ile İsrail’in kendi aralarında anlaşarak ortaya koydukları planla
ilgili bir ortak bildirimiz nedeniyle ben tekrar Meclisimizi tebrik ediyorum,
bütün milletvekillerimize teşekkür ediyorum. Bu konuda Türk milleti ve devleti,
Filistin devleti ve halkının yanındadır, sonuna kadar da yanında olacaktır. Bu
konuda en ufak bir tereddüdümüz söz konusu değildir. Nitekim, Sayın
Cumhurbaşkanımız, İslam İşbirliği Teşkilatı dönem başkanlığı münasebetiyle
Kudüs’ün İsrail’in başkenti olduğuna ilişkin Amerikan yaklaşımıyla ilgili bu
hususu Birleşmiş Milletler Genel Kuruluna getirmiş ve orada Amerika Birleşik
Devletleri’nin tezinin 9’a karşı -Türkiye’nin öncülüğünde- 130’a yakın ülkenin
reddiyle beraber Genel Kurul kararıyla, 1967 Birleşmiş Milletler hükmü,
kuralları, uluslararası hukuk çerçevesinde ele alınması gerektiği tekrar
vurgulanmıştır. 
(Mikrofon
otomatik cihaz tarafından kapatıldı) 
BAŞKAN
- Devam edin Sayın Akbaşoğlu.
MUHAMMET
EMİN AKBAŞOĞLU (Çankırı) – Dolayısıyla aslında arka planında evangelik
Hristiyanlar ile Yahudi siyonistlerin Tanrı’yı kıyamete zorlamak ve Nil’den
Fırat’a büyük İsrail planını gerçekleştirmeye yönelik yeni dünya düzeni ve Orta
Doğu’ya ilişkin kendi kafalarının arkasında olan planın bir bakıma adımı olan,
bir barış planı olarak yutturulmaya çalışılan, aslında işgali ilhaka
dönüştürmeye, mülteci sorunlarını görmezden gelmeye yönelik bir yaklaşım olan
bu planın arkasındaki iradeyi Türk milleti, Türkiye Cumhuriyeti devleti çok iyi
görmekte ve topyekûn bunun karşısında durmaktadır. 
(Mikrofon
otomatik cihaz tarafından kapatıldı) 
BAŞKAN
– Toparlayalım lütfen Sayın Akbaşoğlu.
MUHAMMET
EMİN AKBAŞOĞLU (Çankırı) – Ve kesinlikle bu konuda en ufak bir taviz vermeden,
bütün dünya “Görmedik, bilmedik, duymuyoruz.” dese, üç maymunu oynasa bile,
Türkiye Cumhuriyeti devleti ve Türk milleti bu meseleyi bütün platformlarda en
üst düzeyde, gerektiği iradeyi en üst noktada ortaya koymak suretiyle Kudüs’ün
Filistin’in başkenti olduğu gerçeğinden hareketle, 1967 Birleşmiş Milletler
kararları doğrultusunda bu hususu gündemde tutmayı ve bunun gereğini yapmayı
üstün bir gayretle ortaya koyacaktır. Bu vesileyle ben, bu ortak iradeyi en
yüksek perdede ifade eden, dünyaya deklare eden Türkiye Büyük Millet
Meclisimizi de tebrik ediyorum. 
Hepinize
teşekkür ediyorum.
BAŞKAN
– Teşekkürler Sayın Akbaşoğlu.
Değerli
milletvekilleri, şimdi de gündeme geçiyoruz. 
Başkanlığın
Genel Kurula sunuşları vardır. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım. 
V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili
Kocaeli Milletvekili Lütfü Türkkan tarafından, Çin’de ortaya çıkan corona
virüsü salgınının Türkiye’de olası bir ölümcül enfeksiyon salgınına dönüşmemesi
için gerekli tedbirlerin ivedi şekilde alınması amacıyla 30/1/2020 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 30 Ocak 2020 Perşembe günkü
birleşiminde yapılmasına ilişkin önerisi
30/1/2020
Türkiye Büyük Millet Meclisi Başkanlığına
Danışma
Kurulu 30/1/2020 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli
 Grup
Başkan Vekili
Öneri:
İYİ
PARTİ Grup Başkan Vekili ve Kocaeli Milletvekili Lütfü Türkkan tarafından,
Çin’de ortaya çıkan corona virüsü salgınının aralık ayında Çin’in Wuhan
kentinde başlamasından bu yana 6 binin üzerinde kişi enfekte olmuş, 132 kişi
hayatını kaybetmiştir. Alınan tüm önlemlere rağmen, virüs şu ana kadar Çin
dışında 14 ülkeye daha sıçramıştır. Küreselleşmeyle birlikte ulaşım
teknolojilerinin ve yoğunluğunun son derece arttığı bir dönemde, hiçbir ülke
insandan insana hava yoluyla bulaşabilen bir virüs riskinden uzak değildir. Bu
sebeplerden dolayı, Türkiye'de olası bir ölümcül enfeksiyon salgınının
önlenmesi için gerekli tedbirlerin ivedi bir şekilde alınması amacıyla
30/1/2020 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin diğer önergelerin önüne alınarak görüşmelerinin
30/1/2020 Perşembe günkü birleşimde yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Eskişehir
Milletvekili Arslan Kabukcuoğlu konuşacaktır. 
Buyurun
Sayın Kabukcuoğlu. (İYİ PARTİ sıralarından alkışlar) 
Süreniz
beş dakikadır. 
İYİ
PARTİ GRUBU ADINA ARSLAN KABUKCUOĞLU (Eskişehir) – Sayın Başkan, değerli
milletvekilleri; İYİ PARTİ Grubumuzun coronavirüs enfeksiyonu hakkında Meclis
araştırması önergesi üzerine söz almış bulunmaktayım. Yüce Meclisimizi saygıyla
selamlarım. 
Coronavirüs
bir RNA virüsüdür. İnsanlarda nadiren ölümle sonuçlanan solunum yolu
enfeksiyonlarına neden olur. Bu ailede yer alan virüsler 2002’de Uzak Doğu’da
SARS, 2012’de Suudi Arabistan’da MERS vakaları olarak rapor edildi ve bunlarla
insanlık tanıştı. 
Coronavirüsün
Çin’deki deniz ürünlerinden bulaştığı düşünülmektedir. Enfeksiyon, Çin’in Wuhan
kentinde ortaya çıktı. 6 binden fazla insanda enfeksiyon rapor edildi. Şimdiye
kadar 170 vaka hayatını kaybetti. Çin dışında 14 ülkeye daha sıçramış
bulunmaktadır. Mortalitesi net olarak bilinmemekle birlikte yüzde 2 civarında
tahmin ediliyor. Aşısı yoktur, virüse yönelik bir ilaç yoktur. Pek çok ilaç
ampirik olarak uygulanmış olmasına rağmen henüz bir sonuç alınamamıştır. 
Coronavirüsün
kuluçka süresi on dört gün olarak kabul edilmektedir. Tıbbi olarak 2019-nCov
olarak tabir ediliyor. 28 Ocak 2020’de bir Alman iş adamının Çin’e gitmesi,
orada enfeksiyonu kapması ve döndükten sonra etraftaki insanların hasta
olmasıyla kişiden kişiye hastalığın yayılabileceği anlaşılmıştır. Bu şekilde
kişiden kişiye yayılmanın Uzak Doğu’da pek çok örnekleri daha sonra ortaya
çıkmıştır. 
Coronavirüs,
hastalarında kuru öksürük, hapşırık, burun akıntısı, hafif ateş, adale ağrısı,
baş ağrısı, halsizlik, solunum zorluğuyla ortaya çıkmakta ve belirti
vermektedir. Zatürre en önemli yan etkilerinden birisidir ve ciddi sorunlar
yaratır. Yaşlılık, kalp yetmezliği ve başka bir hastalıktan muzdarip olma gibi
nedenler hastalığın şiddetinin artmasına neden olur. Böbrek yetmezliği nadiren
olabilir. Virüsü taşıyan ancak hastalık belirtisi olmayan kişilerce hastalığın
yayılıyor olması büyük bir tehlikedir. Tanı burun, boğaz ve kan kültüründen
virüsün seçilmesiyle konur. Sindirim sistemi ve sinir sistemi etkisi nadirdir.
Coronavirüs gaitadan, solunum yolu sıvılarından, kişiler arası kontaktan ve
virüsün bulaştığı eşyalardan insanlara geçmektedir. Mutfakta çiğ deniz ürünlerini
ve eti kesmekte kullanılan bıçak ve diğer mutfak eşyalarının değiştirilmesi,
sebze gibi başka bir hazırlıkta kullanılmaması öneriliyor. Özellikle, ıslak
gıda ürünleri satın alındığında ellerin mutlaka yıkanması gerekmektedir.
Pişmemiş deniz ürünleri, süt, et ve sakatat tüketilmemelidir. 
Nasıl
korunmalıyız? Tüm enfeksiyonlarda olduğu gibi, tüm solunum yolu
enfeksiyonlarında olduğu gibi burada da birinci öncelik el yıkamadır. “Sosyal
el yıkama” dediğimiz, yirmi saniye devam eden bir el yıkama vardır. Özellikle,
alıştığımız şekilde bileklere kadar elleri yıkadıktan sonra tırnaklar, parmak
araları ve başparmak gayet etkili bir şekilde yıkanmalı ve durulanmalıdır.
Yine, hapşırırken gelişigüzel serbest hapşırık olmaması lazım. Özellikle, domuz
gribinde öğrendiğimiz, hapşırırken hiç mendiliniz yoksa kola hapşırma en
iyisidir. Pek çok yerde gördüğümüz, elinize hapşırıp ondan sonra da böyle böyle
yapmak bu hastalığın yayılmasında en kötü nedendir. Mutlaka herkesin yanında
bir kullanımlık bir cep mendili taşıması önemlidir. Yine, hapşırırken örneğin,
şu anda benim konuştuğum şiddetteki konuşma esnasında tükürük damlacıkları -ki
bunlar virüsle bulaşmış oluyor- 7 metreye kadar yayılabilmektedir. Ayrıca,
kontrolsüz bir şekilde hapşırıp bir mekândan ayrılırsanız orada “droplet
nuclei” denilen tükürük üzerine yapışmış virüslerin başkaları tarafından aspire
edilmesiyle, solunmasıyla bu da enfeksiyona neden olmaktadır. O yüzden elimizi
gelişigüzel bir yere dokunmamalı, ağzımıza, gözümüze götürmemeli, rastgele bir
eşyaya dokunmamalı ya da odalar sık sık havalandırılmalıdır. Toplu taşıma
araçlarında, merdiven tırabzanlarında ve de toplu ulaşım araçlarında tutamaklar
bu enfeksiyonların yayılmasında çok önemli bir nedendir, amildir. 
Dünya
Sağlık Örgütü konuyla ilgili rapor yayınlamamış ve takip ettiğini
belirtmektedir. Virüsün dünyada yayılma hızı artarken alınan önlemlerin salgını
önlemeye yetmediği görülmektedir. Ülkemizde, çok şükür ki, şimdiye kadar rapor
edilmiş bir vaka yoktur, ancak bu olmayacağı anlamına da gelmez.
(Mikrofon
otomatik cihaz tarafından kapatıldı)
BAŞKAN
– Buyurun Sayın Kabukçuoğlu.
ARSLAN
KABUKCUOĞLU (Devamla) – “Coronavirüs hakkındaki bilgilerimiz buz dağının
görünen yüzü kadar.” diye tarif edilmektedir. Ben bu bilgileri British Journal
of Medical Practitioners ve The Lancet’ten edindim.
Değerli
milletvekilleri, bu kadar tehlikeli bir salgın riskinin Türk insanını
etkilemesi ve yurdumuzu etkilemesi çok kuvvetle muhtemeldir çünkü o Uzak Doğu
ülkeleriyle bizim insanlarımızın irtibatı vardır. 
Biz,
İYİ PARTİ Grubu olarak bir Meclis araştırması için komisyon kurulması ve enine
boyuna bunların araştırılması ve ülkemizde alınması gereken tedbirlerin ortaya
konulmasından yanayız.
Saygılarımı
sunarım. (İYİ PARTİ, AK PARTİ ve CHP sıralarından alkışlar)
BAŞKAN
– Teşekkürler Sayın Kabukcuoğlu. 
Öneri
üzerinde Halkların Demokratik Partisi Grubu adına Kocaeli Milletvekili Ömer
Faruk Gergerlioğlu konuşacaktır. 
Buyurun
Sayın Gergerlioğlu. (HDP sıralarından alkışlar)
Süreniz
üç dakikadır.
HDP
GRUBU ADINA ÖMER FARUK GERGERLİOĞLU (Kocaeli) – Sayın Başkan, değerli
milletvekilleri; coronavirüs büyük bir hızla dünyada yayılıyor. Tüm dünya
coronavirüsü konuşuyor ama Türkiye’de Sağlık Bakanlığı gereken tedbirleri
almıyor, öyle görüyoruz. Neden? Çünkü bakın, Sağlık Bakanı Fahrettin Koca’nın
bir açıklaması var: “Aksaray’da çıkan şüpheli vakalar vardı. Çin’den gelen 9
kişilik kafilenin tur operatörüne takibi uygun gördük ama belirtileri
zatürreymiş. Bugün sonuç H1N1 çıktı ve emin olduk. Bundan sonra da mevsimsel
grip olarak bu vakaya yaklaşacağız.” diyor ama işin aslı böyle değil. Sayın
Sağlık Bakanı Fahrettin Koca “Bu vakalar grip vakası, coronavirüs vakası
değil.” diyor ama ben Tabipler Birliği Merkez Konseyi Başkanı Sinan Adıyaman
Bey’le görüştüm ve kendisinin hocalarımızla görüşmeleri sonucu ortaya çıkan
tablo şu: Bu vakalarda grip tanısı kesin değil, coronavirüs de çıkabilir. Daha
kesinleşmiş durumda değil, o yüzden Sağlık Bakanlığının böyle hemen kesin bir
şekilde konuşması doğru bir hadise değil, konuya dikkatle yaklaşmak gerekiyor.
Yine,
coronavirüsle ilgili Türkiye Cumhuriyeti devleti şu anda ne tedbir alıyor? Çin
ve Türkiye arasındaki uçak seferleri devam ediyor. Bakın, çok önemli: Çin’e
gidip gelen çok Türkiye Cumhuriyeti vatandaşı var ve hâlen seferler devam
ediyor. Birçok dünya devleti Çin’e yapılan uçuşları iptal etti ama Türkiye
iptal etmiyor. Rusya sınırları kapattı Çin’le, Türkiye etkin bir önlem almıyor.
Bugün, az evvel bir açıklama yapıldı, Türk Hava Yolları, yine, seferleri iptal
etmemiş, 5 Şubat-29 Şubat arası için seferleri azaltma yoluna gitmiş. Bu doğru
bir tedbir değil, seferleri azaltırsınız ama bu virüstür ve hemen yayılır.
Kişiler oraya gidip gelirse seferleri azaltma gibi bir tedbir doğru bir tedbir
olamaz, seferlerin kaldırılması gerekiyor.
Ben
şunu düşünüyorum, acaba bu seferlerin kesin olarak bitirilmemesinin, tüm
dünyanın konuştuğu coronavirüsü meselesinde doğru ve kesin tedbirlerin
alınmamasının nedeni şu mu: Biliyorsunuz, iktidar son çare olarak Çin
devletiyle ekonomik ilişkileri geliştirmeyi buldu ve Uygur Türkleriyle ilgili
çok önemli sorunlar olmasına rağmen Çin devletiyle temmuz ayında Cumhurbaşkanı
Erdoğan’ın yaptığı gezide 50 milyar dolarlık bir iş anlaşması, ekonomik
anlaşma, karşılıklı uluslararası bir anlaşma yapıldı.
(Mikrofon
otomatik cihaz tarafından kapatıldı)
BAŞKAN
– Sözlerinizi bağlayın lütfen Sayın Gergerlioğlu. 
ÖMER
FARUK GERGERLİOĞLU (Devamla) - Şu anda soruyorum: Acaba gerçekten bu kesin
tedbirlerin alınmaması, bu uçak seferlerinin iptal edilmemesi, bu anlaşmalara
bir gölge düşmemesi ve kesintiye uğramaması için mi?
Basit
bir olay değil gerçekten, coronavirüs çok büyük bir hızla yayılıyor. Şu ana
kadar 170 kişi ölmüş durumda, 16 ülkede görülmüş durumda, 7 bine yakın vaka
var. Biz doktorlar, bu pandemilerin eğer ki Türkiye’ye bulaşırsa, gelirse çok
hızlı bir şekilde yayılabileceğinden korkuyoruz ve Sağlık Bakanlığının bir an
evvel ciddi tedbirler alması gerektiğini düşünüyoruz. 
İYİ
PARTİ’nin önergesini destekliyoruz.
Teşekkür
ediyorum. (HDP ve İYİ PARTİ sıralarından alkışlar)
BAŞKAN
– Teşekkürler Sayın Gergerlioğlu.
Öneri
üzerinde Cumhuriyet Halk Partisi grubu adına Bursa Milletvekili Yüksel Özkan
konuşacaktır. 
Buyurun
Sayın Özkan. (CHP sıralarından alkışlar)
Süreniz
üç dakikadır.
CHP
GRUBU ADINA YÜKSEL ÖZKAN (Bursa) – Sayın Başkan, değerli milletvekilleri;
televizyonları başında bizi izleyen yurttaşlarımızı ve sizleri sevgiyle
saygıyla selamlıyorum. 
Ben
de grubumuz adına İYİ PARTİ’nin önerisi doğrultusunda konuşma yapacağım ve bu
araştırma önergesini desteklediğimizi peşinen vurgulamak istiyorum.
Konuşmacılar
da vurguladılar, gerçekten coronavirüs salgını yeni bir salgın değil, 1960’lı
yıllara uzanan bir hikâyesi var. O yıllarda saptanan coronavirüs, daha sonra
2002 yılında ve 2012 yılında “SARS” ve “MERS” denen salgınlara sebebiyet vermiştir
yani coronavirüsün 6 tipi saptanmış ve bunlardan SARS ve MERS tipleri bu
salgınlarda hızla yayılarak toplu ölümlere sebebiyet vermiştir ki özellikle
MERS salgınında, yakın tarihte, 2012 yılında kısa adı “Middle East Respiratory Syndrome” dediğimiz yani “Orta Doğu
solunum yetmezliği sendromu” dediğimiz o salgında 300 kişinin vefat ettiğini
biliyoruz, bunlardan 1’i Türkiye Cumhuriyeti vatandaşı. Tabii ki güncel olan,
2019 yılında Aralık sonunda Wuhan’da ortaya çıkan yeni bir coronavirüs
tipi ve bunun da oluşturduğu salgın ki özellikle Çin’de alınan radikal önlemler
var. Wuhan kentine giriş çıkışlar kapatılmış, maske kullanımı zorunlu hâle
getirilmiş, toplu taşıma araçları kullanımı yasaklanmıştır ve çevre ülkelerden
bazıları da, aldığımız bilgiler doğrultusunda söylemek isterim, kapılarını
Çin’e kapatmış ve bazı ülkeler eğitim kurumlarının kapılarını kapatmış. Yani
olayın ciddiyetinin ne boyutta olduğunun bir göstergesi.
Değerli
milletvekilleri, bu hastalıkla ilgili biraz önce hatipler de vurguladılar, gerçekten
asemptomatik de seyredebiliyor veya aysbergin, buz dağının görünen kısmı gibi
de bir belirti verebiliyor, dolayısıyla bunu ciddiye almalıyız. Bu doğrultuda
da ben dün Sayın Sağlık Bakanına cevaplamak üzere bir soru önergesi gönderdim
ve bu soru önergesinde de ne tür önlemlerin alındığını, özellikle eğitim
kurumlarıyla ilgili ilk ve orta eğitim kurumlarımızda bunlarla ilgili bir
önlem, bir kriz masasının oluşturulup oluşturulmadığını, olası senaryolar
çerçevesinde kamu ve özel hastanelerde ne tür tedbirlerin alındığını
kendilerine sorduk. Malumunuz, bu tür hastalıklarda, virüslerde, virüslerin
sebebiyet verdiği üst solunum yolu enfeksiyonları bazen çok hafif
seyredebildiği gibi çok ağır da seyrediyor ve özellikle çocukluk yaş grubunda
ve 65 yaş…
(Mikrofon
otomatik cihaz tarafından kapatıldı)
BAŞKAN
– Buyurun tamamlayın lütfen Sayın Özkan.
YÜKSEL
ÖZKAN (Devamla) – …üzerinde ve eşlik eden diyabet gibi, kanser gibi yani immün
sistemi baskı altında tutan hastalıklarda bu ölümcül seyrediyor. Ve özellikle de
yapılan çalışmalarda, bugün SARS ve MERS’le ilgili tecrübelerimizde görüyoruz
ki sağlık çalışanlarının yüzde 23’ü tehdit altında ve bu hastalıktan yani bu
virüsün sebebiyet verdiği pnömoni ki, Dünya Sağlık Örgütüne göre her sene
yaklaşık 55 milyon insan pnömoniden ölmektedir ki, bunların üçte 1’inin sebebi
coronavirüs gruplarının içinde olduğu pnömoni çeşitleridir. Dolayısıyla bu
hasta gruplarında, yaklaşık üçte 2’sinde ağır solunum yetmezliğiyle ölümlere
sebebiyet vermektedir. Bu olayın ciddiye alınmasını ve tüm toplumu
bilgilendirme anlamında da Sağlık Bakanlığımızın toplumdaki endişeyi gidermek
için kamu spotlarını yayınlamasını bekliyoruz.
Ben
bu öneriyi desteklediğimizi vurgulayarak tüm siyasi partilerin bu konuda hassas
davranacağını biliyorum.
Hepinizi
saygıyla selamlıyorum. (CHP ve İYİ PARTİ sıralarından alkışlar) 
BAŞKAN
– Teşekkürler Sayın Özkan.
Öneri
üzerinde son söz, Adalet ve Kalkınma Partisi Grubu adına Karaman Milletvekili
Recep Şeker’e ait. 
Buyurun
Sayın Şeker. (AK PARTİ sıralarından alkışlar) 
Süreniz
üç dakikadır.
AK
PARTİ GRUBU ADINA RECEP ŞEKER (Karaman) - Sayın Başkan, değerli
milletvekilleri; İYİ PARTİ Grubunun coronavirüs ve diğer enfeksiyon salgınının
önlenmesi konusunda vermiş olduğu grup önerisi üzerine AK PARTİ Grubu adına söz
almış bulunmaktayım. Gazi Meclisi saygıyla selamlıyorum.
Soğuk
algınlığına neden olan coronavirüsler her yıl genellikle mevsimsel grip
döneminde görülmektedir. İnsanlarda dolaşımda olan ve çoğu soğuk algınlığına
neden olan corona virüsünün dört alt tipi vardır. Benden önceki konuşmacıların
da dile getirdiği gibi aslında biz bu corona virüsünün alt tipleriyle 2003
yılında ortaya çıkan SARS’la karşılaştık ve alınan önlemler sayesinde dünyada
hâlen SARS görülmemekte, ülkemizde de SARS vakası hiç görülmemiştir. 
Yine,
bu coronavirüsün alt tiplerinden 2012 yılında ortaya çıkan MERS’e karşı da
alınan önlemlerle ilgili hastalığın görülme sıklığı azalmıştır. Ülkemizde 2014
yılında görülen tek bir MERS vakası vardır, bunun dışında da başkaca bir vaka
görülmemiştir.
31
Aralık 2019-30 Ocak 2020 arasında Çin’de meydana gelen yeni coronavirüs alt
tipiyle ilgili 7.783 laboratuvar tarafından doğrulanmış 2019-nCoV vakası rapor
edilmiştir. Bu vakalardan 170 tanesinin hayatını kaybettiği bildirilmiştir.
Vakaların 7.678’i Çin’den, 105’i diğer ülkelerdendir. Olaydan haberdar
olunmasının hemen akabinde Sağlık Bakanlığımıza bağlı Halk Sağlığı Genel
Müdürlüğü ilgili acil kriz Grip Bilimsel Danışma Kurulunu toplamış ve
beraberinde 2019-nCoV risk değerlendirmesi, 2019-nCoV hastalık rehberi,
2019-nCoV vaka bilgi formu gibi formlar geliştirilmiş ve bunlar ilgili sağlık
personellerinden diğer kamu kurum ve özel kuruluşlarına, Dışişlerine, Turizm
Bakanlığına, TÜRSAB’a varana kadar her birime iletilmiştir. Alınması gereken
tedbirler uçağın içinden başlayıp havalimanındaki termal kameralara, akabinde
yurt dışından gelen şüpheli durumların en alt taşra merkezinden hastanelere
kadar neler yapılacağı belirtilmiş, bununla birlikte şüpheli 68 kişiden solunum
yolu numunesi alınmış ama hiçbir pozitif vakaya rastlanmamıştır. Aynı zamanda,
kamu hastanelerimizde şüpheli vakaların sevk edilebileceği 25 referans hastane
de belirlenmiştir. Bu hastanelerin belirlenmesinde, ilgili tüm branşların
bulunduğu üçüncü basamak erişkin, çocuk, yeni doğan yoğun bakımlarının, üçüncü
basamak acil servis ünitelerinin, diyalizden bilgisayarlı tomografiye, MR’a
kadar, ayrıca temas ve solunum izolasyon odalarına kadar bulunan tüm
teşkilatlı, hazır olan hastaneler tercih edilmiş, aynı zamanda uluslararası
havalimanlarına da yakın olan hastaneler tercih edilmiş. Aynı zamanda, bugün
A400 tipi kargo uçağı ambulans uçağa çevrilerek gerekli malzemeler ve sağlık
personeli eşliğinde… 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Şeker.
RECEP
ŞEKER (Devamla) – …Çin’de bulunan 34 Türk vatandaşımızın, 7 Gürcü, 7 Azerbaycan
ve 1 Arnavutluk vatandaşının da gerekli sağlık tedbirleri, alet edevatı ve
personeliyle beraber alımıyla ilgili uçağımız kalkmıştır; inşallah gelecekler,
on dört gün tedbirli bir şekilde izlemleri yapılarak hayatlarına devam etmeleri
sağlanacaktır. 
Sağlık
Bakanlığımız ve taşra teşkilatı, bu konunun ilk anından itibaren 7/24 çalışarak
gerekli tedbirleri almaya devam etmektedir. İnşallah, ülkemizde herhangi bir
vaka görülmeden, bundan önceki SARS ve MERS vakalarında olduğu gibi, ülkemizi
bu hastalığın da teğet geçmesi tek temennimizdir. Sağlık Bakanlığımız ve diğer
kamu kuruluşlarımız gerekli tüm tedbirleri almıştır. 
Ben
heyetinizi saygıyla selamlıyorum. 
Herkese
teşekkür ediyorum. (AK PARTİ sıralarından alkışlar)
RAMAZAN
CAN (Kırıkkale) – Başkanım, karar yeter sayısı istiyoruz.
BAŞKAN
– Peki.
Öneriyi
oylarınıza sunacağım ve karar yeter sayısı arayacağım. 
Kabul
edenler… Kabul etmeyenler… Karar yeter sayısı yoktur. 
Birleşime
10 dakika ara veriyorum.
Kapanma Saati: 15.30
İKİNCİ OTURUM
Açılma Saati: 15.45
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), İsmail OK
(Balıkesir)
-----0-----
BAŞKAN
– Sayın milletvekilleri, Türkiye Büyük Millet Meclisinin 50’nci Birleşiminin
İkinci Oturumunu açıyorum. 
İYİ
PARTİ grup önerisinin oylamasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım. 
Oylamayı
elektronik cihazla yapacağız.
Oylama
için üç dakika süre veriyorum ve oylamayı başlatıyorum.
(Elektronik
cihazla oylama yapıldı)
BAŞKAN
– Karar yeter sayısı yoktur.
Birleşime
on dakika ara veriyorum.
Kapanma Saati: 15.49
ÜÇÜNCÜ OTURUM
Açılma Saati: 15.59
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Şeyhmus DİNÇEL
(Mardin)
-----0-----
BAŞKAN
– Değerli milletvekilleri, Türkiye Büyük Millet Meclisinin 50’nci Birleşiminin
Üçüncü Oturumunu açıyorum.
İYİ
PARTİ grup önerisinin ikinci oylamasında da karar yeter sayısı bulunamamıştı.
Şimdi öneriyi tekrar oylarınıza sunacağım ve karar yeter sayısı arayacağım.
Oylamayı
elektronik cihazla yaptıracağım. 
Oylama
için üç dakika süre veriyorum ve oylamayı başlatıyorum. 
(Elektronik
cihazla oylama yapıldı) 
BAŞKAN
– Değerli milletvekilleri, öneri kabul edilmemiştir, karar yeter sayısı vardır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, Grup Başkan Vekili İstanbul
Milletvekili Hakkı Saruhan Oluç tarafından, cezaevlerinde yaşanan hak
ihlallerinin ve hukuksuzlukların araştırılması amacıyla 29/1/2020 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 30 Ocak 2020 Perşembe günkü
birleşiminde yapılmasına ilişkin önerisi
30/1/2020
Türkiye Büyük Millet Meclisi Başkanlığına
Danışma
Kurulu 30/1/2020 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Hakkı
Saruhan Oluç
 İstanbul
 Grup
Başkan Vekili
Öneri:
29
Ocak 2020 tarihinde, İstanbul Milletvekili Grup Başkan Vekili Hakkı Saruhan
Oluç tarafından -5120 grup numaralı- cezaevlerinde yaşanan hak ihlallerinin ve
hukuksuzlukların araştırılması amacıyla Türkiye Büyük Millet Meclisine verilmiş
olan Meclis araştırması önergesinin, diğer önergelerin önüne alınarak
görüşmelerinin 30/1/2020 Perşembe günkü birleşiminde yapılması önerilmiştir. 
BAŞKAN
– Önerinin gerekçesini açıklamak üzere Halkların Demokratik Partisi Grubu adına
Gaziantep Milletvekili Mahmut Toğrul konuşacaktır. 
Buyurun
Sayın Toğrul. (HDP sıralarından alkışlar) 
Süreniz
beş dakikadır. 
(Uğultular)

BAŞKAN
– Değerli milletvekilleri salonda bir uğultu var, lütfen sessizliği sağlayalım;
hatip kürsüdedir, konuşmasını sükûnet içinde dinleyelim.
Buyurun
Sayın Toğrul. 
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan. 
Değerli
milletvekilleri, Genel Kurulu saygıyla selamlıyorum. 
Evet,
cezaevlerindeki durum gerçekten artık dayanılmaz bir noktaya gelmiş durumda. Bu
vesileyle, demokrasi mücadelesi veren başta Eş Genel Başkanımız Sayın
Selahattin Demirtaş, Figen Yüksekdağ olmak üzere tüm siyasi tutsakları buradan
saygıyla selamlıyorum. 
Değerli
milletvekilleri, hak ihlallerinin en yoğun yaşandığı yerlerden biri kuşkusuz
hapishanelerdir. Bugün cezaevlerinde en temel insani gereksinimler dahi
görmezden geliniyor, karşılanmıyor. Cezaevlerinde uygulanan tecrit işkenceye
varan boyutlardadır ve işkence iddiaları cezaevlerinde neredeyse her gün rutin
haber hâline gelmiştir. 
İnsan
Hakları Evrensel Bildirgesi’nin 5’inci maddesi ve Kişisel ve Siyasal Haklar
Uluslararası Sözleşmesi’nin 7’nci maddesi, hiç kimsenin işkence veya diğer
zalimane, insanlık dışı veya onur kırıcı muamele veya cezaya maruz
bırakılmayacağını içermektedir. Oysa bugün cezaevlerinde yaşanan hak ihlalleri,
12 Eylül sürecinde tutuklulara yönelik sistematik işkenceleri aşmış
görünmektedir. Türkiye hapishaneleri, başta yaşam hakkı ihlalleri olmak üzere
her türlü insanlık dışı ve onur kırıcı muamelenin yapıldığı birer işkence
mekânları hâline dönüşmüştür. Sivil toplum örgütlerinin ihlalleri tespit edip
defalarca rapor hazırlamasına ve bu ihlalleri kamuoyuyla paylaşmasına rağmen
hapishanelerin bu gerçekliği ne yazık ki değişmemiştir. Türkiye
hapishanelerinde başta yaşam hakkı ihlali olmak üzere sevk ve sürgünler,
işkence ve kötü muamele, tecrit ve izolasyon, aile görüşlerinin engellenmesi,
haberleşme haklarının engellenmesi, disiplin soruşturmaları gibi çok sayıda hak
ihlalleri yaşanmaktadır. Hasta tutsaklar ölüme terk edilmiş, cezaevleri âdeta
Guantanamo kamplarını andırmaktadır. Mahpusa tecrit öyle bir noktadadır ki
havalandırma alanının üzeri tel kafeslerle kapatılmıştır yani iktidar, bir
parça gökyüzünü bile mahpuslara çok görmektedir.
Cezaevlerindeki
saldırılar sistematik bir şekilde sürmekte, saldırılar âdeta bir cezaevi rutini
şeklinde işlemektedir. Tüm cezaevlerinde askerî nizamda sayım, tekmil dayatması
insanlık dışı muamelenin boyutunu gözler önüne sermektedir. 12 Eylülde bile
siyasi mahpusların yaşamları pahasına kabul etmedikleri ayakta sayım ve tekmil
uygulaması insanlık onurunu hiçe sayan, kişiliği örseleyen bir işkence
yöntemidir. Cezaevi idareleri keyfî olarak mektup yasağı, telefon yasağı, görüş
yasağı, kitap, dergi yasağı getirerek, hücre cezası, para cezası gibi cezalar
vererek, o hapishane senin bu hapishane benim sürgün ederek mahpusları
sindirmeye çalışmaktadır. 
Hâl
böyle olunca hapishanede sağlıklı kalmak da mümkün olmuyor, var olan
hastalıklar hızla ilerliyor, iyileşmiş hastalıklar yeniden nüksediyor, eğer hiç
yoksa bile yeni hastalıklar ortaya çıkıyor ve bir zaman sonra mahpuslar
hayatını idame ettiremez hâle geliyor. Tedavi olmak istediklerinde ring aracı,
kelepçe dayatılıyor, kabul etmezlerse hasta tutsaklar ölüme terk ediliyor.
Hasta mahpuslar dilekçelerle, avukatları aracılığıyla Adli Tıp Kurumunun
kapısını onlarca kez çalıyorlar ama burada da maalesef, hasta mahpusların
tedavisini engelleyecek raporlar düzenleniyor, ezkaza olumlu bir rapor
düzenlense de bu raporların gereği yerine getirilmiyor. 
Değerli
milletvekilleri, elimizdeki kısıtlı verilere göre cezaevlerinde 457’si ağır
hasta olmak üzere 1.334 hasta tutsak var ve hasta tutsakların tedavi
edilmemesinin sonucunda -sivil toplum kuruluşlarının verilerine göre- 2019
yılında 50’ye yakın hasta tutsak yaşamını yitirmiştir. Siyasi iktidar, hasta
tutsakların cezaevlerinde yaşamını yitirmesini “Takdiriilahi.” şeklinde
açıklayarak aslında bakış açısını göstermektedir. Bu ölümlerin adı açıkça
cinayettir. Bu cinayetlerin failleri de sorumluları da onların tedavi hakkını
engelleyen siyasi iktidarın ta kendisidir. 
Değerli
arkadaşlar, örneğin Afyon Cezaevinde mahpuslar kendilerine dayatılan çıplak
aramayı kabul etmedikleri için, yarım saat boyunca hakaret, tehdit, kaba dayak,
falaka gibi yöntemlerle işkenceye maruz bırakılmıştır. Yine, Tarsus Cezaevinde
on beş gündür sıcak su akmıyor. Tüm Türkiye cezaevleri aynı durumdadır.
Gaziantep L Tipi aynı durumdadır, Türkoğlu aynı durumdadır. 
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın Sayın Toğrul.
MAHMUT
TOĞRUL (Devamla) – Tamamlayacağım Sayın Başkan.
Patnos
Cezaevi ise açıldığı günden bugüne su sıkıntısıyla gündeme geliyor, suyun içine
lağım suyu karıştığı ifade ediliyor. Bugüne kadar sadece Patnos’ta 2 hasta
tutsak yaşamını yitirmiştir. 
Türkiye
cezaevleri bugün ölüm merkezleri hâline gelmiş durumdadır. Aslında
cezaevlerinin tüm sorunlarının sebebi tabii ki mutlak tecrittir. İmralı
Cezaevinden başlayıp tüm cezaevlerinde sistematik hâle getirilen tecrit, bugün
Türkiye’de bütün alanlara yayılmış durumdadır. Siyasi tutsaklar için Türkiye
infaz hukuku uygulamakta, onlar neredeyse intikamvari şekilde, âdeta ceza
mantığıyla işkence ve kötü muameleye maruz bırakılmaktadırlar. Bu uygulamalar
insanlığa karşı suç niteliğindedir. Daha önce Eş Genel Başkanımız ve Diyarbakır
Belediye Eş Başkanımız Sayın Gültan Kışanak’ın bir yazısı çıktı. Kandıra
Cezaevinde kitapların nasıl yasaklandığını anlatan bir yazıydı. Yazıya göre ise
cezaevi idaresi tarafından önce kitap yasağı konuluyor; tutsaklar infaz
müdürlüğüne, infaz hâkimliğine başvuruyor ve infaz hâkimliği olumlu karar
veriyor.
(Mikrofon
otomatik cihaz tarafından kapatıldı)
BAŞKAN
– Sayın Toğrul, sözlerinizi bağlayın lütfen.
MAHMUT
TOĞRUL (Devamla) – Ama ne yazık ki Kocaeli 1. Ağır Ceza Mahkemesinde dava
açılıyor. Olumlu rapor bildiren savcı ne hikmetse o arada izne ayrılıyor,
yerine gelen savcı yasağın devam ettirilmesi yönünde görüş bildiriyor ve
nihayetinde 1. Ağır Ceza Mahkemesi kitap yasağını onaylıyor. Aslında bu bile
Türkiye’de hukukun nasıl işlediğinin somut olarak bir göstergesi. Cezaevleri
meselesini bir an önce önümüze koyup gerçekten bununla ilgili gerekli
çalışmaları başlatmalıyız. Bu önergeye bundan dolayı desteğinizi istiyor, Genel
Kurulu saygıyla selamlıyorum.
Teşekkür
ediyorum. (HDP sıralarından alkışlar) 
BAŞKAN
– Teşekkürler Sayın Toğrul.
MUHAMMET
EMİN AKBAŞOĞLU (Çankırı) – Sayın Başkan...
BAŞKAN
– Sayın Akbaşoğlu, söz talebiniz var ama konuşmalar tamamlandıktan ve oylama
yapıldıktan sonra sizlere söz vereceğim sırasıyla .
MUHAMMET
EMİN AKBAŞOĞLU (Çankırı) – Konuyla ilgili, sadece kayıtlara geçmesi açısından
ben açıklama yapacağım, o kadar.
BAŞKAN
– Tamam, olsun, yine de söylersiniz yani tamamlayalım usul olarak. Yani her bir
madde için de aynı şeyi uygulayacağız yoksa çok dağılır, anlayış gösterin.
MUHAMMET
EMİN AKBAŞOĞLU (Çankırı) – “Tutsak” kelimesinin kullanılmasıyla ilgili, yeri
gelmişken kısaca sadece şu saptamayı yapmak istiyorum: Türkiye’de tutsak
bulunmamaktadır, tutuklu ve hükümlüler söz konusudur. Bu ibareyi reddettiğimizi
ifade etmek istedim.
Teşekkür
ederim.
BAŞKAN
– Teşekkür ederim Sayın Akbaşoğlu.
Öneri
üzerinde İYİ PARTİ Grubu adına Konya Milletvekili Fahrettin Yokuş konuşacaktır.
Buyurun
Sayın Yokuş. (İYİ PARTİ sıralarından alkışlar)
Süreniz
üç dakikadır.
İYİ
PARTİ GRUBU ADINA FAHRETTİN YOKUŞ (Konya) – Sayın Başkan, değerli
milletvekilleri; hepinizi İYİ PARTİ Grubu adına saygıyla selamlıyorum.
Cezaevlerimizin
durumu aslında hepimizin malumu ama şu acı gerçekle başlamak istiyorum: 2002
yılında bu güzel ülkemizde cezaevlerinde tutuklu ve mahkûm sayısı 66 binken
bugün 284 bine ulaşmıştır yani yüzde 470 artmıştır. Aynı dönemde Türkiye’nin
nüfusu ise yüzde 28 artmıştır. Hani Sayın Cumhurbaşkanı ve AK PARTİ zaman zaman
diyor ya “Çağ atlayan Türkiye” “Nereden nereye” Allah aşkına nereden nereye
geldiniz? Bu var ya, bu bir utanç tablosudur. Eğer bu ülkede siz, Türkiye’deki
nüfus artışının 15-20 katı artan mahkûmlarla cezaevlerini doldurmuş iseniz bu
sizin adaletsiz, hukuksuz, ayrımcı politikalarınızın, demokrasiye
inanmamanızın, yaptığınız icraatların bir sonucudur; bunu bir yere koyalım. 
Gelelim
ikinci tarafa, cezaevlerindeki mahkûmları konuşalım, konuşalım. İnsan hakları
ihlalleri olmasın, doğru. Ama kardeşim, cezaevlerinde çalışan 67 bin çalışandan
niye bahsetmiyoruz? Bu insanların sendika kurma hakkı yok, bu insanlara Emniyet
sınıfına geçme hakkını vermezsiniz, fazla mesai hakkı yok. Bunlar gönüllü
mahkûm, bunlar “Biz cezaevinde çalışıyoruz.” bile diyemiyorlar. Bu insanların o
kadar çok sorunları var ki… Bir cezaevindeki gardiyanla Allah aşkına konuşun,
hele hele evlenmemiş, bekâr gardiyanla bir konuşun, diyorlar ki: “Bize kız
vermiyorlar.” Evet, kız vermiyorlar. 
Şimdi,
eğer bir konuyu konuşacaksak, bir konu üzerinde çalışacaksak önce o kurumdaki
çalışanların yani cezaevi çalışanlarının sorunlarını çözelim ki onlara insanca
yaşayabilecekleri ücreti verelim ki onlara -cezaevinde üretilen- oradaki
insanlara dağıtılması gereken ek ücretleri adaletli dağıtalım ki yine cezaevi
personeli arasındaki sözleşmeli, sözleşmesiz kadro ayrımlarını ortadan
kaldıralım ki önce çalışanlara bir huzur getirelim. Önce çalışanlara insan
haklarını getirelim de onlara insan haklarının neler olduğunu içselleştirelim
de onlar da cezaevlerinde mahkûmlarımıza, hükümlülerimize, tutuklularımıza adam
gibi muamele etsinler, insan haklarını ihlal etmesinler, adam gibi muamele
etmezlerse de gereğini hep beraber yapalım. Gelin, bir işi kökten çözelim.
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Yokuş. 
Buyurun.

FAHRETTİN
YOKUŞ (Devamla) – Cezaevleri çalışanlarından başlayalım, onların haklarını
hukuklarını gözeterek başlayalım. Onların şartlarını düzeltmeden cezaevi
şartlarını düzeltemezsiniz. Onun için, gelin, yanlış yerden başlamayalım, doğru
yerden başlayalım ve bu sorunu da kökten çözelim diyorum. 
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Teşekkürler Sayın Yokuş.
Öneri
üzerinde Cumhuriyet Halk Partisi Grubu adına İstanbul Milletvekili Turan
Aydoğan konuşacaktır. 
Buyurun
Sayın Aydoğan. (CHP sıralarından alkışlar)
Süreniz
üç dakikadır.
CHP
GRUBU ADINA TURAN AYDOĞAN (İstanbul) – Teşekkür ederim Sayın Başkan.
Yüce
Meclisi saygıyla selamlıyorum.
Teşekkür
etmek istiyor canım bazen, yaptıklarından dolayı iktidara teşekkür etmek
istiyor, öyle bir nezaketli yanım var ama son dönemde teşekkür edecek hiçbir
şey bulamıyorum. Şimdi konuştuğumuz konu da aslında iyi şeyler yapsaydınız
teşekkür etmemiz gereken bir konuydu ama kötü şeyler yapıyorsunuz, sizi teşhir
etmemiz gerekiyor. 
2002
yılında 59 bin tutuklu ve hükümlüyle cezaevlerini teslim aldınız, şu anda
290-300 bin civarında tutuklu ve hükümlüyle beraber cezaevi yapma kralları
çıkarmaya çalışıyorsunuz içinizden; 300’ün üzerinde cezaevi var, son dönemde
137 tane daha cezaevi yaparak sorunların üstesinden geleceğinizi
zannediyorsunuz. Bozduğunuz ekonomik düzenle yoksullaştırdığınız insanların suç
işleme kapasitesini artırarak çözümü bu yollarda ararsanız ikinci bir yol daha
hayata sokmanız lazım, cezaevlerinin yanında ruh ve sinir hastalıkları
hastaneleri de açmanız lazım çünkü toplumun ruh hâlini de çok fazla bozmuş
durumdasınız. 
Şimdi,
cezaevlerinde sorunlar o kadar çok ki öyle üç dakikaya sığacak gibi değil;
aslında infaz sistemiyle alakalı, tutukluluk rejimiyle alakalı, her şeyle
alakalı. 
Mesela
Osman Kavala’yı ziyaret ediyoruz, Türkiye’nin önemli bir iş adamı, AİHM’den hak
ihlaline uğradığına dair karar gelmiş ama sanıyorum ta tepeden talimatlarla
beraber, kararla infaza geçilecek şekilde tahliye edilmesi engelleniyor. İşte,
bu ve benzeri sebeplerden dolayı da cezaevlerinde çok insan var, biliyor
musunuz? 
Son
dönemde yapmış olduğunuz 20 küsur cezaevinin 16 bin civarında kapasitesi
olacak. Sadece Cumhurbaşkanına hakaret suçlamasıyla aşağı yukarı o kadar insanı
içeride yatıracak durumdasınız. 
Hoşgörüsüzsünüz,
adaletsizsiniz, cezaevlerindeki insanların da çok fazla canını yakıyorsunuz.
Zannediyorsunuz ki “insan hakkı” denilen şey sadece cezaevinin dışında olan
insanlara ait; hayır. Bu Anayasa’da sayılmış olan temel hak ve özgürlüklerin
tamamı, aynı zamanda, kısıtlandıkları medeni haklar hariç, cezaevinde kalan
insanların da hakkıdır; yaşama hakkı, beden bütünlüğü hakkı, sağlık hakkı,
bütün bunlar cezaevinde yaşayan insanların da hakkıdır. 
“R
tipi cezaevi” diye bir cezaevi modelini hayata soktunuz. Bazen trajikomik işler
yapıyorsunuz orada. İki eli olmayan bir insanın yanına onunla beraber kalsın
diye, biri belden aşağı felçli, diğeri boynundan itibaren felçli kişileri
veriyorsunuz. Bu insanlar o cezaevinde ihtiyaçlarını bile karşılayamaz hâle
geliyor. İnsanlık dışı yaşam alanları yaratıyorsunuz ve ortaya ikinci bir
cezalandırma yöntemi çıkarıyorsunuz. Aynı şey çocuk cezaevlerinde var; zaten bu
kürsüye çıktığımda daha önce de söyledim, çocuklarla ilgili dramatik bir
alandayız. “Çocuk tutuklu” diye bir kavramı bu ülke, bir defa, zihninden silmek
zorunda. Çocuk cezaevlerinde çocuklar kötü muameleye maruz kalıyor; anneler,
çocuklarıyla beraber tutukluluk süresini geçiriyor. Çocuklarıyla beraber
cezaevine giren kadınlarla ilgili bir yasa teklifi verdim. 
(Mikrofon
otomatik cihaz tarafından kapatıldı)
TURAN
AYDOĞAN (Devamla) – Sayın Başkanım, devam edebilir miyim?
BAŞKAN
– Bağlayın sözlerinizi.
TURAN
AYDOĞAN (Devamla) – Yine buradan seslendim, dedim ki: Çocuklar belli bir yaşa
gelene kadar annelerin infazı ertelensin. 
Aynı
şey, hasta tutuklularla alakalı var. Adli Tıp Kurumu raporu geliyor; gelmesi
bir mesele, gelene kadar içerideki insanlar yeterince sağlık sorunu yaşıyor,
geldiği zaman da uymuyorsunuz. Adli Tıp Kurumu raporuna gerek yok; kurumlardan
alınmış olan, devlet kurumlarından alınmış olan raporu bu iş hızlı olsun diye
yeterli bulun dedik, bir kanun teklifi verdik, ona da hiç bakmıyorsunuz. Sayın
Bakan çıkıyor, diyor ki: “Hastalarla ilgili ayrı bir infaz rejimini hayata
geçirmemiz gerekir.” Az önce burada, sevgili dostum, milletvekili arkadaşım
söyledi; 457 ağır hasta var bu ceza ve tutukevlerinde. Eğer Bakan bunu
düşünüyorsa siz bizden hızlı davransanıza, bu rejimle ilgili teklifi getirsenize
kardeşim. Memleketi talan edeceğiniz kanun tekliflerini bir gecede
geçiriyorsunuz da bu insan hakkı ihlalleriyle ilgili kanun teklifleri, Bakanın
ağzından çıkmasına, bizim vermemize rağmen niye hiç alanınıza girmiyor? Başka
bir alanda mısınız? 
(Mikrofon
otomatik cihaz tarafından kapatıldı) 
TURAN
AYDOĞAN (Devamla) – Efendim, izin verirseniz tamamlayım sözlerimi.
BAŞKAN
– Sürenin üçte 2’sini eklemiş oluyorum ama sözlerinizi bağlamanız için tekrar
açtırıyorum mikrofonu.
Buyurun.

TURAN
AYDOĞAN (Devamla) – Teşekkür ederim.
Şimdi,
bütün bunlardan anlamamız gereken şeyler var. Bir sanatçı şu anda ölüm
orucunda. Cezaevlerinde 50 civarında insan, geçen yıl içerisinde çeşitli
hastalıklardan dolaylı öldü. Bir grip virüsü bile çıksa, 5-10 kişi ondan etkilenmiş
olsa o konuya ilişkin göstermiş olduğunuz hassasiyeti neden “Bu 50 insan neden
öldü?” konusunda göstermiyorsunuz? Cezaevinde insanlar ağır hastayken durduk
yerde onların taleplerini “Biz ilgileniyoruz.” diye reddeden bir idare yapısına
sahipsiniz. Öldükleri zaman da herhâlde fıtrat ve takdiriilahi diyorsunuz. Bu
insan haklarına sağır ve dilsiz hâliniz bir zulümdür. Devleti yönetiyorsunuz,
devlet eliyle beraber bu ülkede yeni bir tutukluluk rejimi yaratıyorsunuz,
birçok insanı cezaevine sokuyorsunuz, soktuğunuz insanlara da zulmediyorsunuz;
inşallah ileride hesabını verebilirsiniz. 
Hepinizi
saygıyla selamlıyorum. (CHP ve HDP sıralarından alkışlar)
BAŞKAN
– Teşekkürler Sayın Aydoğan. 
Konuşma
sırası, Adalet ve Kalkınma Partisi Grubu adına Afyonkarahisar Milletvekili
İbrahim Yurdunuseven’de. 
Buyurun
Sayın Yurdunuseven. (AK PARTİ sıralarından alkışlar)
Süreniz
üç dakikadır. 
AK
PARTİ GRUBU ADINA İBRAHİM YURDUNUSEVEN (Afyonkarahisar) – Sayın Başkan, değerli
milletvekilleri; HDP grup önerisi üzerine partim adına söz almış bulunmaktayım.
Bu vesileyle Gazi Meclisi saygıyla selamlıyorum. 
Öncelikle,
Elâzığ depreminde yaşamını yitiren kardeşlerimize Allah’tan rahmet, yaralılara
da acil şifalar diliyorum. 
ABD
yönetiminin yayımladığı sözde barış, özünde istikrasızlık ve çatışma
mahiyetindeki planı yok sayıyor ve esefle kınıyorum, Kudüs’ün kırmızı çizgimiz
olduğunu bir kez daha hatırlatmak istiyorum. 
AK
PARTİ olarak ceza infaz kurumlarını başta Avrupa İnsan Hakları Sözleşmesi olmak
üzere, uluslararası sözleşmelerin belirttiği standartlara uygun hâle getirdik.
Ceza infaz sisteminde hükümlü ve tutukluların haklarını koruyacak gerekli tüm
tedbirleri aldık. Bu sayededir ki geçmişte ülkemizi mahcup eden Avrupa İnsan
Hakları Mahkemesi kararları artık tarihe karışmıştır. Adalet Bakanlığımız
tarafından ceza infaz kurumlarında görev yapan personelin mesleki
yeterliliğinin artırılması için 5 adet Avrupa standartlarında hatta dünya
standartlarında eğitim merkezi de kurulmuştur. 
Sayın
Başkan, değerli milletvekilleri; ceza infaz kurumlarında sağlık sorunu olan
hükümlü ve tutukluların ilk muayene, tedavi ve reçete edilen ilaçların temini
hizmetleri kurum revirinde verilmektedir. Hükümlü ve tutuklular kurum hekimi,
aile hekimi veya diş hekiminin uygun gördüğü durumlarda tetkik ve tedavi için
devlet hastanelerine, ileri hizmet gereken yerlerde üniversite hastanelerine
sevk edilerek gerekli tedavileri yapılmaktadır. Acil durumlarda 112 çağrılarak
gerekli tıbbi müdahalelerde bulunulmaktadır. 
Sayın
Başkan, değerli milletvekilleri; yapılan çalışmalar sonunda elde edilen en
önemli kazanım, insan onuruna yakışır şartlarda, temel hak ve özgürlüklerin
daha çok gözetildiği bir ceza infaz sisteminin yaygınlaştırılması ve bu
konudaki tüm tarafların ve ilgililerin farkındalığının artırılmasıdır.
Değerli
milletvekilleri, Hükümlü ve Tutuklu Hakları Alt Komisyonu olarak içerisinde HDP
milletvekilinin de bulunduğu bir heyetle başta Bakırköy, Silivri, Maltepe,
Elâzığ, Diyarbakır ve Düzce olmak üzere birçok cezaevine ziyaretler
gerçekleştirdik. Adalet Bakanımız Sayın Abdulhamit Gül Bey’in de belirttiği
gibi, cezaevlerinde şiddete sıfır toleransla hareket edilmektedir. Yapılan bu
ziyaretler ve incelemeler neticesinde hiçbir cezaevinde organize şiddet veya
işkence şikâyetinde bulunulmamıştır. Birçok mahkûmla görüşülmüş, hatta
içlerinde terör örgütü üyesi olmaktan mahkûm olanlar dâhil olmak üzere hiçbir
mahkûm kendilerine organize şiddet uygulandığına dair bir şikâyette
bulunmamıştır. Belki bireysel bazı şikâyetler olabilir, bunlarla ilgili de her
türlü adli ve idari soruşturma yapılmaktadır.
Grup
önerisinin gerekçe kısmında belirtilen Nurcan Bakır’ın Ağustos 2019 tarihinde
Burhaniye Cezaevine nakledildiği, 15 Ocak 2020 tarihinde de kendini asmak
suretiyle intihar ettiği tespit edilmiştir. Bu dönem içerisinde 1 defa cezaevi
aile hekimine muayene olmuş, Eylül 2019 tarihinde Burhaniye Devlet Hastanesi
ortopedi servisine sevki yapılmış ancak kendisi tedaviyi kabul etmediğini,
muayeneye gitmeyeceğini beyan ederek imzası alınmıştır. 
MAHMUT
TOĞRUL (Gaziantep) – Niye acaba?
İBRAHİM
YURDUNUSEVEN (Devamla) - Kendisinin devam eden bir rahatsızlığı ve takibi
gereken bir rahatsızlığı yoktur, psikiyatri servisine müracaatı yoktur ve
kendisinin ceza ertelemesiyle ilgili hiçbir talebi de yoktur. Şu an Bursa Adli
Tıpta kesin ölüm nedeniyle ilgili rapor yazılmakta olup bununla ilgili her
türlü adli ve idari soruşma da açılmıştır. 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Yurdunuseven, buyurun.
İBRAHİM
YURDUNUSEVEN (Devamla) – Teşekkür ediyorum.
Yine,
grup önerisiyle ilgili, içerisinde bulunduğu Tekirdağ Cezaevindeki Hüseyin
Polat’ın ölümüyle ilgili Minnesota Otopsi Protokolü gereğince cezaevlerindeki
bütün ölümlerle ilgili Adli Tıp raporu mutlaka aldırılmakta, bununla ilgili
rapor beklenmekte, ilgililer hakkında gerekli adli ve idari soruşturmalar da
başlatılmış bulunmaktadır. 
5275
sayılı Ceza ve Güvenlik Tedbirlerinin İnfazı Hakkında Kanun’un 16’ncı
maddesinin (6)’ncı fıkrasına göre kişinin toplum açısından sakınca teşkil
etmesi hâlinde mahkûmun cezası ertelenemez, infazı devam ettirilebilir. Bu
durumda şahısların toplumun tamamını tehdit eden suçları işleme ihtimaline,
örneğin canlı bomba olması ihtimaline binaen tüm toplumun güvenliği dikkate
alınarak infazları devam ettirilmektedir. 
Aynı
zamanda, Çocuk Hakları Alt Komisyonu üyesi olarak en son yaptığımız
düzenlemeyle birlikte 0-6 yaş çocuklar, istenirse ailesinin yanında cezaevinde
bulundurulabilmekte ama bunun dışında aile isterse bu çocuklar devlet
korumasına alınmakta, akraba veya başka bir yakınının yanına yerleştirilmekte,
her türlü kreş hizmeti verilmekte ve burada eğitimleri yapılmaktadır. 
Cezaevlerinde
mahkûm başına 10 adet kitap hakkı bulunmaktadır.
(Mikrofon
otomatik cihaz tarafından kapatıldı)
İBRAHİM
YURDUNUSEVEN (Devamla) – Başkanım, son cümlem.
BAŞKAN
– Buyurun, bağlayın sözlerinizi.
İBRAHİM
YURDUNUSEVEN (Devamla) – Mahkûmlarımız bu haklarını kullanmaktadır ancak
sıkıntı, aldıkları bu kitapları iade etmemelerinden kaynaklanan bir kitap
sıkıntısıdır. Mahkûmlar aldıkları kitapları süresinde iade edebilse...
MAHMUT
TOĞRUL (Gaziantep) – Kandıra Cezaevinin aldığı karar açıktır.
İBRAHİM
YURDUNUSEVEN (Devamla) – Buyurun, siz söz talep edin, cevabınızı orada
verirsiniz. 
MAHMUT
TOĞRUL (Gaziantep) – Söyledim ama cevap vermediniz.
İBRAHİM
YURDUNUSEVEN (Devamla) – Bugüne kadar cezaevlerinin iyileştirilmesiyle ilgili
yapılan tüm çalışmalarda, projelerde ve yatırımlarda katkısı bulunan başta
Sayın Cumhurbaşkanımız Recep Tayyip Erdoğan olmak üzere, Adalet Bakanımız
Abdullah Gül Bey’e…
ENGİN
ALTAY (İstanbul) – Abdulhamit, Abdulhamit Gül…
İBRAHİM
YURDUNUSEVEN (Devamla) – …pardon, Abdulhamit Gül Bey’e, tüm Adalet
Bakanlarımıza, cezaevleriyle ilgili çalışan tüm Bakanlık personelimize ve
özellikle gerçekten büyük bir özveriyle çalışan infaz koruma memuru
kardeşlerimize çok teşekkür ediyorum. 
Gazi
Meclisi saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Yurdunuseven.
HAKKI
SARUHAN OLUÇ (İstanbul) – Sayın Başkan…
BAŞKAN
- Önce oylama yaptırayım, sonra söz vereceğim. 
Evet,
Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Buyurun
Sayın Oluç.
IV.- AÇIKLAMALAR (Devam)
28.- İstanbul Milletvekili Hakkı Saruhan Oluç’un,
Afyonkarahisar Milletvekili İbrahim Yurdunuseven’in HDP grup önerisi üzerinde
AK PARTİ Grubu adına yaptığı konuşmasındaki bazı ifadelerine ve düzeltilmesi
için cezaevlerindeki insanların sorunlarını dile getirdiklerine ilişkin
açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, şimdi biz bu cezaevleri meselesiyle ilgili ne zaman konuşmaya
başlasak iktidar milletvekilleri çıkıyorlar ve cezaevlerinde her şeyin güllük
gülistanlık olduğunu bize anlatıyorlar. Şimdi bu konuşanların, hayatlarında
hiçbir zaman cezaevinde yatmadıkları çok açık, cezaevlerinde yaşanan koşulları
bilmedikleri de çok açık; dertleri “Aslında her şey çok güzeldir.”i
anlatmaktır, başka bir şey değil. 
Bakınız,
insani meselelerden bahsediyoruz. Cezaevlerinde bulunan insanların sorunları
var. Size bunları aktarıyoruz ki düzeltilebilsin diye. Sizin derdiniz ise başka
bir şey. Ya, öyle değil! Bakın, ben dün getirdim, burada gösterdim. Mecliste
danışmanlarımızla kitap gönderttik -Osmaniye Cezaevinde, en basitinden
başlayacağım- Osmaniye Cezaevine; 2 kitabı bize geri gönderdiler, sakıncalıdır
diye teslim etmediler. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Oluç, buyurun. 
HAKKI
SARUHAN OLUÇ (İstanbul) – Biri Maksim Gorki’nin “Ana” romanı, öbürü “Mem û
Zîn.” İkisini getirdim, burada iki gün önce size gösterdim. Buradan
danışmanlarla gönderttik, bize geri gönderdiler Osmaniye Cezaevinden. Gerekçesi
nedir? Maksim Gorki’nin 1906 yılında yazdığı “Ana” romanı neden sakıncalıdır?
“Mem û Zîn” neden sakıncalıdır? Bu belli değil, bu en basiti. Cezaevlerinde
gazetelerin bazıları verilmiyor, Yeni Yaşam gazetesi verilmiyor mahkûmlara.
Neden? Piyasada satılan, dağıtılan, her gün yayın yapan bir gazete verilmiyor.
Neden? Keyfilik var, hukuk yok. 
Şimdi,
basit olanlarını söyledim, gelelim öbürlerine: Efendim, kötü muamele var,
işkence var, insanlar bunu gelip anlatıyorlar, bunu avukatları yoluyla bize
bildiriyorlar, yaşananlar ortada. Biz düzeltilmesi için bunları dile
getiriyoruz. Siz ise -derdiniz- pembe tablolar çizip “Yok bir şey.” diyorsunuz.
(Mikrofon
otomatik cihaz tarafından kapatıldı)
BAŞKAN
– Bağlayalım lütfen Sayın Oluç.
HAKKI
SARUHAN OLUÇ (İstanbul) – Bağlıyorum efendim. 
Bakın,
hatip burada konuşuyor, diyor ki: “Allah’tan, AİHM’in o kararları da artık
tarihe gömüldü.” diyor. Ya, Allah’tan korkun! Biraz evvel size AİHM’in 2019
istatistiklerini okudum, AİHM’in Türkiye hakkında verdiği ihlal kararlarının
sayılarını okudum, Türkiye hakkındaki dava dosyalarının Rusya’dan sonra 2’nci
sırada olduğunu okudum. 2019 istatistikleri; bundan bile haberiniz yok.
Çıkıyorsunuz oraya, kürsüye, her şey pembeymiş gibi anlatıyorsunuz, külliyen
yalan anlatıyorsunuz, doğru değil. Biz düzeltin diye söylüyoruz. Tekrar
söylüyorum: Cezaevlerinde bulunan insanlar, insandırlar; onların hakları vardır,
siz onları neredeyse Osmanlı zindanlarında tutar gibi tutmaya başladınız, taş
çıkartıyorsunuz oraya, biz bunu anlatıyoruz size. Biraz ciddiye alın efendim,
burası propaganda için kullanılacak bir kürsü değildir ki sadece, insanların
sorunları var.
BAŞKAN
– Teşekkürler Sayın Oluç.
MAHMUT
TOĞRUL (Gaziantep) – Geçen hafta Afyon’da yaşandı, gidin Afyon Cezaevine bir
bakın.
BAŞKAN
– Sayın Toğrul lütfen.
Buyurun
Sayın Akbaşoğlu.
29.- Çankırı Milletvekili Muhammet Emin Akbaşoğlu’nun,
İstanbul Milletvekili Hakkı Saruhan Oluç’un yaptığı açıklamasındaki bazı
ifadelerine, Türkiye’de “tutsak” diye bir kavramın olmadığına, bağımsız ve
tarafsız yargı tarafından verilen kararların herkesi bağlayacağına ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Şimdi,
Sayın Oluç “Burası propaganda yeri değil.” dedi ama aslında kendisi propaganda
yaptı yani, başka bir şey değil. “Siyasi tutsak” “hasta tutsak” söylemleri,
propaganda niyetiyle söylenmiyor mu burada? Türkiye’de “tutsak” diye bir kavram yok, Türkiye’de bağımsız ve tarafsız
yargı organlarınca “tutuklu” veya “hükümlü” olarak nitelendirilen insanlar var.
Dolayısıyla, onlarla ilgili sorunların da gündeme getirilmesi gayet doğaldır,
onda bir problem yok. O, hepimizin müşterek meselesidir ve ilgili yürütme
organımız Adalet Bakanlığımız da cezaevleri müdürlüklerimiz de konu neyse
ilgili açıklamaları, ilgili iddiaları karşılayacak şekilde yaparlar. Varsa bir
mesele mutlaka halledilir. Bunun gündeme getirilmesi başka bir şey.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Akbaşoğlu. 
MUHAMMET
EMİN AKBAŞOĞLU (Çankırı) - Ama tamamen propagandaya dönük, yalan olduğu, iftira
olduğu açık olan hususlara ilişkin de bizim arkadaşlarımız tarafından işin
hakikatinin ortaya konmasından kimsenin gocunmaması lazım.
EROL
KATIRCIOĞLU (İstanbul) – Komisyon kuralım o zaman. 
MUHAMMET
EMİN AKBAŞOĞLU (Çankırı) - Dolayısıyla, bu konuda bu hususu bu şekilde
toparlamak istedim. Türkiye’de bağımsız ve tarafsız yargı tarafından verilen
kararlar var. Bu kararlar herkesi bağlar.
MAHMUT
TOĞRUL (Gaziantep) – “Talimatı ben verdim.” diyorlar. 
MUHAMMET
EMİN AKBAŞOĞLU (Çankırı) - Söylemi çoğaltmakla, bağırmakla “tutsak” kelimesini
kabullendirmeniz mümkün değil çünkü hakikat dışı bir kavramsallaştırmadır. 
Teşekkür
ederim.
BAŞKAN
– Teşekkürler Sayın Akbaşoğlu. 
Buyurun
Sayın Altay.
30.- İstanbul Milletvekili Engin Altay’ın,
milletvekillerinin iddia da olsa, araştırılmaya muhtaç da olsa Türkiye’nin her
alanında ve her konudaki sorunlarını Parlamentoya taşımakla mükellef olduğuna
ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Şimdi,
tabii, bu konuyla ilgili, konu işkence ve kötü muamele olunca burada şöyle bir
gerekçe olamaz: “Efendim, ben IŞİD’liye yapıyorum.” Böyle denmiyor ama...
“Efendim, ben FETÖ’cüye yapıyorum.” “Efendim, ben PKK’lıya yapıyorum.” denmese
bile, bu konularla ilgili bu tür uygulamaların varlığı, hem bizim partimizin
Cezaevi İnceleme ve İzleme Komisyonunun yaptığı incelemelerde hem biraz önce
işte İstanbul Milletvekilimiz Sayın Turan Aydoğan’ın hem Sayın Toğrul’un
konuşmalarında bu iddialar var.
Benim
karşı çıkışım şuna Sayın Başkan: Burası Parlamento. Parlamentoda
milletvekilleri, Türkiye’nin her alanında her konudaki sorunları buraya
taşımakla mükellef zaten. Bu, iddia da olabilir; araştırılmaya muhtaçtır,
teyide muhtaç olabilir.
Bakın,
şimdi biraz önce, Sayın Toğrul’dan sonra konuşan Sayın İbrahim Yurdunuseven Bey
şöyle dedi. İbrahim Bey konuşurken gözümü
kapatsam, iki konuşmacıyı gözüm kapalı dinlesem “Milletvekili, teyide muhtaç da
olsa bir iddia ortaya attı, yürütme adına Adalet Bakanı da bu iddiayı peşinen,
tetkik etmeden reddetti ve yalanladı.” diye yorumlarım.
(Mikrofon
otomatik cihaz tarafından kapatıldı)
BAŞKAN
– Buyurun, devam edin. 
ENGİN
ALTAY (İstanbul) – Bunu doğru bulmam, şunun için bulmam: Takdir kendisinin ama
yasama organı, yürütme organının yalancı şahidi olmamalı. Ben “İbrahim Bey
yalan söylüyor.” diye demiyorum bunu, her konuda… Bakın, mesela Akbaşoğlu’nun
konuşmasının girizgâhına katılmadım ama sonra şöyle bir şey dedi: “Ya buna
bakılır, edilir, ilgililer inceler.” Bu kadardır. Yani yasamanın yürütmeyi
böyle peşinen sahiplenip yürütme adına konuşması doğru değil, hele bu yeni
sistemde hiç doğru değil. 
Allah
aşkına ya, hakikaten ayıptır. Ben “Ana” romanını 12 yaşında okudum. Aradan
geçmiş kırk beş, kırk altı sene, bugün bir cezaevine “Ana” romanı sokulmuyorsa
bu ülkede ve bu yönetimde bir gariplik vardır. Bunu da tutanaklara geçirmek
istedim. (CHP sıralarından alkışlar) 
BAŞKAN
– Teşekkürler Sayın Altay. 
Sayın
Oluç…
31.- İstanbul Milletvekili Hakkı Saruhan Oluç’un,
Çankırı Milletvekili Muhammet Emin Akbaşoğlu’nun yaptığı açıklamasındaki bazı
ifadelerine, Selahattin Demirtaş’ın iktidarın siyasi rehinesi olduğuna ve
bağımlı, taraflı yargının yürütmenin direktifleriyle hareket ettiğine ilişkin
açıklaması
HAKKI
SARUHAN OLUÇ (İstanbul) – Teşekkür ederim Sayın Başkan. 
Şimdi,
Sayın Akbaşoğlu, iki ayrı konuyu tartışıyoruz, önce onu birbirinden ayıralım.
Bir tanesi: Biz, cezaevlerinde var olan insan hakları ihlalleri, kötü muamele
vesaireyle ilgili bir şey söylüyoruz şimdi. Burada olması gereken şey, bizim
söylediklerimiz doğru değilse bunu bir araştırıp ortaya çıkarmaktır ya da İnsan
Hakları Komisyonu üyeleri diyebilir ki: “Bu konuyu araştıralım, biz gidelim,
Komisyon olarak araştıralım.” Bunların hiç birini söylemiyorsunuz, bunları
külliyen reddediyorsunuz. Biz de diyoruz ki ya reddetmeyin, var, insanlar
anlatıyor, bir sorun var. Biz şunu demiyoruz… Bu insanlar orada sorun yaşamadan
bulunsunlar, bir kere bunu görmek lazım çünkü tamam, bir ceza aldılarsa, o
cezayı orada çekiyorlarsa insani koşullarda yaşamak haklarıdır ve devletin
görevidir onları o şekilde yaşatmak, buna işaret ediyoruz. Bu bir konu, bunu
bir kenara koyalım. Bunun takipçisi olacağız çünkü burada, bu Mecliste
cezaevinde yatmış olan birçok milletvekili vardır, çeşitli partilerden vardır
üstelik, bunu biliyoruz; 12 Eylül dönemi sonrasında da... 
(Mikrofon
otomatik cihaz tarafından kapatıldı)
BAŞKAN
– Sayın Oluç, buyurun, devam edin. 
HAKKI
SARUHAN OLUÇ (İstanbul) – Onlar bilirler cezaevi sorunlarının ne olduğunu, o
vicdanla yaklaşmak lazım, biz buna işaret ediyoruz; o yüzden dedim bir
propaganda meselesi değil bu diye. 
İkincisi:
Ben konuşmamda “siyasi tutsak” lafını kullanmadım ama -isterseniz kayıtlara da
bakın- şimdi şunu söyleyeyim: Evet, sizin siyasi rehineleriniz var, rehine
tuttuklarınız var, iktidarın siyasi rehinesi var. Bakın, Selahattin Demirtaş,
iktidarın siyasi rehinesidir. Neden siyasi rehinesidir? Çünkü yürütmenin başı
ve sizin Genel Başkanınız Recep Tayyip Erdoğan dedi ki: “Bırakamayız.” Yani
kendisini savcı ve hâkim yerine koydu, bunu hep söyleyeceğiz. Sizin siyasi
rehinenizdir. 
OYA
ERONAT (Diyarbakır) – Bana göre de katildir, bana göre katildir. 
BAŞKAN
– Sayın Eronat, lütfen… 
HAKKI
SARUHAN OLUÇ (İstanbul) – O, siyasi rehineniz olduğu gibi diğer
milletvekillerimiz, seçilmişlerimiz de sizin siyasi rehinelerinizdir. Bu bir
konu. 
OYA
ERONAT (Diyarbakır) – Sana göre rehine, bana göre katildir.
HAKKI
SARUHAN OLUÇ (İstanbul) – Diğer konu… 
(Mikrofon
otomatik cihaz tarafından kapatıldı) 
BAŞKAN
– Buyurun. 
HAKKI
SARUHAN OLUÇ (İstanbul) – Efendim, kayıtlara geçsin diye söylüyorum.
OYA
ERONAT (Diyarbakır) – Ben de kayıtlara geçsin diye söylüyorum.
HAKKI
SARUHAN OLUÇ (İstanbul) – Sizinki kayıtlara geçsin, önemi yok. 
OYA
ERONAT (Diyarbakır) – Geçiyor, geçiyor. 
HAKKI
SARUHAN OLUÇ (İstanbul) – Şimdi, şunun için söylüyorum, kayıtlara geçmesi
lazım: “Bağımsız, tarafsız yargı” dediniz. Yani kesinlikle değil. Kayıtlara
geçsin; bağımlı, taraflı yargıdır, yürütmenin direktifleriyle hareket
etmektedir. Daha geçen gün yine sizin Genel Başkanınız dedi ki: “Yargıya
talimatları verdik.” Siz niye yargıya talimat veriyorsunuz ya? Sizin Genel
Başkanınız, AKP’nin Genel Başkanı veremez, yürütmenin başı da veremez. Hani
kuvvetler ayrılığı vardı? Yani yargıya talimat vereceksiniz, yargıya
istediğinizi yaptıracaksınız; zorla ve tehditle, sürülme tehdidiyle hâkimlere
istediğiniz kararları aldıracaksınız, ondan sonra “bağımsız, tarafsız yargı”
diyeceksiniz. Bağımlı ve taraflı, yürütmenin tahakkümü altında bir yargı
vardır, bunu söyleyeyim. 
Son
cümlem: Neden Maksim Gorki’nin “Ana” romanını vermediler? Bir tek açıklaması
var, onu söyleyeyim size: Kürt, anasını görmesin diye. İşte anlayışınız budur
sizin, anlayışınız budur. “Ana” romanını bile vermiyorsunuz. 
İBRAHİM
YURDUNUSEVEN (Afyonkarahisar) – Analar kapınızın önünde yatıyorlar, onlara niye
“ana” demiyorsunuz? Onlar da anne. 
BAŞKAN
– Teşekkürler Sayın Oluç.
Sayın
Akbaşoğlu, buyurun.
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Öncelikli
olarak şunu söyleyeyim: İktidar grubu diyebileceğimiz 1’inci partinin grubunun
yürütme adına konuşma yetkisinin varsayılmayıp muhalefetin varsayılması,
muhalefetin yürütme adına konuşma yetkisinin var sayılması, kendi içinde bir
garabet ve çelişkidir; bir. İkinci olarak, ne tutsak ne rehine olarak herhangi
bir kimse, Türkiye Cumhuriyeti devleti sınırları içerisinde bulunmamaktadır.
Bunlar külliyen iftiradır. 
Sonuç
itibarıyla, değerli arkadaşlar, İnsan Hakları Komisyonumuz bütün partilerin
üyelerinden müteşekkil bir şekilde zaman zaman cezaevleriyle ilgili rutin
birtakım incelemeler ve birtakım sorular ve sorunlar üzerine gündeme getirilen
iddialar üzerine incelemeler yapmak suretiyle bunları kamuoyuyla da
paylaşmaktadır. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Akbaşoğlu, buyurun. 
MUHAMMET
EMİN AKBAŞOĞLU (Çankırı) – Adalet Bakanlığı Ceza ve Tevkifevleri Genel
Müdürlüğü tarafından bu konuyla ilgili kişisel anlamda iddia edilen hususlara
ilişkin de gerektiğinde basın açıklamasıyla kamuoyuna duyurular yapılmak
suretiyle bilgilendirilmektedir ancak burada sözün özü anlamında en son sözü
bitirirken Sayın HDP Grup Başkan Vekili “Kürt anneleri” vurgusuna önem atfetti.
Şunu söyleyeceğim: Bakın, biz Türkiye’de sessiz devrimleri gerçekleştirmiş bir
partinin mensuplarıyız AK PARTİ olarak. 
MAHMUT
TOĞRUL (Gaziantep) – Geçti onlar, geçti. 
MUHAMMET
EMİN AKBAŞOĞLU (Çankırı) – Geçmedi, hiç geçmedi, devam ediyor. 
Sonuç
itibarıyla, 81 milyon insanımızın tamamının demokratik bir şekilde hak ve
özgürlükler ekseninde kendini ortaya koyabileceği en büyük devrimleri yaptık;
hukuk devleti, demokrasi konusunda da Türkiye’nin hakikaten çok mesafe
katetmesine vesile olduk. Bununla beraber…
(Mikrofon
otomatik cihaz tarafından kapatıldı) 
BAŞKAN
– Artık bağlayın lütfen Sayın Akbaşoğlu ve bu konuyu tamamlayalım. 
ENGİN
ALTAY (İstanbul) – Bana da söz verin.
BAŞKAN
– Size söz vereceğim.
MUHAMMET
EMİN AKBAŞOĞLU (Çankırı) – Bununla beraber Türkiye Cumhuriyeti devleti bir
hukuk devletidir. Kanunlar ortadadır. Kanunlar hepimiz için bağlayıcıdır, bir
kısmımız için değil. Konusu suç teşkil eden, işte 6-8 Ekim olayları gibi, Yasin
Börü’nün katledilmesi gibi vesair, bu konuda çağrılar yapan, bu konuyla ilgili
birtakım teröristlerle iş birliği içerisinde olan kişilerle ilgili de bağımsız
ve tarafsız yargının vermiş olduğu kararlar, hepimiz için bağlayıcıdır.
MAHMUT
TOĞRUL (Gaziantep) – Bağımsız yargı karar vermiyor, Cumhurbaşkanı karar
veriyor, Cumhurbaşkanı!
OYA
ERSOY (İstanbul) – Bağımsız yargı nerede?
MUHAMMET
EMİN AKBAŞOĞLU (Çankırı) – Ve hiçbir şekilde yürütmenin yargıya yönelik bir
talimatı yoktur. 
GARO
PAYLAN (Diyarbakır) – AKP Genel Başkanı talimat verdi.
MUHAMMET
EMİN AKBAŞOĞLU (Çankırı) - İdari anlamda talimatlar, idari anlamda
verilmektedir. Bağımsız ve tarafsız yargı, hepimiz için bağlayıcı sonuçlar
doğurur. Bunu kabullenmek durumundasınız. Sizin bu konuyu reddiniz, hakikati
değiştirmez değerli arkadaşlar. Bunun böylece kayıtlara geçmesini isterim.
Teşekkür
ederim.
BAŞKAN
– Teşekkürler Sayın Akbaşoğlu.
Sayın
Altay…
32.- İstanbul Milletvekili Engin Altay’ın, Çankırı
Milletvekili Muhammet Emin Akbaşoğlu’nun yerinden sarf ettiği bazı ifadelerine
ve yasama üyelerinin yürütme adına konuşmasının doğru olmadığına ilişkin
açıklaması
ENGİN
ALTAY (İstanbul) – Efendim, Sayın Akbaşoğlu burada kendi mevkidaşlarının
söylediklerini çarpıtmak ve kendine göre oradan yürümek konusunda epey yol
aldı.
Sayın
Akbaşoğlu, ben on sekiz senedir buradayım ve Genel Başkanı Cumhurbaşkanı olan
yani Genel Başkanı yürütmenin başı olan bir siyasi partinin yürütmeyi
desteklemesini garipseyecek kadar da salak değilim. 
Benim
söylediğim ne, sizin söylediğiniz ne Sayın Akbaşoğlu.
MUHAMMET
EMİN AKBAŞOĞLU (Çankırı) – Genel bir şey söyledim.
ENGİN
ALTAY (İstanbul) – Ben şunu söylüyorum: Ben diyorum ki yürütmeyi desteklemek
sizin en tabii hakkınız ve göreviniz ama sizin çok övdüğünüz, üzerine hamasi
nutuklar attığınız bu sistem, yeni bir sistem ve bu sistemde yasama ve yürütme
ayrı. Eski sistemde yürütme içinizden çıkar, şuraya otururdu. Orada ne var
şimdi? Bayrak var. Orada bayrak var, yürütme yok. Dolayısıyla, bu Parlamentoda
kim olursa olsun…
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ALTAY (İstanbul) – Bak, bakanlar yok. Bakanlar dışarıdan, milletvekili
olamıyor.
Şuraya
işaret ettim Sayın Akbaşoğlu: Parlamentonun yani yasama üyesinin yürütme adına
konuşması, lehte ya da aleyhte, bir şekilde doğru değil. Yürütme adına
konuşacaklar belli, yasama adına konuşacaklar belli. Bir buna dikkat çektim.
Bir
de şunu bu vesileyle söyleyeyim: “Müdahale yok.” diyorsunuz. Allah’tan korkun.
Sayın Erdoğan’ın birçok konuyla ilgili -benim şu kulağımda duruyor hâlâ, Metin
İyidil noktasında- “Bu konuyla ilgili gerekli talimatı verdim.” sözü hepimizin
hafızalarında. Bu, açıkça yargıya bir talimattır, müdahalenin ötesindedir,
yargının tepesinde bir sopadır. Hâkimlerin kafasının sokulduğu bir giyotine
dönüştü artık iktidarınız. Bunu da
görmeniz, kabullenmeseniz yani itiraf edemeseniz bile sükût ikrardandır,
susabilmeniz lazım. Çünkü toplum sizin bu salvolarınızı, iddialarınızı izlerken
sizi ayıplıyor bence. Çünkü Erdoğan’ın “Gerekli talimatı verdim.” sözü herkesin
hafızasında.
(Mikrofon
otomatik cihaz tarafından kapatıldı) 
BAŞKAN
– Bağlıyoruz değil mi Sayın Altay? 
Buyurun.

ENGİN
ALTAY (İstanbul) – Sisteme girmişsiniz, şunu söyleyin ya: Erdoğan’ın “Gerekli talimatı
verdim.” sözü doğru mudur, değil midir, ahlaki midir, gayriahlaki midir? Çıkın
cevap verin ya! (CHP sıralarından alkışlar) 
BAŞKAN
– Sayın Oluç…
HAKKI
SARUHAN OLUÇ (İstanbul) - Teşekkür ederim Sayın Başkan. 
Lafı
çok uzatmak istemiyorum fakat Sayın Akbaşoğlu 6-8 Ekimden bahsettiği için,
kayıtlara geçmesi için birkaç cümle etmek istedim. 
Birincisi,
bakın, tekrar hatırlatayım: Defalarca burada araştırma önergesi verdik bu
konuyla ilgili, hep siz reddettiniz. Biz araştırılmasını istiyoruz, siz
reddediyorsunuz 6-8 Ekimle ilgili. Haftaya gene getireceğiz. Şimdi söylüyorum,
bakın, isterseniz tek cümlelik getirelim “6-8 Ekimi araştıralım.” diye, kabul
edelim araştıralım. Ne çıkacaksa o araştırma komisyonunun sonucundan, biz
razıyız. Çünkü biliyoruz ne olduğunu; 53 kişi ölmüş 44’ü bizim arkadaşımız.
Bakın, 44’ü bizim arkadaşımız, seçmenimiz. Bunu bir kenara koyalım. 
Sürekli
bir ezberi tekrar ediyorsunuz ya, biraz araştırın Allah aşkına. Selahattin
Demirtaş’ın Yasin Börü davasıyla bir alakası hiç olmadı. Siz onu alakalandırmak
için uğraştınız. 
(Mikrofon
otomatik cihaz tarafından kapatıldı) 
BAŞKAN
– Buyurun. 
HAKKI
SARUHAN OLUÇ (İstanbul) - Yasin Börü mahkemesinin heyeti “Selahattin
Demirtaş’ın bu davayla alakası yoktur.” diye karar verdi ve dâhil etmedi
mahkemeye. Yani siz burada aynı şeyi tekrar ediyorsunuz ama lütfen
hukukçularınızdan, danışmanlarınızdan meseleyi öğrenin. “Propaganda yapıyorsunuz.”
derken böyle şeyleri kastediyorum, kara propaganda bu çünkü. 
Şimdi,
dolayısıyla, tekrar söyleyeyim, son cümlem: 6-8 Ekimi gelecek hafta
getireceğiz. Bakın, burada söylüyorum herkese, getireceğiz. Kimin reddedip
kimin kabul edeceğini göreceğiz. Eğer 6-8 Ekimin gerçekten araştırılmasını ve
ortaya çıkarılmasını istiyorsanız biz varız. Getireceğiz bir cümleyle, kabul
edelim, araştıralım. Bakalım ne çıkacak arkasından. 
BAŞKAN
– Birleşime beş dakika ara veriyorum. 
Kapanma Saati: 16.47
DÖRDÜNCÜ OTURUM
Açılma Saati: 16.59
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), İshak GAZEL
(Kütahya)
-----0-----
BAŞKAN
– Değerli milletvekilleri, Türkiye Büyük Millet Meclisinin 50’nci Birleşiminin
Dördüncü Oturumunu açıyorum.
Sayın
Akbaşoğlu, söz talebiniz var ama, lütfen, sadece bir dakika süreyle söz
vereceğim ve tartışmayı yeniden başlatacak şekilde konuşmamanızı rica ediyorum.
Buyurun.
MUHAMMET
EMİN AKBAŞOĞLU (Çankırı) – Teşekkür ederim Sayın Başkan.
Değerli
milletvekilleri, tabii, bütün arkadaşlarımız kendi görüş ve kanaatlerini ortaya
koydu, biz de gerekli kanaatlerimizi net bir şekilde ortaya koyduk. Eski
sistemde de yeni sistemde de parlamenter hükûmet sisteminde de Cumhurbaşkanlığı
hükûmet sisteminde de kuvvetler ayrılığı söz konusudur; yasama, yürütme ve
yargıda herkes kendi görevini yapmaktadır. Nasıl bir siyasi partinin genel
başkanı, Başbakan olarak, yürütmenin başı olarak eski sistemde görevlerini
deruhte ediyorduysa şimdi de yürütmenin başı olarak Cumhurbaşkanı, bir partinin
genel başkanı olarak veya olmayarak sonuçta bu görevleri ifa edebilmektedir.
Dolayısıyla, sistemik açıdan da herhangi bir problem yoktur. Ancak bu konuyla
ilgili, biraz evvel cezaevleriyle ilgili görüşlerimizi de net bir şekilde
ortaya koyduk. Bu konuyla ilgili, yasama kendi görevini, yargı kendi görevini,
yürütme de kendi görevini yapmaktadır. Yürütmenin yargıya herhangi bir talimatı
söz konusu değildir. Yürütmenin talimatları idari talimatlardır. Bunun böyle
kayda geçmesini istiyorum.
Teşekkür
ediyorum. 
BAŞKAN
– İki saattir Sayın Baltacı’nın söz talebi var dün yaptığı bir konuşmadaki
bilgiyi, daha doğrusu hususu düzeltmek için. 
Sayın
Baltacı, buyurun.
33.- Kastamonu Milletvekili Hasan Baltacı’nın,
hemşehrileri tarafından 61 sıra sayılı Kanun Teklifi’nin birinci bölümü
üzerinde CHP Grubu adına yaptığı konuşmasında Kastamonu iline yönelik verdiği
örneğin hangi dönemde yaşandığının sorulması üzerine, yeşil alanın ticaret ve
konut alanına dönüştürülmesinin Kastamonu Belediyesini yöneten AKP’li Belediye Başkanı
Tahsin Babaş döneminde yapıldığını ifade etmek istediğine ve hangi dönemde kim
tarafından yapılmış olursa olsun kente karşı işlenen suçların araştırılarak
hesap sorulması gerektiğine ilişkin açıklaması
HASAN
BALTACI (Kastamonu) – Teşekkür ederim Başkan. 
Öncelikle,
dün Genel Kurulda görüşülen, imar değişikliklerini konu alan kanun teklifinin
birinci bölümü üzerinde yapmış olduğum konuşmamda imar planı değişiklikleriyle
ortaya çıkan ranta ve haksız kazançlara değinmiş ve bu konuda İstanbul’dan ve
Kastamonu’dan örnekler göstermiştim. Konuşmamın sonunda ise “Bugünden sonrasını
planlamak ne kadar önemliyse bugüne kadar yapılan imar yolsuzluklarının
hesabını sormak da o kadar önemli.” demiştim. Bu açıdan Kastamonu’yla ilgili
verdiğim örnek Kastamonulu hemşehrilerimiz tarafından ilgi görmüştür. Yalnız,
hemşehrilerimiz, gerek bana ulaşarak gerek İl Başkanımıza ulaşarak yapılan bu
yanlış uygulamanın hangi dönemde yapıldığını merak etmiştir. Bu uygulama yani
18 uygulamasıyla elde edilen bir yeşil alanın 3 emsal verilerek ticaret ve
konut alanına dönüştürülmesi 2014-2019 yıllarında Kastamonu Belediyesini
yöneten AKP’li Belediye Başkanı Sayın Tahsin Babaş döneminde yapılmıştır. 
Bu
konuda MHP Grup Başkan Vekili Sayın Erkan Akçay’a konuya sahip çıkarak
göstermiş olduğu ilgi ve hassasiyetten dolayı ve bizleri bilgilendirdiği için
Kastamonu Belediye Başkanı Sayın Galip Vidinlioğlu’na teşekkür ederim. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
Buyurun
Sayın Baltacı. 
HASAN
BALTACI (Kastamonu) – Bir kez daha hatırlatmakta fayda görüyorum, hangi dönemde
ve kim tarafından yapılmış olursa olsun kente karşı işlenen suçlar mutlaka
araştırılmalı ve hesap sorulmalıdır.
BAŞKAN
– Teşekkürler Sayın Baltacı.
V.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan ülkemizdeki sığınmacılara yönelik ülke kaynaklarından
yapıldığı söylenen harcamaların detaylarının belirlenmesi amacıyla verilmiş
olan (10/2347) esas numaralı Meclis Araştırması Önergesi’nin ön görüşmelerinin,
Genel Kurulun 30 Ocak 2020 Perşembe günkü birleşiminde yapılmasına ilişkin
önerisi
BAŞKAN
- Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
30/1/2020
Türkiye Büyük Millet Meclisi Başkanlığına
Danışma
Kurulu 30/1/2020 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri:
Türkiye
Büyük Millet Meclisi Gündemi’nin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, ülkemizdeki sığınmacılara
yönelik ülke kaynaklarından yapıldığı söylenen harcamaların detaylarının
belirlenmesi amacıyla verilmiş olan (10/2347) esas numaralı Meclis Araştırması
Önergesi’nin görüşmesinin Genel Kurulun 30/1/2020 Perşembe günlü (bugün)
birleşiminde yapılması önerilmiştir.
BAŞKAN
– Önerinin gerekçesini açıklamak üzere Cumhuriyet Halk Partisi Grubu adına
İstanbul Milletvekili Engin Altay konuşacaktır. 
Buyurun
Sayın Altay. (CHP sıralarından alkışlar)
Süreniz
beş dakikadır.
CHP
GRUBU ADINA ENGİN ALTAY (İstanbul) – Çok teşekkür ederim Sayın Başkan.
Sizi
ve yüce Genel Kurulu saygıyla selamlıyorum.
Sayın
Başkan, bu önerge gruplara dağıtıldı. Buradan muradımız bu noktada bir ön
yargı, geçici koruma altındaki Suriyeli sığınmacılara harcanan paralarla ilgili
peşin bir hüküm vermek değil. Önergemizin görüşülmesini istememizin gerekçesini
bizatihi önergemizin gerekçesinden çok kısa okumak istiyorum ve 1’inci partinin
Sayın Grup Başkan Vekillerinin özellikle dikkat etmesini -tümünü okumuyorum-
rica ediyorum: “Türkiye’nin Suriyeli sığınmacılar için yaptığı harcamaları ve
yardımları bütün boyutlarıyla, şeffaflık ve hesap verebilirlik ilkelerine uygun
olarak açıklaması, başta Avrupa Birliği ve diğer uluslararası kuruluşların
yapacakları yardımların yol haritası olacaktır. Böyle bir şeffaflık
uluslararası kuruluşları, yapacakları yardımların niteliğini ve niceliğini
artırmaya teşvik edecektir.” diyor. 
Şimdi,
bence bu, yapıcı muhalefetin somut, güzel bir örneği. Yalnız, tabii, Sayın
Cumhurbaşkanı gerek Suriyeli sığınmacılara harcanan paralarla, kaynaklarla
ilgili gerek 15 Temmuz şehit yakınları ve gazilerimiz için toplanan kaynaklarla
ilgili gerek Beşiktaş saldırısı sonrası toplanan kaynaklarla ilgili ve deprem
sonrası toplanan yardım ve bağışlarla ilgili hesap verme, bilgi verme konusunda
çok katı, keskin, hatta biraz da öfkeli. 
Şimdi,
Sayın Başkan, değerli milletvekilleri; önce peşinen şunu söylemek isteriz ki
bir ülkede demokrasi var mı yok mu, işliyor mu işlemiyor mu, bunu anlamanın bir
sürü kriteri var. Mesela temel hak ve özgürlüklerin kullanılması, işkence ve
kötü muamelenin -biraz önce konuştuk- yapılmıyor olması, düşünceyi ifade
özgürlüğü başta olmak üzere bütün hakların özgürce kullanılıyor olması o
ülkede, o devlette demokrasinin varlığı, yokluğu noktasında temel kriterlerden
birkaç tanesidir ama bir kriter daha var ki en az bunlar kadar önemli, bir
kriter daha var ki en az temel hak ve özgürlükler kadar demokrasi konusunda
önemli. Sayın Başkan, değerli milletvekilleri; bu da şeffaflık ve hesap
verebilirlik. Bir ülkede yönetim, bırakın toplanan yardım ve bağışları,
vatandaşın ödediği vergilerin kör kuruşunun bile hesabını vermekle mükelleftir.
Hesap vermeyen bir yönetimde demokrasinin varlığından söz edemeyiz. Yönetim
hesap veriyorsa o ülkede demokrasi vardır, yoksa adına “faşizm” de,
“diktatörlük” de, “tek adam yönetimi” de, “monarşi” de, “krallık” de, ne dersen
de. 
Peki,
şimdi, ben burada, yüce Meclisin huzurunda yüce Meclisin saygıdeğer üyelerine
soruyorum: Bu düşüncemde bir yanlışlık var mı? Yani hesap verebilirliğin ve
şeffaflığın olmadığı, hatta hesap soranların üstüne gidildiği, onlara hakaret
edildiği bir dönemde biz neye güveneceğiz? İşte, Kızılay trajedisi ortada.
Sürem az, bugün basın toplantısı yaptım, bütün çıplaklığıyla olayı anlattım.
Yani ben eminim, Meclisteki muhalefet partileri değil, AK PARTİ’nin saygıdeğer
milletvekilleri de bu Kızılay kepazeliğinden rahatsız. 
Şimdi,
değerli arkadaşlar, önergede de bahsettiğimiz üzere, Türkiye’de “göçmen”
“mülteci” ve “sığınmacı” adı altında ve geçici koruma altındaki Suriyeliler
dâhil olmak üzere yaklaşık 3 milyon 600 bin insan var. Bakın, değerli
arkadaşlar, Hatay, Kilis, Antep, Urfa, İstanbul gibi şehirlerimizde bu rakamlar
o şehirlerin normal günlük hayatının akışına engel olacak noktaya geldi.
Bununla beraber, Adana, Kilis, Maraş, Hatay ve Osmaniye illerimizde de kamplar
ve barınma merkezleri var. Kamplarda ve barınma merkezlerinde kalan sığınmacı
sayısı düşerken meydanlarda, sokaklarda, şehirlerde geçici koruma altındaki
sığınmacıların sayısı artıyor. 
40
milyar dolar rakamı ciddi bir rakamdır. TL’ye çevirip Türkiye’deki 3 milyon 600
bine bölerseniz oldukça büyük bir rakam ortaya çıkar. Ben, bu paraları yürütme
iç etti, cebine attı demedim. Ama bu paraların nasıl harcandığının bilinmesi
gerekir. Bunu bilmedikten sonra bu ülkede demokrasiden söz edemeyiz.
(Mikrofon
otomatik cihaz tarafından kapatıldı)
BAŞKAN
– Buyurun Sayın Altay, bağlayın sözlerinizi. 
ENGİN
ALTAY (Devamla) – Değerli milletvekilleri, aziz vatandaşlarım; kalkınmış bütün ülkelere
bakın, kişi başına millî gelirin yüksek olduğu bütün ülkelere bakın. Neden
yüksek biliyor musunuz? Orada, örneğin, Finlandiya’da, Norveç’te, İsveç’te,
Fransa’da, İsviçre’de kişi başına düşen gelir 40-50 bin, 60 bin dolarsa bunun
sebebi şu: Vatandaş vergisini öder, çatır çatır da hesabını sorar. Yani orada
vatandaş der ki: “Vergim nerede, vergimle ne yaptın?” Yönetim der ki:
“Kardeşim, işte bu; senden şu kadar vergi aldım, şuraya şuraya harcadım, bu da
üstüne fazlalık olarak çıktı.” Türkiye’de, fazlalıktan geçtik, her bütçede “80
milyar açık.” diyoruz, 160 milyar açıkla kapatıyoruz. Bir yanda bu var, bir
yanda harcamaların vatandaşça yani işin asıl sahibi tarafından bilinememesi
var. Bu, şuna benzer: Bir avukat müvekkilinin davasına girer, bir hüküm verilir;
hükmü avukat bilir, müvekkil bilmez. Aynı böyle bir şeydir. Yani adam ceza
almıştır ama adam ne kadar ceza aldığını bilmiyorsa, onu avukatı biliyorsa ve
bu ne kadar saçmaysa bu şeffaflıktan uzak tutum o kadar saçmadır.
(Mikrofon
otomatik cihaz tarafından kapatıldı)
BAŞKAN
– Bağlayalım sözlerimizi Sayın Altay.
ENGİN
ALTAY (Devamla) – Ben bunu bir hırpalama olarak görmemenizi rica ediyorum. Söz
verip de vermediği 3 milyar avroyu Avrupa Birliğinden almak istiyorsak -ki
almalıyız, daha fazlasını vermeliler, bu yükü Türkiye tek başına kaldıramaz- biz
önce kendi 82 milyonumuza, sonra dünyaya “Bak kardeşim, kalem kalem sana 3
milyon 600 bin geçici koruma altındaki sığınmacı için harcadığım para.”
diyeceğiz. Bunu derseniz dünyadan para yağar. Bunu demediğiniz sürece, Elâzığ
depreminde olduğu gibi, ayın 27’sinde Acun Ilıcalı, sadece Acun Ilıcalı “73
milyon topladık.” deyip de iki gün sonra AFAD basın açıklaması yapıp “71 milyon
geldi bize.” derse -Acun’un kampanyasının dışındakileri saymıyorum- sadece
Acun’un programında toplanan paranın bile 2 milyonuyla ilgili kafalarda bir
şaibe oluşursa ne olur biliyor musunuz?
(Mikrofon
otomatik cihaz tarafından kapatıldı)
ENGİN
ALTAY (Devamla) – Başkanım, çok özür dileyerek… Müsamahanızı çok istismar
ettim.
BAŞKAN
– Yani biraz, evet, zorluyoruz.
ENGİN
ALTAY (Devamla) – Hemen bitiriyorum efendim.
BAŞKAN
– Ama 3’üncü kere ek süre veriyorum, bağlamanızı rica ediyorum.
ENGİN
ALTAY (Devamla) – Ya da siz açmadan ben cümlemi bağlayayım, açmayabilirsiniz.
BAŞKAN
– Tamam, bağlayın lütfen. 
ENGİN
ALTAY (Devamla) – Bu, şudur: Millet ile devlet arasındaki güven bağı kopar.
İşte, bir ülke için en büyük tehlike budur.
Samimiyiz,
sahiciyiz, dürüstüz, iyi niyetliyiz; gelin, bu konuyu araştıralım ve Türkiye bu
Suriyeli yükünü hak ettiğinden daha fazla çekmek zorunda kalmasın diyorum. 
Genel
Kurulu ve sizleri saygıyla selamlıyorum. (CHP ve İYİ PARTİ sıralarından
alkışlar)
BAŞKAN
– Teşekkürler Sayın Altay. 
Öneri
üzerinde İYİ PARTİ Grubu adına İstanbul Milletvekili Ümit Özdağ konuşacaktır. 
Buyurun
Sayın Özdağ. (İYİ PARTİ sıralarından alkışlar)
Süreniz
üç dakikadır. 
İYİ
PARTİ GRUBU ADINA ÜMİT ÖZDAĞ (İstanbul) – Sayın Başkan, üç dakika süre
verdiniz, her bir Suriyeli için bir saniye konuşsam altmış üç gün on iki saat
konuşurum. 
ALİ
ÖZKAYA (Afyonkarahisar) – Dinlemek zorunda değiliz.
ÜMİT
ÖZDAĞ (Devamla) – Ama bu da tam belli değil çünkü ne kadar Suriyeli olduğu
belli değil. İçişleri Bakanlığı “3 milyon 650 bin” diyor, Cumhurbaşkanı da
üzerine 350 bin ekledi yani 4 milyon oldu; 112 binine de vatandaşlık verdik, 4
milyon 112 bin ama biliyoruz ki kayıtsızlarla birlikte 5,3 milyon var. Yapılan,
bir stratejik göç mühendisliği ve bu stratejik göç mühendisliğiyle Türkiye’nin
demografik yapısı bir dış müdahaleye açık hâle gelecek şekilde
şekillendiriliyor. 
Cumhurbaşkanlığının
fonladığı bir araştırma var, Hacettepe Üniversitesinin yaptığı. Sonuç: Suriyeli
kadınlar 5,3 çocuk doğuruyorlar. Bunun sonucu, eğer bunlara vatandaşlık
verirseniz ve Türkiye’de kalırlarsa 2040 yılında sadece kayıtlı Suriyeliler
11,3 milyona ulaşıyor. Bakın, Şanlıurfa’da bugün 429 bin kayıtlı Suriyeli var,
2040 yılında, yirmi sene sonra 1 milyon 240 bin; Gaziantep’te 451 bin kayıtlı
var, 2040 yılında 1 milyon 308 bin; Kilis’te 334 bin, Hatay’da 1 milyon 270
bin, Adana’da 698 bin, Mersin’de 569 bin Suriye kökenli Türk vatandaşı olacak. 
Diyorsunuz
ki: “Suriyeliler bombalardan kaçıp Türkiye’ye geliyorlar.” Suriyeliler
bombalandıkları için Türkiye’ye gelmiyorlar, Türkiye’ye gelsinler diye
bombalanıyorlar. 19 Aralıkta buradan, bu kürsüden sizi, Libya’ya Suriye’den
ÖSO’cu transferi yapmayın, Ruslar ve Suriye ordusu harekete geçecek diye
uyarmıştım. Şimdi 400 bin Suriyeli daha İdlib’de kapımıza dayandı ve
Cumhurbaşkanı “Artık alacak gücümüz kalmadı.” diye bağırıyor. 
CHP
vermiş olduğu önergede diyor ki: “Birleşmiş Milletler kayıtlarına göre 368 bin
Afgan, Iraklı, İranlı, Somalili ve diğer milletlerden yabancı var.” Bu rakam
doğru bir rakam değil efendim, Birleşmiş Milletler uzun zamandan beri tutmuyor
ama CHP’ye siz vermediğiniz için, rakamın ne olduğunu hiçbirimiz bilmiyoruz.
Onu da gizli tutuyorsunuz bizden. 
Bakın,
17 Ocakta Göç İdaresi Genel Müdürlüğü Uyum ve İletişim Başkanı Ali Rıza Beşkat
dedi ki: “Bugün Türkiye’de 3,6 milyon Suriyeli geçici koruma kapsamında;
Irak’tan, Somali’den, Afganistan’dan, farklı ülkelerden yüz binlerce insan
uluslararası koruma bulmak amacıyla, savaştan, zulümden kaçtığı için bu
topraklarda bizlerle bir arada yaşıyor.” Şimdi, lütfen dikkat edin, devamında
ne diyor: “Ancak bugün itibarıyla sayıları 1 milyonu aşmış olan ikamet izni
sahibi insan, 100 bini aşmış olan çalışma iznine sahip insan Türkiye’yi yaşamak
için seçmiştir.”
(Mikrofon
otomatik cihaz tarafından kapatıldı) 
ÜMİT
ÖZDAĞ (Devamla)- Sayın Başkan, süre rica ediyorum.
BAŞKAN
– Veriyorum. Buyurun Sayın Özdağ.
ÜMİT
ÖZDAĞ (Devamla) – “Bu bahsettiğim 1 milyon insan, savaşlardan, zulümlerden
kaçan insanlar değildir; Türkiye’de yaşamak, Türkiye’de çalışmak, iş kurmak
için gelmiş, bizlerle bir arada yaşayan insanlardır.” 
Değerli
milletvekilleri, sizin bu 1 milyon insandan haberiniz var mı? Burası vatandı
bizim bildiğimiz, tatil köyü mü burası? Nasıl seçiyorsunuz da 1 milyon insanı
buraya alıyorsunuz? Bu 1 milyon insan nereden geliyor? Bunlar Afgan değilse,
Iraklı değilse, İranlı değilse bu 1 milyon insan hangi milliyete mensup? Bunu
dahi bilmiyoruz.
Bakan
en son yaptığı resmî açıklamada “40 milyarı aştı.” diyor. Yahu, ne kadar aştı
40 milyarı? Gerçek rakam 40 milyar değil, biz de biliyoruz 40 milyar
olmadığını. Peki, gerçek rakam ne? Aralık 2017’de Sağlık Bakanının açıkladığı
rakam var: 1 Suriyelinin maliyeti ayda 301 dolar. Bunun üzerinden
hesapladığımız zaman gerçek maliyet ne biliyor musunuz? 58,2 milyar dolar ve
Avrupa Birliğinden gelen 7,1 milyar dolar var, bunu yani 7,1 milyar doları
düştüğümüz zaman 51,1 milyar doları biz harcamışız.
(Mikrofon
otomatik cihaz tarafından kapatıldı)
BAŞKAN
– Bir dakika daha ekleyeceğim Sayın Özdağ. 
ÜMİT
ÖZDAĞ (Devamla) – Lütfen, lütfen…
BAŞKAN
- Ama sonra bağlamanızı rica ediyorum. 
ÜMİT
ÖZDAĞ (Devamla) – Tamam. 
2015’ten
sonra patlıyor. 2015’te 6,7 milyar dolar, 2016’da 9,8 milyar dolar, 2017’de
11,3 milyar dolar, 2018’de 12,8 milyar dolar ve 2019’da 13,1 milyar dolar
harcamışız Suriyelilere. 2020 ve 2021’de harcayacağımız toplam para, bu eğilim
üzerinden 27,2 milyar dolar olacak. Bakın, bunun içinde Suriye’deki 3 milyon
insan için harcanan para yok, ÖSO’ya yaptığımız ödemeler yok, devlet
memurlarına ödediğimiz maaşlar yok, vergi kaybı yok. Tamamı ne kadar biliyor
musunuz? Maliyet aşağı yukarı 80 milyar dolara dayanıyor. Ha, bunun sonucu ne
oluyor? AKP iktidarı bir çöküş yolunda. Bunu siz de görüyorsunuz. Bu bizim için
sorun değil ama AKP çökerken Türkiye’ye de geride inanılmaz kötü bir miras
bırakıyor.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Özdağ.
Öneri
üzerinde söz sırası Halkların Demokratik Partisi Grubu adına Diyarbakır
Milletvekili Garo Paylan’a ait.
Buyurun
Sayın Paylan.(HDP sıralarından alkışlar)
Süreniz
üç dakikadır.
Süreyi
hatırlatıyorum ama zaten kimse uymuyor süreye. 
HDP
GRUBU ADINA GARO PAYLAN (Diyarbakır) – Sayın Başkan, sayın milletvekilleri;
hepinizi saygıyla selamlıyorum.
Değerli
arkadaşlar, evet, son dönemde ülkemize gelen 5 milyona yakın sığınmacı var.
Evet, bunların 4 milyona yakını Suriyeli ve değerli arkadaşlar, bu insanlar
çoğu zaman ırkçılığa varan boyutta eleştiriliyorlar. Bu ırkçılığı yapanların ya
kendisi ya babası ya dedesi ya da dedesinin babası, 1 kuşak, 2 kuşak, 3 kuşak
önce bu topraklara sığınmış insanlar arkadaşlar. Bu ülkenin vatandaşlarının ve
bu Meclisin en az yarısının atası, dedesi bu toprakların dışından bu topraklara
gelen insanlar. Bu ırkçılığı yapanlar da maalesef bu insanlar arkadaşlar.
Bundan utanalım lütfen. Bu Mecliste bu ırkçılığı yapmayalım.
Değerli
arkadaşlar, kimse vatanından keyfiyle dışarı çıkmaz, kimse ülkesini keyfiyle
terk etmez, mecbur kalırsa terk eder. Arkadaşlar, Suriye’deki meseleyi kim
yarattı ya, kim yarattı? Bir aynaya bakalım lütfen; hepimiz, lütfen, bir aynaya
bakalım. Oradaki yangına biz benzin dökmedik mi? Suriye iç savaşı yangınına
benzin dökmedik mi? O insanların burada olmasından biz sorumlu değil miyiz? Biz
sorumluysak, onlar için ne yapıyorsak azdır demeliyiz arkadaşlar.
Bakın
arkadaşlar, sekiz yıldır burada bu insanlar, hayata tutunmaya çalışıyorlar; iş
kurdular, çocuklarına eğitim aldırmaya çalışıyorlar, şehirlerde yaşamaya
çalışıyorlar; pek çok nefret söylemine ve nefret suçuna maruz kalıyorlar. Ne
hakla biz onlara nefret suçları ve nefret söylemleri kullanıyoruz?
Bakın
arkadaşlar, “40 milyar dolar harcandı.” dendi; Sayın Cumhurbaşkanı 20 milyar
dolardan açtı pazarı, 40 milyar dolara kadar yükseltti. Nerede bu para? Ben
Plan ve Bütçe Komisyonu üyesiyim, dört yıldır soruyorum, diyorum ki: Arkadaş,
nereden harcadın bu parayı? Suriyelilere soruyoruz, diyorlar ki arkadaşlar
“Bizim cebimize bir kör kuruş girmedi.” Onlar da tıpkı Türkiye Cumhuriyeti
vatandaşları gibi çocuklarına eğitim aldırıyorlar, bu mu maliyet? Onlar da
Türkiye Cumhuriyeti vatandaşları gibi sağlık hizmeti alıyorlar, bu mu maliyet?
Yollarımızdan geçiyorlar, bu mu maliyet? Genel bütçeden herkese harcanan parayı
bölüyorsunuz, diyorsunuz ki: “Suriyelilere 40 milyar dolar para harcadık.”
Allah’tan korkun! Onların cebine giren 1 lira para yok. Onlar da bu ülkede
üretiyorlar, çalışıyorlar, vergi veriyorlar, birlikte yaşıyoruz.
LÜTFÜ
TÜRKKAN (Kocaeli) – Nerede çalışıyorlar, nerede vergi veriyorlar? Kendi kendine
gaz yapma orada!
GARO
PAYLAN (Devamla) – Bu anlamda, hep beraber yaşıyorsak bu maliyeti de hep
beraber paylaşacağız. 
LÜTFÜ
TÜRKKAN (Kocaeli) - Nerede vergi veriyorlar?
GARO
PAYLAN (Devamla) - Değerli arkadaşlar, bakın, vatandaşlarımızın sorunları var.
LÜTFÜ
TÜRKKAN (Kocaeli) – Nerede vergi veriyorlar? Kendi kendine tiyatro yapıyorsun!
GARO
PAYLAN (Devamla) – Bakın, vatandaşlarımızın sorunları var. Emeklilikte yaşa
takılanlar, sorunlarının çözümünü bekliyor. İşsizliği olanlar, sorunlarına
çözüm bekliyor.
ÜMİT
ÖZDAĞ (İstanbul) – Emperyalizmin tetikçisi!
GARO
PAYLAN (Devamla) – Siz eğer ki “40 milyar dolar harcadık.” derseniz 240 milyar
TL yapar. Tabii ki vatandaşımız isyan eder, “Arkadaş, sen bütçeden Suriyelilere
maaş veriyorsan neden emeklilikte yaşa takılanların sorunlarını çözmüyorsun?”
der ve aklına bir nefret söylemi girer.
(Mikrofon
otomatik cihaz tarafından kapatıldı) 
BAŞKAN
– Bir dakika süre ekliyorum Sayın Paylan.
Buyurun.
GARO
PAYLAN (Devamla) – “Niye bu Suriyelilere bu parayı harcıyoruz? Benim,
emeklilikte yaşa takılanların sorununu çözmek varken, ben daha iyi maaş
alacakken niye Suriyelilere para harcıyorsunuz?” der ve bu, nefret söylemine ve
nefret suçlarına yol açar arkadaşlar; buna çok dikkat edelim. Suriyelilere maaş
filan verilmiyor, Suriyeliler bu ülkede tutunmaya çalışıyorlar, yaşıyorlar. (AK
PARTİ sıralarından gürültüler)
ALİ
ÖZKAYA (Afyonkarahisar) – Orta yerde söyleme bari.
GARO
PAYLAN (Devamla) – Arkadaşlar, asgari ücretin altında maaşlara işçi olarak
sömürülüyorlar, güvencesiz çalıştırılıyorlar. Gelin, Suriyelilerin meselelerini
masaya yatıralım. Onların da bu ülkenin vatandaşı olduğunu ortaya koyalım.
Sayın
Recep Tayyip Erdoğan’a buradan çağrımdır. Dört yıldır pek çok soru önergesi
verdim, pek çok araştırma önergesi verdim. Gel, bu 40 milyar doların hesabını
ver. Hangi bütçeden harcandı? Bütçeden harcanan, maaş olarak, tek kuruşluk bir
para yok. Avrupa Birliğinden gelen paralar da…
Değerli
arkadaşlar, onu da söyleyeyim. Bakın, fonlardan paralar geldi, dünya kadar para
geldi, onlar kamplardaki Suriyelilere harcandı ve Recep Tayyip Erdoğan…
(Mikrofon
otomatik cihaz tarafından kapatıldı)
GARO
PAYLAN (Devamla) – Sayın Başkan, ben de bir iki dakika daha süre istiyorum.
BAŞKAN
– Buyurun.
GARO
PAYLAN (Devamla) - …Suriyelileri bir silah olarak kullandı Avrupa Birliğine
karşı, “Kapıları açarım.” diye tehdit etti. 
Değerli
arkadaşlar, yapmadı mı bunları? “Eğer beni eleştirirsen, ey Merkel,
Suriyelilere kapıları açarım.” dedi. Sayın Merkel 3 kere buraya geldi ve
sonucunda 3 milyar dolarlık bir anlaşma yapıldı. Hâlâ Suriyeliler bir silah
olarak kullanılmaya çalışılıyor 3 milyar dolar daha alınsın diye. Bu,
Suriyelilere yapılmış bir hakarettir.
Onların
büyük çoğunluğu bu ülkede kalacaklar ve tıpkı hepiniz gibi, pek çoğunuz gibi,
bu ülkeye sığınan pek çok insan gibi, bu ülkenin onurlu vatandaşları olmayı hak
ediyorlar. Bu çerçevede, gelin, birlikte onların sorunlarını çözmeyi düşünelim
ve Hükûmete de buradan çağrımdır; gelsin, 40 milyar doların hesabını versin.
Bu
araştırma önergesine destek veriyoruz.
Saygılar
sunarım. (HDP sıralarından alkışlar) 
BAŞKAN
– Teşekkürler.
ÜMİT
ÖZDAĞ (İstanbul) – Sayın Başkan…
LÜTFÜ
TÜRKKAN (Kocaeli) – Sayın Başkan…
ENGİN
ALTAY (İstanbul) – Sayın Başkan…
BAŞKAN
- Sonra söz vereceğim. 
Öneri
üzerinde Adalet ve Kalkınma Partisi Grubu adına…
LÜTFÜ
TÜRKKAN (Kocaeli) – Sayın Başkan, hayır, 69’a göre söz istiyor.
ÜMİT
ÖZDAĞ (İstanbul) - Sayın Başkan, 69’a göre söz istiyorum, sataşma var çünkü. 
BAŞKAN
– Buyurun Sayın Özdağ.
GARO
PAYLAN (Diyarbakır) – Ben Özdağ’ın ismini anmadım ki, ben ismini anmadım.
BAŞKAN
- Hayır, sataşma değil, yerinizden söz vereyim.
LÜTFÜ
TÜRKKAN (Kocaeli) – Hayır, hayır; 69’a göre söz vermeniz lazım, şahsına ifade
edilen suçlamalar var.
BAŞKAN
– Tamam.
Sayın
Özdağ, buyurun. 
VI.- SATAŞMALARA İLİŞKİN KONUŞMALAR
1.- İstanbul Milletvekili Ümit Özdağ’ın, Diyarbakır
Milletvekili Garo Paylan’ın CHP grup önerisi üzerinde HDP Grubu adına yaptığı
konuşması sırasında şahsına sataşması nedeniyle konuşması
ÜMİT
ÖZDAĞ (İstanbul) – Hatip Suriyeli sığınmacılara karşı çıkmayı ırkçılık olarak
nitelendirdi. HDP, PKK’nın bu konudaki tavrının çok açık olduğu ortada;
Suriye’de yapılan stratejik göç mühendisliğiyle, Suriye’nin kuzeyinde bir
PKK’istan, Amerikan desteğiyle kurulmaya çalışılıyor ve oradan etnik temizlik
Türkiye’ye yönelik yapılıyor. Ondan dolayı Suriyelilerin geri dönmesini
istemiyorlar. Çünkü birlikte siyaset yaptıkları ve terör eylemlerini
destekledikleri örgüt, orada devletleşme süreci içerisinde. Şimdi siz daha iyi
anlıyor musunuz kimler Suriye’de kalsın istiyorlar ve neden kalsın istiyorlar?
Çünkü bu bir “büyük kürdistan” projesidir. Sıra Türkiye’ye gelecek. İlk önce
Irak’ta bir devlet yapılanması yapıldı, şimdi Suriye’nin kuzeyine bir yapı
kuruyorlar, bunu İran izleyecek ve sıra Türkiye’ye gelecek. Onun için
“Suriyelilere burada vatandaşlık verin.” diyorlar; amaç bu. Hâlbuki biz
Suriyelilerin vatanlarına dönmelerini istiyoruz. PKK tarafından şiddet
kullanılarak oradan Türkiye’ye yollanan insanların dedelerinin vatanlarına geri
dönmelerini istiyoruz ve burada iki, üç nesilden beri de bulunmuyoruz biz, bin
seneden beri burada bulunuyoruz, gelecek bin senede de burada duracağız. (İYİ
PARTİ sıralarından alkışlar) İstediğiniz kadar emperyalizmle iş birliği yapın,
Türk milleti bu coğrafyada yaşamaya devam edecek. (İYİ PARTİ sıralarından
alkışlar) 
HAKKI
SARUHAN OLUÇ (İstanbul) – Sayın Başkan…
BAŞKAN
– Sayın Oluç, siz kendiniz konuşacaksanız, oylamadan sonra Grup Başkan
Vekillerine söz vereceğim. 
HABİP
EKSİK (Iğdır) – Başkanım, bu kadar ağır bir sataşma… Böyle bir şey olmaz!
Faşizmin kürsüde hâlini gördük yani. Bu kadar olmaz ki!
İBRAHİM
HALİL ORAL (Ankara) – Suriyelilere vatandaşlık isteyince farklı mı oluyor?
V.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan ülkemizdeki sığınmacılara yönelik ülke kaynaklarından
yapıldığı söylenen harcamaların detaylarının belirlenmesi amacıyla verilmiş
olan (10/2347) esas numaralı Meclis Araştırması Önergesi’nin ön görüşmelerinin,
Genel Kurulun 30 Ocak 2020 Perşembe günkü birleşiminde yapılmasına ilişkin
önerisi (Devam)
BAŞKAN
- Başka söz isteyenler de var. Zaten şimdi Adalet ve Kalkınma Partisi Grubu
adına konuşmadan sonra söz taleplerini karşılayacağım. 
LÜTFÜ
TÜRKKAN (Kocaeli) – Öcalan’ın mektubunu nasıl okuttunuz, onu da bir anlatın,
bir duyalım!
BAŞKAN
– Gaziantep Milletvekili Derya Bakbak, buyurun. (AK PARTİ sıralarından
alkışlar) 
AK
PARTİ GRUBU ADINA DERYA BAKBAK (Gaziantep) – Sayın Başkan, değerli
milletvekilleri; sözlerime başlamadan önce, Elâzığ ve Malatya’da meydana gelen
depremde hayatını kaybeden vatandaşlarımıza Allah’tan rahmet, milletimize
başsağlığı ve yaralılarımıza da acil şifalar diliyorum. Türkiye, yaşanan bu
depremde tek yürek olurken, Elâzığ’da enkaz altındaki Dürdane kardeşimizi
Suriyeli Mahmut enkazı tırnaklarıyla kazıyarak çıkarmıştır. Depremin
sembollerinden olan Mahmut, yalnızca bir vatandaşımızın hayatını kurtarmamış,
dünyaya da kardeşlik dersi vermiştir.
LÜTFÜ
TÜRKKAN (Kocaeli) – Mahmut Afganlı çıktı yalnız, haberiniz olsun! Yanıltmışlar
sizi!
DERYA
BAKBAK (Devamla) – Türkiye, bu kardeşliğin mimarıdır. Çevresinde yanan ateşe,
dökülen kana ve gözyaşına karşı, ülkemiz bir huzur adası hâline gelmiştir.
Cumhurbaşkanımız Sayın Recep Tayyip Erdoğan, bugüne kadar mazlumların umudu
olmuş, bundan sonra da olmaya devam edecektir. 
Ülkemizde
3,6 milyon Suriyeli bulunuyor. Bunların içinde Kürt de var, Arap da, Ezidi de
var, Türkmen de. Biz, bu insanlarla kız alıp kız vermiş, Gaziantep’ten Şam’a
ticaret yaptığımızda bu insanların evlerinde kalmışız. Bu insanlara sırtımızı
dönmek, geçmişimize ihanet, tarihimize, inancımıza ve insanlığımıza sırt
çevirmektir. Bu yüzden, kimse insanlara sırtımızı dönmemizi beklemesin,
dünyanın yaptığı gibi zulme gözümüzü kapamamızı beklemesin.
Değerli
milletvekilleri, 24 Ocak 2020 tarihi itibarıyla ülkemizde bulunan geçici koruma
kapsamındaki Suriyelilerin sayısı 3 milyon 571 bin 175’tir. Geçici barınma
merkezlerinde kalan Suriyelilerin sayısı 63.452, geçici barınma merkezi
dışındaki Suriyelilerin sayısı ise 3 milyon 507 bin 723’tür. Fırat Kalkanı
Operasyonu’nun başlamasından günümüze gönüllü geri dönüş yapan Suriyelilerin
sayısı 396.258 olmuştur. Sayılara bakıldığında, Suriyelilerin geri dönüşü
istikrarlı bir şekilde devam etmektedir. 
Ülkemizde
bulunan Suriyeliler, 2011 yılından beri kamu hizmetlerinden faydalanmaktadır;
eğitim, sağlık, kamu düzeni ve güvenliği, belediye hizmetleri ve bunun gibi.
Suriyelilere doğrudan yapılan harcamalar ve kamu hizmetlerinden yararlanmaları
sonucu oluşan maliyet 40 milyar dolar civarındadır. Biz, idari, siyasi, hukuki
olarak şeffafız. Söz konusu harcamanın içerisinde insani yardım harcamaları,
sivil toplum kuruluşları tarafından yapılan harcamalar, geçici barınma merkezi
için yapılan harcamalar da yer almaktadır. Avrupa Birliği kaynakları ise 2016
yılından bu yana sadece 3 milyar avroluk destek verebilmiştir.
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Bakbak, bir dakika süre veriyorum.
DERYA
BAKBAK (Devamla) – Bu maddi yük, Avrupa Birliği ve uluslararası kuruluşlar söz
verdiği fonları sağlamadığı sürece, bir ülkenin tek başına altından
kalkabileceği miktarın çok üzerindedir. Buna karşı Türkiye göçmen krizini en
iyi yöneten ülke olmuş, kardeşlik anlayışıyla mazlumlara kucak açmıştır. 
Bu
misafirperverliği gösteren milletimize huzurlarınızda teşekkürlerimi sunuyor,
Gazi Meclisi saygıyla selamlıyorum. (AK PARTİ sıralarından alkışlar) 
BAŞKAN
– Cumhuriyet Halk Partisi Grubunun önerisini oylarınıza sunuyorum: Kabul
edenler... Kabul etmeyenler... Öneri kabul edilmemiştir. 
ENGİN
ALTAY (İstanbul) – Kabul edildi.
LÜTFÜ
TÜRKKAN (Kocaeli) – Kabul edildi Başkan, kabul edildi. 
MAHMUT
TANAL (İstanbul) – Sayın Başkan, kabul edildi yani mümkün değil bu sayıda.
Kapıları kapatalım, yeniden sayalım.
BAŞKAN
– Sayın Altay, bir talebiniz var mı?
ENGİN
ALTAY (İstanbul) – Yok.
BAŞKAN
– Oyların sayılması konusunda bir talep geldi gibi gördüm. 
MUHAMMET
EMİN AKBAŞOĞLU (Çankırı) – Geçti, geçti.
MEHMET
DOĞAN KUBAT (İstanbul) – Oylama yapıldı efendim.
BAŞKAN
– Saydırmıştım, söylediğimiz sonuç doğrudur. 
ENGİN
ALTAY (İstanbul) – Biz adaletinize güveniyoruz efendim. 
BAŞKAN
– Teşekkür ederim Sayın Altay.
Buyurun
Sayın Oluç.
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, iki noktaya değineceğim. 
Birincisi:
Bu konu -evet, sonuçta araştırma önergesi reddedildi ama- üzerinde ciddiyetle
durulması, düşünülmesi, tartışılması gereken bir konu çünkü bakın, dünyanın
birçok ülkesinde göç ve mültecilik meseleleri bir sorun olarak yaşanmıştır. Bu,
zaten bizim çok yakından da bildiğimiz bir konudur. Neden? Türkiye’den
milyonlarca insan Avrupa’ya göçmen işçi olarak gitmiştir ve orada şu anda
yaşamaktadırlar -milyonlarca insan- ve bu insanlar yaşadıkları ülkelerde,
1960’ların başından bu yana baktığımızda, çok ciddi yabancı düşmanlıklarıyla
karşı karşıya kalmışlardır ve baktığımızda yine tek tek -ister Almanya ister
Fransa ister Hollanda olsun, hepsine bakabiliriz- bu ülkelerde yabancılara yani
diyelim ki Türkiye’den gelmiş olanlara düşmanlık yapanlar da hep ırkçılar
olmuşlardır. Bu, dünya çapında da bilinen bir şeydir yani yeni keşfedilen bir
konu da değildir. Dolayısıyla, yabancıya düşmanlık yapmak böyle algılanır ve
siyasette de böyle tartışılır. Şimdi, bu bir mesele; bir kere, bunu bir kenara
koyalım.
İkincisi
-şimdi bu örnekten devam edecek olursak- Avrupa’ya, Almanya’ya 1960’ların
başından sonra, yaklaşık kırk elli yıl arasında bir zaman boyunca Türkiye’den
milyonlarca insan gitmiştir. 
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Oluç.
HAKKI
SARUHAN OLUÇ (İstanbul) – Bakın, bugün Almanya’da Türkiye’den 3,5-4 milyon
arası insan yaşamaktadır ama bu 3,5-4 milyonluk topluluk yaklaşık kırk elli yıl
arasında bir zamanda oraya yerleşmiştir. Onun için, o süre boyunca altyapısı
oluşmuştur, eğitim vesaire gibi haklar yavaş yavaş elde edilmiştir, böyle bir
noktaya gelinmiştir.
Şimdi
bizim sorduğumuz şu: Çok kısa bir sürede, yedi sekiz sene gibi kısa bir sürede
Suriye’den savaş nedeniyle ülkemize yaklaşık 4 milyon insan gelmiştir. Bu,
ciddi bir meseledir yani altyapısı olmayan, onların eğitim, sağlık, iş gibi
konularda ihtiyaçlarına cevap verilemeyecek bir durum söz konusudur. Biz
demiyoruz ki -öyle bir iddiamız yok, bu söylendi ama öyle bir iddiamız yok- bu
insanların hepsine Türkiye’de yurttaşlık verilsin, böyle bir iddiamız yok. 
(Mikrofon
otomatik cihaz tarafından kapatıldı) 
BAŞKAN
– Bağlayalım lütfen. 
Buyurun.

HAKKI
SARUHAN OLUÇ (İstanbul) – Biz diyoruz ki: Buraya gelmiş olan, mecbur
sebeplerden dolayı buraya gelmiş olan insanlar, evet, misafirlerimizdir,
başımızın üstünde yerleri vardır ama gündelik ihtiyaçları da vardır; işten
tutun, aşa kadar; çocuklarının eğitimine, sağlığına kadar. Buna ilişkin
altyapının oluşması ve bu hizmetlerin verilmesi gerekiyor. Böyle bir durumla
karşı karşıyayız. Dolayısıyla, tartıştığımız konu esas itibarıyla budur ve buna
ilişkin yapılmış olan harcamaların karşılığının görülmediğini iddia eden
araştırma önergesini de bu nedenle destekliyoruz. Şimdi bunları söylemiş olmak
istiyorum kayıtlara geçsin diye. 
Sonuncusu
da; efendim, biraz evvel İYİ PARTİ’li sayın hatibin partimiz hakkında sarf
ettiği rencide edici lafların hepsini kendisine aynen iade ediyoruz, asla kabul
etmiyoruz. Bu tür laflarla da zaman kaybedecek hâlimiz yok, siyasi cevabı da
hak etmeyen laflardır.
Teşekkür
ediyorum.
BAŞKAN
– Teşekkürler.
LÜTFÜ
TÜRKKAN (Kocaeli) – Sayın Başkanım, müsaade ederseniz söz almak istiyorum.
BAŞKAN
– Buyurun Sayın Türkkan.
IV.- AÇIKLAMALAR (Devam)
34.- Kocaeli Milletvekili Lütfü Türkkan’ın, İstanbul
Milletvekili Hakkı Saruhan Oluç’un yerinden sarf ettiği bazı ifadelerine
ilişkin açıklaması
LÜTFÜ
TÜRKKAN (Kocaeli) – Öncelikle, sayın hatibin ifadelerini ırkçılıkla
nitelemenizi şaşkınlıkla izliyorum. Bizler ırkçı değil, Türk milliyetçileriyiz,
bunu öğrenmenizi istiyorum; bu bir. 
Diğer
taraftan, bu memleketin geleceğini düşünmek, bu memleketin birliğini, dirliğini
düşünmek suçsa biz bu suçu son nefesimizi vereceğimiz güne kadar işlemeye devam
edeceğiz, son nefesimizi; hiç tereddüdünüz olmasın. (İYİ PARTİ sıralarından
alkışlar)
Size
yönelttiği suçlamalarda “PKK” lafından rahatsız olduysanız çıkın deyin ki:
“Bizim kurumsal yapı olarak, siyasi parti olarak PKK’yla hiçbir ilişkimiz
olmadığı gibi, PKK’yı lanetliyoruz.” Ben bu konuda sizin ifadenizi doğru kabul
ederim ve biat ederim, derim ki: Bu ifade doğrudur.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Türkkan.
LÜTFÜ
TÜRKKAN (Kocaeli) – Bu ifadeden yola çıkarak, sizi bundan sonra böyle bir
konuda suçlamaya da hiç kimsenin hakkı olmaz. Ama bunu hem söylemeyeceksiniz
hem de bu konuda yapılan suçlamalarda “Hayır, ırkçısınız.” diye suçlamada
bulanacaksınız; böyle bir şey yok Sayın Oluç.
Bir
iki şey daha söylemek istiyorum Türkiye'nin geleceğiyle, sizin çocuklarınızın
da geleceğiyle ilgili: Garo Paylan ne düşünür bilmiyorum ama Türkiye’de 5
milyon Suriyeliyi… Demografik açıdan Türkiye'nin yapısını değiştirecek,
ekonomik açıdan Türkiye’yi zafiyete uğratacak böyle bir hadiseyi kabullenmek
Türkiye’ye ihanet etmektir, Türkiye’ye düşmanlık etmektir. Ben, bu sıralarda oturan
hiç kimsenin Türkiye’ye ihanet etmek üzere, Türkiye’ye düşmanlık etmek üzere
buraya geldiğine inanmak istemiyorum ama bu konuda ısrarla devam ediyorsa
söylemlerine, onu hain olarak ilan etmeye hazırım.
Teşekkür
ederim.
BAŞKAN
- Sayın Oluç...
35.- İstanbul Milletvekili Hakkı Saruhan Oluç’un,
Kocaeli Milletvekili Lütfü Türkkan’ın yaptığı açıklamasındaki bazı ifadelerine
ilişkin açıklaması
HAKKI
SARUHAN OLUÇ (İstanbul) - Teşekkür ederim Sayın Başkan.
Önce
şunu belirteyim: Ben, sizin hatibinizle ilgili bir “ırkçı” suçlamasında
bulunmadım, ağzımdan böyle bir şey çıkmadı. Sadece, “Yabancı düşmanlığı
dünyanın değişik ülkelerinde yapıldığı zaman, bu, ‘ırkçılık’la tanımlanır.”
dedim ve örnek olarak da Almanya’da Türkiye’den gitmiş olanların yıllarca
yaşadıklarını anlattım.
Şimdi,
mesela, biliyorsunuz, bizim illerimizde, ilçelerimizde, küçük yerlerde de orada
yaşayan insanlar arasında zaman zaman çeşitli sorunlar yaşanıyor ve zaman zaman
da karşı karşıya geliniyor, bazen linç meselesine kadar varabiliyor; böyle şeyler
yaşandı çeşitli küçük yerlerde. Dolayısıyla, bununla ilgilidir yapılan
tanımlamalar, konuşmalar esas itibarıyla. Bir kere, önce bunu belirteyim, yoksa
ben böyle bir ifadeyi kullanmadım. İsterseniz, getirin, tutanaklara da bakalım
yani hatibinizle ilgili bir şey söylemedim. 
(Mikrofon
otomatik cihaz tarafından kapatıldı) 
BAŞKAN
– Bağlayalım lütfen Sayın Oluç.
HAKKI
SARUHAN OLUÇ (İstanbul) - Bağlıyorum. 
Siyaset
terminolojisinde bu konuyla ilgili nasıl tartışılır ona ilişkin bir şey
söyledim. 
İkincisi;
ben de sizin anlattığınızı anlattım, dedim ki: Çok kısa bir sürede, altı yedi
sene gibi bir süre içinde 4 milyona yakın Suriyeli mücbir sebeplerle buraya
geldi ve bunun altyapısı yoktu burada, hâlâ da yok ve bu insanların ihtiyaçları
var. Şimdi, biz, bu insanları zorla geri gönderemeyeceğimize göre... Ayrıca,
ben gideceklerini de düşünmüyorum ama ayrı bir tartışma bu. 
LÜTFÜ
TÜRKKAN (Kocaeli) – Bu konuda bir siyaset geliştirilmeli. Geri gönderme
siyaseti geliştirilmeli.
HAKKI
SARUHAN OLUÇ (İstanbul) – Dolayısıyla, söylediğimiz şudur: Bu insanların
çocuklarının eğitimi, sağlık meselesi, iş meselesi gibi konularda gündelik
ihtiyaçlarına cevap verilmesi gerekir; biz buna işaret ettik. Dolayısıyla,
burada yaşarken bir zulüm çekmemeleri gerekir; buna işaret ettik esas
itibarıyla yoksa konuştuğumuz konunun başka bir yanı yoktu. Dolayısıyla, sizin
söylediğinize cevap olarak da söylenmiş bir konu değil. 
(Mikrofon
otomatik cihaz tarafından kapatıldı) 
BAŞKAN
– Lütfen bağlayalım Sayın Oluç. 
HAKKI
SARUHAN OLUÇ (İstanbul) – Son cümlem.
Şimdi,
bir durum var; bu insanlar geldiler, buradalar. Şimdi, dolayısıyla, burada
insanca yaşamalarının imkânlarını biz sağlayalım. Yarın gitmek isteyenler
olursa giderler. Bizim, size yönelik değil de iktidar politikası açısından
eleştirdiğimiz -izin verirseniz son bir cümle bu- iktidarla daha evvel
tartıştığımız konu şudur: Onlar “Kuzeydoğu Suriye’de bir operasyon yapıp, o
coğrafya üzerinde bir ameliyat yapıp, Türkiye’ye gelmiş olan milyonlarca insanı
-2 milyondan bahsediliyordu sonra 1’e inildi- oraya yerleştireceğiz yani orada
demografik bir değişim yaratacağız.” diyorlardı. Biz de bunun gerçekçi
olmadığını ve doğru olmadığını anlatıyorduk, hâlâ da aynı fikirdeyiz.
Dolayısıyla, o tartışma sizinle olan bir tartışma değildir esas itibarıyla,
iktidarın politikalarıyla ilgili bir tartışmadır.
Teşekkür
ediyorum.
GARO
PAYLAN (Diyarbakır) – Sayın Başkan…
BAŞKAN
– Buyurun Sayın Paylan.
GARO
PAYLAN (Diyarbakır) – Sayın Başkan, Sayın Grup Başkan Vekili ismimi anarak
sataşmada bulunmuştur. Söz talep ediyorum. 
BAŞKAN
– Buyurun.
VI.- SATAŞMALARA İLİŞKİN KONUŞMALAR (Devam)
2.- Diyarbakır Milletvekili Garo Paylan’ın, Kocaeli
Milletvekili Lütfü Türkkan’ın yaptığı açıklaması sırasında şahsına sataşması
nedeniyle konuşması
GARO
PAYLAN (Diyarbakır) – Sayın Başkan, ben “Suriyelilerin de istedikleri sürece bu
ülkenin onurlu yurttaşları olarak yaşamaya hakları vardır.” dedim; kıyamet
bundan koptu. 
Bakın,
gitmek isteyen elbette gider, Suriye’deki iç yangın biter, demokratik bir
Suriye kurulur, gitmek isteyen gider ama şunu biliyoruz ki -dünyadaki örnekler
de bunu gösteriyor- büyük çoğunluğu burada kalacak arkadaşlar; 3,5 milyonun, 4
milyonun belki birkaç yüz bini gidecek ama büyük çoğunluğu burada kalacak.
Bunların sorunlarını çözmek de bizim boynumuzun borcu çünkü Suriye’deki yangına
biz benzin döktük arkadaşlar. Büyük çoğunluğu da burada kalacak ve sorunlarını
çözmeliyiz. 
Bakın,
Sayın Lütfü Türkkan az önce söyledi, ben biliyorum ki kendisinin de kökleri
Türkiye sınırları dışından ama “Osmanlı sınırlarının içindeydi.” diyecek belki.
Arkadaşlar, Türkiye sınırlarını biliyoruz, Osmanlı sınırlarını biliyoruz;
mevzubahis Türkiye sınırları içiyse Lütfü Türkkan da onun dışında kalır ama
Osmanlı sınırlarıysa Suriyelilerin tamamı da Osmanlı sınırlarının içinde kalır.
Bu ülkede Araplar da var, Türkler de var, Ermeniler de var, Kürtler de var;
hepimiz bir arada yaşamayı biliyoruz. Balkanlardan gelenler de Kafkaslardan
gelenler de bizim vatandaşımız olduysa, bir arada yaşayabiliyorsak, sınırımız
suni bir sınır olarak çekilmişse, sınırın her iki tarafında da Araplar,
Kürtler, Türkmenler yaşıyorsa hepsinin de bir şekilde burada yaşayabilmesini
mümkün kılmamız lazım ama gelenlerin arzu edenleri varsa elbette gidebilir. 
Arkadaşlar,
bakın, 40 milyar dolar harcandı, 240 milyar TL harcandığı söyleniyor, hep
tekrar ediliyor; bu bir nefret söylemine yol açıyor vatandaşlarımızda ve sonucu
ne oluyor, biliyor musunuz? Bir olay oluyor, suçu olmadığı hâlde Suriyelilerin
dükkânları taşlanıyor, Suriyeliler öldürülüyor Lütfü Bey ve nefret suçlarına
yol açıyor.
LÜTFÜ
TÜRKKAN (Kocaeli) – Ya, bırak bu işleri Allah aşkına!
ÜMİT
ÖZDAĞ (İstanbul) – Kim öldürdü, yalancı! 
GARO
PAYLAN (Devamla) – Bu söylemlerden -müsebbibi vardır arkadaşlar- bu nefret
söylemlerinden ve nefret suçlarından vazgeçelim arkadaşlar. 
LÜTFÜ
TÜRKKAN (Kocaeli) – Türkiye’de asayiş yok oldu Suriyeliler sayesinde. 
İSMAİL
OK (Balıkesir) – PKK’lılar öldürüyor, PKK’lılar!
GARO
PAYLAN (Devamla) – Saygılar sunarım. 
BAŞKAN
– Teşekkürler. 
MUHAMMET
EMİN AKBAŞOĞLU (Çankırı) – Sayın Başkan…
LÜTFÜ
TÜRKKAN (Kocaeli) – Sayın Başkan… Sayın Başkan…
BAŞKAN
– Sayın Akbaşoğlu, sırasıyla gidiyoruz. 
MUHAMMET
EMİN AKBAŞOĞLU (Çankırı) – Tamam Başkanım. 
BAŞKAN
– Buyurun Sayın Türkkan. 
LÜTFÜ
TÜRKKAN (Kocaeli) – Müsaade ederseniz ben yerimden konuşacağım. 
BAŞKAN
– Buyurun. 
IV.- AÇIKLAMALAR (Devam)
36.- Kocaeli Milletvekili Lütfü Türkkan’ın, Diyarbakır
Milletvekili Garo Paylan’ın sataşma nedeniyle yaptığı konuşmasındaki bazı
ifadelerine ilişkin açıklaması
LÜTFÜ
TÜRKKAN (Kocaeli) – Sayın Başkan, Türkiye’de benim gibi Balkanlardan gelen…
Rakam vermek istemiyorum, öyle çok rakam veriliyor ki, o verilen rakamlarla
başladığınızda, Türkiye'nin nüfusu 500 milyona kadar çıkıyor. Çünkü Türkiye’de
herkes, kendisinin, bu kadar Samsunlu, bu kadar Kafkas göçmeni olduğundan
bahsediyor. Rakam vermek istemiyorum ama benim gibi evladıfatihan torunlarının
tamamı, Garo Paylan Beyefendi’nin yaptığı gibi, Suriyeli ve Balkanlardan gelen
göçmenlerin kıyaslanmasından o kadar çok rahatsız ki. 
Biz
altı yüz sene o topraklarda uç beyliği yaparak geldik buraya. (İYİ PARTİ
sıralarından alkışlar) Ben Balıkesir Karesiliyim, Karesi’den oraya gitmiş bir
ailenin çocuğuyum. Konya Karaman’dan oraya gidenler var, Samsun’dan gidenler
var, Nevşehir’den gidenler var, Afyon’dan gidenler var. Bilmiyorum, Hakkı
Oluç’un ailesi nereden gitmiş ama netice itibarıyla, biz altı yüz yıl bekçilik
yapıp “Git.” denilince giden, “Gel.” denilince gelen ailelerin çocuklarıyız. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Türkkan. 
LÜTFÜ
TÜRKKAN (Kocaeli) – Biz buraya geldiğimizde, Türk vatanına yük olmak değil,
Türk vatanını kalkındırmak için çalıştık. Sahillerde nargile fokurdatıp
hastanelerde bedava muayene olmadık. Devletten para almadık, devletten bir
kuruş para almadık, bir santim de yer almadık. Dolayısıyla, böyle kalkıp
Suriye’den buraya gelen, kendi vatanlarını korumaktan aciz insanların… 
MUSA
PİROĞLU (İstanbul) – Suriye düşmanlığı işte bu.
LÜTFÜ
TÜRKKAN (Kocaeli) – …bir Balkan göçmeniyle kıyaslanmasından esef duydum; bir Balkan
göçmeni olarak, Rumeli Türkü olarak bunu reddediyorum. 
Teşekkür
ederim. (İYİ PARTİ sıralarından alkışlar) 
BAŞKAN
– Teşekkürler Sayın Türkkan. 
Sayın
Akbaşoğlu….
37.- Çankırı Milletvekili Muhammet Emin Akbaşoğlu’nun,
kırmızı çizgilerinin 82 milyon insanımızın tümünün kardeşliği esasına dayalı
tek millet, tek bayrak, tek vatan ve tek devlet umdeleri olduğuna ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkan. 
Değerli
milletvekilleri, şu hususu açıklıkla ifade etmek isterim ki, bizim kırmızı
çizgimiz 82 milyon insanımızın tümünün kardeşliği esasına dayalı olarak tek
millet, tek bayrak, tek vatan ve tek devlet umdeleridir. 
LÜTFÜ
TÜRKKAN (Kocaeli) – Türk Bayrağı… Türk devleti… Türk dili… Onların ismi “Türk.”

MUHAMMET
EMİN AKBAŞOĞLU (Çankırı) – Bizlere sığınmak için gelen herkese, her milletten,
her renkten, her dinden insanlara insani yardım konusunda kucağımızı açar ve
insanlığımızı gösteririz çünkü biz Türkiye olarak, Türk milleti olarak
insanlığın vicdanıyız. Dolayısıyla, bunun bilinmesini istiyorum. 
İkinci
olarak da; devletimizin vatanıyla ve milletiyle bölünmez bütünlüğü esasına
aykırı bir şekilde, gerek içeriden gerek dışarıdan hangi terör gruplarınca
-PKK, PYD, DAEŞ vesaire- kimler tarafından yapılırsa yapılsın…
(Mikrofon
otomatik cihaz tarafından kapatıldı) 
BAŞKAN
– Bağlayalım lütfen Sayın Akbaşoğlu.
MUHAMMET
EMİN AKBAŞOĞLU (Çankırı) – …bizi bölmeye, parçalamaya yönelik her türlü eylemin
de belini kırarız, her türlü teröriste haddini bildiririz, bu güç ve kudretteyiz.
Bunun da bilinmesini istiyorum.
Teşekkür
ediyorum. (AK PARTİ sıralarından alkışlar)
BAŞKAN
– Teşekkürler.
Birleşime
beş dakika ara veriyorum.
Kapanma Saati: 17:43
BEŞİNCİ OTURUM
Açılma Saati: 17.53
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Rümeysa KADAK
(İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 50’nci Birleşiminin
Beşinci Oturumunu açıyorum.
Alınan
karar gereğince, gündemin “Kanun Teklifleri ile Komisyonlardan Gelen Diğer İşler”
kısmına geçiyoruz.
1’inci
sırada yer alan, İstanbul Milletvekili Mustafa Demir ile 70 Milletvekilinin
Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi ve Bayındırlık, İmar, Ulaştırma ve Turizm Komisyonu Raporu’nun
görüşmelerine kaldığımız yerden devam edeceğiz.
VII.- KANUN TEKLİLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik Yapılması
Hakkında Kanun Teklifi (2/2512) ve Bayındırlık, İmar, Ulaştırma ve Turizm
Komisyonu Raporu (S. Sayısı: 161) (x)
BAŞKAN
– Komisyon? Yerinde.
Dünkü
birleşimde İç Tüzük’ün 91’inci maddesine göre temel kanun olarak görüşülen 161
sıra sayılı Kanun Teklifi’nin birinci bölümü üzerindeki görüşmeler
tamamlanmıştı ve 1’inci maddenin önerge işleminde kalınmıştı.
Şimdi,
1’inci maddenin önerge işlemine geçiyoruz.
1’inci
madde üzerinde 4 adet önerge vardır, aykırılık sırasına göre okutup işleme
alacağım.
Türkiye Büyük Millet Meclisi Başkanlığına
Görüşülmekte
olan Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi’nin 1’inci maddesinin aşağıdaki şekilde yeniden düzenlenmesini
arz ve teklif ederiz.
“Coğrafi
verilerin toplanması, üretimi, paylaşımı ile mali ve cezai hükümler
MADDE
1- (1) 49 sayılı Coğrafi Bilgi Sistemleri Hakkında Cumhurbaşkanlığı Kararnamesi
kapsamında onaylanan Ulusal Coğrafi Veri Sorumluluk Matrisinde yer alan coğrafi
verilerin;
a)
Ulusal Coğrafi Veri Paylaşım Matrisine göre kamu kurum ve kuruluşları arasında
paylaşımı, erişimi ve kullanımı bedelsizdir.
b)
Ulusal güvenliğe ilişkin hükümler ile fikrî, sınai ve ticari haklara ilişkin
mevzuat hükümleri saklı kalmak ve veri üretmekle sorumlu kurumun uygun görüşü
alınmak kaydıyla, veri madenciliği ve yeni veri üretimi konularındaki hasılat
paylaşımına yönelik işbirlikleri kapsamında, kamu hizmeti ifa eden özel hukuk
tüzel kişileri ve üniversiteler ile paylaşımı bedelsiz olarak yapılabilir.
(2)
Gerçek kişilerin ve özel hukuk tüzel kişilerinin Türkiye’ye ait Ulusal Coğrafi
Veri Sorumluluk Matrisi kapsamındaki coğrafi verileri; toplaması, üretmesi,
paylaşması veya satması; özel kanunlardaki hükümler saklı kalmak kaydıyla ve
ticari faaliyetleri gerçekleştirmek için gerekli belgelere sahip olması şartı
ile Çevre ve Şehircilik Bakanlığının iznine tabidir. İzne tabi olacaklar için,
izin süresi ve verilere ilişkin usul, esas ve içerikler Çevre ve Şehircilik
Bakanlığınca belirlenir. İzin bedeli 1/1000’lik pafta başına yerli gerçek kişiler
ve özel hukuk tüzel kişileri için 25,00 TL’dir. Bu tutarlar takvim yılı
başından geçerli olmak üzere her yıl bir önceki yıla ilişkin olarak 4/1/1961
tarihli ve 213 sayılı Vergi Usul Kanununun mükerrer 298 inci maddesi hükümleri
uyarınca tespit ve ilan edilen yeniden değerleme oranında artırılarak
uygulanır. Alınan izin bedeli Ulusal Coğrafi Bilgi Sistemleri hizmetlerinde
kullanılmak üzere Çevre ve Şehircilik Bakanlığı Döner Sermaye İşletmesi
Müdürlüğünün ilgili hesabına yatırılır. İzin alınmaması durumunda Çevre ve
Şehircilik Bakanlığınca izin bedelinin 10 katı tutarında idari para cezası
uygulanır. İdari para cezası kararı, 11/2/1959 tarihli ve 7201 sayılı Tebligat
Kanunu hükümlerine göre kararı veren merci tarafından ilgiliye tebliğ edilir.” 
 Ayhan
Erel Mehmet Metanet Çulhaoğlu  Feridun
Bahşi
 Aksaray
 Adana  Antalya
 İbrahim
Halil Oral   İsmail
Ok
 Ankara  Balıkesir
BAŞKAN
– Komisyon önergeye katılıyor mu? 
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Katılamıyoruz
efendim.
BAŞKAN
– Önerge üzerinde Balıkesir Milletvekili İsmail Ok konuşacaktır.
Buyurun
Sayın Ok. (İYİ PARTİ sıralarından alkışlar)
Süreniz
beş dakikadır.
İSMAİL
OK (Balıkesir) - Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi’nin 1’inci maddesi üzerinde İYİ PARTİ Grubu
adına söz almış bulunmaktayım. Bu vesileyle yüce Meclisi ve ekranları başında
bizleri izlemekte olan bütün vatandaşlarımızı saygıyla, muhabbetle
selamlıyorum.
Öncelikle,
Elâzığ ve çevre illerimizde meydana gelen 6,8 büyüklüğündeki depremde hayatını
kaybeden vatandaşlarımıza Allah’tan rahmet, yaralılarımıza da acil şifalar
diliyorum.
Bu
maddeyle, kamu kurum ve kuruluşlarının birbirleri arasında coğrafi verilerle
ilgili erişim, paylaşım ve kullanımının bedelsiz bir şekilde Coğrafi Bilgi
Platformu üzerinden sağlanması ve bunun yanı sıra, yerli ve yabancı gerçek ve
tüzel kişilerin söz konusu coğrafi verileri toplayabilmesine, üretebilmesine,
paylaşabilmesine ve satabilmesine yönelik düzenleme yapılmaktadır.
İYİ
PARTİ Grubu olarak bu kanun ve maddeleri üzerindeki kaygılarımızı hem
Komisyonda hem de kanunun tümü üzerinde yapılan konuşmalarda ifade ettik.
Özünde faydalı ve gerekli bir düzenleme olmakla birlikte, maddenin iki
noktasında tekrar tekrar değerlendirmeler yapılması gerektiğini düşünüyoruz.
1’inci maddenin (b) bendinde yer alan “yapılabilir” ibaresi muğlaktır. Yine,
bilgilere ulaşılması için belirlenen 25 ve 50 lira, otoban, tren yolu gibi
geniş alanlarda ciddi meblağlara neden olacaktır. Zaten bu konularla ilgili,
her kurum çok büyük ücretler talep etmektedir. Böyle bir ücretin tekrar
alınması hakkaniyete uygun değildir.
Bu
madde üzerinde, özellikle, verilerin yabancı gerçek kişilere de verilebileceği
ifadesi bizleri kaygılandırmaktadır. Millî güvenliğimiz açısından, tabii
kaynaklarımızın, askerî bölgelerimizin ya da kritik alanların yer aldığı
coğrafyamızın haritalarının yabancı kişilere verilmesini asla doğru bulmuyoruz
ve bu durumu engelleyecek ibarelerin bu maddede yer almaması gerektiğine inanıyoruz;
bu konuda özellikle AK PARTİ Grubunu sorumluluk almaya davet ediyoruz. Aksi
takdirde, bu vebalin altından, başta AK PARTİ’liler olmak üzere hiçbirimiz
kalkamayız. Bu konudaki kaygılarımızın dikkate alınarak gerekli düzenlemelerin
yapılmasının elzem olacağı kanaatindeyiz. 
Sayın
Başkan, değerli milletvekilleri; demokrasinin bir gereği olarak halkımız
bizleri oylarıyla seçerek bu yüce Meclise gönderiyor ve bizlere diyorlar ki:
“Bizim verdiğimiz vergilerden maaşınızı alın, bizim refahımız ve huzurumuz için
çalışın.” 
Şimdi,
buradan sormak istiyorum: Elâzığ’da vatandaşlara karşı görevimizi yaptık mı?
Maalesef yapmadık. Bir tek Elâzığ’da değil, 81 vilayetteki vatandaşlarımıza
karşı görevimizi yapmadığımız şu son Elâzığ depremiyle bir kez daha ortaya
çıkmıştır. Deprem riskleri her geçen gün artmaya devam ederken bizler hâlen
Kanal İstanbul ve imar iskânının hangi kurumlar tarafından verilmesi
gerektiğini, gelirlerini hangi kurumların alması gerektiğini konuşuyoruz ve
tartışıyoruz. Bırakın milletvekilliğini, bir Türkiye Cumhuriyeti vatandaşı
olarak bu içinde bulunduğumuz durumdan gerçekten utanıyorum. 
Milyonlarca
çürük bina, AFAD merkezi bulunmayan il büyüklüğündeki binlerce ilçe merkezi ve
deprem vergileri yok edilmiş bir Türkiye dururken hâlâ vatandaşın cebinden
çıkacak paranın hangi kurumlara gideceğini tartışmak korkunç bir durum olsa
gerek. Bugün, milletvekillerinin bu konuda kendilerini sorgulaması gerektiğini
ve parti aidiyetinden uzaklaşarak samimi bir muhasebe yapmaları gerektiğini
düşünüyorum. 
Son
olarak, seçim bölgem Balıkesir’in Bandırma ilçesinde belediye meclis üyelerinin
yapmış olduğu çalışma sonucunda “Depreme Karşı Alınması Gereken Önlemler”
başlığı altında AFAD merkezinin Bandırma ilçesinde bulunmamasını büyük bir
sorun olarak belirlemişlerdir ve ben de bu düşünceye aynen katılıyorum. 
(Mikrofon
otomatik cihaz tarafından kapatıldı)
BAŞKAN
– Sayın Ok, sadece bir dakika süre ekleyeceğim.
Bundan
sonraki konuşmacıların hepsi için de bu kuralı uygulayacağım. 
İSMAİL
OK (Devamla) – Anlayışınız için teşekkür ediyorum. 
BAŞKAN
– Rica ediyorum. 
Buyurun.

İSMAİL
OK (Devamla) – Başta Bandırma ve Edremit olmak üzere, Körfez ilçelerimiz,
Ayvalık’ımız, Burhaniye’miz birçok ilden daha büyük nüfusa sahipler. Ayrıca bu
ilçelerimiz bir turizm beldesi. Yazın 50 bin nüfuslu ilçelerimiz 500 bin hatta
zaman zaman 1 milyon misafiri ağırlamakta. Bu da böyle ilçeler için AFAD
merkezlerinin kurulmasının ne kadar önemli olduğunu bizlere göstermektedir.
İşte, deprem gerçeğini her gün yaşıyoruz. Maalesef, seçim bölgem Balıkesir de
beşik gibi sallanmakta ve buradan Balıkesir halkının temsilcisi olarak
Balıkesir halkı adına, özellikle Türkiye’de olduğu gibi seçim bölgem
Balıkesir’de gerekli tedbirlerin, önlemlerin alınmasını talep ediyor, yüce
Meclisi saygıyla selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Ok. 
Değerli
milletvekilleri, tekrar hatırlatayım: Kanunun görüşmelerine başladık ve
önergeler üzerinde konuşma süresi her hatip için beş dakikadır. Konuşmasını bu
süre içerisinde tamamlayamayan hatiplere bir kereye mahsus bir dakika ek süre
tanıyacağım. İkinci bir ek süre talebinde bulunmamanızı rica ediyorum. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 161 sıra sayılı Kanun Teklifi’nin 1’inci maddesinin 1’inci fıkrasının (b)
bendinin aşağıdaki şekilde değiştirilmesini ve 1’inci maddesinin 2’nci
fıkrasının kanun teklifi metninden çıkarılmasını arz ve teklif ederiz. 
“b)
Ulusal güvenliğe ilişkin hükümlerle fikrî, sınai ve ticari haklara ilişkin
mevzuat hükümleri saklı kalmak ve veri üretmekle sorumlu kurumun uygun görüşü
alınmak kaydıyla, veri madenciliği ve yeni veri üretimi konularındaki hasılat
paylaşımına yönelik işbirlikleri kapsamında, kuruluşlar, üniversiteler, meslek
örgütleri, sendikalar, odalar, sivil toplum kuruluşları, alanda bilimsel ve
gönüllü çalışma yapmak isteyen gerçek kişiler ile paylaşımı bedelsiz olarak
yapılır.” 
 Filiz
Kerestecioğlu Demir  Kemal Peköz  Habip
Eksik 
 Ankara
 Adana  Iğdır
 Ömer
Faruk Gergerlioğlu  Hüseyin Kaçmaz  Erol
Katırcıoğlu
 Kocaeli
 Şırnak  İstanbul

BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) - Katılmıyoruz
efendim.
BAŞKAN
– Önerge üzerinde İstanbul Milletvekili Erol Katırcıoğlu konuşacaktır. 
Buyurun
Sayın Katırcıoğlu. (HDP sıralarından alkışlar)
Süreniz
beş dakikadır.
EROL
KATIRCIOĞLU (İstanbul) – Teşekkür ederim. 
Sayın
Başkan, sayın vekiller; hepinizi saygıyla selamlıyorum. 
Şimdi,
esasında, sıra sayısı 161 olan bu Yasa Teklifi’nin adında “coğrafi bilgi
sistemi” kelimesi özellikle geçmekle birlikte, içeriğine baktığımızda imar
kanunlarıyla ilgili yani imarla ilgili kanunlarda bazı değişiklikler içeriyor.
Olabilir; yani, her zaman hayat değiştiği için yasalarda da değişiklik olması
gerekiyor, vesaire fakat biraz dikkatli baktığımda ben şöyle bir sonuç ya da
şöyle bir kuşku edindim: Bu yasanın özellikle ivedi yargılama usulünü gündeme
getirmiş olması esas itibarıyla bir hızlı iş yapma yani mevcut yasaların ima
ettiği mülkiyet ilişkilerinin, imar meselesiyle ilgili olarak ortaya çıkacak
olan mülkiyet ilişkilerinin mahkemelere iletilmesi sonucunda ortaya çıkacak
olan karmaşıklığı gidermeye yönelik olmak üzere veya en azından -başka biçimde
söyleyecek olursak- daha hızlı arsa ve arazi düzenlemesi yapabilmeyi amaçlamak
adına böyle bir ivedilik ima eden bir usul önermiş olması, doğrusunu
isterseniz, bu yasanın amacıyla ilgili olarak kuşku duymama sebep oldu benim.
Yani, esasında açıkça söyleyeyim: Bu yasada ben iki acil, ivedi şey
görüyorum; bunlardan bir tanesi galiba Kanal İstanbul’la ilgili olarak ortaya
çıkacak olan mülkiyet ilişkileri meselesi, bir de Ahlat’taki saray meselesiyle
ilgili bir düşünceyle birlikte oluşmuş olan bir yasa tasarısı olduğu
kanaatindeyim. 
Şimdi,
arkadaşlar, şunu söyleyebiliriz: Gerçekten de baktığımızda, imarla ilgili
olarak yaşanan sorunlar… Ben, doğrusunu isterseniz, şehir plancısı falan
değilim, onun için de çok ayrıntılı bir şey söylemeyeceğim ama özellikle arsa
ve arazi düzenlemeleriyle ilgili olarak ortaya çıkan mahkeme meseleleri
gerçekten çok zaman alan ve dolayısıyla da maliyeti olan süreçler. Fakat
arkadaşlar, böyle bir sorunu aşmak için -bence olmaması gereken- Anayasa’nın 125’inci
maddesi çerçevesinde idarenin aldığı kararların mahkemeye götürülmesi
gerekliliğini neden pas geçelim? Yani bunun bir gerekçesi olması lazım. Tamam,
anlıyorum, bugüne kadar bazı gerekçelerle -mesela özelleştirmeyle ilgili olarak
olabilir, turizm yatırımlarıyla ilgili olabilir, afetle ilgili olabilir- bazı
meselelerde ivedilik usulü kabul edilmiş ve yürürlükte. Fakat arkadaşlar,
onlara da bence istisnai durumlar diye bakmak lazım. Dolayısıyla da ben bunu
şuna benzettim bu yasayı okurken: Nasıl ki her bir devlet kurumu diyeyim, Kamu
İhale Yasası’ndan kendisini uzak tutmak için bir çaba içinde ise tıpkı onun
gibi, arsa ve arazi meseleleriyle ilgili olarak ortaya çıkacak olan sorunların
aşılmasında normal mülkiyet haklarını dikkate alan, adil yargılamayı dikkate
alan bir çizgide, bir çerçevede iş yapmaktansa bundan uzak durmak ve
dolayısıyla da muhtemel zaman kayıplarını ortadan kaldırmak gibi bir amaçla
düşünülmüş olduğunu görüyorum. Ama arkadaşlar, Kamu İhale Yasası’nın gerçekten
hâlipürmelal-i hepinizin bildiği bir mesele. Yani bugün itibarıyla “Kamu İhale
Yasa’mız var mı yok mu?” derseniz, “Nelere uygulanıyor?” diye baktığınızda, hangi
kurumların kararları Kamu İhale Kanunu’nun kapsamı alanında olduğuna
baktığınızda çok az sayıda olduğunu görünce o zaman şöyle bir sonuç çıkarmak
mümkün: Demek ki Kamu İhale Kanunu diye bir kanun var ama aslında yok yani
aslında bence bir “zombie” kanunla karşı karşıyayız. 
Şimdi,
dolayısıyla buradaki meselemiz de biraz böyle gibi geliyor bana. Yani imar
meseleleriyle ilgili olarak önümüzdeki dönemde -demin ifade ettiğim gibi- Kanal
İstanbul sorunu çerçevesinde bir acelenizin var olduğu anlaşılıyor ve o
çerçevede de bunu hızlandırmak istiyorsunuz. Fakat arkadaşlar, ben süremi
uzatmayayım ama şunu tekrar edeyim, bunun birkaç defa altını çizmiştim:
Demokrasiler ağır çalışır ama genellikle doğru sonuçlar üretir ancak despotik
sistemler hızlı çalışır ve yanlış kararlar üretir.
Hepinize
saygılar sunuyorum. (HDP sıralarından alkışlar)
BAŞKAN
– Teşekkürler Sayın Katırcıoğlu.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 161 sıra sayılı Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi’nin 1’inci maddesinin (2) numaralı
fıkrasındaki “25,00 TL” ibaresinin “5,00 TL” olarak değiştirilmesini arz ve
teklif ederiz.
 Ulaş
Karasu Ednan Arslan İlhami
Özcan Aygun
 Sivas İzmir Tekirdağ
 Vecdi
Gündoğdu Orhan Sümer Hasan
Baltacı
 Kırklareli Adana Kastamonu
  Gökan
Zeybek
  İstanbul
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkanım.
BAŞKAN
- Önerge üzerinde İstanbul Milletvekili Gökan Zeybek konuşacaktır. 
Buyurun
Sayın Zeybek. (CHP sıralarından alkışlar)
Süreniz
beş dakikadır.
GÖKAN
ZEYBEK (İstanbul) – Sayın Başkan, değerli milletvekilleri; görüşmekte olduğumuz
yasa teklifinin aslında tek bir maddesi var coğrafi bilgi sistemleriyle ilgili,
o da 1’inci madde, geriye kalan maddeler benden önce konuşan hatibin söylediği
gibi daha çok imar yasasındaki değişikliklerle ilgili. 
Şimdi,
burada üzerinde anlaşmamız gereken bazı noktalar var ve bunu ben Genel Kurulun
bilgisine ve Komisyonun bilgisine sunup bazı da sorular soracağım. 
Şimdi,
kanun teklifinin 1’inci maddesinde 49 sayılı Coğrafi Bilgi Sistemleri Hakkında
Cumhurbaşkanlığı Kararnamesi’ne atıfta bulunarak Ulusal Coğrafi Veri Sorumluluk
Matrisi’ne göre hükümler getiriyorsunuz. Sözü edilen sorumluluk matrisi hâlen
yayınlanmamış ve yayınlanmamış bir bilgiye dayanarak kanun maddesi öneriliyor.
Bu kanunun çıkmasıyla birlikte matrisin yayınlanmasına kadar geçecek sürede bu
veri üretimine yönelik izinler nasıl ve neye göre verilecek? Bu konuda Komisyonun
bir açıklama yapmasını istiyorum. 
Bir
başka önemli nokta şu: Biz İstanbul Büyükşehir Belediyesi gibi coğrafi bilgi
sistemleri matrisine sahip olan belediyelerin portalları üzerinden veri
kullanımını yapacak olan vatandaşlar, bundan sonra bu uygulamayı nasıl
yapacaklar? Bu konuda da bir açıklığa ihtiyaç var. Gelir hasılat paylaşımı
üzerinden üniversitelerin yapacağı protokollerle matrisleri alabileceği
söyleniyor. Peki, akademik kariyer açısından bu hizmeti üretecek olan,
teknoloji çalışması yapacak olan üniversitelerin bilim adamları bu coğrafi
bilgi sistemine nasıl ulaşacaklar? Eğer hasılat paylaşımı yoksa bu konuda bir
açıklığa ihtiyaç olduğunu düşünüyorum. 
Bir
başka nokta, deprem gibi çok önemli bir konuda denetim görevini yapacak olan,
1954 yılında kurulmuş olan Türk Mühendis ve Mimar Odaları Birliğine bağlı
meslek odalarının denetim hizmetini yerine getirirken denetleyici projeleri
kontrol etmek için kendisine lazım olan coğrafi bilgi sistemine nasıl ulaşacağı
konusunda da -bu konuda da yasanın bir kapsayıcılığı olmadığı için- bir
açıklamaya ihtiyaç vardır. 
Bir
başka önemli nokta, biz Türkiye ölçeğinde coğrafi bilgi sistemlerini kullanarak
araştırma yapacak olan kişi ya da kuruluşlara, yerli kuruluşlara, pafta başına
25 TL gibi bir rakam getiriyoruz. Türkiye’nin bütün büyüklüğü dikkate
alındığında her bir pafta satın alınmak istendiğinde ödenecek rakam 33 milyon
TL’nin üzerindedir. Türkiye’deki üniversitelerde her ne kadar çok başarısız
eğitim verseler bile, ben Türk gençliğine son derece güveniyorum. Yazılım,
donanım ve bilişim alanında Türkiye’nin de hızlı bir atağa geçebileceğine ve
teknolojik atılımlar konusunda coğrafi bilgi sistemlerini baz alarak bunlar
üzerine inşa edilecek çok ciddi sayıda yazılım olduğuna inanıyorum. Mesela, 20
yaşında bir üniversite öğrencisi, ortalama zekâ seviyesi de çok üst düzeydeyse;
Google’ı kuranlar, Facebook’u kuranlar ya da dünyadaki diğer büyük yazılım,
donanım şirketlerini kuran gençler gibi, bizim gençlerimiz, çocuklarımız ortaya
çıkarsa bu bilgilere nasıl ulaşacaklar, bu bedeller nasıl ödenecek? Bu konuda
özendirici ve teşvik edici herhangi bir madde yok. 
Bir
konuyla da ilgili, tabii, şu soruyu da gene Komisyona sormak istiyorum:
Teklifin 1’inci maddesinin (1)’inci fıkrasının (b) bendi kapsamında kamu yatırımları,
ihtiyaç duyulan coğrafi verilerin paylaşımı bedelsiz olacak mı? Ne demek
istiyorum? Yani devletin ya da belediyenin kurumları tarafından yapılmış olan
ihalelere girip bu ihaleler sonucunda coğrafi bilgi sistemleri üzerine ihaleyi
kazanan ve bu datalara ihtiyacı olan kişiler ya da şirketler, bunları bedel
karşılığında mı alacaklar yoksa ücretsiz olarak mı alacaklar? Bu konuyu da
Komisyonun açıklığa kavuşturmasını istiyorum.
Süremi
de fazla uzatmadan Genel Kurulu saygıyla selamlıyorum. (CHP sıralarından
alkışlar) 
BAŞKAN
– Teşekkürler Sayın Zeybek.
Önergeyi
oylarınıza sunuyorum. Kabul edenler... Kabul etmeyenler... Önerge kabul
edilmemiştir.
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Sayın
Başkan, bir açıklama yapmak istiyorum izniniz olursa.
BAŞKAN
– Buyurun Sayın Başkan.
IV.- AÇIKLAMALAR (Devam)
38.- Bayındırlık, İmar, Ulaştırma ve Turizm Komisyonu
Başkanı Tahir Akyürek’in, İstanbul Milletvekili Gökan Zeybek’in 161 sıra sayılı
Kanun Teklifi’nin 1’inci maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Gökan Bey’e
teşekkür ediyoruz, kendisi, Komisyonumuzda da kanun tekliflerine önemli
katkılarda bulunuyor, Komisyonumuza doğrudan soru yöneltti “Şu anda Bakanlık
iznine tabi olacaklar için süre, usul, esaslara ilişkin tespitler yapılıncaya
kadar ne olacak?” diye sordu. Şu anda alabiliyorlar, kararname ekindeki
matrislerden şu anda matrisler yönlendirmesiyle alınabiliyor. Bilim insanları
bu alanlarda çalışma yapacaklar. 
Evet,
teklifin 1’inci maddesinin (a) fıkrasında “Kamu kurum ve kuruluşları arasında
paylaşımı, erişimi ve kullanımı bedelsizdir.” ifadesi var. Fakat kamu
yatırımlarıyla ilgili de (b) fıkrasıyla
ilgili Komisyon olarak görüşümüz, kamu yatırımlarında coğrafi verilerin
paylaşımı bedelsiz olacaktır. 
BAŞKAN
– Teşekkürler Sayın Akyürek.
VII.- KANUN TEKLİLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
- Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 161 sıra sayılı Kanun Teklifi’nin 1’inci maddesinin birinci fıkrasında yer
alan "49 sayılı Coğrafi Bilgi Sistemleri Hakkında Cumhurbaşkanlığı
Kararnamesi kapsamında onaylanan” ibaresi ile aynı fıkranın (b) bendinde yer
alan "özel” ibaresinin madde metninden çıkartılmasını ve ikinci fıkranın
ikinci cümlesinde yer alan "olacaklar için,” ibaresinin "olacaklar
ile” şeklinde değiştirilmesini arz ve teklif ederiz.
 Muhammet
Emin Akbaşoğlu Mehmet Doğan Kubat Abdullah
Güler
 Çankırı İstanbul İstanbul
 Zeynep
Gül Yılmaz İsmail Bilen Mihrimah
Belma Satır
 Mersin Manisa İstanbul
 Hacı
Bayram Türkoğlu Radiye Sezer Katırcıoğlu Hüseyin
Şanverdi
 Hatay Kocaeli Hatay
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Takdire
bırakıyoruz efendim.
BAŞKAN
– Önerge üzerinde söz talebi yok.
Gerekçeyi
okutuyorum:
Gerekçe:
Önergeyle
anlam bütünlüğünün sağlanarak madde metninin sadeleştirilmesi öngörülmektedir.
BAŞKAN
– Önergeyi oylarınıza sunuyorum: Kabul edenler... Etmeyenler... Önerge kabul
edilmiştir.
Kabul
edilen önerge doğrultusunda maddeyi oylarınıza sunuyorum: Kabul edenler...
Etmeyenler... 1’inci madde kabul edilmiştir.
2’nci
madde üzerinde 2’si aynı mahiyette olmak üzere 3 önerge vardır. İlk okutacağım
2 önerge aynı mahiyettedir. 2’sini birlikte işleme alacağım.
Buyurun.
Türkiye Büyük Millet Meclisi Başkanlığına
Görüşülmekte
olan Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi’nin 2’nci maddesinin kanun teklifinden çıkarılmasını arz ve
teklif ederiz.
 Ayhan
Erel Mehmet Metanet Çulhaoğlu Feridun
Bahşi
 Aksaray
 Adana Antalya
 İbrahim
Halil Oral   Dursun
Ataş
 Ankara  Kayseri
Aynı
mahiyetteki diğer önergenin imza sahipleri: 
 Filiz
Kerestecioğlu Demir Kemal Peköz Habip
Eksik
 Ankara Adana Iğdır
 Ömer
Faruk Gergerlioğlu Hüseyin Kaçmaz Mehmet
Ruştu Tiryaki
 Kocaeli Şırnak Batman
 Sait
Dede
 Hakkâri
BAŞKAN
– Komisyon aynı mahiyetteki önergelere katılıyor mu? 
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Aynı
mahiyetteki önergelere katılamıyoruz Sayın Başkan. 
BAŞKAN
– Önergeler üzerinde ilk söz, Kayseri Milletvekili Dursun Ataş’a ait. 
Buyurun
Sayın Ataş. (İYİ PARTİ sıralarından alkışlar)
Süreniz
beş dakikadır.
DURSUN
ATAŞ (Kayseri) – Sayın Başkan, değerli milletvekilleri; görüşülmekte olan 161
sıra sayılı Kanun Teklifi’nin 2’nci maddesi üzerine İYİ PARTİ Grubu adına söz
almış bulunuyorum. Genel Kurulu saygıyla selamlıyorum. 
Öncelikle,
Elâzığ ve Malatya’da meydana gelen depremde hayatını kaybeden vatandaşlarımıza
Allah’tan rahmet, ailelerine başsağlığı, yaralı vatandaşlarımıza acil şifalar
dileyerek sözlerime başlıyorum. 
Değerli
milletvekilleri, düzenlenen bu maddeyle 5609 sayılı Kanun ile 775 sayılı Kanun
hükümleri arasındaki çakışmaların kaldırılması amaçlandığı söylense de yapılan
bu düzenlemelerin yerel yönetimler ile TOKİ arasındaki yetki karmaşasını
ortadan kaldırmak gerekçesiyle yapıldığı belirtilse de asıl amacın yerel
yönetimlerin yetkilerini TOKİ’ye devretmek olduğu gayet açıktır. Bu
düzenlemeler göstermektedir ki belediyelerin yetki alanları sınırlandırılarak
yetkileri merkezî yönetime devredilmektedir. Ne yazıktır ki AKP, 31 Mart ve 23
Haziranda sandıktan çıkan sonucu doğru okuyamamış, milletin iradesine saygı
göstermeyip milletin iradesini gasbetmek için bu gibi yöntemlere başvurmaya
başlamıştır. 
Değerli
milletvekilleri, AKP tarafından 2013 yılında çıkarılan 6360 sayılı Kanun’la
büyükşehir belediye sayısı 30’a yükseltilmiştir. İktidar, merkeziyetçiliği
azaltacağını, yerinden yönetimleri güçlendireceğini söylemiş, köylere ve şehrin
her köşesine daha hızlı, daha kaliteli hizmet götüreceğini belirterek köyleri
dahi mahalle yapıp büyükşehre bağlamış, seçimlerde de başarı elde etmişti.
Nasıl ki Cumhurbaşkanlığı hükûmet sisteminin ülkemizi uçuracağı söylenerek
sistem değişikliği yapıldıysa o dönemde de bu düzenlemelerin mahallî idareleri
uçuracağı, daha iyi hizmetler verileceği söylenerek büyükşehir belediyelerinin
yetkileri artırılmıştı. Bugün ise belediyeleri kaybettikleri için tam tersi
hareket ederek yerel yönetimlerin elindeki yetkileri merkeze almayı
hedeflemektedir. AKP, bu zihniyetle hareket ettiği sürece, nasıl ki
belediyeleri kaybettiyse iktidarı da kaybedecektir. 
Değerli
milletvekilleri, AKP, iktidarda bulunduğu on yedi yıl boyunca imar rantlarını
yandaş müteahhitlere, kişi ve gruplara dağıtmıştır; dağıtılan bu rantlarla
kendi yandaş şirketlerini oluşturmuştur. Şimdi soruyorum: Kamuoyunda “AKP’nin
imtiyazlı beşlisi” diye bilinen bu şirketlerin rantı kesilecek diye mi bu
değişiklikler yapılmaktadır, yoksa muhalefete geçen belediyeler hizmet
üretemesin diye mi bu değişiklikler yapılmaktadır?
Değerli
milletvekilleri, AKP, imar kanunlarında ve yönetmeliklerinde defalarca
değişiklik yaparak, şehirlerin görünümünü bozan, yapı yoğunluğunu artıran ve
altyapısız yapılaşmanın maalesef ki önünü açmıştır. AKP’li belediyelerce pek
çok yeşil alan imar değişiklikleriyle önce sanal parklara dönüştürülmüş, sonra
da bu parkların üzerine AVM’ler ve gökdelenler inşa edilmiştir. Günümüze
gelindiğinde ise Sayın Cumhurbaşkanı kendi iktidarları döneminde şehirlerimize
ihanet ettiklerini açıkça söylemektedir. Şimdi ise son yıllardaki imar rantının
en büyüğü olan Kanal İstanbul Projesi’yle karşı karşıyayız. Kanal İstanbul’un
planlandığı bölgede Katarlıların, aile mensuplarının ve yandaş müteahhitlerin
yoğun bir şekilde arsa aldıkları kamuoyunca bilinmektedir. Bu ülkenin
toprakları kimseye peşkeş çekilemeyecek kadar kutsaldır; her köşesinde aziz
şehitlerimizin kanı, her metrekaresinde öksüzün, yetimin hakkı vardır. 
Değerli
milletvekilleri, imar değişikliklerinde yandaşlara rant sağlamak uğruna
ülkemizdeki deprem gerçeği planlamalarda ve uygulamalarda yok sayılmaktadır.
Yok sayılan bu gerçek ancak yeni bir deprem meydana geldiğinde yetkililerin
aklına gelmektedir. Üniversiteler, bilim çevreleri ve meslek odaları depremle
ilgili yıllardır çalışma yapmakta, depremin oluşturduğu sorunları ve çözüm
yollarını dile getirmektedir. Maalesef ki iktidarın kaderci yaklaşımı, siyasi
istismarı, rant kaygısı ve sorumluluğu bir türlü üstüne almaması nedeniyle
gerekli adımlar bir türlü atılamamaktadır. 
İktidar,
belediyeler muhalefete geçti diye belediyelerin yetkilerini TOKİ’ye aktarmakla
uğraşmak yerine bir an önce kentleri deprem gerçeğine uygun hâle getirmek için
çalışmalar yapmalıdır. Unutulmamalıdır ki deprem öldürmez, ihmal öldürür.
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Ataş.
Aynı
mahiyetteki önergeler üzerinde ikinci konuşma Hakkâri Milletvekili Sait Dede’ye
ait. 
Buyurun
Sayın Dede. (HDP sıralarından alkışlar)
Süreniz
beş dakikadır.
SAİT
DEDE (Hakkâri) – Sayın Başkan, değerli milletvekilleri; görüşülmekte olan kanun
teklifinin 2’nci maddesi üzerine söz almış bulunmaktayım.
Sözlerime
başlamadan önce, 24 Ocak günü meydana gelen, merkezi Elâzığ’ın Sivrice ilçesi
olan depremde hayatını kaybeden insanlarımıza Allah’tan rahmet, yakınlarına
sabır ve yaralılara acil şifalar diliyorum.
6,8
şiddetindeki depremden etkilenen bölgelerde yaşayan yüz binlerce insanımız zor
şartlar altında bulunmaktadır. Bir an önce gerekli ihtiyaçların karşılanıp
mağduriyetlerinin giderilmesi gerekiyor. Yalnız SMS yardımlarıyla değil ciddi
bir yaklaşımla, yıllardır toplanan, depreme yönelik yaratılan mali kaynaklar
kullanılmak suretiyle yurttaşlarımızın ihtiyaçları giderilmelidir.
Değerli
milletvekilleri, deprem ülkemizin bir gerçeği, Türkiye de bir deprem ülkesi,
bunu görmezden gelmek, hafife almak en amiyane tabirle kafamızı kuma gömmektir.
Mühendis ve Mimar Odaları Birliğinin yayınladığı rapora göre, Türkiye nüfusunun
yüzde 98’i deprem tehdidi altında yaşamaktadır. Yine, sanayi kuruluşlarının
yüzde 98’i deprem bölgelerinde ve yüzde 73’ü de aktif fay zonları içinde yer
almaktadır. Aynı şekilde, barajların yüzde 95’i bu tehlikeli topraklar üzerinde
bulunmaktadır. Deprem doğal bir süreçtir. Depremi afete çeviren, yetkililerin
bilim dışı ve tamamen ranta dayalı yaklaşımlarıdır. Bugün dünyanın birçok
yerinde gerçekleşen büyük şiddetli depremlerde insanların burnu bile kanamazken
maalesef ülkemizde meydana gelen depremlerde korkunç boyutta can ve mal kaybı
yaşanmaktadır. Depremden sonra olay yerine Hükûmet yetkililerinin gitmesi
yeterli değildir; önemli olan, öncesinde can ve mal kayıplarını azaltacak bir
politikanın hayata geçirilmiş olmasıdır. Önceden, etkili ve bilimsel
yöntemlerle deprem öncesi hazırlık yapmak, konutları ve yaşam alanlarını bir
plan ve proje dâhilinde denetlemek gerekmektedir. Yine, hukuk kuralları herkes
için uygulanmalı, rant çevreleri korunmamalıdır. Bu bağlamda, daha önceleri
gerçekleşen depremlerde sorumluların yargılanması noktasında toplum vicdanı
rahatlatılmamıştır. 
Değerli
milletvekilleri, çeşitli dönemler çıkarılan ve bir gelenek hâline gelen, sadece
belli birtakım rant çevrelerini tatmin etmek amacıyla yapılan imar
düzenlemeleri, kanun hükmünde kararnameler, özel imar izinleri, emsal artışları
ve benzeri uygulamalarla kentlerin mekânsal kültürü yok edilirken şimdi ise
gelinen noktada üzerine konuştuğumuz kanun teklifinin 2’nci maddesiyle de
belediyelerin yetkileri kaldırılıp yetkiler Cumhurbaşkanlığına bağlı bir kurum
olan TOKİ’ye devrediliyor.
775
sayılı Gecekondu Kanunu’na getirilmek istenen bir ek maddeyle belediye
sınırları içerisinde veya dışarısında Toplu Konut İdaresi Başkanlığınca
oluşturulan veya oluşturulacak olan alanlarda Toplu Konut İdaresi Başkanlığı
yetkili kılınmak isteniyor. Yerel yönetimlerin kentler üzerindeki yetkileri
kısıtlanmakta, yerel yönetimler işlevsizleştirilmekte, etkisizleştirilmekte ve
imar konusunda Çevre ve Şehircilik Bakanlığı ve TOKİ üzerinden merkezî
yönetimin kentlere doğrudan müdahale hakkı genişletilmektedir.
Mevcut
hâliyle teklif, Kanal İstanbul Projesi’ne hazırlık özelliğini göstermektedir.
Bu, hukuku dolanmaktır. Bu, başta İstanbul olmak üzere aslında bütün il ve
ilçelere kayyum atamaktır. Belediye sınırları içerisine dâhil olan yerlerde
belediyelerin yetkisinin olmaması kabul edilecek bir durum değildir, hele hele
bu yetkinin TOKİ gibi tartışmalı bir kuruma devri gelecek adına vahim ve endişe
verici bir durumdur.
Başlangıçta
düşük ve orta gelirli ailelere konut projeleri gerçekleştirmek için kurulan
veya en azından öyle olduğu söylenen TOKİ, günümüzün en şaibeli kurumu
durumundadır. Gerek Cumhurbaşkanlığına ve gerekse ilgili bakanlıklara TOKİ’yle
ilgili vermiş olduğumuz soru önergelerimizin tamamı cevapsız bırakılmıştır.
Örneğin, kendi seçim bölgem Hakkâri’de ve komşu kentimiz Şırnak’ta TOKİ
tarafından yapılan hukuksuzlukları milletvekilleri olarak defalarca dile
getirdik ancak ilgililerden herhangi bir cevap alamadık.
Yüksek
Vadi 5’inci Etapta yapılan konutların ilk etaplarının kuraları çekilmiş
olmasına rağmen hak sahiplerine teslimi gerçekleşmemiştir. 3.063 konuttan kura
çekimi yapılan 1.256 konutun teslimi için “arsa payı bedeli” “ortak yaşam
alanları bedeli” “tapu masrafları” adı altında, birçok farklı kalemde hak
sahiplerinden projenin amacına aykırı olarak para talep edilmektedir. Ödenmesi
istenen paranın hangi kriterlere göre belirlendiği konusunda da bir netlik
bulunmamaktadır. Benzer durumda olanlara farklı ödeme planları çıkartılarak
zaten mağdur olan insanlar bu sefer de TOKİ’nin kâr mantığıyla karşı karşıya
kalarak bir kez daha mağdur edilmektedir. Kış mevsiminin erken başladığı ve
sert geçtiği Yüksekova’da konutların teslimi için eylül ayında kura çekiliyor.
Eylül ayından önce zaten insanlar kirada kaldıkları evlerinde kışlık
yakacaklarını temin etmiş oluyorlar. Dar gelirli ailelerin yeni bir eve geçip
tekrar yakıt giderlerini karşılamaları mümkün değildir. Yapımı ilkbaharda biten
konutların kura çekiminin sonbaharda yapılmasının da hiçbir izahatı yoktur.
Şimdi kura çekimi gerekçe gösterilerek hak sahiplerine ödenen kira yardımları
da kesilmiş…
(Mikrofon
otomatik cihaz tarafından kapatıldı)
BAŞKAN
– Buyurun Sayın Dede, tamamlayın sözlerinizi.
SAİT
DEDE (Devamla) – Değerli milletvekilleri, Türkiye’nin 2003 yılında imzalayarak
yürürlüğe koyduğu Birleşmiş Milletler Ekonomik, Sosyal ve Kültürel Haklar
Uluslararası Sözleşmesi’nin 11’inci maddesi barınma hakkını düzenlemekte ve
sözleşmeci taraflara bu konuda yükümlülükler getirmektedir. Barınma hakkı artık
temel insan haklarından biri olarak görülmektedir. Ancak ne yazık ki, elverişli
konut hakkını düzenleyen bu sözleşmenin gerekleri maalesef yerine getirilmemektedir.
Evleri yakılan yıkılan insanlar bürokratik engeller ve kâr hırsıyla sokaklarda
bırakılmamalı, sosyal devlet ilkesinin gereği derhâl yerine getirilmelidir.
Şırnak ve Yüksekova’daki TOKİ konutları amacına ve korunan menfaate uygun
olarak ivedilikle hak sahiplerine teslim edilmeli, mağdurların yaraları bir an
önce sarılmalıdır.
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Teşekkürler Sayın Dede. 
Aynı
mahiyetteki önergeleri oylarınıza sunuyorum: Kabul edenler... Kabul etmeyenler...
Önergeler kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 161 sıra sayılı Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi’nin 2’nci maddesinin aşağıdaki şekilde
değiştirilmesini arz ve teklif ederiz.
 Ulaş
Karasu Mehmet Akif Hamzaçebi  Gökan
Zeybek
 Sivas İstanbul
 İstanbul
 Hasan
Baltacı Türabi Kayan  Özcan
Purçu
 Kastamonu Kırklareli
 İzmir
“MADDE
2- 20/7/1966 tarihi ve 775 sayılı Gecekondu Kanununa aşağıdaki ek madde
eklenmiştir.






















"EK MADDE 6- Bu Kanun uyarınca; 5609 sayılı
Kanunun yürürlüğe girdiği tarihten sonra belediye sınırları içerisinde veya
dışarısında 775 sayılı Gecekondu Kanununa göre Toplu Konut İdaresi
Başkanlığınca oluşturulan veya oluşturulacak alanlardaki uygulamalarda Toplu
Konut İdaresi Başkanlığı yetkilidir.
22/3/2007
tarihli ve 5609 sayılı Gecekondu Kanununda Değişiklik Yapılmasına Dair Kanunun
yürürlüğe girdiği tarihten önce 2/3/1988 tarihli ve 3414 sayılı Kanunun
yürürlüğe girdiği tarihten sonra belediyelerce 775 sayılı Gecekondu Kanununa
göre oluşturulan veya oluşturulacak alanlardaki uygulamalarda ise ilgili
belediyesi yetkilidir.
Belediyeler
bu hak, yetki ve görevleri yetkili organları eliyle kullanırlar.
Büyükşehirlerde
bu Kanunun tatbikatı büyükşehir belediyelerinin koordinatörlüğünde ilçe
belediyelerince yapılır.””
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan.
BAŞKAN
– Önerge üzerinde İstanbul Milletvekili Mehmet Akif Hamzaçebi konuşacaktır.
Buyurun
Sayın Hamzaçebi. (CHP sıralarından alkışlar) 
Süreniz
beş dakikadır.
MEHMET
AKİF HAMZAÇEBİ (İstanbul) – Sayın Başkan, değerli milletvekilleri; önergeyle
ilgili önce şu bilgileri vermek istiyorum.
Teklifin
bu maddesi, 775 sayılı Gecekondu Kanunu kapsamında, belediyelerin ve büyükşehir
belediyelerinin yetkilerini olduğu gibi onlardan alıp Çevre ve Şehircilik
Bakanlığına veriyor, TOKİ’ye veriyor. 
Teklif
sahipleri bu düzenlemenin gerekçesini şöyle açıklıyorlar: “Efendim, uygulamada
birtakım problemler var, idare mahkemelerinde ve çeşitli yargı organlarında
açılmış olan davalar bir karışıklığa neden oldu, bir karmaşaya neden oldu,
yetki çatışmaları var, görev çatışmaları var, bütün bunları gidermek amacıyla
bu düzenlemeyi getiriyoruz; görüleceği gibi, maddenin ikinci fıkrasında da
belediyelerin yetkilerine dokunmuyoruz.”
Hemen
ifade edeyim ki yapılan bu açıklama kanunlara uygun değil, gerçeğe uygun değil.
Şu bilgiyi vermek istiyorum: 1966 yılında çıkarılmış olan 775 sayılı Gecekondu
Kanunu var. Çok güzel bir kanundur, layıkıyla uygulanabilseydi Türkiye'de
gecekondu sorunu olmayacaktı. Hem o zamanki Bayındırlık ve İskan Bakanlığına
hem de belediyelere mevcut gecekonduları ıslah ve tasfiye etmek ve bir daha
kente göç nedeniyle gecekondu oluşmasını önlemek amacıyla da gecekondu önleme
bölgelerini oluşturmak görevini vermiştir ancak kanun başarılı olamamıştır.
Başarılı olamamasının en önemli nedeni merkeziyetçi bir yapının olmasıdır. Bayındırlık
ve İskan Bakanlığının çok büyük yetkileri vardı. Bu nedenle Turgut Özal
zamanında, onun Başbakanlığı döneminde -Allah rahmet etsin; Gecekondu Kanunu
Süleyman Demirel döneminde çıkmıştı, ona da Allah’tan rahmet diliyorum- 1988
yılında 3414 sayılı Kanun çıkarılıyor. Bu Kanun’la 775 sayılı Gecekondu
Kanunu’nda Bayındırlık ve İskan Bakanlığına ait olan yetkilerin tamamı
belediyelere devrediliyor, “Büyükşehir belediyesi olan yerlerde bu yetkiler
büyükşehir belediyesinin koordinasyonunda kullanılır.” hükmü getiriliyor; çok
önemli bir düzenleme.
Şimdi,
bu yetkiler olduğu gibi belediyelere aittir. Daha sonra, 5609 sayılı Kanun’la
2007 yılında bir düzenleme yapılıyor. 1988 yılında Bayındırlık ve İskan
Bakanlığından belediyelere devredilmiş olan yetkiler vardı; 3414 sayılı
Kanun’un 1’inci maddesinde hiçbir değişiklik yapmaksızın, 775 sayılı Kanun’daki
“Bayındırlık ve İskan Bakanlığı” ibarelerini “Toplu Konut İdaresi Başkanlığı”
olarak değiştiriyor. 3414 sayılı Kanun’un 1’inci maddesi olduğu yerde duruyor.
Bu 1’inci madde bütün yetkileri belediyelere devretmiş. Bu maddede değişiklik
olmadığı sürece 775 sayılı Gecekondu Kanunu uygulamasındaki bütün yetkileri
belediyeler kullanır. Konu yargıya intikal ediyor, idare mahkemeleri TOKİ
lehine karar veriyor ancak temyiz üzerine Danıştayın vermiş olduğu karar gayet
açık, net: TOKİ’nin burada hiçbir yetkisi yoktur, yetki belediyelerindir. Bu
kararı Danıştay ne zaman veriyor? 2011 yılında. Şimdi, teklif sahibi
arkadaşlarımız diyor ki: “Efendim, biz yetki-görev çatışmasını gideriyoruz.” E,
Danıştay 2011 yılında karar vermiş arkadaşlar, yıl 2020, dokuz yıl geçmiş;
dokuz yıl sonra mı siz bunu gideriyorsunuz? Hayır. Amaç, AK PARTİ’nin yerel
seçimlerdeki başarısızlığı sonrasında büyükşehir belediyelerinin Cumhuriyet
Halk Partisine geçmiş olması nedeniyle, bu yetkileri Cumhuriyet Halk Partili
büyükşehir belediyelerinin kullanmasını önlemek, yetkiyi TOKİ’ye almaktır.
Bizim önergemiz bu haksızlığı gideriyor. Bizim önergemiz yerel yönetimlerin
güçlendirilmesi amacını takip etmektedir. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Hamzaçebi, sözlerinizi tamamlayın lütfen.
MEHMET
AKİF HAMZAÇEBİ (Devamla) – Bir yandan iktidar tarafından kamuoyuna “yerel
yönetim reformu” şeklinde birtakım mesajlar verilirken, açıklamalar yapılırken,
burada merkeziyetçi bir yapının oluşturulmasını, belediyelere ait olan yetkinin
götürülüp TOKİ’ye verilmesini asla kabul etmiyoruz. Bunun objektif bir nedeni
yoktur. Bunun sübjektif nedeni, yerel seçimlerin AK PARTİ tarafından kaybedilmiş
olmasıdır.
Sevgili
arkadaşlar, bunu yapmayın. Her seçim sonucuna göre düzenleme yaparsanız bunlar
ters teper. 1950’li dönemlerde, iktidarların, seçim sonuçlarına göre illeri
ilçe yaptığını gördük; bu yola teşebbüs etmeyin, tavsiye etmiyorum.
Son
cümlem şu, bir genel uyarı aynı zamanda, teknik bir uyarı; bu maddede de var:
“Oluşturulacak” diyor, iki yerde “oluşturulacak” kelimesi geçiyor. Başka
maddelerde de var. Kanunlarda gelecek zaman hiçbir zaman kullanılmaz, daima
geniş zaman kipi kullanılır.
Teşekkür
ediyorum, hepinize saygılar sunuyorum. (CHP sıralarından alkışlar)
BAŞKAN
– Teşekkürler Sayın Hamzaçebi.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
2’nci
maddeyi oylarınıza sunuyorum: Kabul edenler... Kabul etmeyenler... 2’nci madde
kabul edilmiştir. 
3’üncü
madde üzerinde 3 adet önerge vardır, aykırılık sırasına göre işleme alacağım. 
Türkiye Büyük Millet Meclisi Başkanlığına
Görüşülmekte
olan 161 sıra sayılı Kanun Teklifi’nin 3’üncü maddesinin kanun teklifi metninden
çıkarılmasını arz ve teklif ederiz. 
 Filiz
Kerestecioğlu Demir Kemal Peköz Habip
Eksik
 Ankara Adana Iğdır

 Ömer
Faruk Gergerlioğlu Hüseyin Kaçmaz Mehmet
Ruştu Tiryaki
 Kocaeli Şırnak Batman
  Garo
Paylan
  Diyarbakır
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan.
BAŞKAN
– Önerge üzerinde Diyarbakır Milletvekili Garo Paylan konuşacaktır. 
Buyurun
Sayın Paylan. (HDP sıralarından alkışlar)
Süreniz
beş dakikadır. 
GARO
PAYLAN (Diyarbakır) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, Elâzığ ve memleketim Malatya’da gerçekleşen depremde hayatını
kaybeden vatandaşlarımızın ailesine başsağlığı diliyorum. “Malatya’ya, Elâzığ’a
ve Türkiye’mize geçmiş olsun.” Ama değerli arkadaşlar, bu cümleyi kurarken bir
yandan da utanıyorum. Bu ülkenin Meclisinin bir üyesi olarak inanın, bakın, şu
haritayı görüp de yani nerelerde deprem olacağını bilim söylerken, Elâzığ ve Malatya
bu deprem hattının üzerindeyken, bununla ilgili tedbir almamış bir Meclisin
üyesi olarak bu başsağlığı dileğini söylerken utanıyorum. Ancak biz
sorumluluğumuzu yerine getirmeye çalıştık sevgili vatandaşlar, AKP ve MHP’nin
oylarıyla defalarca reddedildi deprem araştırma önergelerimiz. Maalesef
depremle ilgili araştırma önergelerimiz reddedildi ve vatandaşlarımız bir afet
sonucu değil, maalesef bir cinayet sonucu taammüden öldürüldü arkadaşlar. Çünkü
bakın, bu haritaya baktığımızda nerelerde tedbir alacağımızı bilim bize
söylüyor, biz bu tedbirleri etkin bir şekilde almadığımız sürece bütün
ölümlerin vebali de boynumuzadır, özellikle AKP ve MHP’nin boynunadır
arkadaşlar. 
Bakın,
teklif sahibi Sayın Mustafa Demir -az önce buradaydı, şimdi yok sanıyorum- bir
teklif getirmiş. Arkadaşlar, böyle bir yıkım üzerine bir Meclis ne yapar?
Önceliğini belirler, öyle değil mi? Önceliğini belirler. Nedir önceliğimiz, ne
olmalı? Depremi konuşmalıyız, öyle değil mi? Sayın Mustafa Demir ve sizler:
“Ya, bu da bir hafta konuşulur, on beş gün konuşulur. Ne var ki İzmit
depreminde 18 bin vatandaşımız öldü, iki ay konuşuldu. Diğer depremlerde
yüzlerce insan konuşuldu, on beş gün konuşuldu, yirmi gün konuşuldu sonra
unutuldu, bu da unutulur.” diyorsanız, bundan sonra bu deprem hatlarında olacak
bütün depremler de depremlerin vebali de boynunuza olur arkadaşlar. 
Sayın
Mustafa Demir bu ülkede on beş yıl Belediye Başkanlığı yaptı, Fatih’te Belediye
Başkanlığı yaptı. Ben de Fatih’te esnaflık yaptım, akrabalarım orada yaşıyor. O
binaların durumunu çok iyi biliyorum, biliyor musunuz? Ayakta zor duruyor
Fatih’teki binalar, ayakta zor duruyor. Bırakın depremi, o Kartal’daki binadaki
gibi kendi kendine yıkılacak durumda. Ben, Sayın Mustafa Demir’i suçlamak için
söylemiyorum bunu, yapısal bir sorunumuz var ama Mustafa Demir de sorumlu,
vebali boynunadır. On beş yıl Belediye Başkanlığı yaptı. Yıllarca siz
yönettiniz bu deprem bölgelerini ve hiçbir tedbir almadınız arkadaşlar.
Önceliklerimizi
belirlememiz lazım. Peki, on beş yıl Belediye Başkanlığı yapmış Mustafa Demir,
teklifinde ne getiriyor? “Van, Bitlis Ahlat’ta saray yapacağız; efendim, Kanal
İstanbul yapacağız, orada bazı sorunlar var.” Bu mudur on beş yıl Belediye
Başkanlığı yapmış bir insanın önceliği bir deprem ülkesinde? Önceliğimiz, o
tabut evlerde, o ayakta zor duran evlerde yaşayan, yaşamak zorunda bırakılan
vatandaşlarımızı kurtarmak değil mi? Bakın, milyonlarca vatandaşımız patlamaya
hazır bir bombanın üzerinde yaşıyor arkadaşlar ve Meclis bununla ilgili hiçbir
şey yapmıyor. Ne yaptı Meclis? Bir buçuk yıl önce İmar affı çıkardı, seçim
kazanmak için, AKP ve MHP seçim kazansınlar diye imar affı çıkardı. İşte, o
imar aflı binalarda ne yapıldı? Cepheleri boyandı, içleri çürük. İçinde
vatandaşlarımız ölümü bekliyorlar arkadaşlar. O binaların yenilenmesi lazım,
güçlendirilmesi lazım. Arkadaşlar, bu yasanın derdi vatandaşlarımızı kurtarmak
mı? Asla değil. Bu yasanın derdi Kanal İstanbul, Ahlat’taki saray. Bundan
utanmalıyız arkadaşlar ve bu yasayı mutlaka geri çevirip esas konumuza, depreme
dönmeliyiz. 
Bakın,
Sayın Süleyman Soylu ne dedi arkadaşlar? “İstanbul’da 7,5 şiddetinde bir deprem
bekliyoruz.” dedi. Evet, bilim de öyle söylüyor, “7,2 ila 7,6 arasında bir
deprem çıkacak.” eğer Süleyman Soylu’nun ve bilimin söylediği doğru çıkarsa. İstanbul’da
bilim yine şunu söylüyor: “200 bin ölü olacak, 200 bin vatandaşımız hayatını
kaybedecek, 2 milyon vatandaşımız yaralanacak.” Değerli arkadaşlar, o durumda
ne olacak, biliyor musunuz? Bazı mahallelere giremeyeceğiz, iş makinaları dahi
giremeyecek. Bakın, 4 tane bina çöktü, bir haftada vatandaşlarımızı ancak
çıkardık. Aylarca o enkaz kalkmaz, vatandaşlarımız o binalardan çıkarılamaz ve
bunun vebali de hepimizin boynuna olur arkadaşlar. 
Ne
yapmamız lazım? Değerli arkadaşlar, kentsel dönüşüm bazı yerlerde oluyor.
Nerede oluyor? Rantın olduğu yerlerde oluyor. Az katlı binaların olduğu
yerlerde oluyor. Oraya yüksek katlı imarlar veriyorsunuz ve oraya müteahhitler
giriyor ama şehrin eski semtlerinde, Mustafa Demir’in de belediye başkanlığını
yaptığı Fatih gibi semtlerde, oralarda çok kat yapılamıyor, zaten çok katlı o
binalar ve oralarda yoksullar yaşıyor arkadaşlar.
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Paylan. 
GARO
PAYLAN (Devamla) – Yoksulların sahibi yok bu ülkede, rantçıların sahibi var;
Ağaoğluların, müteahhitlerin sahipleri var ama yoksulların sahibi yok.
Yoksulların sahibi bu Meclis olmalı arkadaşlar. Milyonlarca vatandaşımız tabut
evlerde yaşıyor. El birliğiyle, bütün partiler ortak bir komisyon kuralım, depremle
ilgili master bir plan yapalım. Yoksa Elâzığ’la, Malatya’yla ilgili “Efendim,
geçmiş olsun.” demek kolay. Bizlerin sorumluluğu var. Bu sorumluluğu yerine
getirmediğimiz sürece, bundan sonra olacak her depremde de bunların vebali
öncelikle sizlerin boynunadır arkadaşlar.
Saygılar
sunarım. (HDP sıralarından alkışlar)
BAŞKAN
– Teşekkürler Sayın Paylan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 161 sıra sayılı Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanunu Teklifi’nin 3’üncü maddesinin sonuna aşağıdaki
ibarenin eklenmesini arz ve teklif ederiz.
“(yasa
yürürlüğe girmeden önce TOKİ mülkiyet alınında bulunan gecekondular ecrimisil
kapsamı dışındadır)”
 Gökan
Zeybek  Hasan Baltacı  Kani
Beko
 İstanbul
 Kastamonu  İzmir
 Orhan
Sümer  Ednan Arslan  Vecdi
Gündoğdu 
 Adana
 İzmir  Kırklareli
 Ulaş
Karasu  Ayhan Barut  İlhami
Özcan Aygun
 Sivas
 Adana  Tekirdağ
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan. 
BAŞKAN
– Önerge üzerinde İzmir Milletvekili Kani Beko konuşacaktır. 
Buyurun
Sayın Beko. (CHP sıralarından alkışlar)
Süreniz
beş dakikadır. 
KANİ
BEKO (İzmir) – Sayın Başkan, değerli milletvekilleri; DİSK/GENEL-İŞ
Sendikasının unutulmaz Genel Başkanı Abdullah Baştürk ve arkadaşları tarafından
işçilerin kullanması için 1975 yılında DİSK/GENEL-İŞ Sendikasına kazandırılan
İzmir Urla Zeytineli köyü Böğürtlen mevkisindeki denize sıfır 68 dönümlük
araziye saray tarafından hukuk dışı bir şekilde maalesef el konulmuştur.
Sendikanın yanı sıra, birçok köylüye ait taşınmaz da aynı akıbete uğramıştır.
Önce, taşınmazlar üzerine kamulaştırma şerhi konulmuştur, hemen sonra da 25
Ocak Cumartesi günü Resmî Gazete’de yayımlanan Cumhurbaşkanlığı kararnamesiyle
acele kamulaştırma yapılmıştır. Yapılan işlemlerin sürati son derece dikkat
çekicidir. Henüz sendikaya ve diğer mağdur köylüye resmî olarak kamulaştırma
kararı maalesef tebliğ edilmemiştir. 
Bu
bölge önceden sit alanı statüsündeydi. 13 Eylülde yine bir Cumhurbaşkanlığı
kararnamesiyle Çeşme, kültür ve turizm koruma ve gelişim bölgesi ilan edilmiş,
sit alanı statüsünden maalesef çıkarılmıştır. Bu şekilde, 500’ün üstünde
parselin oluşturduğu uzun bir kıyı alanı kamulaştırılıp özel kişi ve
kuruluşlara uzun dönemli kiraya verilecektir. Bu arada, bazı kişi ve kurumlara
ayrıcalık tanınıp kamulaştırma kapsamı dışında tutulduğu bilgileri de
gelmektedir. Çevrecilik bakımından da sıkıntı yaratacak konular söz konusudur.
Köy merası, tarım arazisi niteliğinde bazı taşınmazların golf sahası yapılması
söz konusudur. Bu, su kaynakları için tehlike oluşturacak bir planlamadır; öte
yandan, Anayasa’nın mülkiyet hakkıyla ilgili düzenlemelerine de aykırıdır.
Zamanında işçilerin tatil yapması hedeflenerek alınmış taşınmazların
köylülerin, vatandaşların elinden alınarak lüks otel yatırımlarına
dönüştürülmesi, onların gelirleri itibarıyla asla yararlanamayacakları,
işçilere fiilen yasak bir kamulaştırma nasıl kamu yararı amacı güdecektir,
sormak gerekiyor. İşçilerin ailelerinin o civarda topraklarını ellerinden
aldınız. Köylülerin, çoluk çocuğun denize girmeye hakkı yok mudur? Yarattığınız
bu ekonomik kriz sonucunda, zaten zor geçinen bu işçiler geçinemiyorlar ve bir
de topraklarını da ellerinden alıyorsunuz. 
12
Eylül faşist cuntası DİSK/GENEL-İŞ Sendikasını kapattıktan sonra mal
varlıklarına da el koymuştur. Bugün Ankara Çankaya’da yıllarca kullanılmış olan
Anayasa Mahkemesi binası DİSK/GENEL-İŞ Sendikasının kendi mülkiyetidir yani bu
bina işçilerindir. Kırk yıl sonra, aynı anlayışla, Urla Belediye Başkanımız
görevden alındıktan sonra DİSK/GENEL-İŞ’in ve halkın arazileri 12 Eylül faşist cuntasının
yaptığı gibi gasbedilmiştir. Urla Belediye Başkanını da FETÖ’cü olduğu için
değil, Urla’yı daha önce yönettiğiniz İstanbul ve Ankara gibi ranta, talana
açmak istediğiniz için görevden aldığınız anlaşılmaktadır. Bu uygulama
gösteriyor ki kayyum ve meclisin iptali tamamen stratejik ve politik bir
hamledir. Amaç, yerel halkın ve belediyenin sesini azaltmak, yok etmek ve
böylece buradaki rant ve talan amacını gerçekleştirmektir. Kamulaştırma yapılan
DİSK/GENEL-İŞ’e ait bu bölgenin yanı başına geçmişte Cumhurbaşkanlığı için
yapılan villalar yani sevgili arkadaşlarım, bu görmüş olduğunuz kaçak villalar…
Dolayısıyla anlaşıldığı üzere, Katarlılara, Suudi Arabistanlılara,
yoldaşlarınızı kesinlikle zenginleştirmek, oteller, moteller, pansiyonlar
yapabilmek için bu güzelim araziler maalesef kamulaştırılmıştır. 12 Eylül
faşist cuntası DİSK/GENEL-İŞ Sendikasını kapattıktan sonra mal varlıklarına da
el koymuştur. Bugün, Ankara Çankaya’da -maalesef üzülerek söylüyorum- işçilerin
ana malı olan araziler maalesef bugün devletin elindedir. Erdoğan’ın tatilini
yaptığı kaçak villaların varlığı da gözden kaçırılmamalıdır. Ayrıca aynı
bölgede Ensar Vakfına ait arazileri neden kamulaştırmadınız? Özel bazı kişilere
menfaat sağlamaktan başka hiçbir anlamı ve amacı olmayan ve adına
“kamulaştırma” dediğiniz bu arazileri şöyle, son olarak ifade etmek istiyorum. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Beko. 
Buyurun.
KANİ
BEKO (Devamla) – Peki.
Orta
yerde DİSK/GENEL-İŞ Sendikasının arazisi -kırk yıllık arazi- sağ tarafta Ensar
Vakfının arazisi, sol tarafta da Recep Tayyip Erdoğan’ın kaçak villaları. Yani
eğer bir kamulaştırma yapılacaksa bana göre tamamının yapılması gerekir diye
düşünüyorum. Ensar Vakfını bırakıyorsunuz, bir diğer tarafta da Recep Tayyip
Erdoğan’ın kaçak villalarını bırakıyorsunuz, tam ortadaki DİSK/GENEL-İŞ
Sendikasının yani işçilerin ve oradaki köylülerin o güzelim arazilerini
kamulaştırıyorsunuz. Ben bu konuyla ilgili, bir an önce, yapılan bu
kamulaştırmadan geri dönülmesini diliyorum. 
Çalışmalarınızda
başarılar diliyorum. Beni dinleyenlere teşekkür ediyorum. Sağ olun, var olun.
(CHP sıralarından alkışlar) 
BAŞKAN
– Teşekkürler Sayın Beko.
Önergeyi…
MUHAMMET
EMİN AKBAŞOĞLU (Çankırı) – Sayın Başkanım, hatibin konuşmalarını reddettiğimizin
kayıtlara geçmesini istiyorum. Hiçbiri doğru değil. 
BAŞKAN
– Tamam, geçmiştir kayıtlara.
ENGİN
ALTAY (İstanbul) – Sayın Başkanım, biz de hatibin konuşmalarını kabul
ettiğimizin kayıtlara geçmesini istiyoruz. 
BAŞKAN
– Tamam, ikisi de kayıtlara geçti, emin olun.
KANİ
BEKO (İzmir) – Sayın Başkan, belgeler burada.
BAŞKAN
– Evet, önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi’nin 3’üncü maddesinin ilk fıkrasında yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.

 Ayhan
Erel Mehmet Metanet Çulhaoğlu  Feridun
Bahşi
 Aksaray
 Adana  Antalya
 İbrahim
Halil Oral   Dursun
Ataş
 Ankara  Kayseri
BAŞKAN
– Komisyon önergeye katılıyor mu? 
BAYINDIRLIK,
İMAR, ULAŞTIRMA VE TURİZM KOMİSYONU BAŞKAN VEKİLİ METİN YAVUZ (Aydın) –
Katılmıyoruz Başkanım. 
BAŞKAN
– Önerge üzerinde Antalya Milletvekili Feridun Bahşi konuşacaktır.
Buyurun
Sayın Bahşi. (İYİ PARTİ sıralarından alkışlar)
Süreniz
beş dakikadır.
FERİDUN
BAHŞİ (Antalya) – Sayın Başkan, değerli milletvekilleri; 161 sıra sayılı Kanun
Teklifi’nin 3’üncü maddesi üzerine söz aldım. Hepinizi saygıyla selamlıyorum. 
Geçen
hafta cuma günü yine ülkemiz büyük bir felaket yaşadı. Elâzığ, Malatya ve çevre
illerde meydana gelen depremde 41 vatandaşımız hayatını kaybetti, 1.607
vatandaşımız da yaralandı. Ölen insanlarımızın ruhu şad olsun, yaralılarımıza
sağlık diliyorum.
AK
PARTİ iktidarı tarafından yıllardır uygulanan ayrıştırma politikalarına rağmen
büyük Türk milleti kederde ve sevinçte bir bütün olmayı bir kez daha başardı ve
bu felaketten de yüz akıyla çıktı. Genel Başkanımız Sayın Meral Akşener’in de
dediği gibi, bizim doğal afetlerden siyasi kazanım sağlama gibi bir anlayışımız
yoktur, acılar ve felaketler üzerinden siyaset yapmıyoruz. Böyle zamanlarda
birlik ve dayanışma ruhu öne çıkarılmalı, siyaset de bu ruhu desteklemelidir.
Temennimiz, yaralarımızın hızla sarılarak vatandaşlarımızın huzurlu ve güvenli
bir ortama kavuşturulmasıdır ancak elbette ki yapılan yanlışlara da gözlerimizi
kapatacak değiliz. Yapılan ve yapılması gereken icraatları takip edeceğiz, toplanan
deprem vergilerini sormaya, soruşturmaya devam edeceğiz. 
Değerli
milletvekilleri, inşaat getiriminin ele geçirdiği kent planlaması ve iktidarın
imar affıyla ruhsatlandırdığı deprem güvenliği olmayan milyonlarca yapı meydana
getirdi. Bu depremde bunun faturası çıktı. Bundan sonra yaşanacak depremlerde
de bunların faturasını hep beraber ödemeye devam edeceğiz. Deprem, ne zaman ve
nerede yakalanacağımız belli olmayan bir felakettir. Deprem sırasında hayatını
kaybeden insanların gerçek failleri binalar değil, binaları uygun vasıfta
yapmayan yükleniciler ile bunlara ruhsat ve depreme dayanıklılık raporu veren
görevlilerdir. Nitekim, yaşanan Elâzığ depremindeki görüntülere dikkat edersek
birçok sağlam binanın ortasında tek bir binanın yıkıldığını görüyoruz. Sürsürü
Mahallesi’ndeki yıkılan bina 2010 yılında yaşanan Kovancılar depreminde hasar
görmüş ancak hiçbir yenileme çalışması yapılmamış, depreme dayanıklı raporu
verilmiş, çevresindeki bütün binalar ayaktayken bu bina çökmüş ve birçok
vatandaşımıza da mezar olmuştur.
Değerli
milletvekilleri, ülkenin yaşanan bunca felaketlere rağmen hâlâ bir deprem
politikası yoktur. Peki, ne yapmalı? Öncelikle, binalarda toplam kalite
anlayışı yerleştirilmelidir. İnşaatlarda sonuç odaklı değil, süreç odaklı bir
denetim mekanizması oluşturulmalıdır. Bina denetçi ücretlerinin denetlenen
yükleniciler tarafından verilmesi uygulamasına son verilmelidir. Yapı denetimi
yüklenicilerin finanse ettiği özel firmalar aracılığıyla değil, yerel yönetim
birimleri tarafından gerçekleştirilmelidir. Sağlıksız ve çarpık kentleşmeye yol
açan imar affı yasaları çıkartılmamalı ve konuyla ilgili kesin ve etkin bir
kararlılık gösterilmelidir. Yapımı tamamlanmamış ve yapım aşamasında olan bütün
binaların dayanıklılık ve kalite sorunlarına ilişkin çalışmalar bir an önce
bitirilmelidir. Beton kalitesinden kullanılan demirin çapına kadar her türlü
teknik analiz gerçekleştirilmelidir. 
Yeryüzünde
yaşayan bütün insanlara, hatta hayvanlara bir kimlik kartı verilirken, bunca
tehlike altında yaşanırken binaların kimlik kartının olmaması düşünülemez. 6
Şubat 2019 tarihinde her binaya kimlik kartı verilmesi hususunda bir kanun
teklifi verdik ancak bir türlü Genel Kurul gündemine alınmıyor. Her binaya, kim
tarafından hangi tarihte yapıldığı, taşıdığı teknik şartlar, kullanılan malzeme
ve bileşimlerin niteliği, denetleyenler, onay ve ruhsat verenler, jeolojik ve
jeofizik incelemesini yapan kurumlar, binanın kalitesi, yapım süresi,
sorumlular ve benzeri hususları içeren bina kimlik kartı sistemi getirilmeli ve
sorumluluk duygusuna sahip denetim organları tarafından sürekli takip
edilmelidir. Bina kimlik kartlarındaki özel bilgiler binaların girişlerine
konulmalı, ayrıca binanın yapım aşamasından tamamlanması aşamasına kadar her
türlü işlem yetkililer tarafından tutturularak bina kimlik kartında kayıt
altına alınmalıdır.
(Mikrofon
otomatik cihaz tarafından kapatıldı)
BAŞKAN
– Buyurun Sayın Bahşi, tamamlayın sözlerinizi lütfen.
FERİDUN
BAHŞİ (Devamla) – İnsanların, yaşadıkları binaların ya da binaların kurulduğu
zeminlerin ne kadar güvenli olduğunu bilme hakkı vardır. Depremin zararlarının
ortadan kaldırılması için her şeyden önce bu konudaki temel politika
saptanmalı; depremden sonra çare arama politikası yerine deprem öncesi önlemler
içeren, halkın yararına bir deprem politikası gecikmeden oluşturulmalıdır.
Depremlerden en az zararla kurtulmak ve gerekli önlemleri almak elimizdedir.
Bu
vesileyle, tekrar ülkemizin böyle felaketler yaşamamasını diliyor, Gazi Meclisi
ve yüce Türk milletini saygıyla selamlıyorum. (İYİ PARTİ sıralarından alkışlar)

BAŞKAN
– Teşekkürler Sayın Bahşi. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
3’üncü
maddeyi oylarınıza sunuyorum: Kabul edenler… Etmeyenler… 3’üncü madde kabul
edilmiştir. 
4’üncü
madde üzerinde 3 adet önerge vardır, aykırılık sırasına göre okutup işleme
alıyorum: 
Türkiye Büyük Millet Meclisi Başkanlığına
Görüşülmekte
olan 161 sıra sayılı Kanun Teklifi’nin 4’üncü maddesinin kanun teklifi
metninden çıkarılmasını arz ve teklif ederiz. 
 Filiz
Kerestecioğlu Demir  Kemal Peköz  Habip
Eksik
 Ankara
 Adana  Iğdır
 Ömer
Faruk Gergerlioğlu  Hüseyin Kaçmaz  Mehmet
Ruştu Tiryaki
 Kocaeli
 Şırnak  Batman
 Oya
Ersoy
 İstanbul

BAŞKAN
– Komisyon önergeye katılıyor mu? 
BAYINDIRLIK,
İMAR, ULAŞTIRMA VE TURİZM KOMİSYONU BAŞKAN VEKİLİ METİN YAVUZ (Aydın) –
Katılmıyoruz Başkanım. 
BAŞKAN
– Önerge üzerinde İstanbul Milletvekili Oya Ersoy konuşacaktır. 
Buyurun
Sayın Ersoy. (HDP sıralarından alkışlar)
Süreniz
beş dakikadır. 
OYA
ERSOY (İstanbul) – Sayın Başkan, Genel Kurulu saygıyla selamlıyorum. 
Şimdi,
bu yasa teklifinin aslı aslında rantın tekelleştirilmesi ve mutlaklaştırılması;
çünkü, 31 Mart ve özellikle 23 Haziran İstanbul seçimlerinde yerel yönetimlerde
kaybettiğiniz hâkimiyeti bu yasa teklifiyle yeniden sağlama derdindesiniz; bunu
da yıllardır yaptığınız gibi, yine TOKİ üzerinden yapmaya çalışıyorsunuz; işin
özeti budur. TOKİ ikinci bir özelleştirme dairesi sizin için. Yıllardır kamunun
yani halkın olan arsaları ve taşınmazları TOKİ aracılığıyla müteahhitlere
peşkeş çektiniz ve inşaat gelirini de paylaştınız. Özelleştirme İdaresi de
KİT’leri sattı; artık KİT’ler kalmadı ama… Bakın, Metal Yapı, Ağaoğlu, VARYAP,
Torunlar, Dumankaya, İhlas, Soyak; bunlara daha yüzlercesi eklenebilir. FETÖ’cü
şirketleri bile TOKİ üzerinden palazlandırdınız ve büyüttünüz. 
Bakın,
dün gazeteci Celal Eren Çelik BAŞKENTGAZ’ın Kızılaya, oradan da Ensar Vakfına 8
milyon dolar bağış yaptığının belgesini ortaya çıkardı. Kızılay Genel Müdürü
çıktı, bir açıklama yaptı. Zannedersiniz ki kendisine dair bir açıklama
yapacak; hayır, şirketi savundu. Şirket vergi kaçırmamış, vergiden kaçınmış.
Peki, BAŞKENTGAZ kimin? Torunların. Torunlar kim? Erzincan’da bakkal dükkânıyla
ticarete atılıp inşaat rantıyla büyüyen Aziz Torun’un; Erdoğan’ın imam hatipten
arkadaşı. 
Şimdi,
2 tane soru: 
1)
BAŞKENTGAZ durduk yerde bir dinci vakfa, adı çocuk istismarıyla anılan Ensar
Vakfına 8 milyon dolar bağışı neden yapar?
2)
Buna bir kamu kurumu neden aracılık eder? 8 milyon dolar Torunların, o AKP
iktidarı boyunca büyüttüğü işlerinin bedelinin karşılığı mıdır? Yani, Ali
Ağaoğlu’nun tabiriyle “kendisine kesilen ceza miktarı” mıdır? Muhtemel hizmet,
himmet, minnet -ne derseniz artık onun adına- bedeli midir? Yani, bu
yolsuzluğun ardında, üçte 1 fiyatına alınan BAŞKENTGAZ’ın, TOKİ tarafından
peşkeş çekilen eski Ali Sami Yen Stadı’nın arazisinin, Torun Center inşaatında
hayatını kaybeden 10 işçinin kanının bedeli mi vardır? 
Şimdi,
bu yasa teklifi işte tam da bu BAŞKENTGAZ etrafında anlattığım ittifakı
anlatıyor, onun için getiriliyor. Yani kamu ihaleleri, imar rantları, yerel
yönetimlerle kurmuş olduğunuz tezgâhın sorun çıkmadan devam etmesini sağlamak
için bizden daha fazla yetki istiyorsunuz. Tabii, sermayeye de bu arada “Yerel
seçimleri kaybetmiş olabiliriz ama güç hâlâ bizde.” demek istiyorsunuz çünkü
iktidarınız, İstanbul rantı ve inşaat sektörü üzerinden yükseliyor. İşte, Kanal
İstanbul… Bilim insanları uyarıyor; İstanbul’da 1 milyon konut güvenli değil,
100 bini aşkın konut olası depremde yıkılabilir. Ama siz ne yapıyorsunuz?
Derdiniz rant. TOKİ aracılığıyla 16.713 hektarlık alanda arsa üretimi yapılması
planlandığı söyleniyor Kanal İstanbul Projesi’yle. Evet, TOKİ her şeye
muktedir. Bakın, Elâzığ depreminin ardından Erdoğan şunu söylüyor: “TOKİ olarak
hemen adımlarımızı atacağız.” Sanki TOKİ Genel Başkanı konuşuyor. Nerede diyor?
Cenaze töreninde diyor, yani enkaz altından çıkarılan yurttaşlarımızın
cenazesinin başında diyor. İşte, siyaset yapmak tam da budur arkadaşlar.
Siyaset, rant siyasetidir. 
Şimdi,
değerli milletvekilleri, hayat politiktir. Yaptığınız ve yapmadığınız her şey,
sizin politik tercihinizdir. Halkı deprem karşısında koruyacak güvenli konutlar
yapmak, depreme dayanıklı şehirler inşa etmek yerine ölümlerden sonra “TOKİ”
demek, sizin politik tercihinizdir. Depreme karşı güvenli hastaneler, okullar,
kamu binaları yapmak yerine geçmediğimiz köprü, yol, kullanmadığımız
havalimanları yapmak da sizin politik tercihinizdir. Deprem sonrası toplanma
alanlarını artırmak yerine -bakın, bu İstanbul’da bir toplanma alanı, şurada
görüyorsunuz- var olan toplanma alanlarının yerine AVM’ler dikmek de sizin
politik tercihinizdir. İşte, dikilen AVM’lerin şirketleri üzerinde yazılı.
Zaman kaybetmemek için…
(Mikrofon
otomatik cihaz tarafından kapatıldı) 
BAŞKAN
– Buyurun devam edin Sayın Ersoy.
OYA
ERSOY (Devamla) – Ayrıca Kaz Dağları’nda, Kuzey Anadolu Fay Hattı üzerinde
siyanür havuzu kurmak da işte sizin politik tercihinizdir. Büyük İstanbul
depremine hazırlık için kaynak ayırmak yerine rant için Kanal İstanbul yapmaya
kalkmak da sizin politik tercihinizdir. Bilim insanlarının uyarılarına,
önerilerine kulaklarınızı tıkayıp deprem olduktan sonra “Bu tür afetler bizler
için büyük bir imtihan. Müslüman olmanın, bu noktada teslimiyetin hep en güzel
örneklerini vermişiz.” demek yine sizin politik tercihinizdir. 
Ben
de buradan soruyorum o zaman, bu kürsüden halk adına soruyorum: Saray kaç
şiddetinde depreme karşı yapıldı? 
Teşekkür
ediyorum. (HDP sıralarından alkışlar)
BAŞKAN
– Teşekkürler Sayın Ersoy.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
- Buyurun Sayın Akbaşoğlu.
IV.- AÇIKLAMALAR (Devam)
39.- Çankırı Milletvekili Muhammet Emin Akbaşoğlu’nun,
İstanbul Milletvekili Oya Ersoy’un 161 sıra sayılı Kanun Teklifi’nin 4’üncü
maddesiyle ilgili önerge üzerinde yaptığı konuşmasındaki bazı ifadelerine ve
siyasetlerinin rant siyaseti değil hizmet siyaseti olduğuna ilişkin açıklaması
MUHAMMET
EMİN AKBAŞOĞLU (Çankırı) – Sayın Başkanım, biraz evvel kürsüde konuşan hatibin,
grubumuza ve iktidarımıza yönelik yapmış olduğu eleştirileri reddediyoruz.
TOKİ, yüz binlerce konutun üretilip vatandaşlarımıza kazandırılmasında çok
önemli başarılara imza atmış, 80 binin üzerinde kalıcı konutu depremzedelere
yuva yapmış önemli bir kuruluşumuz. Bunun dışında, en son, Çevre ve Şehircilik
Bakanlığımızın, TOKİ marifetiyle iki yüz kırk ay vadeli, kira öder gibi sabit
bir fiyatla 100 bin konutun oluşturulmasına, 81 vilayetimize kazandırılmasına
ilişkin bir projesi de söz konusu. Vatandaşlarımızın da buna büyük bir güvenle
bir rağbeti söz konusu. 
Dolayısıyla
bizim siyasetimiz rant siyaseti değil, hizmet siyasetidir; bunu da takdir eden
aziz milletimizdir. (AK PARTİ sıralarından alkışlar)
Teşekkür
ederim.
BAŞKAN
– Teşekkürler Sayın Akbaşoğlu.
OYA
ERSOY (İstanbul) – Sadece kayıtlara geçsin diye…
BAŞKAN
– Buyurun.
OYA
ERSOY (İstanbul) - Ben bu konuda bir araştırma önergesi veriyorum hemen ve
TOKİ’nin, özellikle 2011 sonrasında yaptığı bütün icraatları bir masaya
yatıralım, araştırma komisyonu kuralım.
BAŞKAN
– Teşekkürler.
VII.- KANUN TEKLİLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
- Değerli milletvekilleri, diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 161 sıra sayılı Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi’nin 4’üncü maddesinin aşağıdaki şekilde
değiştirilmesini arz ve teklif ederiz.
"MADDE
4- 1164 sayılı Kanuna aşağıdaki ek madde eklenmiştir.
EK
MADDE 5- Bu Kanunun 2 nci maddesinin birinci fıkrasının (ı) bendi kapsamında
alınacak olan ecrimisiller ve taşınmazın tahliyesi hakkında 8/9/1983 tarihli ve
2886 sayılı Devlet İhale Kanununun 75 inci maddesine göre işlem yapılır ve
tahsil edilen tutarların, %40'ı genel bütçeye gelir kaydedilir, %40'i tahsilatı
takip eden ayın sonuna kadar Toplu Konut İdaresi Başkanlığına ve Büyükşehir
belediyesinin olduğu illerde; %10'u büyükşehir belediyesine, %10'u ilgili ilçe
belediyesine; Büyükşehir belediyesi olmayan illerde ise; % 20'si ilçe
belediyesine aktarılır.”
 Ulaş
Karasu Vecdi Gündoğdu Ednan
Arslan
 Sivas Kırklareli İzmir
 İlhami
Özcan Aygun Orhan Sümer Ayhan
Barut
 Tekirdağ Adana Adana
 Gökan
Zeybek Hasan
Baltacı
 İstanbul Kastamonu
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKAN VEKİLİ METİN YAVUZ (Aydın) –
Katılmıyoruz Başkanım.
BAŞKAN
– Önerge hakkında Sivas Milletvekili Ulaş Karasu konuşacaktır. 
Buyurun
Sayın Karasu. (CHP sıralarından alkışlar)
Süreniz
beş dakikadır.
ULAŞ
KARASU (Sivas) – Sayın Başkan, değerli milletvekilleri; Coğrafi Bilgi
Sistemleri ve Bazı Kanunlarda Değişiklik Yapılması Hakkında Kanun Teklifi
üzerine söz almış bulunmaktayım. Genel Kurulu saygıyla selamlıyorum.
Sözlerime
başlamadan önce, Elâzığ Sivrice’de meydana gelen ve birçok ilimizde hissedilen
depremde hayatını kaybeden vatandaşlarımıza Allah’tan rahmet, yakınlarına
başsağlığı, yaralılarımıza acil şifalar diliyorum. 
Ancak
yaşadığımız bu acı olay yine iktidarın cadı avına sahne oluyor. Sosyal medyada
deprem vergilerini soran, deprem yardımlarının akıbetini araştıran
vatandaşlarımız hakkında soruşturmalar açılıyor, adli işlem başlatılıyor.
İktidar “Deprem oldu, siyasetin sırası mı?” diyor, amma velakin siyasetin
âlâsını yapıyor. İnsanlar sokakta yatıyor; İçişleri Bakanı sosyal medyada ava
çıkmış, “Acaba kim iktidarı eleştiriyor?” diye bakınıyor. 
“Depremin
siyaseti olmaz.” diyenlere buradan sormak istiyorum: Siyasetten anladığınız
nedir? Siyaset, Man Adası üzerinden milyonlarca doları aklamak mıdır? Siyaset,
kentsel dönüşümü sadece ve sadece rant kapısı olarak görmek midir? Siyaset, 15
Temmuz şehitleri için toplanan parayı yok etmek midir? Siyaset, Tank Palet
Fabrikasını Katar’a peşkeş çekmek midir? Biz siyasetten bunu anlamıyoruz. Bizim
anladığımız siyaset, bilim insanlarının uyarılarına kulaklarını tıkayıp deprem
olduğunda “kader” diyen yetkililerden hesap sormaktır; bizim anladığımız
siyaset, çürük okulları, hastaneleri yapan yandaş şirketlerin peşine düşmektir;
bizim anladığımız siyaset, toplanan 34 milyar dolarlık deprem vergisinin
akıbetini sorgulamaktır. 
Bakın,
2003 yılında Bingöl’de meydana gelen ve 176 vatandaşımızın hayatını kaybettiği
deprem sonrasında dönemin Başbakanı Tayyip Erdoğan “Kırılan, fay hatlarından
önce ar damarıdır.” demiş. Aranızdan hiç kimse o dönem çıkıp da Başbakana
“Siyaset yapma.” dedi mi? “Ülkede ne olursa olsun bizi eleştirmeyin, siyaset
yapmayın.” anlayışına sahip, deprem toplanma alanlarının sayısını dahi
bilmeyen, "Deprem vergileri nerede?” sorusuna cevap veremeyen bir iktidar,
yönetim kabiliyetini kaybetmiş demektir. (CHP sıralarından alkışlar)
Kanun
teklifine geldiğimizde ise teklifin özünde, kaybettiğiniz belediyelerde millî
iradeyle hesaplaşma yatıyor. İstanbul’da yüzde 54’le, Ankara’da yüzde 51’le,
İzmir’de yüzde 58’le, Adana’da yüzde 53’le, Mersin’de yüzde 45’le, Antalya’da
yüzde 50’yle, Aydın’da yüzde 53’le hesaplaşmak istiyorsunuz. 
HAYDAR
AKAR (Kocaeli) – Gelecek dönem yüzde 70 olacak hepsi.
ULAŞ
KARASU (Devamla) – Burada amaç “31 Martta kaybettiğiniz belediyelerin
yetkilerini nasıl tırpanlarım, nasıl gasbederim ve onları nasıl
zayıflatırım?”dan ibaret. 
Şimdi,
4’üncü maddede “Ecrimisillerin yüzde 50’sini TOKİ’ye, geri kalanını ise merkezî
bütçeye devredelim.” diyorsunuz. Peki, o kentlerde yolu, suyu, temizliği
sağlayan belediyelere bir pay var mı? Ne yazık ki yok. Bütün işleri de
ihaleleri de arsaları da TOKİ’ye vermeye, rantını da oradan yandaşlara
aktarmaya çalışıyorsunuz. Bu TOKİ nedir sizin için? TOKİ, sizin için rant
sağlama aracı, “Dar gelirliyi konut sahibi yapıyorum.” diyerek cebindeki son
kuruşu da alma projesidir. 
Bakın,
Sivas’ta Danişment Gazi Mahallesi’nde yapılmış olan TOKİ’nin 762 konutunda yaşananları aktarmak istiyorum. Bu
konutlarda okul yok, sağlık ocağı yok, bağlantı yolları yetersiz; cami
yapılmış, imam yok. 2+1 evler için en alt peşinat limiti 20 bin lira. Yüz
seksen ay üzerinden 672 lira taksit ve 100 ila 120 lira arasında değişen aidat
ödeniyor. Ayrıca bu rakamlara her altı ayda bir sabit yüzde 4 zam geliyor.
Üstüne üstlük TOKİ konutlarında doğal gaz faturaları üzerinden bir soygun
yaşanıyor. Aylık ortalama 750 lira doğal gaz faturası ödüyor bu vatandaşlarımız
yani asgari ücretin yüzde 30’unu doğal gaz faturasına veriyor. Üstelik, bu
faturalarda bile sahtecilik yapılıyor. 11.155 lira olan toplam doğal gaz
faturasını Sivas Doğal Gaz Dağıtım AŞ’de sorguladığınızda 7 bin lira olarak
karşınıza çıkıyor. “Aradaki fark kimlerin cebine gidiyor?” diye sormak bizim
boynumuzun borcu. Bu site yönetimleriyle on yıllık sözleşme imzalayıp
vatandaşlarımızın çok daha ucuza mal edeceği hizmetler için bu rakamları
alanlardan hesap sormak bizim siyaset anlayışımızdır.
Ülkemizde
insanlarımız intihar ediyor; açlık, yoksulluk almış başını gidiyor;
yurttaşlarımız depreme dayanıksız konutlarda oturuyor.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Karasu, buyurun.
ULAŞ
KARASU (Devamla) – İktidarın temel görevi, tüm yurttaşlarının can ve mal
güvenliğini sağlamaktır. Bunu yapmayan iktidara da “güle güle” demek bu milletin
hakkıdır diyor, Genel Kurulu saygıyla selamlıyorum.(CHP ve İYİ PARTİ
sıralarından alkışlar)
BAŞKAN
– Teşekkürler Sayın Karasu.
Önergeyi
oylarınıza sunuyorum: Kabul edenler... Etmeyenler... Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi'nin 4’üncü maddesinin aşağıdaki şekilde yeniden düzenlenmesini
arz ve teklif ederim.
“MADDE
4- 1164 sayılı Kanuna aşağıdaki ek madde ilave edilmiştir.
EK
MADDE 5- Bu Kanunun 2 nci maddesinin birinci fıkrasının (ı) bendi kapsamında
alınacak olan ecrimisiller ve taşınmazın tahliyesi hakkında 8/9/1983 tarihli ve
2886 sayılı Devlet İhale Kanununun 75 inci maddesine göre işlem yapılır ve
tahsil edilen tutarların, %’30’u genel bütçeye gelir kaydedilir. % 40’ı ilgili
Belediyeye aktarılır. % 30’u ise takip eden ay sonuna kadar TOKİ’ye aktarılır.”
 Ayhan
Erel Mehmet Metanet Çulhaoğlu Feridun
Bahşi
 Aksaray
 Adana Antalya
 İbrahim
Halil Oral   Hayrettin
Nuhoğlu
 Ankara  İstanbul
BAŞKAN
– Komisyon önergeye katılıyor mu? 
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan. 
BAŞKAN
– Önerge üzerinde İstanbul Milletvekili Hayrettin Nuhoğlu konuşacaktır. 
Buyurun
Sayın Nuhoğlu. (İYİ PARTİ sıralarından alkışlar) 
Süreniz
beş dakikadır. 
HAYRETTİN
NUHOĞLU (İstanbul) – Sayın Başkan, değerli milletvekilleri; selamlarımı sunarak
başlıyorum. 
Coğrafi
Bilgi Sistemleri ile Bazı Kanunlarda Değişiklik Yapılması Hakkında Kanun
Teklifi’nin 4’üncü maddesi üzerine konuşacağım. 
Şehirlerin
yaşanabilir ve sürdürülebilir olması için düzenli ve kontrollü yapılaşmanın
sağlanması bir gerekliliktir. Bu amaçla uygulamada karşılaşılan bütün
sorunların çözülebilmesi için ihtiyaç duyulduğunda yasal düzenlemeler yapmak
zorunlu hâle gelmektedir. 
Bu
teklifle uygulamalara yön verebilmek için coğrafi veri altyapısı konusunda
düzenleme yapma ihtiyacı olduğu anlaşılmaktadır. Bu doğrultuda hazırlanıp
Komisyona, oradan da Genel Kurula böyle bir teklif gelmiş olsaydı memnuniyetle
karşılar, gerekli katkıları vermeye çalışırdık ama böyle olmadı. Coğrafi veri
altyapısı altında toplam 10 kanunda değişiklik yapılmak istenmektedir. Bu
kanunların her biri ve her bir maddesi son derece önemlidir. Âdeta oldubittiyle
geçiştirilecek bir durumla karşı karşıyayız ve bu, kabul edilebilir durum
değildir. 
Gecekondu
Kanunu, Arsa Üretim ve Değerlendirilmesi Hakkındaki Kanun, İdari Yargılama
Usulü Kanunu, İmar Kanunu, Kıyı Kanunu, Yapı Denetimi Hakkında Kanun, Kamu
İhale Sözleşmeleri Kanunu, Lisanslı Harita Kadastro Mühendisleri ve Büroları
Hakkında Kanun ile İskân Kanunu gibi gerçekten çok önemli kanunlar üzerinde
yapılmak istenen değişiklikler yeterli çalışma yapılmadan, yeteri kadar
tartışılmadan ve bir mutabakat aranmadan Genel Kurula getirilmiş bulunuyor. 
“Biz
yaptık oldu” anlayışı doğru bir anlayış değildir. Bu anlayış ülkeye bir fayda
getirmiyor, kısa zaman sonra yeniden değişiklik yapılması kaçınılmaz oluyor.
İşte buna en güzel örnek Kamu İhale Kanunu’dur, on yedi senede defalarca
değiştirilmiştir. Böyle oldubittiler Türkiye Büyük Millet Meclisinin
güvenilirliğini de sarsmakta, itibarını düşürmektedir. Üstelik, getirilen bu
teklifin Anayasa’ya aykırılığı söz konusudur. Anayasa Mahkemesinin reddettiği
bazı düzenlemeleri yeniden değişik kanunlar içine saklayarak Meclis gündemine
getirmek gerçekten üzücü bir durumdur. 
Diğer
taraftan, torba kanun uygulamasına artık son verilmesini istiyoruz. Bu teklifte
olduğu gibi, torbaya konulan kanun maddeleri dolayısıyla tali komisyon olarak
Adalet ve Plan ve Bütçe Komisyonları devre dışı bırakılmıştır. Bu anlayış
yasama organına gölge düşürmektedir. 
Değerli
milletvekilleri, gelelim Arsa Üretimi ve Değerlendirilmesi Hakkında Kanun’la
ilgili, teklifin 4’üncü maddesine. Görüldüğü gibi “Coğrafi Bilgi Sistemleri”
başlıklı kanun teklifinin 4’üncü maddesi arsa üretimi ve değerlendirilmesiyle
ilgilidir. İşte torba kanun tam da böyle bir şeydir. Biz gene de görüşümüzü
belirtelim: Bu maddede eksiklik ve muğlaklık söz konusudur, ecrimisil taksimi
bizce sorunludur. Mahallî seçimlerde kaybedilen büyükşehir belediyelerinden
intikam alma düşüncesinin bir ürünü olduğu kendini göstermektedir. Yerel
yönetimlerin zayıflatılması öngörülmektedir. Doğru olan, ecrimisil taksiminde
ilgili belediyelere en az yüzde 40’ın verilmesidir. Yüzde 30’unun genel
bütçeye, yüzde 30’unun da Toplu Konut İdaresine gelir kaydedilmesi uygun
olacaktır.
Bu
doğrultuda vermiş olduğumuz değişiklik önergemize destek verilmesini
bekliyoruz. 
Yüce
Meclise bu vesileyle saygılar sunuyorum. (İYİ PARTİ sıralarından alkışlar)
BAŞKAN
– Teşekkürler Sayın Nuhoğlu.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
4’üncü
maddeyi oylarınıza sunuyorum: Kabul edenler… Etmeyenler… 4’üncü madde kabul
edilmiştir. 
5’inci
madde üzerinde 1 adet önerge vardır, okutup işleme alıyorum:
Türkiye Büyük Millet Meclisi Başkanlığına
Görüşülmekte
olan 161 sıra sayılı Kanun Teklifi’nin çerçeve 5’inci maddesinin teklif
metninden çıkarılmasını ve diğer maddelerin buna göre teselsül ettirilmesini
arz ve teklif ederiz.
 Muhammet
Emin Akbaşoğlu İsmail Bilen Abdullah
Güler
 Çankırı Manisa İstanbul
 Hüseyin
Şanverdi Zeynep Gül Yılmaz Mehmet
Doğan Kubat
 Hatay Mersin İstanbul
 Radiye
Sezer Katırcıoğlu Hacı Bayram Türkoğlu Mihrimah
Belma Satır
 Kocaeli Hatay İstanbul

BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Takdire
bırakıyoruz Sayın Başkan.
MUHAMMET
EMİN AKBAŞOĞLU (Çankırı) – Gerekçe…
BAŞKAN
– Önergenin gerekçesini okutuyorum:
Gerekçe:
Önergeyle,
2577 sayılı İdari Yargılama Usulü Kanunu’nun 20/A maddesinde değişiklik yapan
maddenin teklif metninden çıkarılması amaçlanmaktadır.
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmiştir.
Değerli
milletvekilleri, böylece, 5’inci madde teklif metninden çıkarılmıştır. Herhangi
bir karışıklığa mahal vermemek için mevcut Komisyon metni üzerinden görüşmelere
devam edeceğiz. Kanunun yazımı esnasında madde numaraları teselsül
ettirilecektir.
6’ncı
madde üzerinde 3 önerge vardır, önergeleri aykırılık sırasına göre okutup
işleme alıyorum:
Türkiye Büyük Millet Meclisi Başkanlığına
Görüşülmekte
olan 161 sıra sayılı Kanun Teklifi’nin 6’ncı maddesindeki “yer alan” ibaresinin
“bulunan” şeklinde değiştirilmesini arz ve teklif ederiz.
 Filiz
Kerestecioğlu Demir Kemal Peköz Habip
Eksik
 Ankara Adana
 Iğdır
 Ömer
Faruk Gergerlioğlu Hüseyin Kaçmaz Mehmet
Ruştu Tiryaki
 Kocaeli Şırnak
 Batman
 Musa
Piroğlu
 İstanbul
BAŞKAN-
Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan.
BAŞKAN
– Önerge üzerinde İstanbul Milletvekili Musa Piroğlu konuşacaktır.
Buyurun
Sayın Piroğlu.(HDP sıralarından alkışlar)
Süreniz
beş dakikadır.
MUSA
PİROĞLU (İstanbul) – Sayın Başkan, ülke beşik gibi sallanıyor, son bir aydır
devam eden sarsıntılar son olarak Elâzığ ve Malatya’da 41 insanın hayatını
kaybetmesi, yüzlercesinin yaralanmasıyla sonuçlandı. Ardından, dün, Denizli,
Manisa ve Marmaris’te yeni sallantılar oldu. Ve herkes eli yüreğinde büyük
İstanbul depremini bekliyor çünkü biliyor ki büyük İstanbul depremi neredeyse
kıyamet gibi bir yıkım olacak ama bu Meclis çoğunluğunun, iktidarın gündeminde bu
depremler yok, onların bir tane gündemi var: Yüzen sarayın, ak sarayın, yazlık
sarayın, uçan sarayın yanına Ahlat’ta yeni bir saray yapmak ve Kanal İstanbul
üzerinden besledikleri, büyüttükleri inşaat baronlarına yeni rant alanları
çıkarmak. Umurlarında deprem yok çünkü biliyorlar ki depremde sadece yoksullar
ölüyor. Saray yıkılmayacak; köşkler yıkılmayacak, yaşadığınız rezidanslar,
apartman daireleri yıkılmayacak, insanların üzerine, yoksulların üzerine
yaşadıkları evler yıkılacak. Bu yüzden de depremle hiçbir zaman ilgilenmiyorlar
ve ilgilenmemeye de devam edecekler.
Kamuoyu
ısrarla soruyor: “Deprem paraları nereye gitti?” Doğal olarak biz de bunu dile
getiriyoruz ama aslında biz deprem paralarının nereye gittiğini gayet iyi,
yakından biliyoruz. Nereden mi biliyoruz? Kızılayın Ensar Vakfına aktardığı
paradan biliyoruz. Nereden mi biliyoruz? Bu, Ahlat’ta yapılacak sarayın ve
benzer sarayların hangi parayla yapıldığından biliyoruz. 
Kızılay
üzerinden BAŞKENTGAZ, Ensar Vakfına yani çocuklara cinsel saldırıyla
damgalanmış, yargılanmış bir vakfa 8 milyon dolara yakın bir para aktardı ve bu
para BAŞKENTGAZ’ın parası değil. Çünkü BAŞKENTGAZ bunu doğrudan Ensar Vakfına
verseydi yüzde 5 vergiden düşecekti, şimdi tamamını vergiden düştü. Yani, hani
“Vergiler nereye gitti?” dedik ya, işte, bu 8 milyon dolar para halkın
vergisinden oluşuyor ve bu 8 milyon dolarla BAŞKENTGAZ 312 bin evin bir yıllık
doğal gazını ödeyebiliyor. Halk soğuktan titriyor ama bizim vergilerimiz yandaş
tarikat vakıflarına akmaya devam ediyor. 
Vergiler
nereye mi gidiyor? Ben şöyle söyleyeyim: Vergilerimiz yandaş tarikatlara
gidiyor; İşsizlik Fonu patronlara akıyor; devlet bütçesi savaşa ve sarayın
harcamalarına harcanıyor. Bir avuç çapulcuyu zengin etmek adına milyonları
yoksullukla, açlıkla ve ölümle sınıyorsunuz ve bunu “kader” ve “imtihan” diye
sunmaya devam ediyorsunuz. Çok rahatsınız, yargılanmayacağınızı, hesap
vermeyeceğinizi sanıyorsunuz. Çünkü diyor ya Cumhurbaşkanı “Hesap vermeye
zamanım yok.” Bir laf var: Her fâni hesap verecektir ya Hakk’ın huzurunda ya
halkın huzurunda. Biz diyoruz ki: Bu işi Hakk’a bırakmayacağız, halkın
huzurunda hesap vermeniz için size fazlasıyla zaman yaratacağız. O iktidar
yıkıldığı gün, inanın çok fazla zamanınız olacak ve saray ve sarayla beraber
davranan herkes o halkın huzurunda hesap vermeye devam edecek.
Ben
küçükken rahmetli annem ağzıma bir avuç biber doldurdu. Bir saat köyün
çeşmesinde ağlayarak yıkadım. Nedenini hatırlamam ama bir tek şeyi bilirim, o
günden beri küfür etmiyorum. Ama ben bu adamın suratını her gördüğümde,
gazetede haberi her okuduğumda o biberleri yeniden hatırlıyorum ve bu ülke
halkına bu resmi bir daha gösteriyorum. Bu adamı, bunun ismini unutmayın çünkü
bu herif, insanlar can derdinde, enkazın altındayken, küçücük çocuklarla nikâh
kıyma hayali kuran biridir. Bu sapkınlıktır, bu düşkünlüktür, bu sapıklıktır.
Ve bu herifin bu düşüncelerini dillendirmesine yol açan sizin iktidarınızdır,
bu da vicdansızlıktır; bu vicdansızlık size aittir. 
Bizim
miting meydanlarında haykırdığımız bir laf vardı: “Biz, çocuklarımıza onurlu
bir gelecek bırakacağız.” Siz ne bırakacaksınız? Ben, bunu ısrarla ve özenle
merak ediyorum. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Piroğlu.
MUSA
PİROĞLU (Devamla) – Bu vicdansızları, bu sapıkları konuşturarak siz ne
bırakacaksınız? 
Buradan
sözlerime son verirken, eli yüreğinde İstanbul’da deprem bekleyen, deprem
kuşağında yaşayan ülkenin bütün insanlarına bir söz söylemek istiyorum: Bu
Meclisten bir hayır beklemeyin. Bu Meclisin çoğunluğu sizin ölmenizi bekliyor
ve inanın, o enkazların altında kaldığınız gün, bu Meclis, o enkazların
üstünden yeni TOKİ konutları yapmanın hayalini ve planlarını yapacak. 
Bir
tek şey yapılabilir: Ya sosyalist Küba’ya bakacaksınız ve o depremde niye bir
tane insanın burnu kanamadı diye soracaksınız ya da ufacık Elâzığ’daki orta
hâlli depremin niye bu kadar yıkım yaptığına, harcadığınız paraların nereye
gittiğine bakacaksınız. 
Ben
halka bir kere daha sesleniyorum: Hakkınızı aradığınız zaman mücadele ederseniz
bu yıkımı durdurursunuz. Yoksa, sadece deprem değil bütün ülke enkaz gibi
üstümüze çökecek ve biz altında kalacağız ve ben, buradan söylüyorum hepinize:
Bu enkazın altında saray kalacak, bu enkazın altında siz kalacaksınız. (HDP
sıralarından alkışlar)
BAŞKAN
– Teşekkürler Sayın Piroğlu. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Sayın
Akbaşoğlu, size söz vereceğim ama bir dakika kuralı sizin için de geçerli onu
hatırlatayım. 
IV.- AÇIKLAMALAR (Devam)
40.- Çankırı Milletvekili Muhammet Emin Akbaşoğlu’nun,
İstanbul Milletvekili Musa Piroğlu’nun 161 sıra sayılı Kanun Teklifi’nin 6’ncı
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Değerli
milletvekilleri, biraz evvelki konuşma hakikaten tamamen gerçek dışı olmakla
beraber talihsiz bir konuşma. Burada “Meclisin çoğunluğu milletin ölmesini
bekliyor.” gibi ipe sapa gelmez yani hakikaten, hakikatten tamamen kopuk bir
konuşma yapıldı. Biz milletin önünde her zaman hesap veriyoruz yargı anlamında
da siyasi vicdan anlamında da ve on yedi yıldır da hesap verdiğimiz için,
şeffaf olduğumuz için, hizmet yaptığımız için iktidarız; bu kadar açık ve
seçik. 
Sonuç
itibarıyla, değerli arkadaşlar, kendi oluşturmaya çalıştığınız böyle hayalî bir
dünyada yaşamayın lütfen. Bu konuda bir sürü olumsuzluğu bir araya getirerek
bocalayıp, boca yapıp Meclisin mehabetine aykırı bir şekilde… 
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Akbaşoğlu. 
MUHAMMET
EMİN AKBAŞOĞLU (Çankırı) – Sözümü bitireceğim. 
BAŞKAN
– Bir dakika süre kuralını herkese uygulayacağım dedim. 
MUHAMMET
EMİN AKBAŞOĞLU (Çankırı) – Ama 3 kere verdiniz efendim. Bakın, üç dakikalık konuşmaları…

BAŞKAN
– Sayın Akbaşoğlu, izin verin, sözünüzü tamamlatacağım. 
Öyle
değil; kanunun görüşmelerine başladığımızda uyardım ve bunu, diğer bölümü
ayırdım. 
MUHAMMET
EMİN AKBAŞOĞLU (Çankırı) – Sayın Başkan… 
BAŞKAN
– Bir dinleyin beni lütfen Sayın Akbaşoğlu. 
Başlarken
konuşmaya dedim ki: Sayın milletvekilleri, şimdiye kadar biraz daha fazla ek
süre verdim ama kanun görüşmelerindeki önergeler üzerinde sadece bir dakika ek
süre vereceğim, sizlere de birer dakika vereceğim. 
Size
bu seferlik, istisnaen, sözünüzü tamamlamanız için bir dakika daha veriyorum
ama bir daha vermeyeceğim, sadece bir dakika süre tanıyacağım. 
Buyurun
Sayın Akbaşoğlu. 
MUHAMMET
EMİN AKBAŞOĞLU (Çankırı) – Teşekkür ederim Sayın Başkan. 
Ben
bir de ek süre kullanmadım, bir dakikalık açıklama süresini kullandım. 
BAŞKAN
– Tamam, onu diyorum, sizlere de bir dakika… 
MUHAMMET
EMİN AKBAŞOĞLU (Çankırı) – Bakınız, bir sataşma var açıkça. Ben kürsüye çıkıp
sataşmadan dolayı iki dakika konuşma hakkına sahibim ama sonuç itibarıyla
bizler de sadece kayıtlara geçsin ve hakikat ortaya çıksın diye yerimizden söz
alıyoruz. Biz bu mehabeti ve nezaketi gösterirken herkesin de bu nezaketi bize
göstermesi gerekir. Sonuç itibarıyla, ben bir ek süre almadım, bir açıklama
yaptım, sözümü de tamamlamak istiyorum; bu kadar. 
BAŞKAN
– Tamamlayın. 
MUHAMMET
EMİN AKBAŞOĞLU (Çankırı) – Sonuç itibarıyla, değerli arkadaşlar, buraya çıkıp
yalan yanlış, iftiraya varan böyle birçok sözü söyleyip de vurkaç taktiğiyle
gitmenin de bir anlamı yok. Bunların hiçbirini kabul etmemiz söz konusu
değildir. Biz onurlu hizmetler yaptık. Cumhuriyet Dönemi’nde, seksen yılda
yapılan hizmetleri terazinin bir kefesine koyun, on yedi yılda AK PARTİ
iktidarlarının hizmetlerini bir kefeye koyun, AK PARTİ’nin yapmış olduğu
hizmetler ağır basar; bunu herkes biliyor. Bu hakikati de biz burada
dillendireceğiz.
Teşekkür
ederim. (AK PARTİ ve MHP sıralarından alkışlar) 
VII.- KANUN TEKLİLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 161 sıra sayılı Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi’nin 6’ncı maddesindeki “yer alan” ibaresinin
“tanımlanan” olarak değiştirilmesini arz ve teklif ederiz.
 Ulaş
Karasu Vecdi Gündoğdu Ali
Şeker
 Sivas Kırklareli İstanbul
 Ednan
Arslan İlhami Özcan Aygun Orhan
Sümer
 İzmir Tekirdağ Adana

 Gökan
Zeybek  Ayhan
Barut
 İstanbul  Adana
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan. 
BAŞKAN
– Önerge üzerinde İstanbul Milletvekili Ali Şeker konuşacaktır. 
Buyurun
Sayın Şeker. (CHP sıralarından alkışlar)
Süreniz
beş dakikadır.
ALİ
ŞEKER (İstanbul) – Teşekkür ediyorum Sayın Başkan.
Arkadaşlar,
burada günlerdir depremi konuşuyoruz. Depremde yapılacaklar belli ve belli olan
bu konuları on yıl önce Meclis bir araştırma komisyonu kurarak orada tartışmış.
O günden bugüne, maalesef ve maalesef, istenen bu şeylerin hiçbiri doğru düzgün
yerine getirilmemiş. Biz de dedik ki: O günden bugüne kadar yerine
getirmediğiniz konuları tekrardan konuşalım, ne yapılabileceğini tekrardan
ortaya koyup çözüm üretelim. 
Deprem
Konseyini kapattınız, Deprem Şûrası’nda alınan kararları uygulamadınız. Daha
önce bir Otopark Yönetmeliği çıkmıştı, dendi ki: “Otopark paraları alınsın,
belediyelere verilsin. O belediyeler de bölge otoparkları yapsın.” Paraların
hepsi alındı, bölge otoparklarının bazıları yapıldı, onlar da yandaş birilerine
verildi. Yani ne doğru düzgün otopark yaptınız ne doğru düzgün plan yaptınız.
Depremin
esası nedir? Zemine uygun yapılmayan, imal edilmeyen inşaatlar. Zemine uygun
olup olmadığının tespiti önce zeminleri kontrol etmekten, jeoloji ve jeofizik
mühendisleriyle bu işi yapmaktan geçiyor. Bunu Türkiye’de seferberlikle
yapmamız lazım. Şehir planlama uzmanları, mimarlar ve mühendisler tarafından bu
zeminlere uygun bir planlama yapılması lazım. Bu planlamadan sonra da ona uygun
inşaat imalatının yapılması lazım. Ama siz inşaat teknik lisesi değil,
imam-hatip lisesi açıyorsunuz ha bire. 
MUHAMMET
EMİN AKBAŞOĞLU (Çankırı) - Biz hepsini açıyoruz. 
ALİ
ŞEKER (Devamla) – Siz, insanlar güvenli yaşasın değil, cenazeleri nasıl
kaldırabiliriz daha çok onun hesabını yapıyorsunuz. Size, artık bilime uygun,
tekniğe uygun insanlar yetiştirmeyi öne alın diyorum. 
Denetleme
firmaları dedik, denetleme firmalarını kendi seçtiği için denetlenmedi. Şimdi
“Havuzdan alınacak.” diyorsunuz. Büyük firmalar kendilerine şirket kuruyor ve
onların da parasını yine onlar vereceği için orada da bir denetim olmayacak.
Bunu öğrenmek için bir yirmi yıl daha geçmesine gerek yok. Biz, 99 depreminden
-21’inci yıla girdik- hâlâ ders çıkarmış değiliz, bu derslerin alınmayacağını
da maalesef buradaki davranışlarımızdan görüyoruz. 
Siz
“imar barışı” dediniz, sizin imar barışı dediğiniz şey ben... “Kaçak olarak,
işte Kartal’da yapılan 5 katın üzerine 3 kat çık, onun üzerine biraz daha çık
ama sen orada can güvenliği olmadan oturmak için bana rüşvet ver.” dediniz, merkezî
idareye “Rüşvet ver.” dediniz. 
Bugün
depremzedeler için toplanan paralarla, 36 milyar dolar parayla onlara konut
yapmadığınız gibi, yaptığınız 80 bin konutu da parasıyla sattınız onlara,
bedavadan vermediniz. Sanki 80 bin konut yaptık da onu bedava verdik gibi
anlatmayın insanlara. 
AKP,
2002’de iktidara geldiğinde ne diyordu? “Yolsuzlukla mücadele ediyorum.”
diyordu. En büyük yolsuzluk kaynağı imar düzenlemelerinde oldu ve imarla ilgili
düzenlemeler 10 defa değişti. Hâlbuki imarla ilgili düzenlemeler bir ülkenin
geleceğini de ilgilendirir ama siz hep kendinizi düşündünüz. Nasıl? Kamu İhale
Kanunu’nda 200’e yakın değişiklik yaptıysanız sadece daha çok rantı kendimize
nasıl aktarırız diye düşündünüz.
En
son yaptığınız kamulaştırma. Araplaştırmanın adı kamulaştırma mı oldu?
Araplara, Suudi Arabistanlılara bir yeri anahtar teslimi vermek istiyorsunuz,
araya devleti koyuyorsunuz, vatandaşın, köylünün orada yüzyıllardır olan malını
şu kararnameyle bir anda alıp Arabistan şirketlerine veriyorsunuz. Yani köylüsünü,
işçisini kendi yurdunda yabancı yaptınız. O işçiler, zamanında para toplayıp
köylünün yanı başında, orada işçi çocukları da gelsinler, tatil yapabilsinler
diye orada 68 dönüm yer almışlardı. Ama siz “ Arap sermayesi orayı istediği
gibi kullansın ve devlet olarak da biz onlara aracılık edelim.” diyorsunuz, 511
parsel arsayı “kamulaştırma” adıyla Araplaştırıyorsunuz; bu kabul edilebilecek
bir şey değil. 
Burada
mevzi imar planlarının yapılmasının, küçük ölçekli yapılmasının önünün alınması
doğru bir şey ama siz neyi getiriyorsunuz; Ahlat’a saray yapılmasını
getiriyorsunuz, önümüze koyuyorsunuz. Hâlbuki, “Bu millet güvenli konutlarda
nasıl yaşar; bunu dert edinin, bunu tartışın, bu konuşun istiyor bu millet
sizden ama sizin derdiniz başka. 
161
tane gökdelen yapıldı sizin döneminizde ve bu gökdelenler de uygun olmayan
zeminlerde inşa edildi. Siz, BAŞKENTGAZ gibi bir firmayı önce yandaşa verdiniz.
O yandaş firma nasıl bu kadar büyük inşaat zengini ve bu gaz şirketlerinin
sahibi oldu? Oradaki imar değişikliklerinizle oldu. Peki, o imar
değişikliklerinde elde ettikleri servetler ceplerinde duruyorken siz diyorsunuz
ki “O yaptıkları yapı stokunu bir an önce eritebilelim diye inşaata bir fren
koyalım, o yandaşlarımız bir an önce o ürettikleri imalatlarını satabilsinler.”
(Mikrofon
otomatik cihaz tarafından kapatıldı) 
BAŞKAN
– Sayın Şeker, tamamlayın lütfen.
ALİ
ŞEKER (Devamla) – Burada, maalesef ve maalesef, Ensar gibi çocuk tecavüzleriyle
anılan bir -vakıf demeye dilim varmıyor- vakfın, Kızılay gibi bir değerli
yardım kuruluşunu istismar etmesine de göz yumdunuz. Orada verilen para
doğrudan Ensara verilseydi yüzde 5’i matrahtan düşülecekti ama bu şekliyle
yüzde 100’ü matrahtan düşüldü. Ama esas olan ne? Oradaki verilen yardım
Kızılayın kullanımı için değil, başka bir amaçla; Kızılayın istismar edilmesi.
Burada da Maliyenin görevini yapması gerekiyor. Orada Kızılayın istismar
edilmesinin de Maliyenin istismar edilmesinin de önüne geçilmesi gerekiyor.
Gıda bankacılığı üzerinden de yandaşlarınız uygunsuz düzenlemelerle vergi
vermekten imtina ediyorlar. Ama ne diyorsunuz siz? “Vergilendirilmiş kazanç
kutsaldır.” 
Ben
bir kere daha diyorum ki halkın can güvenliğini düşünün. Halkın can
güvenliğinin nasıl sağlanacağı belli, yeter ki siz bunu dert edinin. 
Saygılar
sunuyorum, teşekkür ediyorum. (CHP sıralarından alkışlar)
BAŞKAN
– Teşekkürler Sayın Şeker.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mithat Sancar’ın,
Genel Kurulda söz isteme ve konuşma süreleriyle ilgili hatırlatma yapmak
istediğine ilişkin konuşması 
BAŞKAN
– Değerli milletvekilleri, Genel Kurulda söz isteme ve konuşma konuları
hakkında bazı hatırlatmaları tekrar tekrar yapmak gerekiyor sanırım. Grup
Başkan Vekillerinin birleşimi açtığımız sırada iki dakika veya bir dakika ek
süreyle üç dakika konuşmaları teamül gereğidir. Genel Kurulda konuşma 60’a göre
bir dakika süreyle olabilir, 69’a göre sataşmadan söz istenebilir. Bunun
dışında önergeler üzerinde konuşma sürelerinin hepsi belirlenmiştir. Belirlenen
sürelere herhangi bir ilave yapıp yapmamak birleşimi yöneten Meclis Başkan
Vekilinin yetkisindedir. 60’a göre söz talep edenlere ne zaman söz verileceğini
veya verilip verilmeyeceğini takdir etmek de Meclis Başkan Vekilinin görevidir,
yetkisindedir. 
Şimdi
ben, olabildiğince konuşmalar tamamlansın ve herkes meramını ifade etsin diye
konuşma sürelerini esnek tutuyorum. Böyle bir mecburiyet yok. Söz vermediğim
takdirde de buna karşı işletilecek herhangi bir başvuru yolu yok, İç Tüzük’te
yazılanlar dışında. 
Bu
konuda herkesi gerekli olgunluğu ve gerekli anlayışı göstermeye, İç Tüzük’ün
ruhuna, burada sergilenen demokratik tutuma değer vermeye bir kez daha davet
ediyorum. 
VII.- KANUN TEKLİLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi’nin 6’ncı maddesinin aşağıdaki şekilde yeniden düzenlenmesini arz
ve teklif ederiz.
“MADDE
6- 3/5/1985 tarihli ve 3194 sayılı İmar Kanununun 7 inci maddesinin birinci
fıkrasının (c) bendinde bulunan “mevzi” ibaresi madde metninden
çıkartılmıştır.”
 Ayhan
Erel  İbrahim Halil Oral  Mehmet
Metanet Çulhaoğlu
 Aksaray
 Ankara  Adana

 Tuba
Vural Çokal  Feridun Bahşi  Hüseyin
Örs
 Antalya
 Antalya  Trabzon
  Şenol
Sunat 
  Ankara
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkanım. 
BAŞKAN
– Önerge üzerinde Trabzon Milletvekili Hüseyin Örs konuşacaktır. 
Buyurun
Sayın Örs. (İYİ PARTİ sıralarından alkışlar)
Süreniz
beş dakikadır. 
HÜSEYİN
ÖRS (Trabzon) – Sayın Başkan, değerli milletvekilleri; ilgili kanun teklifinin
6’ncı maddesi üzerinde İYİ PARTİ Grubu adına söz aldım. Genel Kurulu en derin
saygılarımla selamlıyorum.
Değerli
milletvekilleri, görüşmekte olduğumuz torba kanun teklifi 37 maddeden oluşmakta
ve genelinde imar konusunda birtakım değişiklikleri içermektedir. İktidar
partisi imar hususunda, şehirlerin siluetlerini bozan, beton yoğunluğunu
artıran uygulamaların önünü açarcasına imar kanunlarında birçok değişikliğe
imza atmıştır. İmar üzerine çıkarılacak kanunlar, sürekli üzerinde değişiklik
yapılabilecek kanunlar değildir. Yapboza dönen imar kanunları şehirlerimizi
ucube yapılarla doldurmuş ve durum içinden çıkılamaz bir hâle gelmiştir.
Sürekli çıkarılan imar afları ve imar barışları bu düzeni iyice bozmuştur. En son
çıkarılan imar barışı kapsamında, vatandaşlarımızın iki bakanlık arasındaki
anlaşmazlık sonucu yaşadığı sorunlar gün gibi ortadadır. Kısacası, iktidar
partisi imar konusunda başarısız olmuş ve sınıfta kalmıştır.
Değerli
milletvekilleri, ayrıca, bugün burada, İstanbul Ümraniye’de yaşanan bir vakayı
takdirlerinize arz etmek isterim: İstanbul Ümraniye’de bulunan ve Trabzonlu İş
Adamları ve Bürokratları Derneği (TİAB) tarafından yaklaşık on yıl önce Orman
Bakanlığından kiralanan ve “Trabzon Parkı” adıyla halkın kullanımına sunulan,
içerisinde kafe, restoran, sanat galerileri, spor alanları gibi birçok sosyal
donatıların bulunduğu mesire yerine Ümraniye Belediyesi tarafından âdeta el
konulması Trabzonlu hemşehrilerimizin haklı tepkisine yol açmıştır. On yıl önce
kiralanan, kirası düzenli şekilde ödenen ve düzenlenerek güzelleştirilen, taş
duvar ve güvenlik kameralarıyla donatılan, halkın güvenli ve huzurlu bir
şekilde ailece kullanabileceği bir sosyal yaşam bölgesi hâline dönüştürülen bu
yerin kira sözleşmesinin yenilenmesi için ilgili dernek TİAB tarafından yapılan
başvuru Orman Bakanlığı yetkililerince -yerinde yapılan araştırmalar
neticesinde- olumlu bulunmuştu ancak tam bu sözleşme yenilenmesi sırasında
Ümraniye Belediyesi, TİAB’ın tahsisinde bulunan bu alana talip olmuştur.
Belediye ısrarla Trabzonlu İş Adamları ve Bürokratları Derneğinin Çırçır Ormanı
ve mesire alanındaki üst kullanım hakkının iptal edilmesini ve alanın
kendilerine tahsis edilmesini istemiştir. Ve nihayet, bugün geldiğimiz süreçte,
Orman Bakanlığının aldığı yeni kararla Trabzon Park, Ümraniye Belediyesinin
uhdesine bırakılmıştır.
Değerli
milletvekilleri, TİAB tarafından sadece Trabzonluların değil İstanbul’da
yaşayan tüm vatandaşlarımızın hizmetine sunulan bu mesire yerinin, ortada
hiçbir problem yok iken âdeta yangından mal kaçırırcasına TİAB’ın elinden
alınıp Ümraniye Belediyesine tahsis edilmesi izaha muhtaç bir vakadır. Trabzon
Park’ın yanında bulunan ve Ümraniye Belediyesine tahsisli bir alanın önceki
yıllarda, değerlendirilemeyeceği gerekçesiyle, İstanbul Büyükşehir Belediyesine
devredildiği hafızalarda iken Ümraniye Belediyesinin TİAB’a tahsisli Trabzon
Park üzerindeki ısrarının sebebi nedir? Ayrıca, bölgede, Orman Bakanlığına ait
başka alanlar varken neden ille de Trabzon Park’ın tahsisinde ısrar
edilmektedir? Yoksa bu alanın adının “Trabzon Park” olmasından bir rahatsızlık
mı duyulmaktadır? Unutulmamalıdır ki TİAB, on yıldır devletimizden ve
Belediyeden hiçbir maddi yardım almadan bu alanı “Trabzon Park” adıyla ilçenin
ve çevredeki vatandaşlarımızın aktif kullanımına açmış, kültürel ve sosyal
çalışmaların merkezi hâline getirmiş ve her şeyden önce, Anadolu yakasında atıl
olan bir alanı halkın hizmetine sunmuştur. Bu noktada, bu alanın Trabzon Park
adına düzenlenip halkın kullanımına açılmasında çok büyük emeği olan TİAB
kurucu Başkanı merhum Atalay Şahinoğlu ağabeyimizi de rahmetle, saygıyla
anıyorum.
(Mikrofon
otomatik cihaz tarafından kapatıldı) 
BAŞKAN
– Sayın Örs, tamamlayın lütfen.
HÜSEYİN
ÖRS (Devamla) – TİAB’ın bugün uğradığı haksız uygulamanın ortadan kaldırılması
ve yasal haklarını kullanma noktasındaki girişimlerinde konunun takipçisi
olacağımı söylüyor, yüce Meclisi en derin saygılarımla selamlıyorum. (İYİ PARTİ
sıralarından alkışlar)
BAŞKAN
– Teşekkürler Sayın Örs.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
6’ncı
maddeyi oylarınıza sunuyorum: Kabul edenler… Etmeyenler… 6’ncı madde kabul
edilmiştir. 
7’nci
madde üzerinde 3 adet önerge vardır, aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 161 sıra sayılı Kanun Teklifi’nin 7’nci maddesi ile 3194 sayılı Kanun’un
8’inci maddesinin (ç) ve (ğ) bendinin birinci cümlesinden sonra ilave edilen
cümlelerin, son fıkrasının ikinci cümlesinde yer alan “proje” ibaresinden önce
“etüt ve” ibarelerinin eklenmesini arz ve teklif ederiz. 
 Filiz
Kerestecioğlu Demir  Kemal Peköz  Habip
Eksik
 Ankara
 Adana  Iğdır
 Ömer
Faruk Gergerlioğlu  Hüseyin Kaçmaz  Mehmet
Ruştu Tiryaki
 Kocaeli
 Şırnak  Batman
  Tulay
Hatımoğullar Oruç
  Adana
BAŞKAN
– Komisyon önergeye katılıyor mu? 
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan. 
BAŞKAN
– Önerge üzerinde Tulay Hatımoğulları Oruç konuşacaktır.
Buyurun
Sayın Hatımoğulları Oruç. (HDP sıralarından alkışlar) 
Süreniz
beş dakikadır.
TULAY
HATIMOĞULLARI ORUÇ (Adana) – Sayın Başkan, değerli milletvekilleri; ben de
Elâzığ’da yaşanan depremde yaşamını yitiren yurttaşlarımızın ailelerine
başsağlığı diliyorum, bütün Türkiye halklarına başsağlığı diliyorum, yaralılara
da acil şifalar.
Doğal
afet değil kâr hırsı öldürür, deprem değil bina öldürür. Bu sözleri deprem gibi
doğal afetler yaşandığında her defasında hepimiz sarf ederiz ama gelin görün ki
buna dair alınacak önlemler hususunda hiç kimse doğru düzgün elini taşın altına
koymaz. Bunlar afaki sözler değil. Gerçekten, yaralar sarılırken bize deniyor
ki: “Siyasi hamasetler yapılmasın, bu yaralar nasıl sarılacak ona bakılsın.”
Tabii ki bizlerin HDP olarak bu konuda kendi yaklaşımlarımız, duyarlılığımız,
belediyelerimizin bu konudaki dayanışması AKP’nin reddine rağmen ortadadır.
Fakat şunu mutlaka ifade etmeliyiz: Böyle demagojiyle, duygusal sömürü yapmaya
kalkarak vatandaşın iktidardan hesap sormasının önü kesilemez, engellenemez.
Vatandaş şunu soracak: Deprem vergisi nereye kullanıldı? Neden depremi önleme
faaliyetlerinde kullanılmadı? Depremde zarar görenlerin yaraları nasıl
sarılıyor, nasıl sarılacak? Bu konuda bir Twitter paylaşımından dolayı
insanlara soruşturma açmak... Daha deprem yeni yaşanmış, sıcağı sıcağına, daha
insanlar enkaz altındayken hemen yaptırım, hemen kolluk kuvvetleri devrede,
hemen yargı devrede. Bugün Türkiye’deki bütün vatandaşlar, vicdan sahibi olan,
hak sahibi olan her vatandaş bu soruları soracak; iktidardan hesap sormanın tam
da şimdi zamanıdır.
Bakın,
dünden beri defalarca bu kürsüden dile getirildi; BAŞKENTGAZ, Kızılay ve Ensar
Vakfı ilişkisi belgeleriyle ortada. Bu, utanç verici bir şey ya, utanç verici;
Kızılay Başkanının yaptığı açıklama daha da utanç verici. Burada iktidar
partisine sesleniyorum: Bu utançla biraz daha siyaset yapmayı düşünüyor musunuz
hakikaten? Bu bir skandal ya. Buna dair nasıl doğru düzgün bir açıklama
yapmazsınız? Kaldı ki Ensar Vakfını hepimiz şöyle tanırız: Çocuk tacizine,
çocuk istismarına bulaşmış, bununla ilgili yargılanan ve kanunsuz yurtlar
yapan...
Ayrıca
da şu soruyu sormak istiyoruz: Bu kadar para gönderilmişse bu vakfa, yapılmış
yurtlar nerededir, bunların da belgelerini talep ediyoruz. Bugün bizler bununla
ilgili soru önergesi verdik. Soru önergemizin yanıtını burada, Genel Kurulda
bütün vatandaşlarımızın, değerli halklarımızın huzurunda bir kez daha talep
ediyoruz. 
Bakın,
bugün görüşülmekte olan bu 7’nci maddede dikey yapılaşmadan bahsediliyor.
2016’nın sonunda açıklanan verilere göre, İstanbul’da 121 gökdelenin 117’si AKP
zamanında yapılmış. Şu an bu 7’nci maddeyi bu şekilde getirmek, bugüne kadar bu
iktidarın kendi yaptığını sanki başka bir iktidar yapmış gibi ortadan
kaldırmaya çalışma adımıdır. Buna da, bu konudaki aldatmacalarınıza inanın, hiç
kimse inanmıyor. Bakın, Kanal İstanbul, Katar Prensinin annesine, Şeyha Moza’ya
peşkeş çekiliyor. İzmir’de yapılan kamulaştırmalar, Çeşme’deki kamulaştırma,
bunlar kime peşkeş çekilecek? Arap sermayesine peşkeş çekilecek. Bütün bunların
altında yatan, gerçekten yandaşa ve AKP’nin kendi iktidarına rant sağlamaktır,
başka bir şey değildir. Diyor ki Erdoğan bir toplantıda: “Dikey mimari yok
bundan sonra, yatay mimari.” Ya, siz değil miydiniz son çeyrek asırdır
İstanbul’u yöneten? Siz değil miydiniz o binaları diken? Şimdi aklınıza ne
geldi? Çünkü oradaki rant kapısı kapandı. Çünkü müteahhitlik, şantiyecilik
iflas etti. Ülke ekonomisi şantiyeciliğiniz yüzünden dip yaptı. Şimdi başka
projeler geliştirerek yeni konutlarla açılım yapmaya çalışıyoruz. 
Ahlat
sarayı, evet, bugün bu kanun önümüze gelmişse bir nedeni de Ahlat sarayıdır.
Ahlat sarayı ve sarayların hepsine karşı olduğumuzu ve…
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen Sayın Hatımoğulları Oruç. 
TULAY
HATIMOĞULLARI ORUÇ (Devamla) - Bu sarayları halkın vicdanı asla ve asla kabul
etmiyor, etmeyecek. Burada, bir yanıyla mimari ama öte yanıyla siyasal anlayış
bağlamında saraylara hep beraber, bütün Türkiye kamuoyu olarak karşı duracağız,
karşı çıkacağız ve bu iktidarın sökülen dikişlerini tek tek teşhir etmeye devam
edeceğiz. (HDP sıralarından alkışlar) 
BAŞKAN
– Teşekkürler Sayın Oruç. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer
önergeyi okutuyorum.
Türkiye Büyük Millet Meclisi Başkanlığına
Görüşülmekte
olan 161 sıra sayılı Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi’nin 7’nci maddesindeki “Sanayi alanları,
ibadethane alanları ve tarımsal amaçlı silo yapıları” ibaresinden önce “Kamuya
ait tesisler” ibaresinin eklenmesini arz ve teklif ederiz.
 Ulaş
Karasu  Vecdi Gündoğdu 
Aziz Aydınlık
 Sivas
 Kırklareli 
Şanlıurfa
 Ednan
Arslan  İlhami Özcan Aygun  Ayhan
Barut
 İzmir Tekirdağ 
Adana
 Gökan
Zeybek 
 İstanbul
BAŞKAN
– Komisyon önergeye katılıyor mu?
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan.
BAŞKAN
– Önerge üzerinde Şanlıurfa Milletvekili Aziz Aydınlık konuşacaktır. 
Buyurun
Sayın Aydınlık. (CHP sıralarından alkışlar)
Süreniz
beş dakikadır.
AZİZ
AYDINLIK (Şanlıurfa) – Teşekkür ederim Sayın Başkan. 
Görüşülmekte
olan 161 sıra sayılı Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi’nin 7’nci maddesi üzerinde Cumhuriyet Halk
Partisi adına söz almış bulunuyorum. 
Sayın
Başkan, Elâzığ, Van, Malatya’da deprem nedeniyle hayatını kaybeden
vatandaşlarımıza Allah’tan rahmet, yaralılarımıza acil şifalar diliyorum. 
Sayın
Başkan, değerli milletvekilleri; ben sizlere Urfa’nın kanayan yarası elektrik
sorunundan bahsetmek istiyorum. Şanlıurfa’da günde 4-5 sefer, dört beş saat
elektrik kesintisi yapılıyor. Elektrik kesintisi yüzünden günde yüzlerce
televizyon, buzdolabı, çamaşır makinesi yanıyor, sanayide yüzlerce kaynak
makinesi, torna ve matkap yanıyor. Bu nedenle altyapının, tellerin ve
direklerin değişmesi lazım. Bunun üzerine TEDAŞ’a gittim, TEDAŞ Müdürüyle
konuştum. TEDAŞ dedi ki: “Sayın Vekilim, biz 2015’te bu ihaleyi alırken o günün
Başbakanıyla yapılan anlaşmaya göre yılda 100 milyon TL yatırım yapabiliriz.”
Bu, sözleşmede yapılmış ve imza atılmış ama bugün 100 milyon TL’yle bir köy
yapılamıyor, bir sokak yapılamıyor. O nedenle, bu elektrik sorunu bu ihalenin
ya iptal edilmesiyle ya da o sözleşmenin yeniden yapılmasıyla, yılda en aşağı
1,5 milyar TL kaynakla düzelebilir; bunun dışında düzelmesi hiçbir zaman mümkün
değildir. Elli yıl da geçse demek ki Şanlıurfa’nın elektrik sorunu
çözülmeyecek. Ama bunu devlet yapabilir, devlet buna el atabilir, bir iki yıl içerisinde
bunu çözebilir; çözmezse, Şanlıurfa’nın elektrik sorunu hiçbir zaman
çözülmeyecektir. 
Değerli
arkadaşlarım, bir imalatçı, bir sanayici günde sekiz saat işçi çalıştırıyor. O
sekiz saat içerisinde günde dört saat elektrik kesilirse o sanayici, o imalatçı
ne şekilde çalışır; üretimi nasıl yapabilir; insanların, o işçilerin hakkını
nasıl ödeyebilir? Çek-senetlerini nasıl öder, ben bunu sizlere sormak isterim?
Bu durumda, dünyada elektrikten daha önemli hiçbir şey yok.
Çiftçiye
gelince, çiftçi kardeşlerimiz şimdi pamuk ekemiyor, mısır da ekemiyor. Kendi
imkânlarıyla kuyu kazan insanlara 1 kuyu için yılda en aşağı 200 veya 250
milyar -eski parayla- civarında fatura geliyor. Bize gelen yüzlerce fatura var.
Millet pamuk ekemiyor, mısır ekemiyor. Bir ay sonra bu vatandaş buğdaya ve
arpaya su vermelidir. İnanın ki Şanlıurfa’da bundan sonra buğdaya da su
verilmeyecek, arpaya da su verilmeyecek. Neden? Çünkü faturalar şişirildiği
zaman, 200-250 bin lira fatura geldiği zaman bunun yapılması gerçekten hiç
mümkün değildir. 
Yılda
yüzlerce kaza olan Şanlıurfa-Akçakale yolu sorununu soru önergesi olarak
Ulaştırma ve Altyapı Bakanına verdim ama bu sorun maalesef bugüne kadar
çözülmedi. 
Şanlıurfa-Suruç,
Suruç-Birecik arası duble yol olmadığı için gerçekten yılda en aşağı 100 tane
kaza oluyor, yüzlerce insanımız orada ölüme mahkûm ediliyor. 
Değerli
arkadaşlarım, Urfa’nın incisi olan Birecik ve Halfeti’yi bağlayan, “sahil yolu”
denilen ve heyelan nedeniyle yıkılan yol altı aydır açılmadı. Yani ben bunu
sizlerin vicdanına bırakıyorum. Urfa’nın incisi olan Birecik ve Halfeti’yi
bağlayan yolun altı aydır yapılmamasına insanlar üzülüyor. 
Bir
de Danıştay 10. Dairesi verdiği kararda diyor ki: “DEDAŞ tarafından çiftçinin
destekleme primlerine el konulamaz.” Doğru, konulamaz ama DEDAŞ, çiftçinin
destekleme primlerine hem el koyuyor hem de çiftçinin haberi olmadan çiftçinin
hesabından parasını alıyor. 
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayalım Sayın Aydınlık.
AZİZ
AYDINLIK (Devamla) – Bu nasıl adalet? Bu 10. Dairenin kararının uygulanmasını
istiyoruz.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Aydınlık.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi’nin 7’nci maddesinde yer alan “Beş yıl” ibaresinin “On yıl”
olarak değiştirilmesini arz ve teklif ederiz.
 İbrahim
Halil Oral Feridun Bahşi Mehmet
Metanet Çulhaoğlu
 Ankara Antalya Adana
 Tuba
Vural Çokal  Ayhan
Erel
 Antalya  Aksaray
BAŞKAN
– Komisyon önergeye katılıyor mu? 
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) –
Katılamıyoruz Sayın Başkan. 
BAŞKAN
– Önerge üzerinde Ankara Milletvekili İbrahim Halil Oral konuşacaktır.
Buyurun
Sayın Oral. (İYİ PARTİ sıralarından alkışlar)
Süreniz
beş dakikadır.
İBRAHİM
HALİL ORAL (Ankara) – Sayın Başkan, kıymetli milletvekilleri; 161 sıra sayılı
Kanun Teklifi’nin 7’nci maddesinde verdiğimiz önerge üzerinde İYİ PARTİ Grubu
adına söz almış bulunuyorum. Yüce heyetinizi saygıyla selamlıyorum.
Saygıdeğer
milletvekilleri, teklifin 7’nci maddesi çok fazla başlıkta düzenleme yapmaktadır.
İlkesel olarak bina yüksekliklerine getirilen sınırlamalar ve bunlarla alakalı
düzenlemeler ile elektronik ortamda işlem yapılmasının önünü açan uygulamalar
doğrudur, destekliyoruz. Burada itirazlarla alakalı bir düzenlemeyi yapıp
vatandaşın e-devlet üzerinden itiraz işlemlerini yapabilmesinin önü açılabilir
ve açılmalıdır. Ayrıca, buradaki itiraz süresi olarak belirlenen beş yıl
vatandaşlarımızda hak kaybı yaratabilir. Özellikle kırsalda, Büyükşehir
Belediyesi Kanunu’na tabi yerlerde vatandaşlarımız imar barışını ve benzeri
afları dahi kaçırabilmektedirler, bilgi sahibi olamamaktadırlar. Bu noktada
Borçlar Kanunu’na uygun bir şekilde on yıllık bir süre olarak belirlenmesi daha
uygun olacaktır. Hatta bir örnek vereyim: Geçtiğimiz hafta sonu Ankara’da
Çankaya pazar ziyaretinde bir vatandaşımız yanımıza geldi. Kendisi imar
barışıyla alakalı gelişmeleri takip etmediğinden çıkarılan kanundan
yararlanmamış. Balkonunda da bir PVC kapama durumu olduğunu, daha önceki
kanunda olmadığı için bir sorun yaşamadığını ifade etmişti. Şimdi, bir komşusu
şikâyet edince mahkemelik olmuş ve yıkımına karar verilmiş. Vatandaş ne
yapacağını bilmiyor. Bu gibi konularda kalıcı çözümler yaratabilecek
düzenlemeler yapmak zorundayız.
Kıymetli
milletvekilleri, teklifte kırsal özellik olmadığı noktasında karar verme
mercisi olarak büyükşehir belediye meclisleri işaret edilmektedir. Bu durum
aslında Büyükşehir Belediyesi Kanunu’nun ne kadar yanlış, eksik ve sorunlu
olduğunu bizlere göstermektedir. Ben Ankara’da Polatlı, Gölbaşı, Haymana,
Elmadağ gibi ilçelerimizin köylerini sıkça geziyorum, Allah’ın bir kulu
gösteremeyiz ki Büyükşehir Belediyesi Yasası’ndan memnun olsun. Bu düzenleme
gibi palyatif çözümler yerine kalıcı çözümler üretmeliyiz. Büyükşehir
Belediyesi Yasası’nda köklü bir değişim şarttır. Bu konuda Çevre ve Şehircilik
Bakanlığının çalışma yaptığını Komisyon Başkanımızdan öğrenmiş bulunuyoruz.
Umarım büyükşehir belediyelerinin yetkilerini kısıtlayan, kuşa çeviren, yeni
sorunlara yol açacak bir düzenlemeyle karşılaşmayız.
Değerli
milletvekilleri, geçtiğimiz hafta Ankara’daki ziraat odaları başkanları
ziyaretimize geldi. Ziraat odaları, özellikle Ziraat Bankası ve tarım kredi
borçlarında yüzde 30’lara, 40’lara varan faizlerden şikâyetçiler. Şu an tarım
ve balıkçılık sektörünün 105 milyar lira borcu var. Tarım Kredideyse 8,5 milyar
lira borç görünüyor. Özellikle tarımsal sulamada çok önemli olan elektrikte
yüzde 100 fiyatlar artmış durumda. Acil bir şekilde çiftçi borçlarının faizsiz,
uzun vadeli bir ertelemeyle yapılandırılması gerekmektedir. Gelin, siyasi
partiler olarak hep birlikte bu işin yolunu açalım.
Kıymetli
milletvekilleri, Türk Kızılayı, BAŞKENTGAZ ve Ensar Vakfı üçgeninde birkaç
gündür tartıştığımız, son derece üzücü ve kabul edilmez konunun bir başka
yönüyle alakalı birkaç söz söylemek isterim. Son bir yılda doğal gaza yapılan
yüzde 50’yi aşan zamlar, şu soğuk kış günlerinde milletimizin belini bükmüştür.
Böyle bir ortamda BAŞKENTGAZ şirketinin 8 milyon dolar –dile kolay- gibi bir
meblağı vergiden düşmek için Ensar Vakfına vermesi vicdanlarda kabul edilir bir
durum değildir. Biraz Allah’tan korkun, kuldan utanın. Bu konuda, Türkiye Büyük
Millet Meclisi olarak bir inisiyatif almalıyız. Madem bu şirketler vergiden
düşmek için hayır yapmak istemektedirler, o zaman bu meblağları abonelerin
faturalarından, doğal gaz fiyatlarından düşebilmeleri için bir düzenleme
getirebiliriz, aynı benzin fiyatlarında ÖTV’den karşılandığı gibi bir
uygulamaya gidebiliriz.
(Mikrofon
otomatik cihaz tarafından kapatıldı) 
İBRAHİM
HALİL ORAL (Devamla) – Sayın Başkanım, bitiriyorum.
BAŞKAN
– Buyurun, sözlerinizi bağlayın Sayın Oral.
İBRAHİM
HALİL ORAL (Devamla) – Teşekkür ederim.
Allah
katında en makbul hayır ve iyilik, üşüyen çocuğu, ihtiyarı biraz olsun ısıtmak,
bu kara kışta yüzünü güldürmektir diyor, yüce heyetinizi saygıyla selamlıyorum.
(İYİ PARTİ sıralarından alkışlar)
BAŞKAN
– Teşekkürler Sayın Oral.
Önergeyi
oylarınıza sunuyorum: Kabul edenler... Etmeyenler... Önerge kabul edilmemiştir.
7’nci
maddeyi oylarınıza sunuyorum: Kabul edenler... Etmeyenler... 7’nci madde kabul
edilmiştir. 
Sisteme
giren 3 sayın milletvekili var, onlara söz vereceğim.
Sayın
Kılavuz...
IV.- AÇIKLAMALAR (Devam)
41.- Mersin Milletvekili Olcay Kılavuz’un, Avrupa
Parlamentosu Genel Kurulunda Yunan Milletvekili Ioannis Lagos’un Türk
Bayrağı’na yönelik alçakça hareketini lanetlediğine, ABD-İsrail iş birliğiyle
ortaya konulmak istenen işgal planını hiçbir surette kabul etmeyeceklerine
ilişkin açıklaması
OLCAY
KILAVUZ (Mersin) – Teşekkür ederim Sayın Başkan.
Avrupa
Parlamentosu Genel Kurulunda teröristten farksız Yunan milletvekilinin Türk
Bayrağı’na yönelik aşağılıkça ve alçakça hareketini lanetliyorum. Tarih,
bayrağımıza uzanan ellerin nasıl kırıldığının, denize dökülenlerin ne olduğunun
en yakın şahididir. Bayrağımıza uzanan elleri kıracak, Türk düşmanlarına her
alanda hak ettiği cevabı verecek vatan evlatları her zaman mevcuttur. 
Ayrıca,
Kudüs, İslam’ın ilk kıblesi, Müslümanların mabedi, Türk’ün gönül coğrafyasının
mahzun şehridir. Kudüs, dinmeyen acımız, kapanmayan yaramız, içli
gözyaşımızdır. ABD-İsrail iş birliğiyle ortaya konulmak istenen işgal planını,
Orta Doğu’yu ve Filistin’i kana bulayanların zorbalık, hukuksuzluk ve
dayatmasını hiçbir surette kabul etmeyeceğiz. Kudüs, Müslümanların miracıdır,
Kudüs’ün sahibi Yüce Allah’tır.
Genel
Kurulu saygıyla selamlıyorum. 
BAŞKAN
– Sayın Şahin...
42.- Hatay Milletvekili Suzan Şahin’in, Hatay halkının
Ulu Önder Atatürk’ün adının Hatay ilinde yapımı devam eden 25 bin kişilik yeni
stadyumda devam edeceği yönündeki açıklamayı Gençlik ve Spor Bakanından
beklediğine ilişkin açıklaması
SUZAN
ŞAHİN (Hatay) – Teşekkürler Sayın Başkan.
Hatay’da
yapımı devam eden 25 bin kişilik yeni stadyumun inşası bitmek üzeredir. Gençlik
ve Spor Bakanı Mehmet Kasapoğlu’nun Hatay programı kapsamında ziyaret etmesi ve
yeni stadın adını “Hatay Stadyumu” olarak ifade etmesi üzerine Hatay’da
başlayan isim tartışmasında memleketin genel görüşü, stadyumun “Atatürk” adıyla
devam etmesi yönündedir. Atatürk adının konulup konulmaması konuşulmakta,
düşünülmektedir. Yetkililer bu tartışmayı sonlandırmalıdır. Hasta yatağında
bile Hatay’ı düşünen, “Hatay benim şahsi meselemdir.” diyerek Hatay’ı Türk
topraklarına katan Ulu Önder’imiz Atatürk’ün adı yeni stadyumda devam etmeli,
Hatay Atatürk Stadyumu kurtarıcısının adıyla yaşamalıdır. Hatay halkı, Gençlik
ve Spor Bakanından Hatay Atatürk Stadyumu adının devam edeceği yönünde açıklama
beklemektedir.
BAŞKAN
– Sayın Kılıç...
43.- Kahramanmaraş Milletvekili İmran Kılıç’ın,
yaşanılan son depremdeki hızlı, etkin ve verimli çalışmaların insanımızda
birlikte iş yapma kültürünün bulunmadığı söyleminin hatalı bir söylem olduğunu
herkese gösterdiğine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan.
Yaşadığımız
son depremdeki hızlı, etkin ve verimli
çalışmayla ortaya koyduğumuz takdirlik gayret, insanımızda birlikte iş yapma
kültürünün bulunmadığı söyleminin ne kadar da hatalı bir söylem olduğunu ortaya
koydu. Birlikte iş yapma kültürü tüm insanlığın ve insanımızın genlerinde
mevcuttur ama bu kültürün unutturulduğu yer ve zamanlar olabilmiştir.
Kültürümüzde imecemiz vardır. İmece usulü; bağ ve bahçelerin bellenmesi,
tarlaların sürülmesi, ürünlerin hasadı gibi işlerde gönüllülük esasına
dayalıyken köy arklarının yapılması, meranın temizlenmesi, düğün ve mezar
yerlerinin kurulması, köye gelen misafirlerin ağırlanması, okul ve cami inşası
gibi işlerde zorunlu tutulmuştur. Bu da iş gücü veya maddi katkılarla yapılması
veya yaptırılması esasına dayanmaktadır. 
BAŞKAN
– Birleşime üç dakika ara veriyorum. 
Kapanma Saati: 20.14
ALTINCI OTURUM
Açılma Saati: 20.16
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Rümeysa KADAK
(İstanbul)
-----0-----
BAŞKAN
– Değerli milletvekilleri, Türkiye Büyük Millet Meclisinin 50’nci Birleşiminin
Altıncı Oturumunu açıyorum.
VII.- KANUN TEKLİLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
– 161 sıra sayılı Kanun Teklifi’nin görüşmelerine kaldığımız yerden devam
ediyoruz.
Komisyon?
Yok. 
Ertelenmiştir.

2’nci
sırada yer alan, 66 sıra sayılı Kanun Teklifi’nin görüşmelerine başlayacağız. 
2.- İzmir Milletvekili Binali Yıldırım’ın Türkiye
Cumhuriyeti Hükûmeti ile Kırgız Cumhuriyeti Hükûmeti Arasında Bişkek
Kırgız-Türk Dostluk Devlet Hastanesi Açılması, Ortak İşletilmesi ve Devri ile
Kırgız Cumhuriyeti Vatandaşlarının Türkiye’de Tıp ve Tıpta Uzmanlık Eğitimi
Almasına Dair Anlaşmanın Onaylanmasının Uygun Bulunduğuna Dair Kanun Teklifi
(2/1602) ve Dışişleri Komisyonu Raporu (S. Sayısı: 66) 
BAŞKAN
– Komisyon? Yok. 
Ertelenmiştir.

Bundan
sonra da Komisyonun olamayacağı anlaşıldığından, alınan karar gereğince kanun
teklifleri ile komisyonlardan gelen diğer işleri sırasıyla görüşmek için, 4
Şubat 2020 Salı günü saat 15.00’te toplanmak üzere birleşimi kapatıyorum. 
Kapanma Saati: 20.17




(x) 161 S. Sayılı Basmayazı 29/1/2020
tarihli 49’uncu Birleşim Tutanağı’na eklidir.




