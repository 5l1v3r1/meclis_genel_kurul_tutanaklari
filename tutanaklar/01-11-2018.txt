



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

13’üncü Birleşim
1 Kasım 2018 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Zafer Sırakaya’nın, 30 Ekim
Türkiye-Almanya İşgücü Anlaşması’nın 57’nci yıl dönümüne ilişkin gündem dışı
konuşması
2.- Kütahya Milletvekili Ali Fazıl Kasap’ın, Kütahya
ilinin sağlık sorunları ile çevre sorunlarına ilişkin gündem dışı konuşması
3.- Bitlis Milletvekili Mahmut Celadet Gaydalı’nın,
Bitlis ilinin sorunlarına iline ilişkin gündem dışı konuşması 

III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa
Şentop’un, milletvekillerinin Türkiye’deki mevcut mevzuata göre ve Yüksek Seçim
Kurulunun ilan ettiği kararla seçilmiş olduğuna ilişkin konuşması

IV.- AÇIKLAMALAR
1.- Bursa Milletvekili Erkan Aydın’ın, 1353 sayılı Türk
Harflerinin Kabul ve Tatbiki Hakkında Kanun’un kabulünün 90’ıncı yıl dönümünü
kutladığına ilişkin açıklaması
2.- Niğde Milletvekili Ömer Fethi Gürer’in, ülkemizde
yaşanan ekonomik sorunların yansımalarının arttığına ilişkin açıklaması
3.- Kocaeli Milletvekili İlyas Şeker’in, Kocaeli
Büyükşehir Belediyesinin düzenlediği 1’inci ve 2’nci Kartepe Zirvesi’ne ilişkin
açıklaması
4.- Mersin Milletvekili Baki Şimşek’in, Mersin’in yaş
sebze, meyve ihracatında 1’inci sırada olduğuna ve mağdur olan narenciye
çiftçisinin desteklenmesi gerektiği konusunda Tarım Bakanına çağrı yaptığına
ilişkin açıklaması
5.- Hatay Milletvekili Serkan Topal’ın, 2023 Eğitim
Vizyonu’nun öğretmenleri ve öğrencileri hayal kırıklığına uğrattığına ilişkin
açıklaması
6.- Ankara Milletvekili Gamze Taşcıer’in,
Cumhurbaşkanının kullanımı için Katar’dan gelen uçağın envanter kaydının neden
hâlâ yapılmadığını ve neden hediye ya da hibe olduğuna dair bir belgenin olmadığını
öğrenmek istediğine ilişkin açıklaması
7.- İstanbul Milletvekili Serap Yaşar’ın,
Cumhurbaşkanlığı Külliyesi’nde yapılan Sıfır Atık Zirvesi’ne ilişkin açıklaması
8.- Bursa Milletvekili Yüksel Özkan’ın, ülkemizde
varlığını sürdüren tarihî çarşılarla ilgili kanun ve yönetmeliklerin yetersiz
kaldığına ve tarihî çarşıların UNESCO Dünya Kültür Mirası Listesi’ne girmesi
için çalışmaların artırılması gerektiğine ilişkin açıklaması
9.- Aydın Milletvekili Süleyman Bülbül’ün, tarımsal
sulama parası için icraya verilen çiftçilerin borçlarının faizlerinin
kaldırılıp anapara ödemelerinin yapılandırılıp yapılandırılmayacağını Tarım ve
Orman Bakanından öğrenmek istediğine ilişkin açıklaması
10.- Kahramanmaraş Milletvekili İmran Kılıç’ın,
Kahramanmaraş’ın Pazarcık ilçesi Pulyanlı Mahallesinde Elif Ana’nın Hakk’a yürüyüp
toprağa sırlanışının seneidevriyesinde büyük bir beraberlik sergilendiğine
ilişkin açıklaması
11.- Kayseri Milletvekili Çetin Arık’ın, söz verildiği
hâlde Kayseri’nin Sarız ilçesinin Tekneli Mahallesi sakinlerinin sorunlarının
giderilmediğine ilişkin açıklaması
12.- Mersin Milletvekili Hacı Özkan’ın, Mersin’e
kazandırılacak olan millet bahçesine ve şehrin gelişmesi için katkı sağlayan
başta Cumhurbaşkanı olmak üzere emeği geçenlere teşekkür ettiğine ilişkin
açıklaması
13.- Mersin Milletvekili Ali Cumhur Taşkın’ın, tüm
saldırılara rağmen Türkiye ekonomisinin ekim ayında da üretim ve ihracata dayalı
büyümesine rekorlar kırarak devam ettiğine ilişkin açıklaması
14.- Denizli Milletvekili Kazım Arslan’ın, Denizli
ilinin ilçelerine ihtiyaç duyulan uzman doktorların ne zaman atanacağını Sağlık
Bakanından öğrenmek istediğine, kas hastalığı olanların tedavi için tam
donanımlı gen terapi merkezlerinin açılmasını ve ücretsiz faydalanmayı
beklediklerine ilişkin açıklaması
15.- Muğla Milletvekili Süleyman Girgin’in, Muğla’nın
turizm ilçeleri arasında köprü vazifesi gören ve ölüm yolu olarak anılan İnönü
Bulvarı’nda yol düzenleme çalışmalarının acilen yapılması gerektiğine ilişkin
açıklaması

16.- Kocaeli Milletvekili Lütfü Türkkan’ın, 1 Kasım
9’uncu Cumhurbaşkanı Süleyman Demirel’in doğumun 94’üncü yıl dönümüne, 1 Kasım
Harf Devrimi’nin 90’ıncı yıl dönümüne ve 1 Kasım Saltanatın kaldırılmasının
96’ncı yıl dönümüne, Hükûmetin vatandaşı enflasyona ezdirmemesi gerektiğine
ilişkin açıklaması
17.- Erzurum Milletvekili Kamil Aydın’ın, Mustafa
Şentop’a Meclis Başkan Vekilliği görevinde başarılar dilediğine, doğal gaz başta
olmak üzere ısınmada kullanılan tüketim maddelerinde ÖTV ve KDV
iyileştirmesinin Doğu Anadolu Bölgesi için de yapılmasına yönelik kanun
teklifini Meclise sunduğuna ve ilgili bakanlığın bu konuda gerekli hassasiyeti
göstermesini talep ettiğine ilişkin açıklaması
18.- Mersin Milletvekili Fatma Kurtulan’ın, 1 Kasım Dünya
Kobani ile Dayanışma Günü vesilesiyle Kobani’ye saldırmak yerine Kobani
halkıyla dostluk ilişkileri kurmak ve siyasi tercihlerine saygı duymak
gerektiğine, katıldığı televizyon programında Mehmet Özhaseki’nin Halkların
Demokratik Partisiyle ilgili ifadelerine, AKP ve kimi güçlerin HDP’nin
seçimdeki başarısını görebildiklerine, tutuklu olan 53 belediye başkanı ile
Selahattin Demirtaş ve Figen Yüksekdağ’a selam gönderdiklerine ilişkin açıklaması
19.- Manisa Milletvekili Özgür Özel’in, Türkiye
Cumhuriyeti açısından önemli kilometre taşları olan 1 Kasım Saltanatın kaldırılmasının
96’ncı ve 1 Kasım Harf Devrimi’nin 90’ıncı yıl dönümü münasebetiyle başta
Mustafa Kemal Atatürk olmak üzere cumhuriyetin devrimci kadrolarına
şükranlarını sunduklarına, Anayasa değişikliğinin gerçek bir toplumsal
mutabakatla değişeceği güne kadar demokrasi mücadelesine devam edeceklerine, 1
Kasım Yahya Kemal Beyatlı’yı 60’ıncı ölüm yıl dönümünde rahmetle andıklarına
ilişkin açıklaması
20.- Tokat Milletvekili Özlem Zengin’in, 1 Kasım Yahya
Kemal Beyatlı’yı 60’ıncı ölüm yıl dönümünde rahmetle yâd ettiğine ilişkin
açıklaması
21.- Tokat Milletvekili Özlem Zengin’in, ombudsmanlık
müessesesinin ele aldığı konulardan yola çıkarak davranış değişikliği yoluna
gittiğine ve menfaat yararı olmaksızın, vatandaşlık kriteri aranmaksızın
herkesin her tür yola başvurabileceği alternatif bir adalet arayışı mekanizması
olduğuna ve Kocaeli Milletvekili Lütfü Türkkan’ın 3 sıra sayılı Karma Komisyon
Raporu üzerinde İYİ PARTİ Grubu adına yaptığı konuşmasındaki bazı ifadelerine
ilişkin açıklaması
22.- Manisa Milletvekili Özgür Özel’in, Tokat
Milletvekili Özlem Zengin’in yaptığı açıklamasındaki bazı ifadelerine,
Cumartesi Annelerinin yaşadıklarına ve Manisa Milletvekili İsmail Bilen’in 3
sıra sayılı Karma Komisyon Raporu üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
23.- Batman Milletvekili Ayşe Acar Başaran’ın, toplumu
idarenin yanlış uygulamalarından korumak için öneriler sunduklarına ve
Cumartesi Annelerinin mücadelesine ilişkin açıklaması
24.- Kocaeli Milletvekili Lütfü Türkkan’ın, Tokat
Milletvekili Özlem Zengin’in yaptığı açıklamasındaki bazı ifadelere ilişkin açıklaması
25.- Tokat Milletvekili Özlem Zengin’in, Kocaeli
Milletvekili Lütfü Türkkan’ın yaptığı açıklamasındaki bazı ifadeleri ile Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
26.- Manisa Milletvekili Özgür Özel’in, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
27.- İstanbul Milletvekili Nazır Cihangir İslam’ın,
ombudsmanlık ile Adalet Bakanlığının zaman zaman karşı saflara düşebileceğine,
Adalet Bakanlığı hakkındaki şikâyetlerin nasıl çözümleneceğini öğrenmek
istediğine, nepotizmin, yeğenciliğin ve kuzenciliğin önlenmesi gerektiğine
ilişkin açıklaması

V.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Komisyonlardan Gelen Diğer İşler
1.- 2017 Yılı Kamu Denetçiliği Kurumu Raporu Hakkında
Dilekçe Komisyonu ile İnsan Haklarını İnceleme Komisyonu Üyelerinden Kurulu
Karma Komisyon Raporu (5/1) (S. Sayısı: 3)
1 Kasım
2018 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Mustafa ŞENTOP
KÂTİP ÜYELER: Burcu KÖKSAL (Afyonkarahisar),
Bayram ÖZÇELİK (Burdur)
----- 0 -----
BAŞKAN
– Türkiye Büyük Millet Meclisinin 13’üncü Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Türkiye-Almanya İşgücü Anlaşması’nın 57’nci yıl dönümü münasebetiyle
söz isteyen İstanbul Milletvekili Zafer Sırakaya’ya aittir. 
Buyurun
Sayın Sırakaya. (AK PARTİ sıralarından alkışlar)
Süreniz
beş dakikadır.
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Zafer Sırakaya’nın, 30 Ekim
Türkiye-Almanya İşgücü Anlaşması’nın 57’nci yıl dönümüne ilişkin gündem dışı
konuşması
ZAFER
SIRAKAYA (İstanbul) – Sayın Başkan, değerli milletvekilleri; 30 Ekim 1961 günü
Almanya’yla imzalanan iş gücü alım anlaşması, birçok insanımızın hayatını
değiştiren, Anadolu’dan binlerce kişinin bundan sonraki hayatlarında ana vatanlarını
yüreklerinde hissederek yaşamalarına sebep olan yazılı birer belge olmuştur. O
zamanlar öngörülemese de bu anlaşmalar hem Avrupa ülkeleri toplumları hem de
Türk toplumu için birer dönüşümün ilk adımıydı. Sirkeci’den Münih’e yaklaşık
elli saat süren yolculuk ve son bir kez eşlerine, çocuklarına vagonların buğulu
camlarından bakan işçilerin hikâyesi işte böyle başlamıştı. O zaman elli saat
süren yolculukla başlayan göç hikâyeleri bugünlerde 57’nci yılı geride bıraktı.
Bu göçmenlik hikâyesinde hepsinin aklında bir gün ana vatana geri dönmek vardı
ancak öyle olmadı. Zira vatanlarından kilometrelerce uzakta ailelerine,
sevdiklerine hasret yaşayan bu insanlarımız, o dönemlerde Türkiye’deki haksız
ve toplumun kendisine yabancı olan siyasetin de mağduru oldular. Özellikle AK
PARTİ iktidarı öncesine kadar “Batılı ülkelerle aramız açılmasın.” kaygısıyla
yurt dışındaki Türklerin bütün sorunları göz ardı edilmiş ve dış Türkler
konusunda AK PARTİ dönemine kadar bütün hükûmetler pasif kalmıştır. Yurt dışına
iş gücü gönderimi sürecinde bütün işlemlerin Türkiye muhatabının Dışişleri
Bakanlığı yerine İş ve İşçi Bulma Kurumunun olması, söz konusu hükûmetlerin
yurt dışındaki Türkler konusunda hangi pencereden baktıklarının da birer
göstergesidir. Keza konuya bu kadar uzak kaldıkları için yarım asır yabancı
ülkelerde sorunlarıyla baş başa bırakılan insanlarımıza, önceleri ekonomik
saiklerle, sonra güvenlik ve geçicilik olgusu içinde âdeta tepeden bakılmış ve
“Alamancı” veya “gurbetçi” tanımlamasıyla kendilerine bir şekliyle tepeden
bakılmaya devam edilmiştir. Bu alışılagelmiş tutum, Sayın Cumhurbaşkanımızın
yurt dışındaki Türklere gösterdiği ehemmiyet ve kişisel uğraşlarıyla son bulmuştur.

AK
PARTİ hükûmetleri döneminde -çok taraflı dış politikasıyla- artık, ekseriyeti
bu ülkede doğmuş olan, hem yaşadıkları ülkenin değerleri hem de Türk
kültürleriyle büyüyen, çift ana dille yetişen üçüncü, hatta dördüncü kuşak
Türkler için “yurt dışı Türkler” ifadesinin kullanılmaya başladığı bir süreç
oluşmuş ve kurumsal politikalar devreye sokulmaktan geri kalınmamıştır. Şu iyi
anlaşılmalıdır: Bu coğrafyaya giden Türkler, artık, Avrupa ülkelerinin asli
birer unsuru hâline gelmişlerdir. Binaenaleyh, bu ülkelerdeki vatandaşlarımız
bulundukları ülkelerin ana dillerini iyi öğrenmeye, siyasi hayatına katılmaya,
ekonomik gelişmelerini sürdürmeye, ancak bunları yaparken muhakkak öz
kimliklerini, kültürlerini ihmal etmemeye teşvik edilmelidirler. 
Konsolosluk
reformları, yurt dışında dövizle askerlik hizmeti konusunda yapılan
düzenlemeler, yurt dışında boşanma kararlarının dava açılmaya gerek kalmadan
tanınması, pasaport harçlarının düşürülmesi, Mavi Kart sahiplerinin
mahkemelerde tercüman olarak çalışabilmeleri ve Mavi Kart’ın bankacılık
işlemlerinde kimlik belgesi olarak kullanılması, diasporada yaşayan gençlerin
devlet üniversitelerinde eğitim imkânları ve daha zikredemediğimiz birçok konu
AK PARTİ döneminde uygulamaya konuldu. Önümüzdeki süreçte ivedilikle takip
etmemiz gereken en önemli hususlardan biri, son zamanlarda Türk diasporası ve
kuruluşlarına yönelik artan PKK saldırılarına Alman yetkili makamlarınca
gerekli önlemlerin alınması, suçların aydınlatılması ve faillerin cezasını
alması olacaktır. Ayrıca, FETÖ ve PKK gibi terör örgütleri tarafından
oluşturulmaya çalışılan olumsuz Türkiye algısına karşı duyarlı ve dikkatli
olmalıyız. 
Avrupa’da
yaşayan vatandaşlarımızın okullar, meslek eğitim yeri bulma, istihdam, ev arama
başta olmak üzere toplumsal alanda ayrımcılığa maruz kaldıkları gözlenmektedir.
Mesut Özil vakasında müşahede edilmiş olduğu üzere, Almanya’da yaşayan
vatandaşlarımızın medyada, kurumsal ve toplumsal alanda karşılaştıkları
ırkçılık ve ayrımcılık beraber yaşama kültürünü de zedelemektir. 
Alman
makamlarından, ırkçılık ve ayrımcılıkla mücadele etmeye yönelik üst düzey
tedbirler almaları beklenmektedir. Bu anlamda, insan hakları ihlallerine maruz
bırakılan vatandaşlarımızın durumu takip edilmeli ve partilerüstü bir konu
olarak ele alınmalıdır. Aşırı sağcı terör örgütü NSU’nun 8 Türk’ü katlettiği
olayların aydınlatılarak beş yıldır esas suçluların cezasını çekmesini
beklediğimiz dava süreci ve davada nihai karar, Almanya’daki kurumsal
ırkçılığın hangi boyutlarda olduğunun da somut bir göstergesidir. 
Cezalandırma
tarihten bu yana salt kefaret değil, aynı zamanda suç önleme yöntemidir. NSU
davası sürecinin başından itibaren kamu kurumları ve mensuplarının özenli bir
şekilde soruşturma ve kovuşturma kapsamı dışında tutulması…
(Mikrofon
otomatik cihaz tarafından kapatıldı) 
BAŞKAN
– Tamamlayın, ek süre vermiyorum. 
ZAFER
SIRAKAYA (Devamla) – …Alman devletinin ırkçı cinayetlere ilişkin sorumluluğunu
üstlenmediğinin ve kurumsal ırkçılıkla yüzleşme konusunda isteksiz ve yetersiz
kaldığının da bir göstergesidir. 
Bugün,
elli yedi yıllık bir hikâyeyi birkaç cümlede bir araya getirmeye gayret
gösterdim. Önümüzdeki süreçte yurt dışı Türkler komisyonu kurulmasının önemini
vurgular, Genel Kurula çalışmalarında başarılar dilerim. 
Saygılar
sunuyorum. (AK PARTİ sıralarından alkışlar)
BAŞKAN
– Teşekkür ederim. 
Gündem
dışı ikinci söz, Kütahya’nın sağlık altyapısı ve çevre sorunları hakkında söz
isteyen Kütahya Milletvekili Ali Fazıl Kasap’a aittir. 
Buyurun
Sayın Kasap. (CHP sıralarından alkışlar)
2.- Kütahya Milletvekili Ali Fazıl Kasap’ın, Kütahya
ilinin sağlık sorunları ile çevre sorunlarına ilişkin gündem dışı konuşması
ALİ
FAZIL KASAP (Kütahya) – Sayın Başkan, değerli milletvekilleri; Kütahya ilinin
sağlık altyapısı ve çevre sorunları hakkında söz almış bulunuyorum. Yüce
heyetinizi saygıyla selamlarım. 
Değerli
milletvekilleri, Kütahya’nın sağlık alanında yaşadığı sorunlar tüm illerde
olduğu gibi çığ gibi büyüyor. Özellikle Kütahyalı vatandaşlarım, hekim azlığı
ve hastanelerin yatak kapasitelerinin azlığından dolayı komşu illere gitmek
zorunda kalıyorlar. Bu durum, kabul edilebilir bir durum değildir. Kütahya’nın
birçok ilçesinde uzman doktor eksikliği vardır; hastalar bu yüzden Eskişehir,
Uşak, Bursa, Balıkesir, Afyon’a kadar gitmek zorunda kalıyorlar. 600 bin insanın
yaşadığı bir ilde 1 kadın doğum uzmanı ve 1 göğüs hastalıkları uzmanı var,
diğer branşlarda da eksiklik var. Aylarca Kütahya’da bir tek kadın doğum uzmanı
mevcuttu. Doktorsuz da insanların yaşayabildiğini gördük çağ atlayan
Türkiye’de. Kütahya şehir hastanesinin şu anda inşaatı durmuş durumda, yılan
hikâyesine döndü. On küsur yıldır Kütahya’ya bir hastane yapılma girişiminde
bulunuluyor ama hâlâ hastaneye başlanmadı, şu anda temel aşamasında. Kütahya’ya
Sağlık Bilimleri Üniversitesi kuruldu, tıp fakültesi hastanesi yok. 
182’ye
mahkûm ettik tüm hastaları. Kuyrukları kaldırmıştık hani ya, o kuyruklar şu
anda telefonda. Telefonla randevularda aylarca, on beş yirmi gün beklediğiniz
oluyor. Hastane kuyruğu bitti, şu anda evde kuyruk bekliyorsunuz, bu durum tüm
Türkiye’de geçerli. Daha önce değişik vesilelerle arkadaşlar da bunu gündeme
getirmişlerdi. “Kriz yok.” denilen bir dönemde hastanelerde şu anda ameliyatlar
yapılamaz hâle geldi. Benim bildiğim ve bana ulaşan en az 20-30 hasta var, dört
aydır evde ameliyat olmayı bekliyor, Sağlık Uygulama Tebliği’ndeki fiyatlar
uygun olmadığı için. Sağlık Bakanının bu konuda Meclisi bilgilendirmesi
gerekiyor. Kendisinden randevu istedik, zannedersem AK PARTİ’li milletvekili
arkadaşlarım da kendisine randevu konusunda ulaşamadılar. Çok ciddi kanayan
yaralar olmasına rağmen bir buçuk aydır Sayın Sağlık Bakanımıza henüz
ulaşamadık, kendileri randevu talebimizi kabul etmediler. 
Bunun
dışında, Kütahya’nın sağlık alanında yaşadığı değişik sorunlar var, çevre
katlediliyor. Tunçbilek Termik Santrali bacasından zehir saçıyor, 2019’a kadar
hiçbir şey yapılamayacağı söyleniyor. Bölgede kanser oranı çok ciddi düzeyde
yükselmiş vaziyette. Arıtma tesisleri yeterli düzeyde çalıştırılmadığı veya
çalışmadığı için Porsuk Barajı’nda Sofca’da binlerce balık ve kerevit tamamen
öldü. Eskişehir’in de ciddi su kaynağı olan bu yer zehir saçıyor ve şu anda
bölgedeki insanların yüzde 75’i balıkçılıktan geçinmektedir, balık ve kerevit
şu anda sıfır vaziyette, hiçbir balık kalmadı. Domaniç Orman İşletmesinde
yıllardan beri, her yıl 50-55 bin metreküp ağaç kesilmekteyken bu sene bu 100
bin metreküpe çıktı. Yine, Domaniç Millî Parkı… Domaniç Millî Parkı’nda bakır
madeni çıkarılmasından dolayı su tehlikesi ve çevre tehlikesi had safhada. 
En
son, şu anda gündeme gelen sağlıkla ilgili torba teklifin içindeki zehirle
beraber… Orada bir zehir maddesi var. Binlerce sağlık çalışanını işsiz
bırakacak olan bir yasa teklifidir. O teklifte yer alan şekliyle şu anda
algılanan şey şu, ben size onu söyleyeyim: Hekim arkadaşların bir elinde bir
stetoskop olur, bir de bazen enjektör olur, bir de tansiyon aleti. Bu 3 cihazla
nasıl darbe yapılabilir, darbeye teşebbüste bulunulabilir, ben anlayabilmiş
değilim. Getiren arkadaşlar açıklarlarsa çok memnun olacağım.
Hepinize
teşekkür ederim. (CHP sıralarından alkışlar)
BAŞKAN
– Gündem dışı üçüncü söz, Bitlis’in sorunları hakkında söz isteyen Bitlis
Milletvekili Mahmut Celadet Gaydalı’ya aittir.
Buyurun
Sayın Gaydalı. (HDP sıralarından alkışlar)
3.- Bitlis Milletvekili Mahmut Celadet Gaydalı’nın,
Bitlis ilinin sorunlarına iline ilişkin gündem dışı konuşması 
MAHMUT
CELADET GAYDALI (Bitlis) – Sayın Başkan, değerli milletvekilleri; Bitlis ilinin
sorunları Süphan Dağı gibidir, bunu beş dakikada anlatmak mümkün değil. Ben
sadece, Bitlis’te AKP mantalitesini teşhir etmek için söz aldım. AK PARTİ
politikasının Bitlis ilinde nasıl pratiğe konulduğunu sizlere anlatacağım.
24
Haziran seçimlerinden önce hizmet hezeyanıyla seçim propagandasına başlayan
AKP, Bitlis merkeze bağlı Dörtağaç (Kamah), Değirmenaltı (Por) ve Ağaçköprü
(Hormoz) köylerinde yol yapım çalışmasını seçimden hemen sonra ani bir kararla
durdurmuştur. Gene aynı mantıkla, Tatvan ilçemizin Reşadiye (Sorp), Yelkenli
köyünde de yol yapım işi yarım bırakılmış ve su sondaj faaliyetinin de sondaj
yapıldıktan sonra -seçim sonrası, projelerin- iptal edildiği halka
duyurulmuştur. Yine Mutki ilçemizin Boğazönü (Parsing), Yenidoğan (Kursuwak) ve
Şen köylerinin sulama projelerinin seçimden önce ihaleleri yapılıp seçim
sonrası projeler iptal edilmiştir. Ahlat-Ovakışla-Tapavank (Güzelsu) yolunda
seçim öncesi mevcut asfalt makinelerle kazınmış, köylülere de “Yeni asfalt
çalışması yapılacak.” haberi duyurulmuştur. Seçimden sonra da “Oy verilmedi.”
gerekçesiyle olduğu gibi terk edilmiştir. Bu resimde de yolu nasıl kazdıklarını
net olarak görebilirsiniz. Hâlbuki bu köy binlerce ton patates üretiminin
yapıldığı ve onlarca treylerin yolunu kullandığı bir köydür. Bitlis halkı
AKP’li vekillerin Bitlis Valisiyle beraber aldıkları bu kararın gerekçelerinin
açıklanmasını beklemektedir. Bitlis halkı soruyor: “Vergide aynı kefeye
konurken hizmette niçin eşit ve adil davranılmıyor?” Ve hemşehrilerimin bir
önerisi var, o zaman taşıt alımı ve akaryakıtta da bu köylerimiz vergiden muaf
tutulsun istiyorlar. Zannetmeyin ki bu yollar uzun metrajlı veya sulama
projeleri de büyük projelerdir. Bunlar ana yola 1,5 ila 3, bilemediniz 4
kilometre mesafesi olan köylerdir ve Bitlis’in mahallesi sayılan köylerdir.
Sulama projesi de mevcut toprak ark yerine 3-4 kilometrelik basit plastik boru
döşeme işidir.
Geçen
dönem Plan ve Bütçe Komisyonunda eski Maliye Bakanı Naci Ağbal “HDP projelerin
yapılmasına mâni oluyor.” demişti, ben de kendisine “Hangi mega projeyi
yaptınız da HDP mâni oldu?” diye sormuştum, beyefendi buna çok sinirlenmişti.
“Oy yoksa hizmet de yok.” mantığıyla halktan intikam mı alınmaya çalışılıyor?
Çevre
kirliği olarak da aktaracağım şu: Tatvan kanalizasyonu yer yer direkt olarak
Van Gölü’ne deşarj edilmektedir. Ahlat’ın Cemalettin köyünde halk içme suyu
deposunu mil ve çamur sorunu nedeniyle senede en az iki defa temizlemek
mecburiyetinde kalıyor. Göldüzü (Arin) köyünün kanalizasyon sorunu hâlâ
çözülememiştir. Bunların hepsinin ortak yönünü ben size söyleyeyim: AKP’ye oy
vermedikleri için intikam alınıyor.
İkinci
bir husus da bu köyler üretim alanı, eğer rant merkezi olsaydı eminim buralara
da -aya hayal ettiğiniz gibi- 4 gidiş, 4 geliş yol projesi ürettirdiniz. 
Diğer
bir husus da AKP’lilerin geçen dönem için “HDP’nin 2 vekili var, neden hizmet
yapılmıyor?” söylemiydi. Bu beyler on altı yıldır iktidarda olduklarının
farkında değiller herhâlde. Keramet 2 vekillikteyse buyurun yapın bakalım. On
altı yıllık iktidarda 3, 2, 1 ve nihayet sonunda tekrar 2 milletvekili
çıkardınız; bunu nasıl çıkardığınızı da herkes çok iyi biliyor. 
RECEP
ÖZEL (Isparta) – Nasıl çıkardık?
MAHMUT
CELADET GAYDALI (Devamla) – Ben size şunu iddia edebilirim: Sarayın bir günlük
masrafıyla bu projelerin birçoğunu tamamlayabilirim. Yapılan uygulamalar
kesinlikle rasyonel değildir, akla, mantığa aykırıdır. Bu basit, ucuz ve uyuz
politikalarla bu toplumu düze çıkaramazsınız, ekonomik krizle mücadele
edemezsiniz. 
Sizlere
son olarak da hatırlatmak isterim ki herkes zirvede olmayı hedefler ama kimse
bilmez ki zirve yükselişin sonu, inişin başlangıcıdır. 
Hepinizi
saygıyla selamlıyorum. (HDP sıralarından alkışlar) 
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa
Şentop’un, milletvekillerinin Türkiye’deki mevcut mevzuata göre ve Yüksek Seçim
Kurulunun ilan ettiği kararla seçilmiş olduğuna ilişkin konuşması
BAŞKAN
– Değerli arkadaşlar, çok küçük bir şey söyleyeceğim. Türkiye Büyük Millet
Meclisindeki bütün arkadaşlarımızın Türkiye’deki mevcut mevzuata göre ve Yüksek
Seçim Kurulunun ilan ettiği kararla seçilmiş olduğunu burada belirtmek isterim
sayın hatibin konuşmasındaki bir ifade üzerine. 
AYŞE
ACAR BAŞARAN (Batman) – Eleştiri hakkı var, seçim usulleri ve nasıl olduğuna
dair eleştiri hakkı var. 
BAŞKAN
– Sayın milletvekilleri, şimdi sisteme giren ilk on beş milletvekiline
yerlerinden birer dakikayla söz vereceğim. Bu sözlerin ardından sayın grup
başkan vekillerinin söz taleplerini karşılayacağım. 
Sayın
Aydın…
IV.- AÇIKLAMALAR
1.- Bursa Milletvekili Erkan Aydın’ın, 1353 sayılı Türk
Harflerinin Kabul ve Tatbiki Hakkında Kanun’un kabulünün 90’ıncı yıl dönümünü
kutladığına ilişkin açıklaması
ERKAN
AYDIN (Bursa) – Teşekkür ederim Sayın Başkan. 
Bugün,
dilimizi Arap alfabesinden kurtarıp yeni Türk alfabesine kavuşturan 1353 sayılı
Türk Harflerinin Kabul ve Tatbiki Hakkında Kanun’un kabulünün 90’ıncı yıl
dönümü, kutlu olsun. Atatürk’ün kararlılığı, sabrı ve çalışkanlığı bu Harf
Devrimi’nin gerçekleşmesinde ve halk tarafından erken bir zamanda
kabullenilmesinde etkili olmuştur. Harf Devrimi şekilsel, basit ya da teknik
bir değişim değildir, eskinin reddi ya da var olanın, yazımsal bilimsel
metinlerin inkârı olarak da değerlendirilmemelidir, aksine yeni bir dil
kurgulayıp çağdaş uygarlık düzeyine, bilime ve aydınlanmaya ulaşma çabası
olarak algılanmalıdır. Bu nedenle Harf Devrimi aydınlanmanın öncüsüdür. Bu
sayede Ulu Önder Mustafa Kemal Atatürk’ü bir kez daha şükranla anıyorum. 
BAŞKAN
– Sayın Gürer…
2.- Niğde Milletvekili Ömer Fethi Gürer’in, ülkemizde
yaşanan ekonomik sorunların yansımalarının arttığına ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Ülkemizde
yaşanan ekonomik sorunların çok yönlü yansımaları artmaktadır. Toplumsal eğitim
sorunlarına eklenen ekonomik sorunlar aile birliği üzerinde ciddi zararlar
yaratmaktadır. İşsizlik nedeniyle kendini yakan, intihar edenlerin yanında
kadına şiddet tırmanmaktadır. İçişleri Bakanı Süleyman Soylu’nun yazılı soru
önergeme verdiği yanıtta kadına şiddetin boyutları gözler önüne serilmiştir.
Resmî rakamlarla 2017 yılında 133.809 kadın, 2017 yılının ilk yedi ayında
96.417 kadın şiddete maruz kalmış ve bu süre içinde ne yazık ki 393 kadın
şiddet nedeniyle hayatını kaybetmiştir. Bu, kabul edilebilecek bir durum
değildir. Şiddet önleme ve izleme merkezlerinin varlığına rağmen sorun devam
etmektedir. Aile birliği dağılmakta, toplumsal sorunların en önemlilerinden
biri de kadına şiddet olarak günümüzde devam etmektedir. Bu konuda her kesimin
duyarlı olmasının şart olduğunu düşünüyorum. 
Teşekkür
ediyorum.
BAŞKAN
– Sayın Şeker…
3.- Kocaeli Milletvekili İlyas Şeker’in, Kocaeli
Büyükşehir Belediyesinin düzenlediği 1’inci ve 2’nci Kartepe Zirvesi’ne ilişkin
açıklaması
İLYAS
ŞEKER (Kocaeli) – Teşekkür ediyorum Sayın Başkanım.
Kocaeli
Büyükşehir Belediyesinin düzenlediği ve entelektüel dünyanın yeni buluşma
adresi olan Uluslararası Kartepe Zirvesi'nin 1’incisi geçen yıl yapılmıştı.
Zirvenin ana teması 15 Temmuz ve darbelerdi. Zirve sonuç deklarasyonu Birleşmiş
Milletlerin gündemine alındı. Kartepe Zirvesi’nin 2’ncisi 26-28 Ekim
tarihlerinde "Göç, Mültecilik ve İnsanlık” temasıyla yapıldı. Zirveye 30
ülkeden 360 bilim, medya ve siyaset insanı katıldı, 6 salonda 70 ayrı oturum
gerçekleştirildi. Zirvenin onursal başkanlığını Dışişleri Bakanı Sayın Mevlüt
Çavuşoğlu üstlendi. Zirveye katılan Yerel Yönetimler Orta Doğu ve Batı Asya
Bölge Teşkilatı Eş Başkanı Mohamed Saadie Türkiye'de mültecilerle ilgili alınan
kararların milyonlarca Suriyelinin hayatını kurtardığını ve bu zirvenin tüm
dünyadaki mültecilerin durumuyla ilgili atılmış önemli bir adım olduğunu ifade
etti.
Yine,
Yunanistan eski bakanı “Mültecilere yardım edemedik. Göçmenleri seviyorum
demek, ölen göçmeni seviyorum demek değildir.” diyerek onları yaşatmak için
gerekli olan ihtiyaçlarını karşılayabilmenin önemini vurguladı.
(Mikrofon
otomatik cihaz tarafından kapatıldı)
BAŞKAN
– Sayın Şimşek…
4.- Mersin Milletvekili Baki Şimşek’in, Mersin’in yaş
sebze, meyve ihracatında 1’inci sırada olduğuna ve mağdur olan narenciye
çiftçisinin desteklenmesi gerektiği konusunda Tarım Bakanına çağrı yaptığına
ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, Mersin, Türkiye yaş sebze meyve ihracatının yaklaşık yarısını
karşılamaktadır ve Türkiye’de yaş sebze meyve ihracatında 1’inci sırada
bulunmaktadır. Karadeniz’deki fındık üreticisine Hükûmet gerekli desteği
vermiştir, bir nebze olsun fındık üreticisi rahatlamıştır. Yalnız,
Çukurova’daki çiftçilerin tamamı mağdur durumdadır. Narenciye sezonu başlamış,
teşvik yetersiz, fiyatlar çok düşük seviyededir. Zeytin ve zeytinyağı sezonu
başlamış, geçen yılın yarı fiyatlarına satılmaktadır. Ben buradan Tarım
Bakanına çağrı yapıyorum: Türkiye’nin ürettiği narenciyenin yüzde 70’ini
üreten, çilek, zeytin, kayısı ve muzun yaklaşık yarısını üreten çiftçilerimiz
için mutlaka, tarımsal sulamayla ilgili elektrik fiyatları en az yarıya
indirilmelidir, KDV kaldırılıp fiyatlar yarıya indirilmelidir ve yıllardır
vadedilen “çiftçiye ucuz mazot” artık verilmelidir. Şu anda ekim zamanı geldi,
çiftçi tarlasını ekecek, maalesef ekim yapamamaktadır. 
(Mikrofon
otomatik cihaz tarafından kapatıldı)
BAŞKAN
– Sayın Topal…
5.- Hatay Milletvekili Serkan Topal’ın, 2023 Eğitim
Vizyonu’nun öğretmenleri ve öğrencileri hayal kırıklığına uğrattığına ilişkin
açıklaması
SERKAN
TOPAL (Hatay) – Teşekkür ediyorum Sayın Başkan. 
Geçtiğimiz
hafta, Millî Eğitim Bakanı, “Eğitimde 2023 Vizyonu”nu açıkladı. Somut çözüm
önerilerinden daha çok temennilerin dile getirildiği bir proje olarak
öğretmenlerimizi ve öğrencilerimizi hayal kırıklığına uğratmıştır. Öğretmeni
“kadrolu, sözleşmeli, ücretli” diye üç gruba ayıran bu çarpık sistem devam
ettiği sürece eğitimde başarı elde etmek mümkün değildir. Ücretli
öğretmenlerimizin sözleşmeye geçirilmesi için sağlanan 5 bin kadronun,
“yandaşlık” adına, hiçbir gerçekliği olmayan mülakat ucubeleriyle önemli
kısmının boş kalması öğretmenlerimizi mağdur etmiştir. Sözleşmeli
öğretmenlerimizin aile birliğinin önündeki engeller baskı uygulanarak devam
etmektedir, bu bir an önce çözülmelidir. Eğitimin içinde bulunduğu bu kaos
düzeni bir an önce sona ermeli, çağdaş normlar yaşama geçirilmelidir. 
Teşekkür
ediyorum. 
BAŞKAN
– Sayın Taşcıer…
6.- Ankara Milletvekili Gamze Taşcıer’in,
Cumhurbaşkanının kullanımı için Katar’dan gelen uçağın envanter kaydının neden
hâlâ yapılmadığını ve neden hediye ya da hibe olduğuna dair bir belgenin olmadığını
öğrenmek istediğine ilişkin açıklaması
GAMZE
TAŞCIER (Ankara) – Teşekkür ederim Sayın Başkan. 
Plan
ve Bütçe Komisyonunun dünkü toplantısında, Cumhurbaşkanı Yardımcısı Sayın Fuat
Oktay, Cumhurbaşkanının binmesi için Katar’dan alınan uçan sarayla ilgili
sorulara hem cevap vermiş hem de cevap vermemiştir. Sayın Oktay, uçak için,
ikisi farklı şeyler olmasına rağmen, “hem hediye hem de hibe” demiştir ve ne
hediye edildiğine ne de hibe edildiğine dair bir belge olmadığını ifade
etmiştir. Ayrıca, Sayın Oktay, uçağın Cumhurbaşkanlığı envanterine kaydının
hâlâ yapılmadığını ifade etmiştir. Uçak var, hangar var, kabin ekibi belli,
envanter kaydı neden hâlâ yapılmıyor, beklenen nedir? Bu uçağın hediye ya da
hibe olduğuna dair belge neden yok? 
BAŞKAN
– Sayın Yaşar…
7.- İstanbul Milletvekili Serap Yaşar’ın,
Cumhurbaşkanlığı Külliyesi’nde yapılan Sıfır Atık Zirvesi’ne ilişkin açıklaması
SERAP
YAŞAR (İstanbul) – Teşekkürler Sayın Başkanım.
Biraz
önce Cumhurbaşkanlığı Külliyemizde “Sıfır Atık Zirvesi” adı altında bir
zirvenin açılış oturumuna katıldım. Açıkçası “sıfır atık” israfın önlenmesini,
kaynakların daha verimli kullanılmasını ve bunun kullanılmasından oluşan atık
miktarının azaltılmasını, etkin toplama sisteminin kurulmasını, atıkların geri
dönüştürülmesini kapsayan atık önleme yaklaşımını hayata geçirmeyi
amaçlamaktadır. Yüz akı birçok kuruluşumuza bu bağlamda ödüller verildi;
bunlardan bir tanesi de İstanbul Büyükşehir Belediyemiz, TRT Kurumumuz ve bunun
yanında TEMA gibi diğer birçok kuruluşumuz. Açıkçası Türkiye’de bu neviden bir
zirvenin yapılmasını ben çok büyük memnuniyetle karşılıyorum ve Genel Kurulun
da dikkatine sunmak istiyorum.
Teşekkür
ediyorum.
BAŞKAN
– Sayın Özkan…
8.- Bursa Milletvekili Yüksel Özkan’ın, ülkemizde
varlığını sürdüren tarihî çarşılarla ilgili kanun ve yönetmeliklerin yetersiz
kaldığına ve tarihî çarşıların UNESCO Dünya Kültür Mirası Listesi’ne girmesi
için çalışmaların artırılması gerektiğine ilişkin açıklaması
YÜKSEL
ÖZKAN (Bursa) – Sayın Başkan, sayın milletvekilleri; Bursa’da onlarca tarihî
çarşı bulunmaktadır. Yedi sekiz asırlık geçmişi olan, Osmanlı ve Selçuklu
mirası kapalı çarşı, çarşı, bedesten, arasta, han, kervansaray gibi isimlerle
ülkemizde varlığını sürdüren yüzlerce tarihî çarşı bulunmaktadır. 
Tarihî
çarşılar, tarihî, ticaret, turizm ve çarşı özelliğiyle kentlerin simgesi ve
vitrini olmuşlardır. Bu nedenle, rant ve nemalanma mekânları olmamaları için
“tarihî çarşılar yönetim yasası” çıkartılmalıdır. 2015 yılında çıkarılan 6585
sayılı Perakende Ticaretin Düzenlenmesi Hakkında Yasa ve yönetmelikler
uygulamada yetersiz kalmış olup yeni düzenleme şarttır.
Turizm
potansiyeli yüksek olan tarihî çarşıların tanıtımı yetersizdir. UNESCO Dünya
Kültür Mirası Listesi’ne girmeleri için çalışmalar artırılmalıdır.
Teşekkür
ederim.
BAŞKAN
– Sayın Bülbül…
9.- Aydın Milletvekili Süleyman Bülbül’ün, tarımsal
sulama parası için icraya verilen çiftçilerin borçlarının faizlerinin
kaldırılıp anapara ödemelerinin yapılandırılıp yapılandırılmayacağını Tarım ve
Orman Bakanından öğrenmek istediğine ilişkin açıklaması
SÜLEYMAN
BÜLBÜL (Aydın) – Teşekkür ederim Sayın Başkanım.
Yerelde
seçimle gelen sulama birliklerinin yapısı AKP tarafından değiştirilmiş ve DSİ
tarafından kayyum atamaları yapılmıştır; bu, demokratik bir yapıyı tamamen
ortadan kaldırmıştır. DSİ’den atamaları yapılan sulama birlikleri başkanlarının
ilk işleriyse tarımsal sulama parası borcu olan çiftçileri icraya vermek
olmuştur. Bu konuda Tarım Bakanına sormak istiyorum: Bu sulama parası için
icraya verilen çiftçilerin borçları yapılandırılacak mıdır, faizleri kaldırılıp
ana para ödemeleri bir yapılandırmaya sokulacak mıdır?
Teşekkür
ederim. 
BAŞKAN
– Sayın Girgin… Yok. 
Sayın
Kılıç…
10.- Kahramanmaraş Milletvekili İmran Kılıç’ın,
Kahramanmaraş’ın Pazarcık ilçesi Pulyanlı Mahallesinde Elif Ana’nın Hakk’a
yürüyüp toprağa sırlanışının seneidevriyesinde büyük bir beraberlik
sergilendiğine ilişkin açıklaması
İMRAN
KILIÇ (Kahramanmaraş)- Teşekkür ederim Sayın Başkanım.
Geçen
pazar Kahramanmaraş Pazarcık ilçemiz Pulyanlı Mahallemizde Elif Ana’nın Hakk’a
yürüyüp toprağa sırlanışının seneidevriyesinde il ve bölge geneli, yurt içi ve
dışından Alevi’siyle Sünni’siyle bütün canlar Elif Ana’ya mihman olduk. Devlet
millet bir arada bir büyük beraberlik sergilendi; konuşmalar yapıldı, semah
edildi, lokmalar yendi. Herkes bir kere daha kardeşliğimize ve aramıza yad
ellerin giremeyeceğine şahit oldu, yabancı ideoloji ve modellere ihtiyacımızın
olmadığını gördü. 
“Hoşgörü,
herkesi bizim istediğimiz gibi değil kendi istedikleri şekilde mutlu edebilmek
büyüklüğüdür.” der Albert Robinson. 
İnsana
hayatta yaraşan en güzel şey, peşin yargıdan uzak, gerçeği aramaktır. Bulgu,
dikkatin elinde ilginin ipuçlarını verir. En büyük engel peşin yargıdan gelir.
Kendine düşünceyi yasaklamış taassup hazin bir aldanış doğurur. Kur’an’da
“Delil ile amel et, bilmediğin şeyin peşine düşme.” buyurulmuştur. 
BAŞKAN
– Sayın Arık…
11.- Kayseri Milletvekili Çetin Arık’ın, söz verildiği
hâlde Kayseri’nin Sarız ilçesinin Tekneli Mahallesi sakinlerinin sorunlarının
giderilmediğine ilişkin açıklaması
ÇETİN
ARIK (Kayseri) – Teşekkür ederim Sayın Başkan.
24
Haziran seçimlerinde Sarız ilçemizin Tekneli Mahallesi sakinleri evlerinin ve
arsalarının tapularının olmadığı, kendilerinin seçimden seçime hatırlandığı,
hiçbir hizmet alamadıkları gerekçesiyle demokratik tepkilerini göstererek
sandığa gitmeme kararı alır. Adının Tekneli olması sizleri yanıltmasın;
tekneleri yok, salları yok, hatta içecek suları dahi yok. Bunun üzerine ilçe
kaymakamı vatandaşlarımızı ikna turlarına başlar. Kaymakam başarılı olamayınca
ilin valisi gelir. Olayları öğrenince biz de Tekneli’ye gittik. Vali, Tekneli
Mahallemizdeki hemşehrilerimizi dinleyip sorunlarının çözümü için devlet sözü
verdi, ben de sorunlarının takipçisi olacağımın sözünü verdim. 
Hafta
sonu Sarız’daydım. Tekneli’nin sorunları tıpkı Sarız’ımızın diğer
mahallelerinde olduğu gibi aynen duruyor. Verilen sözler unutulmuş. Tıpkı
kalkınmayı Sarız’dan başlatma sözü vererek iktidar olan AKP’nin Sarız’ı
topyekûn unuttuğu gibi.
Teşekkür
ederim.
BAŞKAN
– Sayın Özkan…
12.- Mersin Milletvekili Hacı Özkan’ın, Mersin’e
kazandırılacak olan millet bahçesine ve şehrin gelişmesi için katkı sağlayan
başta Cumhurbaşkanı olmak üzere emeği geçenlere teşekkür ettiğine ilişkin
açıklaması
HACI
ÖZKAN (Mersin) – Teşekkürler Sayın Başkanım.
Hafta
sonu seçim bölgem Mersin’de, hemşehrilerimizle Çevre ve Şehircilik Bakanımız
Sayın Murat Kurum tarafından ayrıntıları paylaşılan millet bahçemizin müjdesi
verildi. Daha önce belirlenen yaklaşık 50 bin metrekare alanın önünde “Deniz
Park” diye bilinen yaklaşık 60 dönümlük alanı da Mersin’imize kazandıracak
şekilde, 110 dönümlük alanı millet bahçesi yapacağız. İçerisinde millet
kıraathanesinin de olduğu, sosyal anlamda bütün vatandaşlarımızın gidip burada
her türlü ihtiyacını karşılayabileceği, altyapısı olan, gencin, çocuğun,
yaşlının vakit geçirebileceği bir alan olacak. Birçok alandaki yatırımlarla
şehrimizin gelişmesi ve ilerlemesine katkı sağlayan başta Cumhurbaşkanımız
Sayın Recep Tayyip Erdoğan olmak üzere bakanlarımıza, milletvekillerimize
teşekkür ediyor, Genel Kurulu saygıyla selamlıyorum.
BAŞKAN
– Sayın Taşkın…
13.- Mersin Milletvekili Ali Cumhur Taşkın’ın, tüm
saldırılara rağmen Türkiye ekonomisinin ekim ayında da üretim ve ihracata
dayalı büyümesine rekorlar kırarak devam ettiğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Bugün
açıklanan ekim ayı ihracat rakamları yüzde 13,1 oranında artarak 15 milyar 732
milyon dolara yükseldi. Bu rakamla tüm zamanların en yüksek seviyesine çıkarak
cumhuriyet tarihinin rekoru kırıldı. Son on iki aylık ihraç 166 milyar 809
milyon dolara yükselerek cumhuriyet tarihinin yıllık ihracatta en yüksek
seviyesine ulaşıldı. Ekim ayında ithalat yüzde 23,5 azalarak 16 milyar 261
milyon dolara geriledi. İhracatın ithalatı karşılama oranı ekim ayında yüzde
96,7 düzeyine yükseldi. Dış ticaret açığı ise bir önceki yılın aynı dönemine
göre yüzde 92,8 düzeyinde azalarak 529 milyon dolara geriledi. Açıkça
görülmektedir ki tüm saldırılara rağmen, eylülden sonra ekim ayında da Türkiye ekonomisi,
üretim ve ihracata dayalı büyümesine rekorlar kırarak devam etmektedir diyor,
Genel Kurulu saygıyla selamlıyorum.
BAŞKAN
– Sayın Arslan…
14.- Denizli Milletvekili Kazım Arslan’ın, Denizli
ilinin ilçelerine ihtiyaç duyulan uzman doktorların ne zaman atanacağını Sağlık
Bakanından öğrenmek istediğine, kas hastalığı olanların tedavi için tam
donanımlı gen terapi merkezlerinin açılmasını ve ücretsiz faydalanmayı
beklediklerine ilişkin açıklaması
KAZIM
ARSLAN (Denizli) – Sağlık Bakanına soruyorum, bir: Bakanlığınıza daha önceleri
de sormuştum ancak şimdiye kadar bir sonuç alamadım. Denizli ilimizin Kale,
Beyağaç, Serinhisar, Çameli, Baklan, Güney, Babadağ ilçelerimizdeki hâlâ
hastanelerde değişik branşlarda uzman doktor ihtiyacı mevcuttur. Bu ihtiyaçların
giderilmesi için, bu ilçelerdeki hastanelerimize ihtiyaç duyulan uzman
doktorları ne zaman atayacaksınız? Kadroların boş tutulmasının sebebi nedir?
Hastalarımız gereği gibi tedavi olamıyorlar.
İki:
Yine bir kas hastası olan hemşehrimin talebini iletmek istiyorum. Ülkemizde
önemli sayıda kas hastası olduğu söyleniyor. Bunların kesin tedavisi yok ancak
kök hücre tedavisiyle hastalığın ilerlemesi yavaşlatılıyor, kaslar
güçlendiriliyor, yürüme imkânı bulabiliyorlar. Bu nedenle, ülkemizdeki kas
hastalarının kök hücre tedavisinin yapılması için tam donanımlı gen terapi
merkezlerinin açılmasını ve kas hastası olanların ücretsiz tedavi edilmesini
bekliyorlar.
BAŞKAN
– Sayın Girgin, buyurun.
15.- Muğla Milletvekili Süleyman Girgin’in, Muğla’nın
turizm ilçeleri arasında köprü vazifesi gören ve ölüm yolu olarak anılan İnönü
Bulvarı’nda yol düzenleme çalışmalarının acilen yapılması gerektiğine ilişkin
açıklaması
SÜLEYMAN
GİRGİN (Muğla) – Sayın Başkan, Muğla ili Yatağan ilçesi 50 mahallesi ve 50 bin
nüfusuyla Stratonikeia ve Lagina antik kentleriyle turizm noktaları arasında
köprü oluşturan önemli bir geçiş noktasındadır. 
İlçemiz
merkezinden geçen ve turizm ilçeleri arasında köprü görevi gören İnönü Bulvarı,
ticari konumu itibarıyla ana arterdir, ulaşım ağındaki konumu itibarıyla ve
ilçemiz hakkında ilk izlenimlerin oluştuğu önemli bir yoldur. Üç yıldan beri,
Karayolları Yatağan-Milas arasında çalışmalar yapsa da Yatağan merkezde yer
alan ve ana arter olan İnönü Bulvarı’nda herhangi bir çalışma yapılmamaktadır.
Karayollarının sorumluluğunda olan İnönü Bulvarı’nda yol düzenleme
çalışmalarının yapılmaması özellikle yaz aylarında ve okul dönemlerinde ölümlü
kazaların artmasına yol açmakta ve “ölüm yolu” olarak anılmaktadır. Bu kapsamda,
ilçe merkezindeki İnönü Bulvarı’nın da acilen Karayolları tarafından yapılması
gerekmektedir. 
Sağ
olun.
BAŞKAN
– Değerli milletvekilleri, şimdi sayın grup başkan vekillerinin söz taleplerini
karşılayacağız.
Sayın
Türkkan, buyurun. 
16.- Kocaeli Milletvekili Lütfü Türkkan’ın, 1 Kasım
9’uncu Cumhurbaşkanı Süleyman Demirel’in doğumun 94’üncü yıl dönümüne, 1 Kasım
Harf Devrimi’nin 90’ıncı yıl dönümüne ve 1 Kasım Saltanatın kaldırılmasının
96’ncı yıl dönümüne, Hükûmetin vatandaşı enflasyona ezdirmemesi gerektiğine
ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; bugün 9’uncu
Cumhurbaşkanımız Sayın Süleyman Demirel’in doğum günü. 17 Haziran 2015
tarihinde kaybettiğimiz, Türk siyaseti için oldukça saygın ve önemli bir yere
sahip olan merhum Süleyman Demirel’e Allah’tan rahmet, ailesine ve sevenlerine
başsağlığı diliyorum. 
Güzel
dilimizi ifade etmek için yeni Türk harflerinin kabul edildiği Harf Devrimi’nin
yıl dönümündeyiz. Doksan yıl önce bugün, bizim güzel, ahenkli ve zengin dilimiz
yeni Türk harfleriyle kendini göstermiştir. Harf Devrimi’ni yönünü çağdaş
uygarlığa çeviren genç cumhuriyetin attığı en önemli adımlardan biri olarak
gördüğümüzü belirtmek istiyorum.
Saltanat
doksan altı yıl önce bugün kaldırıldı. Türkiye Cumhuriyeti’nin bir kişiye, bir
zümreye ya da bir aileye ait olmadığını doksan altı yıl sonra bugün tekrar
hatırlatmakta fayda görüyoruz. Egemenlik kayıtsız şartsız milletindir. Milletin
üstünde hiçbir güç ve kuvvet yoktur. Bu anlayışımızı milletin Meclisinden bir
kez daha yüksek bir sesle vurguluyoruz.
Dün
Merkez Bankası yıl sonu beklenen faizi yüzde 23,5 olarak açıkladı. Milletimiz
bu noktada enflasyon oranı kadar maaşlarına zam beklemektedir. Hükûmet
vatandaşını enflasyona karşı ezdirmemelidir. Sayın Cumhurbaşkanı kendisine
yaptığı maaş artışını Türk vatandaşından esirgememelidir. 
Teşekkür
ediyorum Sayın Başkan. 
BAŞKAN
– Teşekkür ederim. 
Milliyetçi
Hareket Partisi Grubu adına Sayın Aydın. 
Buyurun
Sayın Aydın. 
17.- Erzurum Milletvekili Kamil Aydın’ın, Mustafa
Şentop’a Meclis Başkan Vekilliği görevinde başarılar dilediğine, doğal gaz
başta olmak üzere ısınmada kullanılan tüketim maddelerinde ÖTV ve KDV
iyileştirmesinin Doğu Anadolu Bölgesi için de yapılmasına yönelik kanun
teklifini Meclise sunduğuna ve ilgili bakanlığın bu konuda gerekli hassasiyeti
göstermesini talep ettiğine ilişkin açıklaması
KAMİL
AYDIN (Erzurum) – Teşekkür ederim Sayın Başkan. 
Yeni
görevinizde başarı dileklerimle birlikte, size ve bu konuşma imkânını bana
sunan, büyük nezaket gösteren grup başkan vekilime çok teşekkür ediyorum. 
Malumunuz,
genelde Türkiye’yi ilgilendiren ve özelde de bölgem olan Doğu Anadolu
Bölgesi’nde gerçekten büyük ihtiyaç duyulan bir meseleyi gündeme getirmek üzere
söz hakkı sahibiyim. 
Malumunuz,
son zamanlarda yaşadığımız ekonomik sıkıntılar ve döviz kurlarındaki ani
yükselişle birlikte, ülkemizde vatandaşımızın belini büken bir dizi zamlara
muhatap olduk. Özellikle, dövize endeksli ithal kalemlerden biri olan doğal
gaza 2018 yılında Nisan, Ağustos ve Eylül aylarında BOTAŞ tarafından 3 defa zam
yapılmıştır. Dolar kuru nisanda 3,96, ağustosta 4,93 ve eylülde 6,51
seviyesindeydi. Geçtiğimiz günlerde, yine BOTAŞ’ın aldığı bir kararla sadece
elektrik üretiminde kullanılan doğal gazda yüzde 8,8 oranında bir indirim
yapıldığı kamuoyuyla paylaşılmıştır. Daha önceleri de gerek araştırma önergesi
gerek yerinden söz alarak ve gerekse kanun teklifimizle, benzer bir ÖTV ve KDV
iyileştirmesinin Erzurum merkezli, Doğu Anadolu Bölgesi için de yapılması
temennisinde bulunmuştuk. Bugün de bu talebimizi bir kez daha kanun teklifi
olarak Meclise sunduk. Bu konuda, ilgili bakanlığın gerekli hassasiyeti
göstermesini talep ediyoruz çünkü gerçekten, sosyal devlet olmanın gereği,
bölgenin koşullarını dikkate alıp o bölgenin kalkınma modellerine yönelik
birtakım kararlar alınması çok elzemdir. Bunun örnekleri dünyanın birçok
yerinde var. İnanın, vergi muafiyetinin sıfır seviyelerine kadar düşürüldüğü
ülkeler ve bu ülkelerdeki bölgelere tanıklık etmekteyiz. Türkiye'yi
rahatlatacak, bu sadece enerji bağlamlı değil de genelde, ısınma, barınma,
konaklama yerlerindeki doğal gaz tüketimi ve özellikle sanayici ve küçük
esnafın da…
(Mikrofon
otomatik cihaz tarafından kapatıldı)
BAŞKAN
– Buyurun. 
KAMİL
AYDIN (Erzurum) – Özür diliyorum. Çok teşekkürler. 
Özellikle,
gerçekten haksız rekabet oluşturacak, bölgedeki sanayici ve küçük esnafın dahi
maliyet girdilerinin yarısını kapsayan bu ısınma noktasındaki sorunun
çözülmesini ben bizatihi partim adına talep ediyorum. 
Bu
fırsatı verdiğiniz için sizlere çok teşekkür ediyorum, sağ olun. 
BAŞKAN
– Teşekkür ederim Sayın Aydın. 
Sayın
Kurtulan, buyurun. 
18.- Mersin Milletvekili Fatma Kurtulan’ın, 1 Kasım
Dünya Kobani ile Dayanışma Günü vesilesiyle Kobani’ye saldırmak yerine Kobani
halkıyla dostluk ilişkileri kurmak ve siyasi tercihlerine saygı duymak gerektiğine,
katıldığı televizyon programında Mehmet Özhaseki’nin Halkların Demokratik
Partisiyle ilgili ifadelerine, AKP ve kimi güçlerin HDP’nin seçimdeki
başarısını görebildiklerine, tutuklu olan 53 belediye başkanı ile Selahattin
Demirtaş ve Figen Yüksekdağ’a selam gönderdiklerine ilişkin açıklaması
FATMA
KURTULAN (Mersin) – Teşekkürler Sayın Başkan. 
Dört
yıl önce IŞİD, Suriye’de küçük bir kasaba olan Kobani’ye saldırdı. Bu saldırı
süresince yüz otuz gün bir savaş yaşandı. Kobani halkının IŞİD barbarlığına
karşı kendini savunma ve direnmesine dünyanın birçok yerinden de destek geldi.
Geç de olsa Türkiye'de de açılan bir insani yardım koridoru oldu; yaralıların
tedavi edilmesi gibi destekler de sunuldu ve bu da tarihe not olarak düştü. 1
Kasım 2014 günü, kadim Orta Doğu halklarını bataklığa çevirmek isteyenlerin son
maşalarından IŞİD ilk kez yenilme ve gerileme durumunu burada yaşadı. Büyük bir
kadın düşmanı da olan IŞİD’e karşı kadınların direnişi, kadının eşitlik,
özgürlük ve mücadele tarihinde de sembol oldu. İşte, bugün, o günün yıl
dönümüdür yani “1 Kasım Dünya Kobani’yle Dayanışma Günü”dür. Eğer IŞİD
Kobani’de başarılı olsaydı bugün Türkiye de dâhil, dünyanın birçok merkezi
IŞİD’in barbar yüzüyle karşı karşıya kalmaya devam edecekti. Bugün vesilesiyle,
Kobani’ye saldırmak yerine, Kobani halkıyla dayanışma ve dostluk ilişkileri
kurmak ve siyasi tercihlerine saygı duymak gerektiğini paylaşmak isterim.
İkinci
değinmek istediğim konu Sayın Başkan: AKP Genel Başkan Yardımcısı Özhaseki son
katıldığı bir televizyon programında partimizle ilgili iftiralarda ve
hakaretlerde bulunmuştur. Partimizin belediyeler üzerinden yolsuzluğa
karıştığını ve farklı yerlere para aktardığını iddia etmiştir. Bununla ilgili
bir belge varsa, kanıtlayabileceği bir durum varsa bir an önce bunu kamuoyuyla
paylaşması gerektiğini söylüyoruz. 
Özellikle
Mardin Belediyesini sevgili, çok değerli ağabeyimiz Ahmet Türk devraldığında,
kazandığında oturacağı koltuk bile hacizliydi. Van Belediyesi daha sonra da…
(Mikrofon
otomatik cihaz tarafından kapatıldı) 
BAŞKAN
– Açalım arkadaşlar.
FATMA
KURTULAN (Mersin) – Yolsuzluktan yargılanan Burhan Yenigün’den devraldığı
belediyede makam aracı bile yoktu. Artuklu Belediyesinde ilçe başkanının bu
konuda bir iddiası var, şöyle diyor şu anki kayyuma dair: “Artuklu ilçesine 600
milyon TL harcandı. Bu para nereye harcandı? İçim acıyor.” Yakın bir zamanda
bunu söylüyor. 
Bizce
Özhaseki kendi belediyelerine baksın. Özellikle, istifa ettirilen belediye
başkanlarının nereye, kime, kaç parsel araziyi peşkeş çektiğinin açıklanması
gerektiğini düşünüyoruz. 
Yine,
belediye başkanı adaylarımızın oralı olmadığını, yerelde olmadığını söylüyor.
Biz halktan gelen geliri halka döndürecek, hizmette kusur etmeyecek aday
kriterini önemsiyoruz. AKP geleneğinde de bu vardır: Beşir Atalay Vanlı mıydı,
Bülent Arınç Bursalı mıydı, Faruk Çelik Urfalı mıydı diye bunu da sormak
isteriz.
(Mikrofon
otomatik cihaz tarafından kapatıldı) 
BAŞKAN
– Açalım arkadaşlar…
Buyurun.
FATMA
KURTULAN (Mersin) - Sonuç olarak şunu söylemek isteriz ki artık AKP ve kimi
güçler HDP’nin seçimdeki başarısını şu an görmüşlerdir. 
Tutuklu
olan 53 belediye başkanımıza şunu söylemek istiyoruz ki gözünüz arkada
kalmasın, sizin seçildiğiniz oy oranından katbekat daha yüksek bir oranla yeni
başkanlarımızı seçeceğiz. 
Selahattin
Başkan ve Figen Başkana da buradan selam göndererek gözünüz arkada kalmasın, bu
gemi mutlaka limana ulaşacaktır diyorum.
Teşekkür
ediyorum. (HDP sıralarından alkışlar)
BAŞKAN
– Sayın Özel…
19.- Manisa Milletvekili Özgür Özel’in, Türkiye Cumhuriyeti
açısından önemli kilometre taşları olan 1 Kasım Saltanatın kaldırılmasının
96’ncı ve 1 Kasım Harf Devrimi’nin 90’ıncı yıl dönümü münasebetiyle başta
Mustafa Kemal Atatürk olmak üzere cumhuriyetin devrimci kadrolarına
şükranlarını sunduklarına, Anayasa değişikliğinin gerçek bir toplumsal
mutabakatla değişeceği güne kadar demokrasi mücadelesine devam edeceklerine, 1
Kasım Yahya Kemal Beyatlı’yı 60’ıncı ölüm yıl dönümünde rahmetle andıklarına
ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
1
Kasım tarihi, Türkiye Cumhuriyeti tarihi açısından ve Atatürk devrimleri
açısından, cumhuriyet devrimleri açısından önemli bir kilometre taşıdır. 
1
Kasım 1922 saltanatın kaldırılması, 1 Kasım 1928 de Harf Devrimi’dir. Bundan
doksan altı yıl önce 1 Kasım 1922’de saltanatın kaldırılmasıyla yeni bir döneme
geçildi. 23 Nisan 1920’de Ankara’da kurulan Türkiye Büyük Millet Meclisinin
aldığı kararla, fiilen saraydan alınarak millete geçen egemenliğin bir daha bir
saraya, bir kişiye devredilemeyeceği tüm dünyaya haykırılmıştı. Ancak
saltanatın kaldırılmasından doksan beş yıl sonra, rejime kasteden bir anayasa
değişikliğiyle, bugünkü çoğunluk 1’inci parti ve müttefikleri birlikte hayata
geçirdikleri bir anayasa değişikliği ve ardından OHAL düzeninde millet
egemenliğinin tesis ettiğini kanıtlayan Parlamentomuzun yetkilerini
tırpanladılar, yeniden bu yetkileri bir tek adam rejimine devretmeye
heveslendiler. 
Bunun
böyle olmadığını düşünenlere şunu sormak gerekir: 1 Kasım 1922’de saltanat
kalkmasaydı herhâlde ülkeyi yöneten kişi hazinenin başına damadını oturturdu.
Örneğin, ülkenin adalet bakanının kayınpederi kendisini denetlemekle yükümlü
kamu başdenetçisi olabilirdi. Ve saraya yakın olan isimler dünyanın dört bir
tarafına büyükelçi olarak atanırdı. Bugün bir tek adam rejimi yok diyorsak
bugünkü bu tabloyu çok dikkatli okumalıyız. 
Cumhuriyet
Halk Partisi olarak 12 Eylül askerî darbesinin kalıntılarını da sonuna kadar
kazıyacağız. 16 Nisanda farklı şekilde anlatılarak yüzde 51 resmen ve mühürsüz
oylarla geçirilen, bugün meri olan ama meşru olmayan bu Anayasa değişikliğinin
gerçek bir toplumsal mutabakatla… 
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) - …ve çok yüksek katılımlı bir halk oylamasıyla ve çok yüksek
oranda bir kabul oyuyla değişeceği güne kadar demokrasi mücadelemiz ve
parlamenter demokrasiye olan inancımız ve çabamız devam edecektir. 
1
Kasım 1928 Harf Devrimi’dir. Bugün Harf Devrimi’nin 90’ıncı yıl dönümündeyiz.
Mustafa Kemal Atatürk’ün gösterdiği muasır medeniyet seviyesine yükselmeyi,
çağdaşlaşmayı kolaylaştıran en önemli adımlardan biriydi Harf Devrimi. Okuma
yazma oranının erkeklerde yüzde 7’den, kadınlarda binde 4’ten devralındığı bir
dönemden bugüne gelinebilmesinin Latin alfabesine dayalı harflerin
kullanılmasıyla doğrudan orantılı olduğunu kabul etmeyen hiçbir ciddi çevre
kalmadı artık. Meseleyi, dedelerimizin mezar taşlarını okuyamamak ya da tarihin
silinmesi gibi gösterenler, yorumlayanlar, başta sosyal medyada bugünkü
iktidarı destekleyen birtakım trollerden de öteye gitmektedir. Zaman zaman bu
niyetlerini, bu sözlerini Atatürk’e ve cumhuriyetin kurucu kadrolarına en ağır
hakaretlere vardırarak ifade etmektedirler. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) – Bu vesileyle cumhuriyetimizin devrimci kadrolarına, başta
Mustafa Kemal Atatürk olmak üzere bir kez daha şükranlarımızı sunuyoruz. 
Bugün
aynı zamanda Yahya Kemal Beyatlı’nın 60’ıncı ölüm yıl dönümü. Urfa, Tekirdağ,
Yozgat ve İstanbul Milletvekili olarak 4 dönem bu Parlamentoya hizmet eden,
büyükelçilik görevinde bulunan, Endülüs’te Rask, Rindlerin Akşamı ve Sessiz
Gemi gibi pek çok unutulmaz eseri olan unutulmaz şair Yahya Kemal Beyatlı’yı
Cumhuriyet Halk Partisi Grubu adına bir kez daha rahmetle anıyoruz. 
Teşekkür
ediyorum Sayın Başkanım. (CHP sıralarından alkışlar) 
BAŞKAN
– Sayın Zengin…
20.- Tokat Milletvekili Özlem Zengin’in, 1 Kasım Yahya
Kemal Beyatlı’yı 60’ıncı ölüm yıl dönümünde rahmetle yâd ettiğine ilişkin
açıklaması
ÖZLEM
ZENGİN (Tokat) – Sayın Başkan, çok değerli milletvekilleri; ben de hayırlı
çalışmalar diliyorum. 
Doğrusu
son konuşmacı olmanın bir zorluğu var. Kendi planladığınız konuşmaya gelinceye
kadar değerli mevkidaşlarım pek çok taş atıyorlar fakat bu mevzular her daim
konuşuluyor. O sebeple, onlara ayrıca cevap verme hakkımı mahfuz tutuyorum
çünkü sürekli konuşmaya devam ettiğimiz konular. 
Ben
de sadece Yahya Kemal Beyatlı’dan bahsetmek istiyorum. Hepimiz biliyoruz ama
altını çizmek istiyorum. Bir entelektüel, şair, edebiyatçı; belki de bugün
bahsettiğiniz konulara kendi hayatıyla şahitlik etmiş, cevap vermiş bir isim.
Osmanlı’dan cumhuriyete geçiş döneminde bir göç çocuğu ve göçle beraber hem
savaşı yaşamış, devamında cumhuriyetin kuruluşuna şahitlik etmiş bir isim. O
ızdırabı kendi ruhunda yaşayan bir isim. Gelmiş ve geçmiş kültür ve medeniyet
arasında cevap arayan bir isim. Hatta Paris’ten memleketi Anadolu’ya dönerken
bu dönüşünü mektepten memlekete, aslına bir dönüş, kültür ve bilinç anlamında
özüne bir dönüş olarak tanımlayan bir insan ve bir tarafıyla da kendi hayatını
aslında bozgunda bir fetih rüyası görmeye çalışan, bozgunda bir fetih rüyası
içerisinde hayallerini gerçekleştirmeye çalışan bir insan olarak tanımlayan bir
isim. Ben de kendisini rahmetle yâd ediyorum. Onun hayatından feyzalmayı
diliyorum, kendime de diliyorum. Pek çok kez eserlerinde bunu hissetmişimdir. 
Bu
ümitle kendisini rahmetle yâd ediyorum.
Teşekkür
ederim.
BAŞKAN
– Şimdi gündeme geçiyoruz.
Alınan
karar gereğince gündemin “Kanun Teklifleri ile Komisyonlardan Gelen Diğer
İşler” kısmına geçiyoruz.
1’inci
sırada yer alan, 2017 Yılı Kamu Denetçiliği Kurumu Raporu Hakkında Dilekçe
Komisyonu ile İnsan Haklarını İnceleme Komisyonu Üyelerinden Kurulu Karma
Komisyon Raporu üzerindeki görüşmelere başlıyoruz.
V.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Komisyonlardan Gelen Diğer İşler
1.- 2017 Yılı Kamu Denetçiliği Kurumu Raporu Hakkında
Dilekçe Komisyonu ile İnsan Haklarını İnceleme Komisyonu Üyelerinden Kurulu
Karma Komisyon Raporu (5/1) (S. Sayısı: 3) (x)
BAŞKAN
– Komisyon? Burada.
2017
Yılı Kamu Denetçiliği Kurumu Raporu Hakkında Karma Komisyon Raporu üzerinde
yapılacak görüşmede İç Tüzük’ün 72’nci maddesine göre siyasi parti grupları
adına birer üyeye, şahısları adına iki üyeye söz verilecektir.
Ayrıca,
istemi hâlinde Komisyona söz verilecek, bu suretle Karma Komisyon Raporu
üzerindeki görüşme tamamlanmış olacaktır.
Konuşma
süreleri komisyon ve siyasi parti grupları için yirmişer dakika, şahıslar için
onar dakikadır.
Komisyon
raporu 3 sıra sayısıyla bastırılıp dağıtılmıştır. 
Rapor
üzerinde söz alan sayın milletvekillerine ve grup temsilcilerine sırayla söz
vereceğim.
İYİ
PARTİ Grubu adına Kocaeli Milletvekili Lütfü Türkkan…
Buyurun
Sayın Türkkan. (İYİ PARTİ sıralarından alkışlar)
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; sözlerime başlamadan önce, aslında benim de unuttuğum ama
hatırlatmalarından dolayı çok mutlu olduğum şair, siyaset adamı, fikir adamı
Üsküplü hemşehrim Yahya Kemal Beyatlı’yı anmalarından dolayı hem Cumhuriyet
Halk Partisi grup başkan vekili hem de Adalet ve Kalkınma Partisi grup başkan
vekili arkadaşlarıma tekraren teşekkür ediyorum.
Sayın
Başkan, değerli milletvekilleri; vatandaşımızın mağduriyeti, Meclisimizin
bağımsızlığı, devletimizin bütünlüğü siyaset üstüdür. Meclisimiz “o partinin
önergesi, bu partinin teklifi” anlayışına teslim olduğu vakit işlevini yavaş
yavaş yitirme noktasına gelecektir. 
Bugün
görüştüğümüz bu raporda yer alan şikâyetlerin, mağduriyetlerin birçoğunun bu Meclis
çatısı altında tartışılmış ancak bir türlü çözüme kavuşamamış konular olduğunu
gördük raporu incelediğimizde. Vatandaşımızın mağdur olduğu konuları
Meclisimize taşıdığımızda bu, mağduriyetleri siyaset aracı olarak kullanmakla
bile suçlandık. Biz milletimizin sorunlarını buraya taşıyamayacaksak, bir
yarayı kapatamayacaksak, vatandaşımızın derdine derman olamayacaksak burada
durmamızın ne hikmeti var? Kalkıp gidelim değerli arkadaşlar.
Şimdi
soruyorum sizlere, hangisi mağduriyetleri siyasete alet etmek; bir sorunu
çözüme kavuşturmak adına gündeme taşımak mı yoksa sırf muhalefet partisinden
geldi diye içeriğe, konuya bakmaksızın tekliflere, önergelere kulak tıkamak,
reddetmek mi? Neredeyse 2019 yılına gireceğiz, yüz yıl önce başımıza gelen bir
olay tekerrür etti, 2 askerimiz donarak şehit oldu. Bu gibi olaylar yeniden
yaşanmasın diye, ihmallerin önüne geçelim diye, gelin, bu konuyu araştıralım
dedik, “Yok efendim, olmaz.” dediniz. Fındık tüccarımız kan ağlıyor, gelin, bu
işe çözüm bulalım diye teklif ettik, arkadaşlarımız teklif ettiler, “Gerekirse
biz öneririz.” dediniz ama hâlâ sizin bu konuyla ilgili teklifinizi Meclis
bekliyor. İktidara muhalif herkesi FETÖ’cü ilan ettiniz, her muhalif kelama
FETÖ sopası gösterdiniz, iki kez, buyurun, FETÖ’nün siyasi ayağını araştıralım
dedik, “Olmaz, araştırmayız.” dediniz. Emeklilikte yaşa takılan milyonlarca
vatandaşımız için çalışalım dedik, emeklilikte yaşa takılanları gündeme
getirdik, neredeyse Meclis tarihinde bir ilke imza attınız, milyonlarca
vatandaşımıza iki saat içinde olmadık duygular yaşattınız, heveslerini de
kursaklarında bıraktınız. 
Bugün
önümüze gelen bu rapor yeni Türkiye'nin geldiği noktanın küçük bir kısmını
gösteriyor aslında. Bu raporu elinize alın, bir göz atın; yargılama sürelerinin
uzunluğundan yaşanan mağduriyetleri, eski adıyla BİMER’e şimdiki CİMER’e gelen
şikâyetleri, engelli vatandaşımızın, cefakâr kadınlarımızın, yavrularımızın
haklarını savunmakta ne kadar yetersiz kalındığını, emeklimizin, esnafımızın
sıkıntılarını, eş dost atamalarıyla liyakatin nasıl ayaklar altına alındığını
görün. 
İktidar
partisi ve küçük ortağı pembe gözlüklerini gözlerinden çıkarmadıkları sürece
milletimizin, devletimizin sorunları bir çığ gibi büyüyerek üzerimize geliyor.
Vatandaşımızın meselelerinin tek çözümü yüce Meclistir, bunu hiçbir zaman
aklınızdan çıkarmayın. Sayın Cumhurbaşkanımızın dediği gibi hepimiz aynı
gemideyiz; evet, doğrudur, hepimiz aynı gemideyiz fakat gemi Titanic gibi her
yanından su almış. Bunu görmeyen havuz medyası da kime benziyor, biliyor musunuz?
Titanic batarken enstrüman çalmayı bırakmayan müzisyenlere benziyor; bir
taraftan gemi batıyor, bir taraftan geminin battığını görmezlikten gelen
müzisyenler müzik çalmaya devam ediyor. 
Hatırlar
mısınız böyle bir darbımesel vardır: Yezid’in halifeliğine biat etmeyen Hazreti
Hüseyin’i o zaman bazı din âlimleri fitne çıkarmakla suçlamıştı. Şimdi de
bakıyorum, ülkedeki olumsuzluklar karşısında itiraz eden, sesini yükselten
herkes fitne çıkarmak, dış güçlerin oyununa gelmekle suçlanıyor. Bu ne demek biliyor
musunuz? Yezidler hâlâ ölmemiş ya, Yezidler yaşıyor. 
Bu
raporda geçen bir konu da yargı sürelerinin uzunluğu. Size bir hikâye
anlatacağım: Bir zamanlar bir adamcağız bir at satın almış. Fakat atı alıp
ahıra götürdüğünde atın hasta olduğunu fark etmiş. iade etmek istiyor ancak atı
satın aldığı tüccarın geri almayacağından endişe ettiği için öncelikle kadıya
müracaat ederek işi resmiyete dökmek istiyor. Kadıya gidiyor, kadıyı yerinde
bulamıyor, mahkeme ertesi güne kalıyor. At o gece hastalanıp ölüyor. Ertesi gün
adam olanları kadıya anlatıp ne yapacağını sormuş. Kadı, “Hiç merak etme,
zararını ben ödeyeceğim.” demiş. Adam şaşkınlıkla “Ama kadı efendi, bu olayda
sizin ne gibi bir suçunuz var ki ne ilginiz var ki neden siz ödeyeceksiniz?”
diyor. Kadı şu cevabı veriyor o zaman: “Evet, görünürde benim konuyla bir
ilişkim yok ama işin aslı öyle değil. Sen dün geldiğinde ben yerimde olsaydım
atı geri verdirirdim, sen de paranı alırdın. At da senin ahırında değil
sahibinin yanında ölmüş olurdu. Şimdi buna imkân kalmamış. Senin zararına,
benim makamımda o gün bulunmamam sebep oldu dolayısıyla bunu ben ödeyeceğim.” O
kadı kim biliyor musunuz? Sonradan Osmanlı’nın ilk Şeyhülislam’ı olacak olan
Molla Fenari. O günden bugüne geldik.
Gelelim
bugüne, bugün öyle mahkemeler var ki yıllar sürüyor. Adam şahit olarak
mahkemeye çağrılmış, olayı hatırlayamıyor; cezaevinde mahkeme bekliyor, bir
taraftan da azılı suçlu elini kolunu sallayarak geziyor. Bugün, bir yılı aşkın,
bir buçuk yılı aşkın süredir çeşitli suçlardan cezaevinde olan ama hâlâ
hakkında dava açılmamış, fezleke yazılmamış mahkûmlar var. Geç gelen adalet,
adalet değil. Bu süre zarfında bir türlü mahkemesi görülmeyen mağdurun yüreği
soğumuyor. Şahit şahitliğinden pişman oluyor, “Aman başımıza iş almayalım.”
diye görgü tanıkları bildiklerini saklıyor artık. Adliyelerde işi olan
vatandaşın ödü kopuyor sayın milletvekilleri. Ülkemizde ne yazık ki adalet
yerini bulmuyor, bulamıyor. Unutmayalım, verilen karar hakka ve hukuka uygun
olsa bile zamanında verilmeyen doğru karar adalet değil. 
EYT
diye bir konu var, bu raporda da geçiyor. Bu raporun 23’üncü sayfasında
“Emeklilik işlemleri kurumumuza sıklıkla şikâyet edilmektedir. Emeklilik
taleplerinin zamanında yerine getirilmesi…” deniliyor. Rapor iki satırla konuyu
açıklamış. Hatırlayacağınız üzere, emekli olmayı hak ettikleri hâlde yaşa
takıldıkları için mağduriyet yaşayan vatandaşlarımızın kapsamlı şekilde
araştırılmasını istedik. Araştırmanın ardından da gerekli hukuki ve idari
işlemlerin yapılması gerektiğini ifade ettik ve konuyu Meclise taşıdık.
Sonrasında yaşananları hepimiz biliyoruz. Önerimize destek vermeyen vekillerin
vicdanlarına nasıl söz geçirdiklerini de anlamakta güçlük çekiyoruz. Sonuç
olarak, kimin samimi bir şekilde emeklilikte yaşa takılanlar sorununun çözülmesini
istediğini gördük ve yaşadık. Konuyu kamuoyunun takdirine bırakıyoruz. 
Değerli
milletvekilleri, bu raporda geçen bir mesele de eğitim. Raporda en fazla
sorunun yaşandığı ve çözülmesinin istendiği konu eğitim. 2017 yılı içerisinde
kuruma eğitimle ilgili 2.665 müracaat yapılmış, bu rakam toplam müracaatın
yüzde 15,56’sına denk geliyor. Bu tablo bile vatandaşımızın eğitim konusunda ne
denli sorun yaşadığının ortaya konulması açısından çok önemli. Çocuklarımızın
yapboz tahtasına benzetildiği bir sistemin ülkemizi geleceğe taşıyabileceğini
söylemek kolay değil. Geçtiğimiz hafta, Millî Eğitim Bakanı Sayın Ziya Selçuk
“Eğitimde 2023 Vizyon Belgesi” adı altında bazı hedefler açıkladı. Kendisi
adında “millî” geçen bir kurumumuzun başında ama Adana Milletvekilimiz İsmail
Koncuk Bey’in açtığı dava sonucu Danıştay 8. Dairesinin verdiği okullarda
Andımız okutulması kararını temyize gönderecek kadar da millî olmayan bir tutum
sergiledi Millî Eğitim Bakanı. İYİ PARTİ olarak çocuklarımıza Andımız’ın
okutulması gerektiğini düşünüyoruz ve bunun için de ne gerekiyorsa onu
yapacağız. 
Bakan
Bey’in açıkladığı vizyon hedeflerine bakınca hedeflerin neler olduğunun çok
önemli olmadığı ortaya çıkıyor. Asıl dikkat edilmesi gereken konu, bu hedefleri
hangi kadroların gerçekleştireceği konusu. Liyakate dayanmayan bir sistemi ne
kadar değiştirirseniz değiştirin aynı şeyleri deneyerek farklı sonuç
alamayacaksınız. 
“Liyakat”
demişken YÖK Başkanına da değinmek lazım. Daha dün sosyal medya üzerinden
itiraf niteliğinde bir paylaşım yaptı Sayın Başkan, “Yeni düzenlemeyle merkezî
sınav ve yabancı dil şartı aranmaksızın öğretim üyesi ataması yapılacak.” dedi.
Muhtemelen bu açıklamayı yaparken üniversitelerimizde boş kalan
kontenjanlardan, atıl durumda olan fakülte ve yüksekokullardan haberi yoktu. 
Denizli
Pamukkale Üniversitesine Sayın Cumhurbaşkanı tarafından asaleten atanan
Profesör Doktor Hüseyin Bağ, eşi Derya Bağ’ı Pamukkale Üniversitesi İslami
İlimler Enstitüsüne Enstitü Sekreteri olarak atadı. Kamuoyu olarak tepki
veriliyor ama Sayın Rektör ısrarla daha sonra eşini başka bir birime atıyor bu
sefer. 
Yine,
Çorum Hitit Üniversitesinde görevli yaklaşık 30 akademisyenin soyadları aynı.
Bakın, bir daha tekrar ediyorum: Çorum Hitit Üniversitesinde görev yapan 30
akademisyenin soyadı aynı. Sanırsınız ki bu bir aile üniversitesi; aile
birleşmiş, bir üniversite kurmuş, bütün bireylerini de üniversiteye
yerleştirmiş. Ya, sizin liyakatten anladığınız bu mu arkadaş ya? Bu şartlarda
nasıl bir vizyondan bahsedebilirsiniz? 
Raporun
sağlık konusundan biraz bahsetmek istiyorum. Sağlık konusunda kuruma 467
müracaat yapılmış. Değerli arkadaşlar, raporun 39’uncu sayfasında yer alan
“Sağlık” bölümünde aynen şöyle diyor: “Sağlık hizmetleri doğrudan yaşam
hakkıyla ilgili olduğundan, diğer kamu hizmetlerinden farklıdır ve sağlık
hizmetlerinin temel hedefi olan insan sağlığı ve yaşamı mahiyeti itibarıyla
ertelenemez ve ikame edilemez bir özelliğe sahiptir.” Bakın, tek cümlede sağlık
hizmetlerinin insan hayatı için ne kadar önemli olduğu ve ertelenmesinin mümkün
olmayacağı ifade edilmiş. Merak ediyorum, aylar sonra randevusu verilen
muayeneleri nasıl açıklayacaksınız? Daha geçenlerde kamuoyuna düşen “Ameliyat
etmeyin, ameliyatla ilgili mesele varsa bunu erteleyin.” diyen, bu konuda bir
tebliğ yayınlayan bir tıp fakültesi dekanının tutumunu bu raporda adı geçen
cümleyle nasıl bağdaştıracaksınız? Ekipman ve malzeme olmadığı için hastane
yönetimleri tarafından “Artık ameliyatlar acil değilse yapılmayacak.” şeklinde
talimat veriliyor, hatta ameliyat yapacak doktorlara da soruşturma yapılacağı
konusunda o hekimler tehdit ediliyor. Tıp fakültelerimizin ve üniversite
hastanelerimizin neredeyse tamamı iflas noktasına gelmiş. Açın Sayıştay
raporlarını okuyun, gelirleri giderlerini karşılayamayacak durumda, sürekli
değişen kur farklarından dolayı bu fakülteler ihtiyaçlarını karşılayamaz
durumda. “Sağlıkta dönüşüm” dediniz, her şeyin ismini değiştirdiniz, reklamdan
başka hiçbir şey yapmadınız. Sağlık sektörümüze uzun süre giderilmeyecek
tahribatlar açtınız. 
Bu
raporda geçen diğer bir başlık da “Çevre ve şehircilik.” Raporun çevre ve
şehircilikle ilgili kısmında şikâyetlerin 2/B araziler, kentsel dönüşüm
hizmetleri, su ve bağlı kaynakların yönetimi, altyapı ve bayındırlık hizmetleri
üzerinde yoğunlaştığı ifade edilmiş. 
Burada
iki konu üzerinde durmak istiyorum. Birincisi “İmar barışı” adı altında her
türlü yapının ruhsatlandırılmak istenmesi. Bu durum özellikle büyükşehirlerde
içinden çıkılmaz sorunu beraberinde getiriyor. Kullanımının uygun olmadığı,
depreme dayanıklılığıyla ilgili tereddütlerin olduğu, hatta kentsel dönüşümün
zorunlu olduğu hâle gelen binaların ayrım yapılmaksızın kapsama alınması, az
önce ifade ettiğim gibi, bizleri daha ileride içinden çıkılamaz bir sorunla baş
başa bırakabilir.
İkinci
konunun geleceğimiz açısından hayati bir öneme sahip olduğunu düşünüyorum.
Tarım ve hayvancılık konusunda zor günlerden geçiyoruz. AK PARTİ Hükûmetinin
her alanda izlediği dışa bağımlı politika maalesef bu alanda da devam ediyor.
Bir taraftan tarım arazilerimiz ve meralarımız yağmalanıyor diğer taraftan biz
gidiyoruz Sudan’da tarım arazisi kiralayarak tarımsal faaliyetlerimizin
geliştirileceğini iddia ediyoruz. Kendi tarım topraklarımızı dağıtırken, onlara
sahip çıkamazken Sudan’dan tarım toprağı kiralama yoluna gidiyoruz; hiç akıl
alacak gibi değil.
Bakın,
bu elimde gördüğünüz Sayıştay Başkanlığının Gıda, Tarım ve Hayvancılık
Bakanlığıyla ilgili hazırladığı 2017 yılı Denetim Raporu. Raporun 26’ncı
sayfasında bulunan üçüncü bulguda aynen şöyle ifade ediliyor: “4342 sayılı Mera
Kanunu kapsamında çayır, mera, yaylak ve kışlaklarda kaçak yapılaşma ve mera
dışı amaçlarla kullanım suretiyle işgale uğraması.” Yani hayvancılık
faaliyetlerimiz için kullanılması gereken mera alanlarına kaçak yapılar
dikilmiş ve mera alanlarımız işgale uğramış. Buradan yürütmeye sesleniyorum: En
az bizim kadar bu konunun üzerine gitmek zorundasınız, Türk milletine yarın
öbür gün açlık yaşatmaya hakkınız yok; bu konu çok ciddi bir konu. Gerçekten
Türkiye bir gün açlık tehlikesiyle karşı karşıya kalabilir. Ekonomik durum
ortada, dövizimiz bitebilir, yarın ithalatta problem yaşayabiliriz, eğer
ekemezsek biz 81 milyon nüfusu nasıl doyuracağız? Bunun çok ciddiyetle ele
alınması gerektiğini düşünüyorum.
Raporda
geçen diğer bir konu da kadına yönelik şiddet. Genel Başkanının kadın olduğu
bir partinin Grup Başkan Vekili olarak bu konuya da özellikle değinmek
istiyorum. Tüm dünyada olduğu gibi Türkiye'de de kadınların yüz yüze kaldığı
önemli sorunlardan bir tanesi kadınlara yönelik şiddettir. Uygulanan şiddetin
türü ne olursa olsun bu şiddetin önlenmesi adına Türkiye'nin imzalamış olduğu
uluslararası sözleşmelerle sorumluluk devlete verilmiş olsa da kadınların maruz
kaldığı şiddet oranlarında yıllar içinde hiçbir azalma meydana gelmemiş. Türk
aile yapısındaki geleneksel cinsiyete dayalı ayrımcılık, özellikle kız
çocuklarının ve kadınların toplumsal hayata etkin katılmamalarına ve bunun bir
sonucu olarak da birçok açıdan mağduriyet yaşamalarına sebep olmuştur. Türkiye
nüfusunun yarısının kadın olduğu gerçeği karşısında kadının cinsiyetine dayalı
olarak karşılaştığı bu sorunların belirlenmesi ve giderilmesine ilişkin
çalışmalar ise son derece kısıtlı. Ülkemizde kadınların karşı karşıya kaldığı
her türlü şiddeti tam bir güven içinde iletebilecekleri bir ortam ve güven varlığının
eksikliği göze batmaktadır. Şiddet gören bir kadını kadın sığınmaevine
gönderecek kadar çok sığ bir uygulama yapıyoruz. Ya, kadın şiddet görüyor, onun
sığınmaevinde ne işi var? Ona şiddet gösteren erkeği sığınmaevine göndersenize
arkadaş. 
ÖZLEM
ZENGİN (Tokat) – Öyle zaten; uzaklaştırılıyor, evden uzaklaştırma kararı
alınıyor. 
LÜTFÜ
TÜRKKAN (Devamla) – Yani uzaklaştırmak yetmiyor, her cinayetin arkasında bir
bakıyorsunuz haneden uzaklaştırılmış erkek çıkıyor. Her haneden uzaklaştırılan
erkeğin peşine de birer polis takma imkânı maalesef yok. Kadının sığınmaevine
gönderilmesi yerine şiddet uygulayan erkeğin ceza alması gerekirken kadın,
sığınmaevine gönderilerek tecrit ediliyor âdeta. Bu yanlış uygulamaya bir an
önce son verilmesi gerektiğini düşünüyorum. Rakamlar çok ciddi, üstelik kentsel
alanlar ile tarımsal alanlarla şiddet uygulanan kadınlar arasında oransal bir
fark yok; birisinde yüzde 35, birisinde yüzde 37 yani eğitimli kesim ile
eğitimsiz kesim kadına şiddet uygulama oranında birbirleriyle yarışıyorlar,
hiçbir fark yok maalesef.
MÜZEYYEN
ŞEVKİN (Adana) – İstanbul Sözleşmesi uygulansa yeterli zaten.
LÜTFÜ
TÜRKKAN (Devamla) – Sonuç olarak, yaptığımız araştırmalar gösteriyor ki Kamu
Denetçiliği Kurumu 14.766 başvuruya ilişkin olarak ilgili kurumlara 349 adet
karar göndermiş ve bu sayı, toplam şikâyetin sadece yüzde 2,3’üne karşılık
gelmektedir ve ne yazık ki ilgili idareler bu kararların sadece yüzde 65’ine
uyup yüzde 35’ine uymamış yani bu kurumun gönderdiği kararlar ilgili kurumlarca
ciddiye alınmamış. Netice itibarıyla Kamu Denetçiliği Kurumu tarafından karara
bağlanan şikâyetlerin -bakın, bu rakam çok önemli, Sayın Grup Başkan Vekilim,
özellikle duymanızı istiyorum- tüm şikâyetlere oranı yüzde 1. Öğretmen bile
konuların yüzde 1’ine çalışan öğrenciye sıfır verir, yüzde 99’unu bilmeyip
sadece yüzde 1’ine çalışıyorsa “Otur, sıfır!” der. 
Sayın
vekiller, yüzde 1 başarı kriteri sağlamış bu kuruma, merak ediyorum…
(Mikrofon
otomatik cihaz tarafından kapatıldı) 
LÜTFÜ
TÜRKKAN (Devamla) – Başkanım, müsaade eder misiniz.
BAŞKAN
– Sayın Türkkan, süre vereceğim rapor üzerindeki görüşmelerde.
LÜTFÜ
TÜRKKAN (Devamla) – Bitiriyorum, sadece birkaç cümlem kaldı. 
BAŞKAN
– Buyurun. 
LÜTFÜ
TÜRKKAN (Devamla) – Teşekkür ediyorum.
Bu
kuruma, yüzde 1 başarı kriteri sağlamış bu kuruma sizin önünüze gelse siz kaç
verirsiniz? Aranızda öğretmenler var, biliyorum. Böyle bir öğrenci karşınıza
gelse siz kaç verirsiniz? Elinizi vicdanınıza koyarak cevap verin. Yani kurumun
kararlarının kamu idareleri tarafından ne derece ciddiye alındığı, uyulmaması
durumunda ilgili idareler ve yöneticiler hakkında ne tür yaptırımlar
uygulanacağı bile belirsiz. Dolayısıyla bu raporun aslında yapıyormuş gibi
yapılmış birtakım işlerden ibaret olduğunu görüyoruz.
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Teşekkür ederim.
Şimdi
Milliyetçi Hareket Partisi Grubu adına İstanbul Milletvekili Memet Bülent
Karataş.
Buyurun
Sayın Karataş. (MHP sıralarından alkışlar) 
MHP
GRUBU ADINA MEMET BÜLENT KARATAŞ (İstanbul) – Sayın Başkan, değerli
milletvekilleri; bizleri televizyon başında izleyen yüce Türk milletine
şükranlarımı sunuyor, İstanbullu hemşehrilerime en derin sevgi ve
muhabbetlerimi buradan iletiyorum. 
2017
Yılı Kamu Denetçiliği Kurumu Raporu Hakkında Dilekçe Komisyonu ile İnsan
Haklarını İnceleme Komisyonu Üyelerinden Kurulu Karma Komisyon Raporu’yla
ilgili olarak Milliyetçi Hareket Partisi Grubu adına söz almış bulunmaktayım.
Genel Kurulu saygıyla selamlıyorum. 
Değerli
milletvekilleri, sözlerime başlarken 26 Ekim 2018 tarihinde Tunceli’nin
Nazımiye ilçesinin 2.300 rakımlı kırsalında operasyonda iken donarak şehit olan
kahraman Jandarma Uzman Çavuşlar Asım Türker ile Ferruh Dikmen’i ve tüm
şehitlerimizi rahmetle, minnetle yâd ediyorum. Yüce Türk milletinin başı sağ
olsun diyor, ailesinin ve yakınlarının acılarını paylaştığımı ifade etmek
istiyorum. 
Genel
Başkan Yardımcımız İstanbul Milletvekili Sayın İzzet Ulvi Yönter’le birlikte 11
Ekim 2018 tarihinde ve bugün düzenlemiş olduğumuz basın toplantısında uzman
jandarma, uzman çavuş ve uzman erbaşların sorunlarını, özlük haklarıyla ilgili
görüşlerimizi kamuoyuyla paylaştık. Şartlarının iyileştirilmesi ve özlük
haklarına kavuşmaları için gerekli düzenlemelerin yapılması amacıyla kanun
teklifimizi 11 Ekim 2018 tarihinde Türkiye Büyük Millet Meclisi Başkanlığına
sunmuştuk. Yine İzzet Ulvi Yönter uzman çavuşlar ve Jandarma çavuşlarla ilgili
çok duygusal bir değerlendirme yapıyordu, vicdanları sızlatan bir değerlendirme
yapıyordu: “Tabutlara giren, cennete giren kahramanlarımız orduevlerine neden
giremiyorlar?” diyordu. Vatan uğruna bütün fedakârlıklarıyla canlarını ortaya
koyan kahramanlarımıza haklarını vermek, vicdan sahibi yöneticilere, sizlere,
bizlere çok mu geliyor? 
Değerli
milletvekilleri, Kamu Denetçiliği Kurumu, kamu hizmetlerinin işleyişinde
bağımsız ve etkin bir şikâyet mekanizması olarak, idarenin her türlü eylem ve
işlemleri ile tutum ve davranışlarını insan haklarına dayalı adalet anlayışı
içinde, hukuka ve hakkaniyete uygunluk yönlerinden incelemek, araştırmak ve
önerilerde bulunmak amacıyla kurulmuştur. Bu noktada, idarenin eylem ve
işlemlerinin yanında, tutum ve davranışlarının da denetime tabi tutulması
kurumun yargı erkinden farklı olarak üstlendiği fonksiyondur. Bu bakımdan
kurumun önemi bir kat daha artmaktadır.
“İnsanların
en hayırlısı insanlara en fazla faydası dokunandır.” inancıyla “İnsanı yaşat ki
devlet yaşasın” ilkesini kendine rehber edinen Kamu Denetçiliği Kurumu idarenin
hizmet kalitesinin yükseltilmesine, iyi yönetim ilkelerinin yerleşmesine, insan
haklarının gelişmesine, hukukun üstünlüğünün sağlanmasına, hak arama kültürünün
yaygınlaşmasına, şeffaf, hesap verebilir, insan odaklı bir idarenin oluşmasına
katkı sağlamaya çalışmaktadır.
6328
sayılı Kanun’un 22’nci maddesi hükmü uyarınca, Kamu Denetçiliği Kurumu, her
takvim yılı sonunda, yürüttüğü faaliyetleri ve önerileri kapsayan bir rapor
hazırlayarak Dilekçe Komisyonu ile İnsan Haklarını İnceleme Komisyonu
üyelerinden oluşan Karma Komisyona sunmaktadır. “Karma Komisyon, kurumun yıllık
raporunu, ara verme ve tatil dönemleri hariç olmak üzere, iki ay içinde görüşüp
kendi kanaat ve görüşlerini de içerecek şekilde özetleyerek bir rapor hazırlar.
Hazırladığı bu raporu Türkiye Büyük Millet Meclisi Genel Kuruluna sunulmak
üzere Türkiye Büyük Millet Meclisi Başkanlığına gönderir.” şeklinde
tanımlamıştır. Ancak 2017 Yılı Kamu Denetçiliği Kurumu Raporu Hakkında Karma
Komisyon Raporu 26’ncı Yasama Dönemi’nde görüşülüp sonuçlandırılmadığı ve
hükümsüz sayılmadığı için 27’nci Yasama Dönemi’ne intikal etmiş ve bunun üzerine
Türkiye Büyük Millet Meclisi Başkanlığı tarafından Komisyonumuza geri
gönderilmiştir. Tamamı tutanağa bağlanmış görüşmeler neticesinde 2017 Yılı Kamu
Denetçiliği Kurumu Raporu Hakkında Karma Komisyon Raporu, 6328 sayılı Kanun’un
22’nci maddesinin 1’inci fıkrasının son cümlesi gereğince ivedilikle
görüşülmesini teminen, Türkiye Büyük Millet Meclisi İçtüzüğü’nün 77’nci maddesi
kapsamında benimsenmiş ve aynen kabul edilmiştir.
Değerli
milletvekilleri, genel istatistiklerden söz edecek olursak 2017 yılında kuruma
yapılan başvuru sayısı 17.131’dir. Bu artışta kurumun 2017 yılını Etkin
Farkındalık Yılı ilan etmesi ve görünürlüğünü arttırmak için gerçekleştirdiği
faaliyetlerin etkili olduğu düşünülmektedir. 2017 yılında yapılan başvuru
sayısı 2016 yılına göre yüzde 210’luk artış göstermiştir. 2017 yılında kuruma
yapılan başvuruların yüzde 28,04’lük kısmı kamu personel rejimine; yüzde
26,15’i eğitim, öğretim, gençlik ve spora; yüzde 11,40’lık kısmı ise çalışma ve
sosyal güvenlik alanlarına ilişkindir. 2017 yılında kuruma yapılan 17.131
başvuru idareler bazında incelendiğinde en fazla başvuru yapılan idare yüzde
15,56’lık oranla Millî Eğitim Bakanlığı olurken bunu yüzde 8,57’lik oranla
Sosyal Güvenlik Kurumu Başkanlığı, yüzde 8,31’lik oranla mahallî idareler,
yüzde 6,53’lük oranla üniversite ve fakülteler, yüzde 6,51’lik oranla ÖSYM ve
yüzde 4,64’lük oranla Yükseköğretim Kurulu Başkanlığı takip etmektedir. Kuruma
başvuruların en fazla yapıldığı il, önceki yıllarda da olduğu gibi yüzde
17,68’le İstanbul olup bunu yüzde 13,52’yle Ankara takip ederken 2016 yılında
yalnızca 6 adet şikâyet başvurusu bulunan Şırnak yüzde 5,24’lük oranla 3’üncü
il olmuştur.
Kuruma
yapılan şikâyet başvurularının incelenmesi neticesinde kurumca başvurunun
geçersiz sayılması, birleştirme kararı, gönderme kararı, incelenmezlik kararı,
dostane çözüm kararı, karar verilmesine yer olmadığına dair karar, ret kararı,
kısmen tavsiye, kısmen ret kararı ve tavsiye kararı şeklindeki kararlardan bir
tanesi verilmektedir. 
Değerli
milletvekilleri, kurumun görev alanına girmeyen, şikâyet başvurusunda bulunması
gereken kanunun öngördüğü zorunlu hususları bulunmayan, belli bir konuyu
içermeyen, yargı organlarında görülmekte olan veya yargı organlarınca karara
bağlanmış uyuşmazlıklara ilişkin olan, sebepleri, konusu ve tarafları aynı
olanlar ile daha önce sonuçlandırılan başvurular için incelenemezlik kararı
verilmektedir.
Kuruma
başvuruda bulunulabilmesi için 2577 sayılı İdari Yargılama Usulü Kanunu’nda
öngörülen idari başvuru yolları ile özel kanunlarda yer alan zorunlu idari
başvuru yollarının tüketilmesi gerekmektedir. İdari başvuru yolları
tüketilmeden yapılan başvurular için gönderme kararı verilip söz konusu başvuru
ilgili idareye gönderilmektedir. 
Kamu
Denetçiliği Kurumu Kanunu’nun Uygulanmasına İlişkin Usul ve Esaslar Hakkında
Yönetmelik’in 34’üncü maddesi uyarınca, şikâyetçinin başvurusundan vazgeçmesi,
şikâyetçi gerçek kişi ise ölümü veya tüzel kişi ise tüzel kişiliğinin sona
ermesi, inceleme ve araştırma devam ederken şikâyet konusu hakkında dava açılması
durumlarında kurum tarafından karar verilmesine yer olmadığına ilişkin karar
verilmektedir.
İnceleme
ve araştırma sonucunda şikayet konusu iddiaların yerinde olduğu kanaatine
varılması hâlinde kurum tarafından tavsiye kararı, şikâyet konusu iddianın yerinde
olmadığı kanaatine varılması hâlinde ise ret kararı; şikâyet konusu iddiaların
bir kısmının yerinde bulunduğu, bir kısmının ise yerinde bulunmadığı kanaatine
varılması hâlinde ise kısmi tavsiye, kısmi ret kararı verilmektedir.
Kurumun
kuruluş amacı, var olma sebebi dostane çözüm aramak ve bulmaktır. Bu
doğrultuda, kurumun yapmış olduğu katkı ve hizmetlerin düzgün ifade edilmesi ve
bunun istatistiklere doğru yansıtılması… Kamu Denetçiliği Kurumu Kanununun
Uygulanmasına İlişkin Usul ve Esaslar Hakkında Yönetmelik’te kurumun kuruluş
amacı belirtilmiştir.
Değerli
milletvekilleri, ifade etmek istediğim bir diğer konu da Milliyet Hareket
Partisinin seçim beyannamesinde yer alan, liderimiz Devlet Bahçeli’nin dile
getirdiği, Milliyetçi Hareket Partisi Grubu olarak kanun teklifini Komisyona
sunduğumuz şartlı ceza indirimi ve cezaevlerinin durumudur.
Terörden
tutuklular için gayret göstereceğinize 235 bin gariban var cezaevinde, bunlarla
uğraşın dedik. Cezaevlerindekilerin belli bir oranı PKK ve FETÖ'den, kalanları
adi suçlu ve kader kurbanı. Canileri, istismarcıları ayıkladıktan sonra,
kalanları gözümüzün önüne getirin; bunların büyük bir kısmı çocuk, genç.
Cezaevindeki hayat, insan onuruyla pek bağdaşmayan bir hayattır. Bu zemini
işledikleri takdirde, Türkiye büyük bir felakete sürüklenebilir; Gezi
olaylarından çok daha korkunç ve çok daha gaddar olur; cezaevindekiler kader
kurbanı olmaktan çıkıp FETÖ'nün, PKK'nın kurbanı hâline gelir. Bir talimatla
isyan başlatırlarsa ne olur? Kader kurbanı olan insanları ayıklayıp dışarı
çıkarın; Türkiye biraz rahatlasın, rehabilite olsun. Bu teröristler 2 kişilik-3
kişilik yerlerde tutuluyor. Kader kurbanı olan suçluların koğuşuna birer
ajanlarını gönderiyor bu teröristler ve onlar orada fitne yayıyorlar.
Cezaevleri, Afrin'de atılan bombalardan daha tehlikeli bir hâl alıyor. İç
barışa katkı sağlamak, toplumsal kucaklaşmayı sağlamlaştırmak; cezaevlerinde
birikmeleri sadeleştirmek, FETÖ'cü hâkim ve savcıların tahribatını gidermektir.

“Rahşan
affı tekerrür ediyor.” diyorlar, “Alaattin Çakıcı, Kürşat Yılmaz affı geliyor.”
diyorlar; acele ve ezbere konuşmayın lütfen. Bu insanları topluma kazandırmak
için inisiyatif üstlenmeyelim mi? Baklava çalan çocuğa diklenenler, sıra
baklavacı FETÖ'cülere geldiğinde bize ne anlatmak istiyor? Uzlaşma sağlanan
suçlarla ilgili gereği yapılsın. 
Şartlı
ceza indiriminin sosyal boyutlarını da düşünüyoruz; elbette, mağdurların
üzerinde yaratacağı travmaları değerlendiriyoruz, adaletin yerini bulmasını
istiyoruz. 
Sayın
Cumhurbaşkanı “Kişilere karşı işlenen suçlarda devletin af yetkisi yoktur.”
diyor. Bu yaklaşımına saygı duyuyoruz ama hukuken temeli olmadığını da
biliyoruz. Hedef ve niyet halistir. Cezaevleri pimi çekilmiş bomba gibidir.
Partimizin teklifi bir af teklifi değil, şartlı ceza indirimidir. Teklifin
istisnaları tek tek sayılmıştır: Devletin güvenliğine karşı suçlar, adam
öldürme suçu, çocuk ve kadına istismar kapsam dışıdır; Atatürk’e karşı işlenmiş
suçlar kapsam dışıdır. 
Saygıdeğer
milletvekilleri, bu konuşmamın ötesinde İstanbul’la ilgili kısa bir
değerlendirme yapıp sözlerimi sonlandıracağım: Tuzla, İstanbul’umuzun 39
ilçesinden biridir. Tuzla sayfiye bölgesidir, çok güzel bir ilçedir.
Görmeyenler varsa Tuzla ilçemizi ziyaret edip görmelerini arzu ederim. Tuzla’da
bir deri sanayisi ve tersaneler var. Burada kimyasal atıklardan dolayı sorun
yaşanmaktadır. Bunların incelenmesi, araştırılması, kurumlar tarafından takip
edilmesi; o bölgenin güzelliğini, çevresini bozan, koku yayılmasına sebebiyet
veren firmaların ve şirketlerin cezalandırılması gerekir. Çünkü çevre sorunu
bir insanlık sorunudur. Çevre, bir medeniyet alametidir. Çevrecilik
milliyetçiliktir, çevrecilik bir vatan sevgisidir. Çevreye zarar vermek vatana
zarar vermektir. Bu duygularımızı sizlerle paylaşıyoruz. 
Son
günlerde İstanbul’da hepimizin yaşadığı, Türkiye'nin her yerinde yaşadığı bazı
sorunlar da vardır. Dolar 6 lira 50 kuruş civarındayken elektrik, su ve doğal
gaza zam geldi; bugün 5 lira 50 kuruşa düştü dolar, bunu dolara göre
yükseltmişsek dolara göre de aşağı çekmemiz gerekiyor. Çünkü insanlarımız zor
durumda, esnaf siftah yapmadan dükkânını kapatır hâle geldi. Dün Plan ve Bütçe
Komisyonunda güzel gelişmeler oldu. Mobilyada, beyaz eşyada, konutta yıl sonuna
kadar vergilerde düşürülmeler oldu. İnşallah, elektrik, su, doğal gazla ilgili
de indirimler yapılır. Çünkü kısa zamanlık İstanbul’a gidip geldiğimde, birkaç
arkadaşıma rastladığımda, 6-7 işletmesi olan arkadaşlarımız elektriğe ve doğal
gaza yüzde 40’a varan zam geldiğini anlattılar. Onların da şikâyetlerini yüce
Mecliste dile getirmeyi bir borç bildiğim için burada sizlere ifade etmek
istedim. 
Hepinizi
en derin sevgi ve saygılarımla selamlıyorum. Yüce Meclise bütçe sürecinde
başarılar diliyorum. 
Sağ
olun, var olun. (MHP sıralarından alkışlar)
BAŞKAN
– Teşekkür ederim.
Şimdi,
Halkların Demokratik Partisi Grubu adına Batman Milletvekili Ayşe Acar Başaran
konuşacak.
Buyurun
Sayın Acar Başaran. (HDP sıralarından alkışlar)
HDP
GRUBU ADINA AYŞE ACAR BAŞARAN (Batman) – Sayın Başkan, değerli milletvekilleri;
ben de 2017 Yılı Kamu Denetçiliği Kurumu Raporu Hakkında Dilekçe Komisyonu ile
İnsan Haklarını İnceleme Komisyonu Üyelerinden Kurulu Karma Komisyon Raporu
üzerine söz almış bulunuyorum grubum adına.
Ama
buna gelmeden önce, dün Batman’da aralarında Batman Belediye Eş Başkanımız ve
parti yöneticimiz olmak üzere çok sayıda tekrar gözaltı gerçekleşti. Son
dönemde özellikle partimize yönelik sürekli bir hâlde bu şekilde operasyonlarla
aslında açık bir şekilde bizim siyasi arenadan, demokratik siyasetten
uzaklaşmamız için siyasi soykırım operasyonları yapılıyor. Bu saldırıların, bu
operasyonların bizi yıldırmayacağını, bu demokratik siyasetten, Türkiye’yi
dönüştürme irademizden vazgeçmeyeceğimizi burada bir kez daha ifade etmek
istiyorum. 
Yine,
cezaevinde bulunan, tutsak olarak tutulan Hakkâri Milletvekilimiz Sayın Leyla
Güven’e ve diğer milletvekili arkadaşlarımıza da en derin saygılarımı
sunuyorum.
Değerli
arkadaşlar, şimdi, bu kamu denetçiliği raporu üzerinde konuşacağım. Dünya
örneklerinden birkaç örnek vererek ve Türkiye’de niye bu sistemin -raporda da
açıklanacağı üzere- tutmadığını biraz ifade etmek gerekiyor çünkü 300’e yakın
bir başvuru sonuçlandırılmış burada ve bunun sadece bir kısmında tavsiye
kararına uyulmuş ama genel itibarıyla ne kurum idareye tavsiyede bulunabilmiş
ne de idare bu tavsiyeleri yerine getirebilmiş. Bunun temel nedenlerini belki
irdelemek ve bunlara çözüm yolları bulmak gerekiyor.
Değerli
arkadaşlar, bir defa biz buna “kamu denetçiliği” deyip başına “kamu”yu
yerleştirdiğimiz anda dünyadan bakış açısı olarak ayrıldığımızı gösteriyoruz
çünkü dünyadaki örneklerin hiçbirinde tanımlama olarak bile böyle
tanımlanmıyor, “yurttaş koruyucusu” “sivil halklar savunucusu” “halk avukatı”
“yurttaş hakları savunucusu” gibi, aslında daha çok halkı, yurttaşı, vatandaşı
önceleyen bir tanımlamayla başlıyor. Bir defa biz, dediğim gibi, her defasında
önce kamunun ne kadar güçlü olduğunu, öncelikle kamunun yanında yer aldığımızı
kelimelerle, sonra da davranışlarımızla maalesef ki sürekli olarak göstermiş
oluyoruz.
Yine,
kendilerinin de ifadesi olarak şimdi Kamu Denetçiliği Kurumunun gerçekten ya da
işler hâle gelebilmesi için bir hukuk ilkesi ya da demokratik standartlarda bir
ülkenin olması gerekiyor. Maalesef Türkiye özellikle son 15 Temmuz darbe
girişiminden sonra ilan edilen OHAL’le beraber artık demokratik bir hukuk
devleti olma iradesinden vazgeçmiş gibi görünüyor. Daha çok OHAL
kararnameleriyle ya da şu anki mevcut yeni sistem değişikliğiyle tek bir
kişinin aldığı kararla bütün toplumun şekillendirildiği tek kişilik bir rejimle
idare ediliyor. Bir defa burada ne demokrasi kalmış oluyor ne de hukuk devleti
diye bir şey. Bir örnek vereceğim niye hukuk devleti olmadığıyla ilgili. 
Konuşmamın
başında da söylemiştim değerli arkadaşlar, Batman’da dün bir operasyon oldu.
Ama bundan yaklaşık bir ay önce yine bir operasyon olmuştu. Gerçekten bunun
aslında bir kara mizah olarak geçmesi gerekir. Yani televizyonda izlesek
hepimizin belki biraz güleceği, biraz “Acaba mı?” diyeceği bir vakayı sizinle
paylaşmak istiyorum: Batman’da bizim HDP’li seçmenlerimizin birinin evine
baskın yapıldı polisler tarafından, evde anne, baba ve çocuk bulunuyor. Şöyle
bir şey söylemiş polis: “Üçünüzden birini alacağız siz kendi aranızda karar
verin.” Yani hukukun geldiği aşamadan söz ediyorum. Aileye, evet, gözaltına
alınma, tutuklamada bir irade gösterme serbestisi vermişiz, bir tek bu
serbestlikleri var, tutuklama özgürlüğümüz var Türkiye’de artık, konuşmama
özgürlüğümüz var, bu kadar. Baba doğal olarak kendisi talip olmuş gözaltına
alınmaya ve o baba tutuklandı. Hukukun geldiği yerden söz ediyorum. Onun için,
Türkiye’de bir demokratik hukuk sistemi olmadığı için bu kurumun da işler
olmasının çok zor olduğunu düşünüyoruz. 
Yine
diğer ülkelerde bu kurumun varlığında idareler kendilerine yapılan
tavsiyelerde… Orada da genel itibarıyla -yani bazı ülkelerde farklı ama-
kararları tavsiye niteliğindedir. Ama orada yapılan tavsiyeler o kurum
tarafından ciddiye alınır çünkü kendisinin halka karşı haksız davranışlar
sergileyen, halka karşı özgürlükleri ya da hakları kısıtlayan bir idare olarak
tanımlanmasını istemez. İşte bu da demokrasiyle bağlantılı bir şeydir. Orada
şöyle tanımlanır hatta: Pençesiz şahin olarak tanımlanır ya da bağırmayan ama
kaşını çatan bir kurum olarak tanımlanır. Yani, aslında, dediğim gibi,
bağlayıcılığı olmayan ama ahlaken, ama toplumsal olarak bağlayıcılığı olan bir
kurum. Bizim burada idarenin birçoğu cevap verme gereği bile duymuyor çünkü
kendini bu konuda sorumlu hissetmiyor. Değerli arkadaşlar, zaten biz tek
kişilik bir sisteme geçtikten sonra… Siz “Cumhurbaşkanlığı” diye böyle
güzellemeler yapıyorsunuz ama komisyon döneminde başkanlık mı, Cumhurbaşkanlığı
mı daha siz de karar verememiştiniz. Hâlâ karar veremiyorsunuz. Hatta size
bağlı havuz medyası da karar veremiyor; bir “başkan” diyor bir “Cumhurbaşkanı”
diyor, artık kendilerinin de kafası karışık bir durumda. Bu tek kişilik sisteme
geçtiğimiz zaman zaten idarenin, yürütmenin en başındakilerin Meclise karşı bir
hesap verebilirliği kalmadı, bırakın kurumları, bırakın, bir hesap verme
iradesi ya da hesap verme gibi bir hissiyat içerisinde değiller. Onun için, bu
yürütmenin Meclise hesap vermediği bir yerde artık kurumların gelip burada
hesap verebilirlik durumunda kendisini hissetmediğini görüyoruz. Zaten
vermemişler de hesap, “Biz böyle uygun gördük, yaptık. Bizim söylediğimiz
üstüne de söz yoktur.” diyorlar. 
Şimdi,
bir de bu kurumun risk alanlarının tespiti ve bu yöndeki çalışmalarının da çok
sorunlu olduğunu düşünüyoruz. Değerli arkadaşlar, ben sadece buradaki raporu
değil, oturdum, şurada 500 küsur sayfalık bir rapor var, onu da inceledim. Ama
zor olmadı, onu söyleyeyim; fotoroman minvalinde bir şey çünkü birçok yerde
yapılan ziyaretler vesaire var ve bu kurumun topluma tanıtılması meselesi var.
Ama bu tanıtılma kimin eliyle yapılıyor? Bakın, size bir örneğini vereyim:
Uluslararası Ombudsmanlık Zirvesi’nde AKP Genel Başkanı konuşuyor ve o dönem,
tabii, Afrin işgali daha olmamış, Afrin’e operasyon daha ortada yok, orada
nasıl bir operasyon olacağını anlatıyor. İnsan hakları ya da hakları koruyan
bir mekanizmanın konferansında bunları söylüyor. Yine, o dönem Kürdistan federe
bölgesindeki bağımsızlık referandumunun arifesi parmak sallıyor oradaki halka;
bırakın yani içteki haklardan söz etmiyorum ya da insanlara sürekli yapılan
tehditleri geçtim artık, oraya parmak sallıyor, “Bunu kabul etmeyeceğiz.”
diyor. Bu, bu zirvede yapılıyor değerli arkadaşlar. Bu sistem, bu kurum bu
şekilde tanıtılıyor topluma ya da bu kurumun toplantılarında, konferanslarında,
hepsini tek tek inceledim… Yapılan geziler şöyle: Genelde iktidara yakın
kurumlar, iktidara yakın şahısların ziyareti gerçekleştirilmiş. Mesela bu risk
alanları, bu son süreçteki en büyük risk alanlarından biri neydi? Atanan
kayyumlardı ama kurumumuz gidip kayyumu ziyaret etmiş. Peki, insanlar nasıl bu
kuruma güven duyup gelip başvuru yapacaklar? Diyelim ki belediyeden haksız yere
işten atılan insanlar ya da kayyumdan sonra haklarının ihlal edildiğini düşünen
insanlar, Kayyumla poz veren bir kuruma, bir başdenetçiye niye başvuru
yapsınlar, sorarım? Ben olsam başvurmam. Ya da Trabzon’da yine aynı minvalde
bir tanıtım toplantısı var, İçişleri Bakanı çağrılmış, o konuşuyor. Değerli
arkadaşlar, İçişleri Bakanı valinin üstü, Emniyetin, Jandarmanın üstü. Peki, bu
insanlar bu alanlardan gelen ihlaller konusunu ya da uğradıkları haksızlıkları
niye gelip bu kuruma iletsinler? Nasıl bir güven hissedecekler? Nerede bu
kurumun tarafsızlığı, bağımsızlığı? Nerede hiç kimseyle bir bağının olmayacağı
ilkesi? Bu yok. Çok açık bir şekilde iktidarla sürekli poz verme hâlinde. Bir
örneğini daha vereyim.
Değerli
arkadaşlar, 2017 yılında kadın konferansı yapıldı hatırladığım kadarıyla İnsan
Hakları Komisyonunda, AKP’li ve diğer muhalefet partilerinin de üyeleri
çağrıldı. Talebime rağmen o toplantıya konuşmacı olarak kabul edilmedim,
talebime rağmen. Şimdi, bu kurumun tarafsız ve bağımsız olarak hareket
edeceğine kimi inandırabiliriz? Bunu sormak isterim. 
Şimdi,
bu risk alanlarından birkaçını daha söyleyeceğim size değerli arkadaşlar:
Şimdi, bu risk alanlarından, yine özellikle sokağa çıkma yasaklarından sonra
illa şehirlerin abluka altına alınıp çok fazla ihlalin yaşandığı dönemlere
dönelim. Birçok şehir yerle bir edildi; işte, Sur, Cizre, Şırnak vesaire. Ve
orada mülkiyet hakkı tamamen ihlal edilerek binalar dikildi, insanlar
yerlerinden edildi. Yani eğer bu kurum gerçekten toplumun sorunları karşısında
eğer halkı kamuya karşı koruma ya da işte, çözümleyici güç olma iradesini
sergileyecekse bu yerlere gidip oradaki insanların bu kuruma başvurusunu
sağlaması gerekiyordu. Birçok insan şu anda en temel hakları olan mülkiyet
hakkından yoksun bir şekilde.
Yine
bir örnek vereyim arkadaşlar, yine bir risk alanından söz edeyim: Özellikle
OHAL sürecinde cezaevleri büyük bir hak ihlalleri merkezlerine döndü; ya, bunun
çokça örneği var. Yani bu kuruma gelen talepler aslında devede kulak bile
diyemeyeceğimiz kadar az. İnsan Hakları Derneğine ya da başka kurumlara gelen
taleplerin ne kadar geniş olduğunu görebiliyoruz. 
Peki,
bizim kurumumuz mesela İnsan Hakları Derneğiyle görüşmeyi hiç düşünmüş mü, bu
diğer kurumlarla görüşme yanında ya da cezaevlerinde kuruma başvurunun
geliştirilmesini sağlamaya yönelik bir irade gerçekleştirilmiş mi? Hayır. Ee,
var kısmi başvurular ama çok sınırlı düzeyde. Bana bile -odama bazen onlarca,
yüzlerce mektup- bu 2016 döneminde, özellikle OHAL’in olduğu dönemde mektuplar
geldi cezaevindeki ihlallerle ilgili. 
Peki,
bu kurum bir de şunu yaptı mı? Cezaevinde okuma yazma bilmeyen bir sürü insan
var. Bunların buraya başvurmasıyla ilgili herhangi bir girişimde bulundu mu?
Hayır. 
Şimdi,
bir başka risk alanından söz edeceğim, çokça risk alanı var; yine OHAL
sürecinde kanun hükmünde kararnamelerle ilgili olarak. 
Şimdi,
bu kanun hükmünde kararnamelerden en fazla etkilenen kurum EĞİTİM-SEN idi.
Birçok kuruma ziyaret yapılmış. Mesela, EĞİTİM-SEN’e hiç gidilip oradaki
sorumlular dinlenmiş mi ya da yönlendirilme sağlanmış mı? Hayır. Yani aslında
bir kurum var; mış gibi yapıyoruz ve demokrasicilik oynuyoruz. 
Değerli
arkadaşlar, öncelikle gerçekten bakış açımızı değiştirmemiz gerekiyor; yani bu
kürsüde de ben çokça ifade ettim. Emek var, hiç sorgulamıyorum; emek vardır ama
bakış açısını, demokrasiye bakış açımızı, hak ve özgürlüklere bakış açımızı
durduğumuz yerden değerlendirmeyelim. 
Şimdi,
bu kurumun üyelerinin birçoğuyla ilgili de birkaç cümle söyleyip geçeceğim.
Kişiselleştirmek değil ama çoğu AKP kökenli yani AKP il başkanlığı, AKP’linin
akrabası. Bu, tamam, çok bağımsız, tarafsız kararlar da verebilirler ama
yarattıkları algıdan söz ediyorum. Toplumda güvenilmez, itibarsız bir kurum
olarak görünüyor. İtibarı sağlamak da gidip büyük büyük, şaşaalı binalarda
konferanslar vermekle, valilerle, kayyumlarla, İçişleri Bakanıyla, Cumhurbaşkanıyla
poz vermekle olmaz; gerçekten, toplumun sorunlarını çözme idaresiyle olur.
Bunun olmadığını, dediğim gibi, görüyoruz. 
Şimdi,
bir risk alanından daha söz edip bitireceğim, az kaldı zaten: Kadınlar yine bu
sürecin en büyük risk alanlarıydı. Bunu muhalefet partisi milletvekili
arkadaşımız da söyledi. Ben kurumun sitesinden de takip ettim, kadınlarla
ilgili 6 tane karar var ama hiçbiri kadınların yaşadıkları esaslı sorunlarla
ilgili değil; hiçbiri cinsiyetçi söylemler, cinsiyetçi yaklaşımlarla ilgili değil;
sosyal yardımlar vesaireyle ilgili. 
Şimdi,
biz Türkiye’de özellikle on altı yıllık AKP iktidarı sürecinde cinsiyetçiliğin
nasıl arttığını, bunun hem sözlerle hem toplumda nasıl yaygınlaştırıldığını da
çok net görüyoruz. Buradaki kadın milletvekilleri, iktidarından muhalefetine
hepsi de aslında kendi yaşamlarından da bu cinsiyetçi yaklaşımlara, bu
cinsiyetçi saldırılara maruz kalıyorlar. Yani kadına yönelik şiddet bu kadar
artmışken, günde en az 1 kadın şiddete maruz kalıp bir ay içerisinde neredeyse
50 kadın katledilirken kadınların çoğu o düzeltmek istediğiniz, yine
düzenlemeyle haklarını geri almaya çalıştığınız nafakasını alamazken,
kadınların birçoğu hem çalıştığı iş yerlerinde hem ailenin içerisinde şiddete,
sistematik bir şiddete maruz kalırken yine gözaltında, cezaevlerinde sistematik
olarak kadın kimliklerinden, kadın olmalarından dolayı saldırıya maruz kalırken
sadece 6 örnek karar gördüm, daha fazlası varsa bize açıklayabilirler ama demek
ki kadınlar açısından da bir umut değiller kendileri. 
Şimdi,
nasıl düzenlenebilir değerli arkadaşlar? Bir defa, bu kurumun -bir yasa koyucu
olarak buradayız- gerçekten itibarlı bir hâle getirilmesi gerekir. Ama dediğim
gibi, öncelikle bizim demokrasiye, hukuka bakış açımızı da düzenlememiz
gerekiyor, o bakış açısını düzeltmemiz gerekiyor. Kurumun itibarlı hâle
getirilmesi gerekir; bunun yanında, idarenin, bunun halkın hizmetindeki
mekanizma olduğunu bilmesi gerekir. Yine devletin, halkın talepleri ya da
halkın çıkarı için hareket edecek olan mekanizma olduğunun farkında olması
gerekir. Devlet vatandaşına düşmanlık etmez. Devlet vatandaşından intikam
almaya çalışmaz. Şu anda böyle bir süreç yaşıyoruz. Her alanda iktidar, devlet,
bu toplumdan, halktan intikam alma iradesiyle, yaklaşımıyla hareket ediyor.
Bundan vazgeçmesi gerekiyor ve bu toplumun sorunlarını çözmesi gerekiyor.
Cezaevi sorunları, kadına yönelik şiddet ve kadın hakları sorunları, çocuk
hakları sorunları…
Bakın,
istismarın bu kadar arttığı bir süreçte çocuklarla ilgili öncelikli olarak
çalışmalar yapması gerekiyor bu kurumun. Hani belki çok anlam yüklediğim
düşünülebilir ama aslında, gerçekten hukuk devletlerinde, gelişmiş hukuk,
demokratik hukuk devletlerinde bu kurum toplumu değiştiren, dönüştüren, idareyi
de frenleyen bir mekanizma olarak duruyor. Belki onun için daha fazla
çalışmamız gerekiyor değerli arkadaşlar. 
Şimdi,
dediğim gibi, bir, itibarlı hâle getirmek gerekiyor ve inisiyatifli hâle
getirmek gerekiyor. Üçüncüsü: Gerçekten tarafsız, bağımsız bir hâle getirmek
gerekiyor. Eğer biz bunları gerçekleştirmezsek değerli arkadaşlar, biz 100 tane
daha kurum kuralım, ismi başka başka olsun; bin tane kurum daha kuralım, ismi
başka başka olsun; yasaları değiştirelim, mevzuatları değiştirelim ama çözüm
olmuyor, çözüm olmadığını gördük. İnsan Hakları Kurumunu kurduk daha öncesinde,
bir çözüm olmadı çünkü insanlar buraya başvurduğunda sorunlarının
çözülmeyeceğini biliyor. Yine, Kamu Denetçiliği Kurumunu açtık ama bir işe
yaramıyor çünkü insanlar sorunlarının burada çözülebileceğine inanmıyor. Eğer
gerçekten çözüm irademiz varsa, burada, Meclisteki bütün gruplar olarak ortak
bir irade sergileyelim. İşte, buradaki bütün sorunların çözüm, yol ve yöntemi
bu Meclisin kendisidir. Kanunlardaki değişiklikleri yapacak güç biziz. 
Bakın,
cezaevlerinden çokça sorun geliyor bize, kendilerine de gitmiş infaz
meselesiyle, denetimli serbestlik meselesiyle ilgili olarak. Cezaevi idaresi
hiç umursamamış tabii, dilekçesini bile işleme koymamış mahpusun. Ama şu anda
denetimli serbestlikle ilgili büyük bir sorun var, büyük bir kriz var ve bunu
çözecek güç, kendi tavsiyeleriyle bu Meclisin kendisidir. Sosyal medya
üzerinden propaganda yapanlara dahi “Örgütle bir bağım yoktur.” dilekçesi
imzalatılmaya çalışılıyor değerli arkadaşlar. Şimdi, eğer bir örgüte üyeyse
bununla ilgili bir karar olması gerekiyor ama sadece propagandayla ilgili
olanlarda bile böyle bir dilekçe imzalatmaya çalışılıyor. Bu dilekçeyi
imzalamayan kişilerin talepleri ilgili yerlere bile iletilmiyor. Bu, bu raporda
da açık bir şekilde yazılmıştır. Bunun çözüm gücü burasıdır, Meclisin
kendisidir. Eğer biz gerçekten bu iradeyi sergilersek bütün bu sorunların
karşısında çözüm gücü olabiliriz diye düşünüyorum. Ama öncelikle, lütfen
hukuku, adaleti, demokrasiyi sadece kendimiz için istemeyelim. Hukuk, adalet,
demokrasi hepimiz ortak paydada buluştuğumuz zaman olur. Hukuk bir kesime
başka, bir kesime başka şekilde uygulandığı müddetçe tarafsız ve bağımsız
olmaz. Demokrasi, bir kesimin sürekli konuştuğu, diğerlerinin sustuğu ve
ezildiği müddetçe demokrasi olarak tanımlanmaz. Onun için, demokratik bir hukuk
devletine yakışır bir şekilde buradaki sorunları ve daha fazlasını konuşup
çözüm bulalım diye düşünüyorum.
Teşekkür
ederim. (HDP sıralarından alkışlar) 
BAŞKAN
– Şimdi Cumhuriyet Halk Partisi Grubu adına Manisa Milletvekili Özgür Özel.
Buyurun
Sayın Özel. (CHP sıralarından alkışlar) 
CHP
GRUBU ADINA ÖZGÜR ÖZEL (Manisa) – Sayın Başkan, değerli milletvekilleri;
hepinizi saygıyla selamlıyorum. Kamu Denetçiliği Kurumunun Değerli Başkanına,
yöneticilerine, temsilcilerine, bugün salonda olmasa da bu kurumda emek veren
tüm çalışanlarına emekleri için teşekkür ediyor, onları saygıyla selamlıyoruz
Cumhuriyet Halk Partisi Grubu adına.
Kamu
Denetçiliği Kurumu, ülkenin yargısının FETÖ’ye teslim edildiği 12 Eylül 2010
referandumunda ne bizim ne herhangi bir muhalefet partisinin karşı çıktığı
ancak ayrılsın, bunlar Meclisten kendiliğinden geçsin dediğimiz ama FETÖ’nün
HSYK’yı ele geçirmek başta olmak üzere üç tane zehirli maddesinin etrafına
şeker olarak bulanmış maddelerden biriydi. Biz, Mecliste hep birlikte kabul
edelim dedik. “Yok, biz bunu şeker olarak bulayacağız, FETÖ yargıyı ele
geçirsin, HSYK düzenlemesi geçsin.” diye o zehrin etrafına bulandı. 29 Haziran
2012 tarihinde Resmî Gazete’de yayınlanan 6328 sayılı Kanun’la da yürürlüğe girdi.

Dünyada
en bilindik adıyla “halkın avukatlığı”nı yapması gereken bir kurumdur. İsminde
“Kamu Denetçiliği Kurumu” olması aslında kamuyu denetlediği algısı ama isimle
birlikte bilinçaltına kazınan mesaj yine bir tarafının kamu olmasıdır. Zaten
bağımsız da değildir. Birazdan daha bağımsız olması ve neler yapması gerektiği
konusunda geliştirici önerilerde bulunacağız. 
Sayın
Şeref Malkoç, kurumun 2’nci başdenetçisi. İlk başdenetçi Mehmet Nihat
Ömeroğlu’ydu. Sayın Malkoç, hem raporun çıktığı aşamada -bu raporun Mecliste
görüşülmesini talep ettiğimizde- gösterdiği duyarlılıkla hem rapordan
yararlanırken kamuoyuna yaptığımız açıklamalarda dönerek doğrudan bilgi
vermesiyle hem de gruplara yolladığı bilgi notuyla kendisinden beklenen ve
bizim de memnuniyet duyduğumuz bir iletişim kanalını açık tutmaktadır. 
Bu,
özellikle İsveç’te, Batı Avrupa’da son derece iyi işleyen, iyi sonuçlar veren
ve vatandaşın hak arama mekanizması, hak arama kültürü açısından da son derece
yerleşmiş bir uygulamadır. Bu kültürün Türkiye’de yerleşmesine ilk günden beri
pozitif katkı sunmaya çalıştık. Tabii ilk yıllarda hiç iyi gitmiyordu, hem
kararlara uyulma oranıyla hem de Meclisin kendi adına denetim yapmakta olan bir
kurumu ciddiye almaması söz konusuydu. Hatırlayanlarımız olacak, biz bu sene
ocak ayı içerisinde yanılmıyorsam, 2016, 2015, 2014 ve 2013’teki raporları, her
biri bir sonraki yıl sona ermeden görüşülmesi gereken raporları, dört yılın
raporunu bir seferde burada görüştük ve üzerinde birleştiğimiz nokta da şuydu:
Ben söz aldım ve bunun bir daha tekrar edilmemesini ümit ettiğimizi söyledim,
bütün gruplar ayrı ayrı söz aldılar. Sayın Belma Satır’ın da o gün
tutanaklardaki ifadeleri bugünü işaret ediyordu. Biz ana muhalefet
sorumluluğuyla ve denetim yetkileri budanmış bir Mecliste, Meclis adına denetim
yapan bir kuruma çok daha fazla sorumluluk düştüğünün de bilinciyle, bütçe sevk
edilip de yavaş yavaş artık Mecliste bu yılın son gündemi olan bütçe
yaklaşırken, konuyu hem Sayın Şeref Malkoç’la görüştük hem basına açtık hem de
Sayın Binali Yıldırım’a yazılı olarak başvurduk. Şimdi, bu başvurular cevapsız
kaldığında, duyarsız kalındığında eleştiriyoruz. Bu başvurumuza karşı hem
iktidar partisinin grup başkan vekilleri hem Sayın Malkoç hem Binali Yıldırım
olumlu tepki verdiler ve bugün buradayız, bu raporu görüşüyoruz. 
Tabii,
nasıl bir kapsam, nasıl bir yük, nasıl bir alan olduğuna bakmak için raporu
rakamlarla değerlendirdiğimizde, 2013’ten itibaren bugüne kadar 52.486 başvuru
olmuş, bunların 17.131’i bu raporumuza konu yılın içinde olmuş. Tabii, kurum
bunlara doğrudan “kabul” ya da “ret” kararı vermiyor, çok sayıda verdiği karar
var; başvuruyu kabul etmeyebiliyor, geçersiz sayabiliyor, birleştirme kararı
alıyor, gönderme kararı alabiliyor, incelenemezlik kararı alabiliyor, dostane çözüm
kararı alabiliyor ve üzerinde çok konuştuğumuz “kabul/ret” ya da “kısmen
kabul/kısmen ret” kararlarını alabiliyor. Bu sene 245 tane başvuruda tavsiye
kararı almış. Daha doğrusu “kabul” yerine “tavsiye” kavramını kullanmak lazım.
353 tane başvuruya “ret”, 177’sine de “kısmen kabul/kısmen ret” kararı vermiş. 
Tabii,
Kamu Denetçiliği Kurumu gibi kurumların performansı kararlarına uyulma
oranlarıyla ölçülüyor. Bu, geçmişte korkunç düzeydeydi; yüzde 15’ler, 20’ler,
27’ler. Bu dönem raporda “uyma oranı” olarak ifade edilen oran yüzde 65 olarak
ifade ediliyor. Dünya ortalaması yüzde 75-80 arası. Yani alınan yol önemli ama
daha katedilecek çok yol var ve bizim yüzde 65’e de itirazımız var. Çünkü yüzde
65 hesaplanırken kurum kendisinin aldığı tavsiye kararlarına uyma oranını
alıyor. Oysaki kurumun başvurduğu idare mercilerinde, kurumun yapmış olduğu
uyarıya karşı, daha doğrusu kendisine yollanan dosyaya, istenen bilgiye tamamen
tepkisiz kalanlar var yani kuruma karşı ölü taklidi yapan ya da kurumu hiç
hükmünde gören, yok hükmünde gören idare var. Onu da katarsanız eğer yani kurum
çabalamış ama idarenin baştan tepkisizliğinden dolayı bir sonuç alınamayanları
kattığınızda uyulma oranı yüzde 53,5’a düşüyor. Yani 422 tavsiye kararı var,
349’una idare yanıt vermiş, 226’sına uymuş. O zaman 349’un yüzde 65’i 226’dır
ama sizin tavsiye kararınız 422 ise uyulma oranı gerçekte yüzde 53,5’tur, bunu
görmek lazım. Alınması gereken yol çok. Alınan yol önemli ama daha yolun
yarısına bile gelebilmiş değiliz, yüzde 80’ler yakalanmadan asla ve asla bu
kabul edilemez.
Bundan
sonraki süreçte birkaç karara dikkat çekmek istiyorum. Olumlu bulduğumuz… Yani
kurumu niye önemsiyoruz, niye üstüne titriyoruz? Muhalefet olarak, aslında çok
daha sert eleştirileri hak eden bu iktidarın uymadığı kararlarını veya bu
kurumun atamalar döneminde, Ombudsman seçimi döneminde iktidarın iş birliği
yapmamasını, normalde gelişkin bir demokraside… Mesela Cumhuriyet Halk Partisi
diyor ki: “Biz kesin hesap komisyonu kuracağız, başkanının ana muhalefetten
olmasını isteyeceğiz.” Bu, bizim seçim programımızda var, vaadimiz bizim. Oysa
biz kamu denetçilerini seçeceğiz; başdenetçi de tüm denetçiler de -geçmişte
“ak’budsmanlar” diye, “ak denetçiler” diye de eleştiri almıştınız- o yöntemle,
müzakeresizlikle veya her gruptan birer kişi alarak değil -hadi başdenetçi
çoğunluğa göre olsun- “Hepsi olsun, benim olsun.” mantığıyla oluşturuluyor. Ama
biz üstüne titriyoruz kurumun. Niye titriyoruz? Mesela, kararlarından bir
tanesi, kurum demiş ki: “Hâlen gündemimizde, çocuk teslimi icra daireleriyle
olmasın.” Bugünlerde çözülmeye uğraşılıyor, düzenlemeler yapıldı. Kurumun bu
uyarısından sonra atılan adım önemli. Boşanmış anne-baba gününde çocuğu
vermediği zaman icra daireleri devreye giriyordu. Bu sorunun çözümüne bu kurum
katkı sağlamış. Diğer olumlu bir örnek olarak söyleyelim: Namık Kemal
Üniversitesi Rektörlüğü öyle bir ilan vermiş ki bir kişiyi tarif etmiş. Kurum
da başvuru sonucunda “Bu, kişiye özel ilandır.” demiş ve bu konuda bir düzelme
sağlamış. Bu da son derece önemli. 
Peki,
uyulmayan neler var? İşte, uyulanlar önemli ama uyulmayanlar çok kritik. Kurum,
sözlü mülakatlarda nesnellikle ilgili Adalet Bakanlığına kritik uyarılarda
bulunuyor yani diyor ki kurum: “Siz hâkim ve savcı alırken objektif kriterler
değil, nesnel kriterler değil, sübjektif kriterler belirliyorsunuz.” Zaten
sahada da bu var ve deniyor ki: “Adalet ve Kalkınma Partisiyle bir bağ, bir
irtibat, bir iltisak, bir yerden torpil yoksa hâkim, savcı olamıyorsun.” 
Olanlara
bakınca çok doğru. Ben bir olmayan hikâye anlatacağım size: Bu hikâyeyi nereden
yakaladık, nerelere kadar geldi, bir görün, bir dinleyin. Bunu, bir vicdan
muhasebesi yapmak için önemsiyoruz. Genel Başkanımızla birlikte bir kadın
cezaevinde ziyaretteyiz 8 Martta. Belli bir yaşta, oranın emekçisi olduğu
bilinen, etrafındaki tüm personel tarafından saygıyla karşılanan -eski adı
gardiyan- bir kadın infaz koruma memuru. Kadının hikâyesi şu: Bir tanecik oğlu
var. Oğlu daha 3-4 yaşlarındayken baba ölüyor. Bir maaşa kalıyor, o maaşla
oğlunu büyütmeye başlıyor. Bu oğlan bu imkânsızlıklar içinde, hayata annesinin
verdiği tutunma mücadelesine katkı vererek ve ondan feyzalarak öyle bir
çalışkan oğlan oluyor ki her sınıfı geçiyor ve okul birincisi kontenjanından
Ankara Üniversitesi Hukuk Fakültesini kazanıyor. Orada da durmuyor -ama
imkânları da yok- orada durmadığı gibi danışmanlık görevleri yapıyor, başka
işlerde çalışıyor, okula gidiyor geliyor, koşturuyor ve hukuk fakültesini
dereceyle bitiyor. Bir tane hayali var; o, çocukluğundan beri gördüğü hâkim,
savcı amcalardan bir tanesi olacak. Sınava giriyor, ilk sınavda 20 bin kişiden
1.800’üncü oluyor, mülakata çağrılıyor, eleniyor. Hırs yapıyor, bu sefer daha
da çok çalışıyor, bu sefer 20 bine yakın kişiden veya on binlerce kişi içinden
200’üncü oluyor ve tekrar mülakata girecek ama çok umutsuz ve bundan biz
haberdar oluyoruz. Bu dönemde hakikaten subjektif kriterler var. Biz bir hakkın
teslimi için subjektif kriterlere teslim olup öyle, gizli kapaklı değil, resmî
randevu alıyoruz; Veli Ağbaba’yla birlikte, Adalet Bakanı müsteşarına durumu
daha detaylı anlatıyoruz. Müsteşar diyor ki: “İyi ama Bakan Bey’in de haberinin
olması lazım.” Müsteşar yardımcısı Manisa’nın Demirci’sinden diye duyuyoruz,
atanıyor; ona telefon açıyoruz, bu durumu anlatıyoruz, “Bakan Bey’in haberi var
mı?” diyorlar; çok önemli. Hiç erinmedim; hiç sevmem oradan muhalefet
milletvekilleri Bakana gitsin, bir seçmenim, bir akrabam, eşim dostum için
ömrümde yapmadım; bu çocuk için kalktım gittim, bütün hikâyeyi anlattım.
Çocuğun ismini de vereyim, tutanağa geçsin, adı “Hüseyin Can.” Soyadı “Can”,
kendi bir can. Bu arkadaşın bugüne kadar tespit edilebilen bir tane kusuru var,
bu çocuk Alevi ve bu çocuk bu yüzden atanmadığını düşünüyor. 
Bu
çocuk FETÖ’cü olabilir mi? Annesi hâlen daha Sincan Kadın Cezaevinde, FETÖ’cü
olsa atardınız anasını çoktan. Bu çocuk, örneğin bir başka terör örgütüyle
irtibatlı olabilir mi? Öyle olsaydı herhâlde bu çocuk bugüne kadar geldiği
durumda devletin bir yerde bir hışmına uğrardı, bir şekilde bir süzgece
takılırdı. 
Verdik,
Sayın Bakan aldı, cebine koydu, koyuş o koyuş. Sonuç açıklandı, Hüseyin Can
yine atanmadı. 
Şimdi,
bu, subjektif kriterler meselesi, artık, 4 yaşından buraya kadar gelmiş, sizin
Adalet Bakanlığının ekmeği kursağından geçmiş, bir daha geçmemiş, hiçbir suçu olmadığı
annesinin görevine devamından belli bir küçücük Hüseyin Can’ın hayalleriyle
oynuyor bu sistem. Ama bu biraz da aile içi bir mesele olsun be Sayın
Başdenetçim, damada bunu bir anlatın. Hani damat ile kayınpederlerin ilişkisi
var ya, Adalet Bakanı da damadınız, bunu böyle baba-oğul olarak bir kenara
çekin, anlatın, deyin ki: “Burada Kamu Başdenetçisini sizin kurum dinlemedi. Bu
rapora uymadın, subjektif kriterler dedim, objektif kriterler koymadın ama şu
hikâyeyi sana 50 kere anlatmışlar.” Demek ki aşılamayan bir şeyler var,
bunların görülmesi gerekiyor.
Millî
Savunma Bakanlığı bünyesinde çalışan personelin ücretlerinin son derece düşük
olması gibi fazla mesailerinin ücretlendirilmemesi eleştirildi, uyulmadı.
Uyulmayan onlarca karar var ama bizim eksik gördüğümüz bir başka yer daha var.
O de nedir? Bir OHAL dönemi oldu, OHAL döneminde inanılmaz haksızlıklar,
inanılmaz adaletsizlikler oldu. Suçun şahsiliği ilkesi ayaklar altına alındı ve
insanların gelecekleriyle oynandı. Gün geldi, mahkeme “Suçsuzsun.” dedi, hâlen
daha görevine iade edilemeyen mahkemece suçsuzluğu kanıtlanmış mağdurlar var.
Bu konularda Kamu Denetçiliği Kurumunun kendi görev tanımı noktasında daha
cesur olması gerekirdi diye düşünüyoruz. 
Bugün
yukarıda Sağlık Komisyonunda bir 5’inci madde var, deniyor ki: “Bu FETÖ terör
örgütü sebebiyle memuriyetten ilişkisi kesilmiş doktorlar, diş hekimleri…” Ama
haklarında bir ceza yok, kovuşturma yok; zaten ceza olsa ilgili meslek kanunu
gereğince bir yıldan fazla ağırlaştırılmış ceza aldığında mesleğini yapamıyor.
Diyorsunuz ki: “Sosyal Güvenlik Kurumuyla da sözleşmeli herhangi bir hastanede
çalışmayacak.” Yani ağaç kökü yemeyi, o konudaki formülü doktor ve diş
hekimleri için uyguluyorsunuz. Burada bir tehlike var, bu konu hepimizin ilgi
alanında. Kediyi köşeye sıkıştırırsan yüzünü cırmalar. Ceza almamış, doğrudan
karışmamış; bir okuldan, bir dershaneden, bilmem neden ihraç olmuş, şimdi
“Diplomayı yakayım, kursağından ekmek geçmesin.” deniyor. Bu sistem, bu mantık
hırsız üretir, bu mantık gaspçı üretir, bu mantık düşman üretir, Allah korusun,
suikastçı üretir. Artık şunu yapmayın: “Filanca olduktan sonra bana yaşam şansı
yok.” diye düşünmeye başlarsa insanlar devlete düşman yaratırsın. Bu yüzden bu
işler hem Kamu Denetçiliğinin hem hepimizin… Bugün yukarıda yapılmakta olan o
yanlışa aşağıda bir bakmak lazım. “Kamu Denetçiliğini eleştireceksin, tek
hakkın var.” derlerse “Dat” diye basarım, cevap veririm -“Yüz kişiye sorduk, 80
küsuru şunu dedi.” diyordu ya Erol Evgin- “Cumartesi Anneleri meselesine duyarsızlık.”
derim. Cumartesi Anneleri bugünün meselesi değil, 1980 darbesinin o kirli, kara
döneminin, 1990’ların beyaz Toroslar döneminin meselesi. Genel Başkanımız bir
söz verdi, dedi ki… Bu iktidar dönemi Cumartesi Annelerinde en ayıplı dönem.
Niye? Cumartesi Annelerine Galatasaray Meydanı’nı kapattılar. Seslerini
yıllarca, barışçıl bir şekilde duyuruyorlardı orayı kapattılar, ağızlarını
kapattılar, göz yaşartıcı gaz sıktılar, portakal gazı sıktılar, o anaları bir
kere daha ağlattılar. O analara bizim bir sözümü vardı: Sesiniz Meclis kürsüsü
olacaktır. O günden beri Genel Başkanımız… O sözü sürdürüyorum. Bu hafta
Cumartesi Annelerinin -örnek olması açısından okuyorum, rastgele seçiyoruz, en
acıklısını değil- okumaya çalışıp da üzerine gaz yediklerini anlatıyoruz,
“709’uncu haftada, gözaltında kaybedilişinin 27’nci yılında Hüseyin Toraman’ı
unutmadık.” diyorlar. 24 yaşında Hüseyin Toraman, 22 Ekim 1991 sabahı İstanbul
Kocamustafapaşa’daki evinin önünde silahlı, telsizli, sivil giyimli kişiler
tarafından 34 ATZ 56 plakalı beyaz Torosa zorla bindirilerek kaçırılıyor. Görgü
tanıkları polisi arayarak olayı anlatıyorlar ve silah zoruyla kaçırma ihtarında
bulunuyorlar. Tanıklardan bilgi alan polisler, bir esnafın iş yeri telefonundan
yaptıkları görüşmeler sonrası olaya müdahale etmeden oradan ayrılıyorlar. Çınar
Karakol amiri, Hüseyin’in kaçırılmadığını, siyasi polisler tarafından gözaltına
alındığını, bu nedenle müdahale etmediğini söylüyor. Bu görüşmeyi, baba Ali
Rıza Toraman, karakoldaki amirin bu beyanını gizlice ses kaydına alıyor ve bu
ses kaydını dönemin İçişleri Bakanına dinletiyor. İçişleri Bakanıysa “Bu ses
kaydında gözaltında olduğuna dair, sorgulandığına ilişkin bir husus duymadım.”
diyor. Dönemin İstanbul Emniyet Müdürü Mehmet Ağar aileye “Oğlunuz emniyettedir,
merak etmeyin, evinize gidin, evine döner.” diyor. Açılan soruşturmalar, zaman
aşımı kararları, İHD avukatlarının yaptığı itirazlar sonucunda dosya üzerindeki
karartma kararı kaldırılıyor ancak dosya sürüncemede bırakılmaya devam ediyor.
“Hüseyin Toraman’ın gözaltında kaybedilmesinde sorumluluğu olan tüm
görevlilerin adil bir yargılama faaliyeti sonucunda cezalandırılmasını
istiyoruz. Bu konuda yargıyı göreve davet ediyoruz.” diyorlar. Kamu Denetçiliği
Kurumu Cumartesi Annelerine daha ne kadar duyarsız kalacak? 106 yaşında
yaşamını yitiren Berfo Ana’nın 12 Eylül cuntasında öldürülen oğlu Cemil
Kırbayır’ı bulabilmek için girdiği mücadele hepimizin gözlerini yaşartmamış
mıydı? O 12 Eylül faşizminin aldığı canları Recep Tayyip Erdoğan, o FETÖ’nün
çok istediği referandumda propaganda malzemesi olarak anlatıp, kürsüde ağlayıp
sizleri ağlatmamış mıydı? Bu Cumartesi Annelerini ofisinde kabul edip, onlarla
bir duygulanıp, onları bir salı toplantısında AKP Grubunda anlatıp salon balkon
alkışlatmamış mıydı? Şimdi bu meseleye nasıl bu kadar duyarsız kalınıyor, buna
bakmak lazım. 
Son
olarak kalan zamanımda “Peki, bir genele değil de bir özele indirge bu
meseleyi.” derseniz, o zaman da herhâlde uzun tutukluluk meselesinden en
muzdarip olan Osman Kavala’nın durumunu burada anlatmak gerekiyor. Kamu
Denetçiliği Kurumunun devreye girmesini düşündüğümüz önemli bir husus uzun
tutukluluklar ve bu konudaki subjektif kriter. Osman Kavala, bir yıl geçti,
hakkında iddianame hazırlanmadı. Sayın Şeref Malkoç, Arda Turan hakkında iddianame
bir günde hazırlandı. Arda Turan’ı gözaltında kalmasın, tutuklanma gerekçesi
olmasın diye bir günde iddianame hazırlayıp hâkim karşısına çıkarıp serbest
bırakan mekanizma hangi mekanizma? Ya da Osman Kavala’yı bir yıl geçmesine
rağmen iddianamesini… Ki Osman Kavala’nın birilerinin tanıklığına ihtiyacı olsa
herhâlde en az tanıklığın olacağı gruplar bu taraftayken en çok tanıklık
edecek, kendisine kefalet koyacak isimler bu taraftaydı. 
(Mikrofon
otomatik cihaz tarafından kapatıldı) 
BAŞKAN
– Sayın Özel, ilave süre…
ÖZGÜR
ÖZEL (Devamla) – Ne oldu da hangi dinamik Osman Kavala’nın iddianamesini bir
yıl geçmesine rağmen hazırlatmıyor? Ve bir gerçekle karşılaşıyoruz: Bu
memlekette içeriye kimin gireceğine sizin dünya lideriniz, kimin çıkacağına
dünyanın öbür liderleri karar veriyor. Merkel bir telefon açıyor “Asla onu
salmam, bu beden bu candan çıkmadıkça, bu can bu bedende durdukça” denen Deniz
Yücel, kendisi de şaşırarak “Hukuksuz girdim, daha hukuksuz çıktım.” diyerek
gidiyor. 2 Fransız gazeteciyi Macron serbest bırakıyor. Schröder Büyükada
tutukluları utancına bir telefonla son verebiliyor ve en son Trump eviriyor
çeviriyor dediğini yapıyor, papazı getiriyor dizinin dibine oturtuyor. Ama,
kimin çıkacağına… Osman Kavala’nın çıkması için illa bir dünya liderinden mi
telefon gerekiyor? Aratacak dünya liderleri olmayınca kimsesizlerin kimsesi
olmak cumhuriyetin görevi değil mi? Bu cumhuriyetin devletini temsil eden
bugünkü Hükûmet bunu yapmıyorsa onu denetleyeceklerin bu konuda söyleyecek sözü
yok mu? Ben sözlerimi Osman Kaval’nın size ulaştırılmasını ümit ettiği,
avukatları kanalıyla…
(Mikrofon
otomatik cihaz tarafından kapatıldı) 
BAŞKAN
– Sayın Özel, bir dakika…
Bitirelim.

ÖZGÜR
ÖZEL (Devamla) – …paylaştığı mektubuyla tamamlamak isterim: “Silivri’de ikametimin
birinci yılı tamamlandı. Beni anayasal düzeni ve hükûmeti devirmeye teşebbüsle
suçlayanların her geçen gün bu suçlarla alakam olmadığını daha iyi fark
ettiklerine inanıyorum. Ancak bu öğrenme süreci benim özgürlüğüm pahasına
oluyor. Hayatımdan aylar eksiliyor. Bir an önce özgürlüğüme, aileme, dostlarıma
kavuşmak istiyorum. Bununla birlikte, yıllardır sakıncalarını vurgulamaya
çalıştığımız peşinen ceza hâline gelmiş mahkeme öncesi uzun tutukluluklara ve
tutuklu yargılamalara artık bir son verilmesini de hayati önemde görüyorum.
Benim durumumun bu sakat tutuklama rejiminin Türkiye Cumhuriyeti vatandaşlarına
ve yargısına verdiği zararın daha iyi anlaşılmasına katkıda bulunacağını ümit
ediyorum. Anayasa ve Avrupa İnsan Hakları Sözleşmesi normlarına aykırı, insan
özgürlüğüne değer vermeyen bir anlayış nedeniyle mağdur olanlara
özgürlüklerinin iade edilmesinin devletin en önemli önceliklerinden birisi
olduğunu düşünüyorum." diyor Osman Kavala. 
Başta
başladığım gibi söyleyeyim: Anayasa değişikliği sırasından başlayarak
desteklediğimiz…
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Son, toparlıyorum Başkanım.
BAŞKAN
– Buyurun.
ÖZGÜR
ÖZEL (Devamla) – Anayasa değişikliği sırasından başlayarak desteklediğimiz,
özellikle denetim yetkileri kısıtlanmış bir Mecliste Meclis adına denetim yapan
bir kurumun güçlenmesini son derece önemli bulduğumuz, aldığı bazı kararlara
uyum yapılmasını açık yüreklilikle teşvik ettiğimiz, övdüğümüz, takdir
ettiğimiz, bazı kararlara makro düzeyde ki itirazların aşılmasının Türkiye
demokrasisi açısından yapacağı katkıyı fevkalade önemsediğimiz bir kurumun
raporunu görüştük. Bundan sonra da raporların ilgili yıl içinde gecikmeden
görüşülmesini, uyum oranlarının İsveç, Batı Avrupa’da olduğu gibi yüzde
80’lerin üzerine mutlaka çıkarılmasını… Bu kurumun yaptığı faaliyetlerde,
yazdığı raporun önemli bir kısmında Türkiye Büyük Millet Meclisine ödevler
yükleniyor veya talepler var, biz bunları ödev kabul etmeliyiz kendimize çünkü
amaçları daha adaletli, daha insan haklarına saygılı bir ülke olduğuna göre bu
konuda da grubumuzun üzerine düşeni yapacağını ifade ediyor, hepinizi saygıyla
selamlıyorum. (CHP sıralarından alkışlar)
BAŞKAN
– Şimdi Adalet ve Kalkınma Partisi Grubu adına Manisa Milletvekili İsmail
Bilen.
Buyurun
Sayın Bilen. (AK PARTİ sıralarından alkışlar)
AK
PARTİ GRUBU ADINA İSMAİL BİLEN (Manisa) – Sayın Başkan, değerli
milletvekilleri; görüşülmekte olan 2017 yılı Kamu Denetçiliği Kurumu Raporu
hakkında Adalet ve Kalkınma Partisi Grubu adına söz almış bulunmaktayım. Yüce
heyetinizi saygıyla selamlıyorum.
Bugüne
kadar Kamu Denetçiliği Kurumunda görev almış, çalışmış başkan ve yönetici
arkadaşlara ve bundan sonra da, görev yapmakta olan Sayın Şeref Malkoç ve
arkadaşlarına, uzmanlarına, çalışanlarına ben de teşekkürle sözlerime başlamak
istiyorum.
Aslında
bir konuşma metnim de vardı, oraya da bağlı kalmayı umuyordum ancak bazı
arkadaşlarımızın, bazı hatiplerin birkaç eleştirisi var, o eleştirilerden
başlayarak daha sonra da kurumla ilgili değerlendirmelere girmek istiyorum.
Hatiplerden
bazıları sağlık, eğitim, tarım, adalet, EYT, FETÖ’yle ilgili bir kısım
eleştiriler getirdi. Yine, bir başka hatip arkadaşımız belki yargıda görülmekte
olan ve şikâyete muhatap olan hususlarda bir kısım eleştirilerde bulundu ama o
arkadaşlarıma öncelikle şunu hatırlatmak isterim bir hukukçu olarak:
Anayasa’mız da bunu tarif eder ve bize tavsiye eder “Yargıya intikal etmiş
hususlarda Mecliste bir görüşme yapılamaz.” der. Şimdi, yargının konusu olan ve
“Soruşturma da gizli yapılır.” ilkesi prensibi gereğince, bizim de vâkıf
olmadığımız hususlarda savcıların, yargıçların yaptığı işlemlerden, eylemlerden
hangilerinin hangi gerekçeyle yapıldığını burada eleştiri konusu yapmak ya da
kamuyla paylaşmak belki o suçla ilgili delillerin de karartılmasına ya da yok
edilmesine sebebiyet verecek. Dolayısıyla, Anayasa’mız da kanunlarımız da bu
sebepledir ki “Yargıya intikal etmiş hususlarda mümkünse Mecliste bu hususta
bir görüşme yapılmasın.” amacı gütmüştür. 
Eleştiri
getirilen başka hususlar da var. Sağlık: Eksiklerimiz mutlaka vardır ama
sağlıkta yakaladığımız kaliteyi -ki vatandaşa sorduğunuzda- bir kısmınızın da
şahit olduğu hatta hatta zaman zaman da istifade ettiği kaliteli hizmeti tenkit
etmek, yok farz etmek kanaatimce biraz haksızlık olur. Ben, otuz yıldır, otuz
beş yıldır aktif siyasetin içerisinde bulunan bir arkadaşınızım. Geçmişte
sosyal güvenlik kurumuna tabi bir sigortalıydım. Milletvekili olduğumda,
karnemi açıp baktığımda bir gün dahi Sosyal Güvenlik Kurumunun hastanelerine
müracaat etmediğimi gördüm. Niçin? O kurumlarda tedavi olma ya da muayene olma
imkânımız yoktu. Bugün için sağlıkta geldiğimiz nokta Avrupa’nın da çok çok
ilerisindedir. Daha yeni Manisa’da hizmete giren büyük şehir hastanemiz var,
şehir hastanemiz, beş yıldızlı otel hüviyetinde. Avrupa’da verilmeyen hizmetler
burada veriliyor jet ambulanslarla, helikopter ambulanslarla yani Avrupa’da
duyduğumuz, gıpta ettiğimiz bir kısım uygulamalar artık ülkemiz de yaşanır hâle
geldi. Geçmişten hatırladığımız yeşil kart hikâyesi vardı ki yeşil kartlılar
muayene olsa bile ilaç alamazdı, bu mağduriyetler giderildi. 
Eğitimde
geldiğimiz nokta: Âdeta cumhuriyet tarihinde yapılanlara eş değer kapalı
alanlar yaptık. Ders kitaplarını, hatta bununla da yetinmedik akıllı tahtaları,
bilgisayar ortamlarını hem okullarımıza dağıttık hem öğrencilerimize verdik.
Bunda bıraktığımız eksik varsa bu tenkit kabul edilebilir, bu eleştiri kabul
edilebilir ancak hiçbir şey yapılmamış gibi, daha kötüymüş gibi, on altı yıldan
önceki durumdan daha vahim bir durumdaymış gibi ifade etmek kanaatimce adaletle
de hakkaniyetle de bağdaşmaz.
Gelelim
tarıma: Tarımda toplam hasılamız, ihracatımız 3,5 milyar dolardı. Bugün Türkiye
herhangi bir toprağı işgal etmedi, ülkesine yeni topraklar katmadı ancak
verimliliği, makinalaşmayı, sanayileşmeyi sağlayarak toplam 16 milyar dolarlık
ihracat kapasitesine kavuştu. Yeterli midir? Hayır, elbette yeterli değildir.
Daha ilerilere taşınması gerekir mi? Bu eleştirileri saygıyla karşılıyorum
ancak geçmişteki kötü uygulamalarla bugünkü yakaladığımız başarıyı bir arada
sunmak kanaatimce bir haksızlık olur. 
Adalet:
Kıymetli arkadaşlar, bugüne kadar FETÖ'nün sızmadığı hiçbir kurum yok. FETÖ, AK
PARTİ iktidarıyla birlikte yeşermiş, neşvünema bulmuş bir yapı da değil. Hemen
hemen kırk yıl önce, elli yıl önce, hatta belki daha fazla yıllar önce devletin
organlarına sızmış bir örgüt. Her siyasi partiye sızmaya çalışmış, her siyasi
partiyle bir şekilde irtibat kurmaya çalışmış ve o siyasi partiler içerisinde
zaman zaman da destekler bulmuş -“hasmane” demiyorum, “düşmanca” demiyorum-
belki bilmeyerek, belki onların kullandığı vatansever duyguları istismar
ederek, bizleri de zaman zaman duygulandırdığı bir kısım millî ve manevi
duygularımızı da bizimle veya diğer siyasi partili arkadaşlarla paylaşarak
-yani kafa sallamayın, örneklerini söyleyebilirim- her siyasi partiye sızmaya
çalışmış böyle bir örgütü getirip bugün AK PARTİ’yle ilişkilendirmek büyük bir
haksızlık olur. 
Yine
iddialı bir şekilde söylüyorum, bunu birilerine selam olsun diye de söylemiyorum,
kamuoyunun ortak kanaatidir: Sayın Cumhurbaşkanımız Recep Tayyip Erdoğan eğer
bulunmamış olsaydı, bu mücadeleyi başlatmamış olsaydı bu mücadeleyi verebilecek
bir siyasi parti, bir siyasi lider de bulunamazdı. Kamuoyundaki algıyı
söylüyorum. Sayın Cumhurbaşkanımız Recep Tayyip Erdoğan’ın başlattığı,
özellikle MİT krizinde, özellikle 17-25 Aralık operasyonlarında dile getirdiği,
ifade ettiği ve zaman zaman da bunların organlarına, yayın organlarına, basın
organlarına yaptığı uygulamalardan dolayı bazı arkadaşlarımızdan, bazı siyasi
partilerimizden belki bilmeyerek, kısmen de istisnai olarak da belki bilerek
onlara destek olmaya gidenler vardı. Bu kalkışma elbette ki siyaset kurumuna
olmuştur, elbette ki iktidarda bulunan AK PARTİ hükûmetlerine karşı da yapılmıştır
ancak millete karşı da yapılmış bir saldırıydı. Hepinize teşekkür ediyorum. O
gece de burada, evladıyla birlikte bu Meclisin, bu kutsal çatının açık
bulunması adına buraya gelenlerden bir tanesiydim. Değerli hemşehrilerim, yine
grup başkan vekilleri de bizlerle beraberdi. Bu ortak tavır nedeniyle bu
saldırı bertaraf edilmiştir. Milletin de dirayeti, basireti, feraseti bu büyük
tehdidi ve tehlikeyi bertaraf etmiştir. 
Yine
Sayın Şeref Malkoç’la ilgili şahsi eleştirilere geliyorum. AK PARTİ’li olmak da
suç değil, bir başka partinin mensubu, üyesi olmak da kötü değil. Siyaset
kurumunu biz kendi elimizle yıpratmayalım lütfen. Siyaset kurumunun
mensuplarının bir yere gelmesi eleştiri konusu yapılmamalıdır. Eğer varsa
eleştirilecek bir husus, verdikleri kararlardan ya da aldıkları tavırlardan
dolayı olmalıdır. 
İSMAİL
OK (Balıkesir) – Tam da onun için eleştiriyoruz işte, adalet ve liyakat
istiyoruz. 
İSMAİL
BİLEN (Devamla) – Peki, adaletsiz gördüğünüz ya da liyakatsiz gördüğünüz bir
durum mu var Şeref Malkoç’ta? 
İSMAİL
OK (Balıkesir) – Dolu, dolu. 
İSMAİL
BİLEN (Devamla) – Bir grup başkan vekilimiz, değerli hemşehrim de tam aksine
kendileriyle çok uyumlu çalıştıklarını ve kendilerine de teşekkür ettiklerini
ifade ettiler. 
İSMAİL
OK (Balıkesir) – Hayır, Şeref Malkoç’un şahsında değil. 
ÖZGÜR
ÖZEL (Manisa) – Hayır, hayır. Sözümü çarpıtmayın, ne dediğimi biliyorum. 
BAŞKAN
– Arkadaşlar, karşılıklı konuşmayalım lütfen. 
ÖZLEM
ZENGİN (Tokat) – İsmail Bey, biz devam edelim. 
ÖZGÜR
ÖZEL (Manisa) – İlişki olması gerektiği gibi… Öyle kararlarda odur budur… Ben
yirmi dakika konuştum, herkes ne dediğimi anladı. 
İSMAİL
OK (Balıkesir) – Şeref Malkoç’un şahsıyla bir alakası yok.
BAŞKAN
– Karşılıklı konuşmayalım değerli arkadaşlar.
Sayın
Hatip, Genel Kurula hitap edin.
İSMAİL
BİLEN (Devamla) – Kıymetli arkadaşlar, verilen kararlar toplum tarafından kabul
görüyor ise toplumun da vicdanını rahatsız etmiyor ise bu kararları yine
eleştirmek tabii ki hakkınızdır ancak saygıyla karşılamanız gerekir. Cumhuriyet
Halk Partisinden birisini ya da Milliyetçi Hareket Partisinden ya da İYİ
PARTİ’den veya Halkların Demokratik Partisinden birisini atamış olsaydı siyasi
kimliği olmayacak mıydı?
AYŞE
ACAR BAŞARAN (Batman) – O da olmasın.
İSMAİL
BİLEN (Devamla) – Siyasi kimlikten arındıralım mı? 
AYŞE
ACAR BAŞARAN (Batman) – Evet.
İSMAİL
BİLEN (Devamla) – Yani 12 Eylül darbesinde söyledikleri gibi, üniversiteleri
veya bu tür mekânları siyaset kurumunun inisiyatif alanından dışarı mı
çıkaralım? Bu insanları ot gibi mi büyütelim?
AYŞE
ACAR BAŞARAN (Batman) – Temsiliyet olmasın. Eski il başkanını kamu kurumuna
denetçi yapmayın mesela.
BAKİ
ŞİMŞEK (Mersin) – Siz dengeyi gözetin, dengeyi. Hepsini aynı atıyorsunuz.
İSMAİL
BİLEN (Devamla) – Liyakat ve ehliyet ölçüsü içerisinde söylüyorum. Her bir arkadaşımız
geçmişte, hem siyasi hayatlarında hem de hizmet verdikleri alanlarda… Okuldan
arkadaşlarımız var, kaymakamlık, mülki idare amirliği yapmış ya da hukukçu
olarak Yargıtayda ya da başka kurumlarda yargıç olarak görev ifa etmiş
arkadaşlarımız var; bu arkadaşlarımızın verdiği kararlar nedeniyle
eleştirilmesini kabul ederim. Ancak bir siyasi partiyle geçmişte ilişki
içerisinde bulunmak ya da o partiye meyletmiş olmak ya da o partinin mensubu
olmak nedeniyle eleştirilmesini kabul etmem doğru değil. Bunun eleştiri konusu
yapılması bile yanlıştır diyorum. Fikrime katılmayabilirsiniz.
Verilen
örnekler… Bakın, geçmişte, yine… Yani belki bazı arkadaşlarımız alınacak,
üzülecek ama İsveç bu uygulamayı kimden almış? “Ombudsmanlık” dediğimiz
müessese nereden gitmiş? Bizim coğrafyamızdan gitmiş, bizim kültürümüzün, bizim
medeniyetimizin bir parçası. Biz bunu yıllarca tatbik etmişiz. İsveç Kralı
Rusya’yla girdiği savaşta Türkiye’ye, Osmanlı’ya sığınmış, Osmanlı’da gördüğü
bir uygulamayı kendi ülkesine güzel bir uygulama diye taşımış ancak biz kendi
ülkemizde bu uygulamayı terk etmişiz. Şimdi, dünyayı yeniden, Amerika’yı
yeniden keşfediyormuşuz gibi, gitmişiz İsveç’ten bu uygulamayı geri getirmişiz
ve adına “ombudsmanlık” demişiz. Hâlbuki bizde olan bir sistem, bizde uygulanan
bir sistem, bizim medeniyetimizin, bizim kültürümüzün bir parçası. 
Kıymetli
arkadaşlar, bu uygulama bizde de geçmişte güzel hizmetler vermiş, yeniden bu
hizmete talip olmuş ve uygulamada da bilinmemesi, tanınmaması nedeniyle
geçmişte müracaatların sayısı az olmuş ya da daha sonra tanındıkça, bilindikçe
kuruma müracaatlar yönlendirilmiş. Geçmişte de Dilekçe Komisyonu üyesi olarak
çalıştım Sayın Başkanımız Belma Hanım’la birlikte, zaman zaman da alt
komisyonlarda görev aldım. Sanki Bakanlığın ya da Hükûmetin bir direnci varmış
gibi, kurumun kararlarına karşı bir direnci varmış gibi sunulması da doğru
değil. Orada muhalefet partili milletvekili arkadaşlarımız da vardı,
hasbelkader alt komisyon başkanı olarak kurumun temsilcilerine en sert eleştiriyi
de bizzat kendim yapmışımdır, arkadaşlarım tarafından da muhalefet partili
milletvekili arkadaşlarım tarafından da tebrikle, teşekkürle taltif
edilmişimdir. Niye? Kurumlarda bir taassup var. Doksan yıllık bir kurum
taassubunu yıkmanız, hemen değiştirmeniz söz konusu değil. Kurumun verdiği
tavsiye kararlarına neden uymadıklarını sorduğumuzda -geçen konuşmamızda da
ifade etmiştim- kimisi, kurumu daha bilmediği, tanımadığı için, verdiği tavsiye
kararına uyması hâlinde kendisinin cezai veya hukuki bir şeye muhatap olacağı,
soruşturmaya muhatap olacağı endişesini taşıyordu. O zaman kendilerine şunu
söyledik, ifade ettik -arkadaşlarımız tarafından- zaman zaman bu direnci
gösteren arkadaşlarımıza: “Bu anayasal kurumun vereceği tavsiye kararı
Sayıştayın yapacağı incelemede de size bir cezai veya hukuki mesuliyet doğurmaz
arkadaşlar, yeter ki kurumun tavsiye kararına aynen uyduğunuzu siz ispat edin.”
demişizdir. Ondan sonra kurumlardaki belki bu taassup ya da direnç yavaş yavaş
yıkılmaya başlamıştır. Dolayısıyla da sanki… Ha, bir de kurumun da, zaman zaman
bizim de haddini aşan ifadelerimiz ya da davranışlarımız ya da yetki gasbına
yönelişimiz de olmuştur. Geçmişte arkadaşlarımızın bir alışkanlığı vardı. Zaman
zaman bu eleştirileri yapanlara soruyorum: Yargıdan çok mu memnunduk geçmişte?
Verilen kararlar çok mu doğruydu? 90’lı yılları hepimiz hatırlıyoruz. O 90’lı
yıllardaki cumhuriyet başsavcılarının takındığı tavırlar, Yargıtayın verdiği
kararlar çok mu hukukiydi, çok mu adaletleydi? Bu kurumlar yeni yeni adalete,
hukuka, evrensel hukuka, hakkaniyete uyarlanmaya çalışılıyor. Bu kurumların
birçoğu hizmet verecek mekânlardan mahrumdu ve birçoğu yine geçmiş dönemde,
maalesef, alçak bir terör örgütünün taşeronluğunu yapıyordu. Bizim iktidarımız
döneminde de verdiği kararlar ortadadır, özellikle MİT tırlarıyla ilgili
verilen kararlar, cumhuriyet başsavcılarının ya da cumhuriyet savcılarının ya
da yargıçların verdiği kararlar ortadadır. Bunlar çok mu adaletli, çok mu
hakkaniyetli, evrensel hukuka dayalı kararlar mıydı, ideolojik değil miydi?
Vesayet anlayışını destekleyen, vesayet anlayışını körükleyen ya da
sağlamlaştırmaya çalışan kurumlar hâlindeydi buralar. 
Yargıtay
Savcısının adını bilen var mı içinizde? Ben bilmiyorum, Yargıtay Cumhuriyet
Başsavcısının adını bilmiyorum.
ÖZGÜR
ÖZEL (Manisa) – Bileniniz vardır, vardır!
İSMAİL
BİLEN (Devamla) – Siz biliyorsunuz o zaman.
ÖZGÜR
ÖZEL (Manisa) – Sizin bileniniz çok! 
İSMAİL
BİLEN (Devamla) – Ama ben bilmiyorum, Türk milleti de bilmiyor. 
Eskiden
savaşanlar vardı, savaşıp alanlar vardı. Öyle kararlar verirlerdi ki hem
vicdanı hem hukuku katlederlerdi; o zaman kimsenin sesi çıkmazdı. 
Gelelim
Cumartesi Annelerinin eylemlerine. Elbette ki demokratik eylemlere sonuna kadar
biz destek olmalıyız, savunmalıyız da ama o “demokratik eylemler görünümü” adı
altında bir kısım illegal örgütlerin, ayrılıkçı örgütlerin ya da aşırı sol
örgütlerin gelip orayı istismar alanına çevirmesine özellikle siz ve biz karşı
çıkmalıyız, biz direnç göstermeliyiz.
OYA
ERSOY (İstanbul) – Gördünüz mü, gördünüz mü? Geldin mi oraya?
İSMAİL
BİLEN (Devamla) – Onlar buradan arındırılırsa o zaman bir anlam ifade eder.
Sadece AK PARTİ’ye laf söylesinler, AK PARTİ’ye birtakım saldırılarda
bulunsunlar. Gezi olayları da bunlardan bir tanesiydi, 3-5 ağaç bahane
edilmişti ama kamu otoritesini sarsacak ya da Dolmabahçe Sarayı’nı basacak
kadar da bir kısım pervasız tepkiler ortaya konmuştu. Yıllarca bu uygulamalar
Türkiye’de kimi zaman içeriden kimi zaman da dışarıdan desteklenerek meşru
seçilmiş hükûmetler gel aşağı edilmek istendi. Buna hepimiz beraber karşı
çıkmalıydık, hep beraber direnç göstermeliydik. Avrupa’nın hangi ülkesinde kamu
otoritesini yok sayacak ya da kamu mallarını yağmalayacak, talan edecek bir
gösteriye veya eyleme demokratik bir eylem gözüyle bakılabilir? Böyle bir
eleştiriyi ben hiçbir siyasi partiden maalesef duymadım. O günlerde, tam
aksine, bu eylemleri daha da kışkırtacak, daha da teşvik edecek birtakım
sözlere de şahit oldum, bu da siyaset kurumu adına çok üzücüydü. Bu kurumların
bir kısmını kapattığımızda, FETÖ çetesinin kurumlarını, yayın organlarını,
gazetelerini, okullarını, dershanelerini, bankalarını kapattığımızda maalesef
içimizden bazı arkadaşlar bu kurumların kapanmaması adına gidip orada
eylemlerde bulundular, direnç gösterdiler. Şimdi, bunun “Efendim, demokratik
bir eylemdir, demokratik bir tavırdır, özgürlükçü bir yaklaşımdır.” diye
yanında durabilir miyiz? Bu örgüt ki tüm kamu kurumlarını ele geçirmeye
çalışan, siyaset kurumlarına, meşru seçilmiş Hükûmete karşı darbe girişiminde
bulunan bir yapı. Şimdi bu arkadaşları belki bilmeyerek, belki iyi niyetle
yaptıkları bu desteklemelerden dolayı öyle ilan edebilir miyiz? 
İki
Almanya’nın birleşmesinde Avrupa İnsan Hakları Mahkemesinin verdiği kararlar
var. Bakın, ülkemizde de yapılan birtakım saldırılar oldu, bir polis Rus
Büyükelçisini öldürdü. Diyebilir miydik ki “Efendim, hakkında bir yargı kararı
yok.” Yargı kararı yoktu saldırgan hakkında, tutuklama kararı yoktu, soruşturma
kararı yoktu. Bu adamı görevden alsaydık, bu tutumu engellemiş olsaydık… Bakın,
yargı kararı olmayanın da, soruşturma kararı olmayanın da zamanla bu tür
eylemlere girişebileceği bir ihtimal söz konusu. Bu ihtimale karşı devlet…
Bakın, bütün devletler böyledir, Almanya’dan da örnek veriyorum, Avrupa İnsan
Hakları Mahkemesinin kararını söylüyorum: “Devlet kendisini korumaya yönelik
birtakım tedbirler alır, kurumlarında bunlarla çalışmayabilir, bu inisiyatifi
ortaya koyabilir.” diyor.
AYŞE
ACAR BAŞARAN (Batman) – Devlet halkı korur, halkı. Devlet halk için vardır. 
İSMAİL
BİLEN (Devamla) – Devlet sürekli kendisine hangi hareketin, hangi kalkışmanın,
hangi saldırının yapılacağı endişesiyle yaşayabilir mi, yaşatılabilir mi? Bu
sebepledir ki bazı tedbirler almak doğrudur 
MUHARREM
ERKEK (Çanakkale) – Zamanında alsaydınız tedbirleri, zamanında.
İSMAİL
BİLEN (Devamla) – Ancak elbette ki suçların şahsiliği prensibine de uymak
gerekir. Amcasının oğlunun suçundan dolayı ya da kardeşinin eyleminden dolayı…
NAZIR
CİHANGİR İSLAM (İstanbul) – O istisna değil. 
İSMAİL
BİLEN (Devamla) – Söyleyecek bir sözünüz varsa buradan söylemenizi tavsiye
ederim. 
MUHARREM
ERKEK (Çanakkale) – 2004 yılında… O zaman niye tedbir almadınız?
BAŞKAN
– Sayın Erkek, lütfen, lütfen müdahale etmeyin hatibe. 
MUHARREM
ERKEK (Çanakkale) – O zaman niye tedbir almadınız?
İSMAİL
BİLEN (Devamla) – Evet, biz o zaman kâhin değildik, müneccim de değildik. 
NAZIR
CİHANGİR İSLAM (İstanbul) – Sizi defalarca uyarırken…
İSMAİL
BİLEN (Devamla) – Bu vatandaşın böyle bir kalkışmaya, böyle bir eyleme
girişeceğini bilseydik herhâlde onu da açığa alırdık. Ancak “Açığa alınanların
hepsi böyledir.” de demiyorum. İçerisinde haklı olanlar vardır, mağdur olanlar
vardır, mağdur edilmişler de olabilir.
(Mikrofon
otomatik cihaz tarafından kapatıldı) 
MÜZEYYEN
ŞEVKİN (Adana) – Suçun şahsiliği varsa… Çocukların pasaportunu iptal
ediyorsunuz. 
İSMAİL
BİLEN (Devamla) – Bir hak arama yöntemi konulmuştur. Bu hak arama yöntemi
neticesinde suçsuzluğu kanıtlanmış arkadaşların görevlerine dönmesi hususunda
elbette ki hem Bakanlık hem de Kamu Denetçiliği Kurumu üzerine düşeni
yapmalıdır. 
Ben,
değerli hemşehrim grup başkan vekilinin bıraktığı yerden sizi selamlayarak
sözlerimi tamamlamak istiyorum. Ümit vericidir, yüzde 65’ler küçümsenecek bir
şey değildir. Hedef yüzde 80’ler de olmamalıdır, hedef belki yüzde 100’leri
yakalamak olmalıdır. Kamu Denetçiliği Kurumu, Türkiye Büyük Millet Meclisi
adına bir görev ifa etmektedir. O arkadaşlarımızı yıpratacak sözlerden -özellikle
Özgür Bey’e katılırım- davranışlardan uzak durmamız gerekir. Bu kurumun daha
fazla tanınması, daha fazla bilinmesi ve kuruma müracaatların daha fazla
artması noktasında Meclisimizin de üzerine düşeni fazlasıyla yapması gerekir. 
Ben
de kuruma bugüne kadar yapmış oldukları çalışmalardan dolayı çok teşekkür
ediyor, yüce heyetinizi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim. 
ÖZGÜR
ÖZEL (Manisa) – Sayın Başkanım…
ÖZLEM
ZENGİN (Tokat) – Sayın Başkan…
ÖZGÜR
ÖZEL (Manisa) – Hayır, AK PARTİ cevap verecekse zevkle… 
Buyurun.

BAŞKAN
– Buyurun Sayın Zengin. 
IV.- AÇIKLAMALAR (Devam)
21.- Tokat Milletvekili Özlem Zengin’in, ombudsmanlık
müessesesinin ele aldığı konulardan yola çıkarak davranış değişikliği yoluna
gittiğine ve menfaat yararı olmaksızın, vatandaşlık kriteri aranmaksızın
herkesin her tür yola başvurabileceği alternatif bir adalet arayışı mekanizması
olduğuna ve Kocaeli Milletvekili Lütfü Türkkan’ın 3 sıra sayılı Karma Komisyon
Raporu üzerinde İYİ PARTİ Grubu adına yaptığı konuşmasındaki bazı ifadelerine
ilişkin açıklaması
ÖZLEM
ZENGİN (Tokat) – Çok zarifsiniz değerli mevkidaşım, sağ olunuz.
Doğrusu,
değerli milletvekilimiz grubumuz adına izahatta bulundular fakat birkaç şeyi
ben ifade etmek istiyorum. Tabii, adaletin tesisi kolay bir şey değil, sadece
mahkemeler yoluyla adaletin tesis edilemeyeceğini dünya gördü ve adalet
hissinin tabana yayılması için farklı modellemeler arıyor. Ombudsmanlık
meselesi, adaletin tesisi konusunda hem bireylere hem de kurumlara farklı bir
yaklaşım ortaya koyabilmek için geliştirilmiş bir modelleme, dünyada köklü
tarihi olan, uygulamaları olan bir modelleme. Başka türleri de var; işte,
arabuluculuk müessesesi bunlardan bir tanesi. Şimdi, ben değerli
milletvekillerinin konuya dair itirazlarını dinlerken yaklaşım olarak bir temel
hata olduğunu görüyorum. Burası bir mahkeme değil yani ombudsmanlıkla alakalı
itirazların yapıldığı yer…
(Mikrofon
otomatik cihaz tarafından kapatıldı) 
BAŞKAN
– Bir dakika…
ÖZLEM
ZENGİN (Tokat) – Biliyorum ama biraz müsamaha istiyorum konunun önemine binaen
ve ortak bir meselemiz olduğu için. 
Hâl
böyle olunca buradaki yaklaşımları bir mahkemenin nihai karar tesis etmesi gibi
düşünmemek lazım çünkü burada ortaya çıkan şey şu: Örnek olaylardan kurumlarda
bir davranış değişimine gitmek için gayret gösterilmiş durumda ombudsmanlık
müessesesinde. Buna baktığımız zaman örneklerini görebiliyoruz, bize çok güzel
izahatlarda bulunmuşlar. Örneğin -biraz farklı gelecek ama- boşanmalarda
babaların çocuklarını görememesinden kaynaklanan durumla alakalı bir tavır
değişikliği, icrayla alakalı uygulamaların kaldırılması, çocuk haklarında daha
özenli uygulama, mahallî idarelerin yaklaşımlarında farklılıklar, insan hakları
uygulamalarında yine farklı yaklaşımlar, aynı zamanda engelli haklarının Millî
Eğitim Bakanlığında uygulanmasında örnek modellemelerin geliştirilmesi, bunları
çoğaltabiliriz. Buradan şunu ifade etmek istiyorum.
(Mikrofon
otomatik cihaz tarafından kapatıldı) 
ÖZLEM
ZENGİN (Tokat) – Son bir kez daha rica ediyorum.
BAŞKAN
– Bir dakika…
Toparlayalım
efendim.
ÖZLEM
ZENGİN (Tokat) – Şunu aslında ifade etmek istiyorum: Ombudsmanlık müessesesinin
yaptığı şey, ele aldığı konulardan yola çıkarak bir davranış değişikliği yoluna
gitmeyi tercih etmiştir. Menfaat yararı olmaksızın, vatandaşlık kriteri
aranmaksızın, herkesin her tür yola başvurabileceği alternatif bir adalet
arayışı mekanizmasıdır. Bunu unutmadan ifade etmek lazım. 
Rakamlarda
da İYİ PARTİ’den sayın grup başkan vekilimiz bence hesaplama hatası yapıyor.
Başvurularda, 17 bin küsur başvuru var, bunlardan 14 binine cevap verilmiş. Not
vermekten bahsetti. Rakam olarak not verirsem 85 üzerinden 90’a tekabül eden
bir not vermeyi tercih ediyorum, rakamlar bunu söylüyor.
İYİ
PARTİ’nin yine bir meselesi vardı. Bize Hitit Üniversitesiyle alakalı, evli
çiftler… Medeni Kanun’da evlilik yasaklarının kimler arasında olduğu belli.
Biraz evvel rektörlükten aldığım bilgiye göre, üniversiteye 9 evli çift gelmiş,
10 çift de üniversitede evlenmiş. Herhâlde üniversite de evlilik yasağı yok,
böyle biliyoruz. Hâl böyle olunca da güzel bir şey, evlenmiş insanlar.
Teşekkür
ediyorum.
BAŞKAN
- Sayın Özel, Buyurun.
22.- Manisa Milletvekili Özgür Özel’in, Tokat
Milletvekili Özlem Zengin’in yaptığı açıklamasındaki bazı ifadelerine,
Cumartesi Annelerinin yaşadıklarına ve Manisa Milletvekili İsmail Bilen’in 3
sıra sayılı Karma Komisyon Raporu üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, tabii, ben özellikle polemikten uzak durmaya
çalıştım. Bir hak arama yolundan haberdar olunmasının, sonuç alınmasının,
alınabilecek olmasının teşvik edilmesi lazım. Bu açıdan baktım ama ne
dediğimizi de biliyoruz. Özellikle, ombudsmanların “akbudsman” olarak
atandıklarını söyledikten sonra artık benim bunu mesele etmediğimi söylemek
biraz haksızlık oldu. 
Ama
esas söyleyeceğim şu: Cumartesi Anneleri konusunda eğer illegal örgütler,
illegal örgüt propagandası, bilmem nesi falan, GBT’si kötü birisi var da onlar
orada gidip eylem meylem yapıyorlarsa devlet kendini sorgulasın ama bizim
bildiğimiz, şahit olduğumuz bir şey var. Bir cumartesi benimle birlikte gelin,
orada gözü yaşlı anneler, eşler, çocuklar, annesinin karnında babasını
kaybetmiş ama büyümüş, 20 yaşına gelmiş ağlayan kızcağızlar var orada. Meseleyi
oturduğumuz yerden böyle vatandaşı da yanıltacak bir şekilde…
(Mikrofon
otomatik cihaz tarafından kapatıldı) 
ÖZLEM
ZENGİN (Tokat) – Özgür Bey, benim hayatım eylemle geçti, gider bakarız yani.
ÖZGÜR
ÖZEL (Manisa) – Ben size demedim, ben Cumartesi Anneleri meselesini…
BAŞKAN
– Açalım mikrofonu.
Müdahale
etmeyelim arkadaşlar, karşılıklı konuşmayalım lütfen. 
ÖZGÜR
ÖZEL (Manisa) – İkinci mesele, yine, değerli Manisa milletvekilimizin kürsüden
konuştuğu şeylere cevaben, Gezi olaylarıyla ilgili ortaya koyduğunuz temel
yargıyı ve sahip olduğunuz algıyı sonuna kadar reddediyoruz. Gezi olayları bir
çevre duyarlılığıyla ortaya çıktı, yapılmaya çalışılan işe karşı Taksim
Platformu aylarca uyardı, o gece o işi çatışmaya dönüştürüp bir sosyal
patlamaya sebebiyet verenler de şimdi FETÖ’den yargılandılar; onları siz
atamıştınız, meseleyi kriminalize eden sizin bürokratlarınızdı, barışçıl bir
eylemi çarpıttılar. 
Şimdi
size bir şey söyleyeyim. Birileri Dolmabahçe Sarayı’nı basmaya kalksa bir ceza
alırlardı o işten, sizin mahkemeleriniz yargıladı. Ben Dolmabahçe Sarayı’nı
basmaktan ceza alan kimseyi bilmediğim gibi bakın, daha neyi bilmiyorum: Üstü
çıplak, altı deri pantolonlu 50 kişi başörtülü bacımıza saldırdı, pusetteki
çocuğu da perişan, ağlıyordu.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Sayın Başkanım, son kez ben de rica ediyorum. 
BAŞKAN
– Açalım arkadaşlar. 
ÖZGÜR
ÖZEL (Manisa) – Bunu biri anlattı, Cumhurbaşkanı “İzledim, cuma günü
görüntüleri paylaşacağım.” dedi. Yandaş birkaç gazeteci bulundu, “İzlerken
ürperdim.” dedi. Bunun tamamen kurgu ve yalan olduğu ortaya çıktı. Allah’ın
kulu çıkamıyor, varsa da çıkıp da o görüntüyü, bugüne kadar göstermediğiniz
görüntüyü gösterirseniz ben burada milletvekilliğini bırakacağım; bak bu kadar
söylüyorum, bu kadar net. Ama Dolmabahçe imamına yaptığınız baskılar… “Allah’ın
evine kaçtılar. İçeri girdiler, hiç kötü bir davranış yok. İçki içtiler mi?
İçmediler. Birisi getirmiş, kutuyu koydu, fotoğraf çekti gitti.” şeklinde ifade
verdi diye Dolmabahçe imamını sürgün ettiniz siz. Gezi meselesindeki olguyu
bilmiyorsunuz, yarattığınız veya inandığınız algının gerçekle ilgisi yoktur.
Orada bunları konuşmak haksızlıktır, vicdansızlıktır ve ayıp etmektir. 
Teşekkür
ederim. (CHP sıralarından alkışlar) 
AYŞE
ACAR BAŞARAN (Batman) – Sayın Başkan…
BAŞKAN
– Sayın Acar Başaran, siz…
AYŞE
ACAR BAŞARAN (Batman) – Ben de konuyla ilgili açıklama bir yapmak istiyorum
çünkü genelde bizim söylemlerimizle de ilgili…
BAŞKAN
– 60’a göre herhâlde çünkü grup başkan vekillerine biraz daha farklı söz
veriyorum.
AYŞE
ACAR BAŞARAN (Batman) – Grup Başkan Vekilimiz olmadığı için ben onun adına söz
istiyorum zaten.
BAŞKAN
– Buyurun Sayın Acar Başaran.
23.- Batman Milletvekili Ayşe Acar Başaran’ın, toplumu
idarenin yanlış uygulamalarından korumak için öneriler sunduklarına ve
Cumartesi Annelerinin mücadelesine ilişkin açıklaması
AYŞE
ACAR BAŞARAN (Batman) – Değerli Başkan, ben birkaç konuyla ilgili açıklama
yapılması gerektiğini düşünüyorum. 
Birincisi:
Biz bu kurumun AKP’nin bir kolu gibi işlediğini bilmiyorduk çünkü neredeyse
kurumun tümü benzer siyasi yapılarla dolu. Konuşmacı arkadaşlar da bu kurum
sadece kendilerine aitmiş gibi bir algı içerisindeler. Biz eleştirilerimizi
yaparken önerilerimizi de sunduk. Bu kurumun nasıl daha iyi işler hâle geleceği
konusunda da birçok şey söyledik. Bizim de tek derdimiz gerçekten bu toplumun,
idarenin yanlış uygulamaları karşısında korunmasından ibaret. Devlet halk için
vardır. Halk olduğu için devlet vardır. İdare de halk olduğu için vardır. O
açıdan bunun gelişmesi için önerilerimizi sunduk. Böyle yıpratmaya yönelik
ithamlar gibi her defasında sözlerimizin çarpıtılması da ayrıca tartışma
konusu.
İkincisi:
Ben de Cumartesi Anneleriyle ilgili birkaç cümle söylemek istiyorum. 
(Mikrofon
otomatik cihaz tarafından kapatıldı)
BAŞKAN
– Açalım arkadaşlar.
Tamamlayalım
lütfen.
AYŞE
ACAR BAŞARAN (Batman) – Arkadaşlarımız her defasında bu Meclis kürsüsünün bir
mahkeme salonu olmadığını ifade ediyorlar ama her defasında özellikle mesele
Cumartesi Anneleri olduğunda bu Meclis kürsüsünden karar veriliyor, tebliğ
ediliyor ve her cumartesi Galatasaray Meydanı’nda bu kararın infazı
uygulanıyor. Bu aileler orada yıllardır aynı mücadeleyi yürütüyorlar. Ben de o
ailelerden biriyim. 1993 yılında aynı şekilde babamı faili meçhul cinayetlerde
kaybettim ve bunun ne demek olduğunu ben anlarım, anlayabilenler konuşsun. O
insanlar çocuklarının, eşlerinin, babalarının kemiklerini arıyorlar. Bu en
demokratik ve en vicdani taleptir. Bence onların adını ağzımıza aldığımız zaman
birazcık da bu duyarlılıkla hareket edersek daha iyi olur diye düşünüyorum.
Teşekkür
ederim arkadaşlar.
BAŞKAN
– Sayın Türkkan, buyurun.
24.- Kocaeli Milletvekili Lütfü Türkkan’ın, Tokat
Milletvekili Özlem Zengin’in yaptığı açıklamasındaki bazı ifadelere ilişkin
açıklaması
LÜTFÜ
TÜRKKAN (Kocaeli) – Sayın Başkanım, ben burada yokken Sayın Adalet ve Kalkınma
Partisi Grup Başkan Vekili arkadaşımız rakamlarla ilgili birtakım yanlış
ifadeler kullandığımı söylemişler. 
ÖZLEM
ZENGİN (Tokat) – Evet, burada. Bakabiliriz. 
LÜTFÜ
TÜRKKAN (Kocaeli) – Ben bunları evdeki herhangi bir kütüphaneden bir kitaptan
başvurup almadım. 
ÖZLEM
ZENGİN (Tokat) – Burada, ben de aynen buradan alıyorum. Burada yazıyor zaten. 
LÜTFÜ
TÜRKKAN (Kocaeli) – Tamamı şu anda burada, Kamu Denetçiliği Kurumu 2017
faaliyetlerine dair raporların istatistiklerinde var, tekrarlıyorum…
ÖZLEM
ZENGİN (Tokat) – Ben de buradan alıyorum. Ben de tekrarlıyorum. 
LÜTFÜ
TÜRKKAN (Kocaeli) – 14.766 başvuruya karşılık sadece 349 adet karar gönderiyor
Kamu Denetçiliği Kurumu. 
ÖZLEM
ZENGİN (Tokat) – Karşılık değil efendim, o cevap. Yanlış yere bakıyorsunuz,
doğru bakın. 
BAŞKAN
– Müsaade edin, bir dakika.
LÜTFÜ
TÜRKKAN (Kocaeli) – Bir daha tekrar ediyorum: 14.766 başvuruya karşılık
kurumlara 349 adet karar gönderiyor, istatistiği de burada.
ÖZLEM
ZENGİN (Tokat) – Yanlış yere bakıyorsunuz.
LÜTFÜ
TÜRKKAN (Kocaeli) – Bu, toplam şikâyet sayısının sadece yüzde 2,3’ü, ona
karşılık geliyor. 
(Mikrofon
otomatik cihaz tarafından kapatıldı)
BAŞKAN
– Açalım arkadaşlar. 
LÜTFÜ
TÜRKKAN (Kocaeli) – Ne yazık ki, üzülerek ifade ediyorum: Kamu Denetçiliği
Kurumunun gönderdiği bu kararların tamamına uyması gereken idareler de bu
kararların yüzde 33,5’una da uymamış; yani, Kamu Denetçiliği Kurumunun
gönderdiği kararların yüzde 33,5’una o idareler uymamışlar. Netice itibarıyla,
Kamu Denetçiliği Kurumu tarafından karara bağlanan -burada yazıyor-
şikâyetlerin tüm şikâyetlere oranı yüzde 1.
ÖZLEM
ZENGİN (Tokat) – O da değil.
LÜTFÜ
TÜRKKAN (Kocaeli) – Yani, Kamu Denetçiliği Kurumuna gelen şikâyetlerin
içerisinde karara bağlanan sayı sadece yüzde 1. Ben o yüzden dedim ki: Öğretmen
bile konuların yüzde 1’ine çalışan öğrenciye sıfır veriyor. Burada Sayın
Başkanı ilzam ederek kurumun çalışmalarıyla alakalı bir bilgi vermek istedim. 
ÖZLEM
ZENGİN (Tokat) – Cevap anahtarınızda sorun var, o yüzden yanlış not
veriyorsunuz. 
LÜTFÜ
TÜRKKAN (Kocaeli) – Tabii, bu, netice itibarıyla, rahatsız edici bir durum,
sizi rahatsız ettiği kadar beni de rahatsız ediyor.
(Mikrofon
otomatik cihaz tarafından kapatıldı)
BAŞKAN
– Bir saniye…
Açalım
arkadaşlar. 
LÜTFÜ
TÜRKKAN (Kocaeli) – Zira, Kamu Denetçiliği Kurumu Adalet ve Kalkınma Partisi
adına değil, Meclisimiz adına çalışan bir kurum. Dolayısıyla onun burada
başarılı olmasını en çok sizin kadar biz de isteriz. Konunun doğru anlaşılması
açısından ifade ettim. 
Teşekkür
ediyorum efendim. 
ÖZLEM
ZENGİN (Tokat) – Sayın Başkanım…
BAŞKAN
– Söz talebiniz mi var?
Buyurunuz
Sayın Zengin. 
25.- Tokat Milletvekili Özlem Zengin’in, Kocaeli
Milletvekili Lütfü Türkkan’ın yaptığı açıklamasındaki bazı ifadeleri ile Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
ÖZLEM
ZENGİN (Tokat) – Çok teşekkür ediyorum Sayın Başkanım. 
Doğrusu,
buradan baktığım zaman, Sayın Türkkan, ben de aynı şeyden bakıyorum. Bakın, çok
net, Meclisimizin bastığı, elimizde, uzak bir yere gitmiyorum, bence rakamlara
net bakalım: 2017 yılında başvuru sayısı 17.131, fakat çözüme ulaşma yöntemleri
-hemen sayfayı çevirin- 20’nci sayfada alternatif… Sayın Özgür Özel saydı,
madde madde saydı burada çünkü tek tip bir çözüme ulaşma yok. Buradan şu
anlaşılıyor: Kendisine yapılan başvurulardan 14.746’sına bir cevap vermiş, bir
neticeye bağlamış. Oranlarsanız yüzde 85 civarında çıkıyor. Gerekirse bu iş
bittikten sonra karşılıklı otururuz, gerekirse Sayın Başkanımız da söyler.
Rakam söylüyor, işte Meclisimizin raporu, bire bir aynısı. 
Şimdi,
benim Özgür Bey’e bir şey söylemem lazım. Şimdi, Gezi meselesine nasıl gelindi
tam bilemiyorum ama şimdi oraya geldikleri zaman şu Kabataş hadisesine gelindi.

(Mikrofon
otomatik cihaz tarafından kapatıldı) 
BAŞKAN
– Bir dakika… Tamamlayalım artık Sayın Grup Başkan Vekili.
ÖZLEM
ZENGİN (Tokat) – Evet, hemen tamamlıyorum. 
Bu
meseleyi daha uzun konuşmalıyız. Siz gazete röportajları ile Sayın
Cumhurbaşkanımızın yaptığı konuşmaları karıştırıyorsunuz. Ortada mağduriyeti
olan, şikâyetçi olan bir kadın var; kadının ifadeleri başka bir şey, buradan
yola çıkarak devam eden soruşturma, yargı süreci başka bir şey, yapılan
röportajlar, tartışmalar başka bir şey. Bunlar arasındaki farklılığı gözeterek
anlatmanız lazım. Cumhurbaşkanımız hiçbir yerde “Ben görüntüyü gördüm,
izledim.” böyle bir şey söylemedi.
ÖZGÜR
ÖZEL (Manisa) – “Cuma günü izleteceğim.” dedi.
ÖZLEM
ZENGİN (Tokat) – Söylemedi.
ÖZGÜR
ÖZEL (Manisa) – “Cuma günü izleteceğim.” dedi.
ÖZLEM
ZENGİN (Tokat) - Konuşuruz, bunları daha detaylı konuşuruz. 
ÖZGÜR
ÖZEL (Manisa) – Bir araştırma komisyonu kuralım mı, var mısınız Kabataş
hakkında?
ÖZLEM
ZENGİN (Tokat) - Beraber konuşuruz, değerlendiririz. Hukukta bir şikâyeti varsa
bir kadının… Sabahtan beri konuşmacılar kadınların hakkı, şikâyet… Hukukta
şikâyet mekanizmasının nasıl işleyeceği belli. Şikâyet edilir, devamında
savcılık harekete geçer, yapılacaklara bakar. O sebeple yani gazete
haberlerinden ortaya çıkan algı üzerinden bu meseleyi artık tartışmayalım,
gerçeği konuşalım.
ÖZGÜR
ÖZEL (Manisa) – Sayın Başkanım, doğrudan ismim geçti.
LÜTFÜ
TÜRKKAN (Kocaeli) - Sayın Başkanım, müsaade ederseniz teamülden değil ama…
BAŞKAN
- Değerli arkadaşlar, siz de farkındasınız, bir ombudsmanlık raporunu
gruplarımızın mutabakatıyla konuştuğumuz için biraz daha farklı bir yöntem
uyguluyoruz. 
Sayın
Türkkan, buyurun. 
LÜTFÜ
TÜRKKAN (Kocaeli) - Teamül değil ama ben konu bu noktaya geldiği için…
BAŞKAN
- Açalım mikrofonu…
LÜTFÜ
TÜRKKAN (Kocaeli) – Yok, ben buradan söyleyebilirim, kardeşlerim de duyabilir
beni.
Orada
ciddi anlamda bir yalan senaryo üretildi. 
ÖZLEM
ZENGİN (Tokat) - Yok, hiç öyle bir şey yok.
LÜTFÜ
TÜRKKAN (Kocaeli) - Yapanlar, buna tevessül edenler belli, biliniyor. 
ÖZLEM
ZENGİN (Tokat) – Ya şu 14 bin ne oldu hakikaten?
RECEP
ÖZEL (Isparta) – O konuda sen cevap vermedin ki ya.
LÜTFÜ
TÜRKKAN (Kocaeli) - Ama orada birisi mağdur oldu, bir kişi oldu. O da kim
biliyor musunuz? 
ÖZLEM
ZENGİN (Tokat) – Kim?
LÜTFÜ
TÜRKKAN (Kocaeli) - O müezzin Fuat Hoca. Adama yapmadıkları kalmadı. Ya en
suçsuzu o, en büyük günahı da o çekti. Bunu da hatırlatmak istedim. O yüzden
söylemek istedim. 
Teşekkür
ediyorum.
ABDULLAH
GÜLER (İstanbul) – Şu 14 bin tamam değil mi Lütfü Bey?
LÜTFÜ
TÜRKKAN (Kocaeli) – Değil efendim. Bakın, ben hukuk bilmem de, Yıldız Matematik
mezunuyum, matematikte hata yapmam, haberiniz olsun.
BAŞKAN
– Artık kapatalım bu mevzuyu, grup konuşmalarından daha fazla grup başkan
vekilleri konuştu. Böyle bir usulümüz yok aslında, lütfen, rica ediyorum.
Sayın
Özel buyurun.
26.- Manisa Milletvekili Özgür Özel’in, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Teşekkür ederim.
Sayın
Başkan, Kabataş olayında gerçek şu. O günlerde hem de birileri evde duran yüzde
50’den bahsederken, o yüzde 50’yi sokağa dökme niyetiyle olduğu açık. 
ÖZLEM
ZENGİN (Tokat) – Geziciler yani.
ÖZGÜR
ÖZEL (Manisa) - Bir ifade kullanıldı “Üzerinde elbisesi olmayan altı deri
pantolonlu çıplak adamlar başörtülü bacıma saldırdı. Ben bunu izledim cuma
gününü bekleyin bütün Türkiye’ye izleteceğim.” dedi Cumhurbaşkanı. 
ÖZLEM
ZENGİN (Tokat) – Röportaj…
ÖZGÜR
ÖZEL (Manisa) - Ardından iki tane gazeteci “Görüntüleri biz de izledik.” dedi.
O gazeteciler özür dilediler yalan attıkları için, insan içine çıkamaz
durumdalar. Hâlâ daha Twitter”da bir “görme” deyince “Kabataş’ı gördüğün gibi
olmasın.” yazıyorlar adamların tweet’inin altına. Cumhurbaşkanının verdiği
cumanın üstünden 700 tane cuma geçti, o yalanın altında AK PARTİ de Recep
Tayyip Erdoğan da kalmıştır.
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) - Aksini ispatlayacaksanız salı günü Kabataş olayını araştırma
önergesi getir, hep birlikte yapalım. Size hodri meydan diyorum. Hodri meydan!
Hodri meydan! Hodri meydan! (CHP sıralarından alkışlar) 
ÖZLEM
ZENGİN (Tokat) – Evet, hodri meydan!
ÖZGÜR
ÖZEL (Manisa) – O yalanın altında kaldınız.
V.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Komisyonlardan Gelen Diğer İşler (Devam)
1.- 2017 Yılı Kamu Denetçiliği Kurumu Raporu Hakkında
Dilekçe Komisyonu ile İnsan Haklarını İnceleme Komisyonu Üyelerinden Kurulu
Karma Komisyon Raporu (5/1) (S. Sayısı: 3) (Devam)
BAŞKAN
– Değerli arkadaşlar, şahısları adına söz isteyen iki milletvekili arkadaşımız
var. Denizli Milletvekili Kazım Arslan.
Buyurun
Sayın Arslan. (CHP sıralarından alkışlar) 
(AK
PARTİ ve CHP sıralarından gürültüler)
BAŞKAN
– Arkadaşlar, lütfen aramızda konuşmayalım. İç Tüzük’te yeri yok bunun.
KAZIM
ARSLAN (Denizli) – Sayın Başkan, değerli milletvekilleri; 3 sayılı 2017 Yılı
Kamu Denetçiliği Kurumu Raporu Hakkında Dilekçe Komisyonu ile İnsan Haklarını
İnceleme Komisyonu Üyelerinden Kurulu Karma Komisyon Raporu üzerine Cumhuriyet
Halk Partisi Grubumuz adına söz aldım, hepinizi öncelikle sevgiyle saygıyla
selamlıyorum.
Değerli
milletvekilleri, 12 bölümden oluşan Kamu Denetçiliği Kurumu Raporu’nda onlarca
konferans ve seminere gidildiği, kurumun belirli çalışma yaptığı görülüyor
ancak raporun hangi sorunların çözüldüğü noktasını, hangi yaraya merhem olduğu
noktasını anlatmakta da zorlandığını görüyoruz. Çünkü 17.131 başvuru yapılmış,
bunun ancak 1.887 tanesi çözüme kavuşturulabilmiştir. 
Meclisimizin
temelde hak arama kültürünün yaygınlaşması adına kurduğu bir kurumun bir yıl
içinde yaptığı toplantıları anlatıyor ama devletin çivisi çıkmış, her alanda
adaletsizlik öne çıkmış, yargı bağımsızlığını yitirmiş, yargı gerçekten
görevini yapamaz duruma gelmiş, kişiye bağlı bir yargı çalışmasının olduğu,
birçok haksız tutuklamalarla karşı karşıya kalan bir ülkemiz olduğunu da
görüyoruz. 
Değerli
milletvekilleri, biliyorsunuz, hem temel hak ve özgürlüklerimiz hem insan
haklarımız hem kadın hakları hem seçilme hakları hem çocuk hakları ve birçok
temel haklarımız, mülkiyet hakkı da dâhil olmak üzere, Anayasa’mızda güvence
altına alınmış, yasalarla da birçok düzenlemeler yapılmış ama bunun ışığında
devletin işletilmediğini ve siyasi iktidarın birçok haksızlığı yapmaya, baskıyı
yapmaya devam ettiğini görüyoruz. Tabii, insan haklarına saygı gösterilmezse,
kadın haklarına riayet edilmezse, çocukların gerçekten istismar edildiği bir
noktada siyasi iktidar seyirci kalırsa, kendi yandaşı olan bir kuruma gerçekten
destek verirse, çocukların ona emanet edilmesine hâlâ devam ederse dolayısıyla
burada haksızlıkların, hukuksuzlukların devam edeceğini açıklıkla görüyoruz. 
Değerli
milletvekilleri, Kamu Denetçiliği Kurumu, kamu idareleri ile vatandaşın
arasındaki ihtilafların çözümünde köprü görevi yapan bir kurumdur. Bunun
sağlıklı bir çözüme kavuşturulabilmesi için, çalışmalarının etkin olabilmesi
için çalışmalarda özellikle kamu kurum ve kuruluşlarının da Kamu Denetçiliğinin
istediği bilgileri açık ve net olarak denetçiye göndermesi ve denetçinin de bu
noktada daha rahat karar vermesine olanak sağlayacak bir çalışmanın
gerçekleşmesi gerekiyor. 
Şikâyet
konusu problemlerin çözümü için Kamu Denetçiliği birçok tavsiyelerde bulunmuş
olmakla birlikte, bunun yerine getirilmesinin sağlanması noktasında, maalesef,
takipsiz kaldığı da görülmektedir. 
Devletimiz
bir hukuk devleti olmadığı sürece, iktidar adil ve adaletli davranmadığı sürece,
kendi yandaşına farklı, diğer siyasilere farklı davrandığı sürece Türkiye’de bu
tür şikâyetlerin, hak ihlallerinin gerçekten devam edeceğini her zaman
görmemiz, yaşamamız da mümkün olacaktır. Onun için, adaletsizliğin olduğu
yerde, gerçekten, bu tür şikâyetlerin fazlasıyla olacağını ve Kamu Denetçiliği
Kurumunun da yükünün giderek artacağını, bu gelen şikâyetler sebebiyle de
gereği gibi bu şikâyetleri zamanında sonuçlandıramayacağını ve şikâyetçi
arkadaşlara da gerekli cevabı veremeyeceğini de yaşamaktayız, görmekteyiz. 
Şimdi,
değerli arkadaşlarım, değerli milletvekilleri; gerçekten, Kamu Denetçiliği
Kurumu yargıdan sonra, yargının halledemediği, özellikle yargının birçok
noktalarda bağımlı olarak karar verdiği, taraflı olarak karar verdiği, cezaevlerinde
yaşanan sıkıntıların çözülmesi noktasında… Orada haksız olarak tutuklanan
kişilerin, vatandaşların haklarında zamanında davaların açılmaması, hükümlerin
zamanında verilmemesi, kişilerin tecritli odalarda cezalarını çekmeye
zorlanması ve oradaki personelin tutuklulara ve hükümlülere farklı muamelelerde
bulunulduğu yönündeki şikâyetlerin arttığını da görmekteyiz. Bize de bu yönde
birçok şikâyet gelmektedir. 
Eğitim
alanında şikayetler vardır. Vatandaşın eğitim hakkını elinden alacak
uygulamalara tevessül ediyorsunuz. Örneğin, çocuğunu liseye göndermek isteyen
bir vatandaşın hakkını gasbediyorsunuz, diyorsunuz ki: “İmam-hatibe
gideceksiniz. Siz imam-hatibe çocuğunuzu göndermek zorundasınız.” Şimdi, böyle
bir hak ihlalini gerçekten ortaya koymak, vatandaşı düşünmemek, Türkiye'nin
laik cumhuriyet düzenini düşünmemek, imam-hatip ağırlıklı bir eğitimi öne
çıkarmak suretiyle ideolojik bir şekilde siyasi iktidarın çalışmasını
yürütmesine çalışmak kesinlikle bu tür ihtilafların artmasına her zaman neden
olacaktır. 
Değerli
arkadaşlarım, hak arayanların hakkını koruyamayan, kötü gidişata da seyirci
kalan bir kurum olarak Kamu Denetçiliği Kurumunun gerçek anlamda görevini
layıkıyla yapamadığını da görüyoruz çünkü kurumun başında siyasetle bağımlı
olan bir kişi var. Elbette ki dünya görüşüne saygımız var ama ne olursa olsun
Kamu Denetçiliği gibi bağımsız ve tarafsız karar vermesi gereken bir kurumun
başında siyasetçi varsa siyasetçi gibi zaman zaman etkilendiği olaylarda
tarafsız karar verme imkânı olmaz. Onun için, bence öncelikle bu kurumun
başının siyasetten uzak, bürokrasinin içinden gelmiş, adil kararlar
verebilecek, hukukçu kimliğiyle tanınmış, toplumda kabul görmüş kimliği ve
kişiliği olan bir kişiden oluşmasının çok büyük faydası olacağını belirtmek
istiyorum.
Değerli
arkadaşlarım, gerçekten, kurumun bütçesi 20 milyon Türk lirası. Yani birçok
işleri yapabilecek noktada bir yapısı var ama gelin görün ki birçok işleri
layıkıyla yapamadığı, zamanında cevap veremediği ve bazı bürokrasiden de
istenilen cevapların zamanında gelmediği ve bu sebeple kararların zamanında ve
yerinde verilmediğini de görmekteyiz, işitmekteyiz. 
Bu
nedenle, vatandaş hakkını aramak için mutlaka ve mutlaka yargıya müracaat
edecek. Yargıdan cevap alamıyorsa, geç alıyorsa, orada haksızlığa uğruyorsa,
mağdur oluyorsa Kamu Denetçiliği Kurumuna gidecek, orada da hak aramak için
çareler arayacak ve uğraşmaya devam edecektir. Onun için burada yapılacak olan
en önemli konu şu arkadaşlar: Türkiye'yi bir hukuk devleti zemininden hiçbir
zaman uzaklaştırmadan, yargı bağımsızlığını gerçekleştirerek, yargının tarafsız
bir karar vermesinin önünü açarak ve birçok haksızlıkların yargıda giderilmesi
gerekirken orada başlayan haksızlıkları gidermek için Kamu Denetçiliği Kurumu
vasıtasıyla bunları kısa sürede gidermenin kolay olmadığını da belirtmek
istiyorum. 
Onun
için, yargının bağımsız olması gerekiyor, Kamu Denetçiliği Kurumunun bağımsız
ve siyasetten uzak olması gerekiyor ve karar verdiği zaman vatandaşı,
şikâyetçiyi de tatmin edecek ve onu memnun edecek bir noktada olması gerekiyor.

Hepinizi
saygılarla tekrar selamlıyorum, sağ olun. (CHP sıralarından alkışlar) 
BAŞKAN
– Teşekkür ederim.
Şimdi
şahsı adına, İstanbul Milletvekili Serap Yaşar…
Buyurun
Sayın Yaşar. 
SERAP
YAŞAR (İstanbul) – Teşekkür ederim Sayın Başkanım. 
Sayın
Başkan, saygıdeğer milletvekilleri; görüşülmekte olan 2017 yılı Kamu
Denetçiliği Kurumu Raporu hakkında şahsım adına söz almış bulunuyorum. Aziz
milletimizi ve yüce heyetinizi saygıyla selamlıyorum. 
Öncelikle
alternatif bir hak arama ve sesini duyurma yöntemi olarak Ombudsmanlık Kurumu
raporunu ve Kurumu konuşmak üzere yüce Meclisin huzurunda olmaktan çok büyük
memnuniyet duyuyorum.
28
Şubat sürecinde yani 1998-2000 yılları arasında bir insan hakları derneğinde
çalışmış, şube avukatlığı yapmış bir milletvekili arkadaşınızım. O yıllarda ve
sonrasında uzun yıllar şahıslar ya dava açarak haklarını arıyorlar ya da
birazcık çaresizce insan hakları derneğine başvuruda bulunuyorlardı. Ben de o
günlerde bir hukukçu olarak bu başvuruları alıp takibini yapmaya çalışıyordum.
Bugün ne mutlu bize ki anayasal, yasal ve kurumsal yapısıyla Kamu Denetçiliği
Kurumunu ve kurumun raporunu tartışıyoruz. Kuşkusuz insan hakları konularında
çok iddialı laflar etmek bence doğru bir şey değil; eleştirilecek, eksik, noksan
birçok şey olabilir ama asıl değerli olan bu kurumun anayasal bir yapıya
kavuşmuş olması, kurumsal bir yapıya kavuşmuş olması ve faaliyetlerini
sürdürüyor olması. Bu nedenle, ben de huzurlarınızda bu kurumu ve raporunu
değerlendirmek üzere bulunmaktan çok büyük memnuniyet duyuyorum.
Özellikle,
darbe ve postmodern darbe zamanlarında, o sisli, puslu havada hak ihlallerinin
çeşitliliği dehşet vericiydi. Benim de yakından bildiğim ve bir avukat olarak
da takibini yapmış olduğum konularda bugün ne mutlu bize ki herhangi bir
başvuru da yapılmıyor, bunları görüşmüyoruz. Mesela, kimseyi başı açık olduğu
için örtmeye ikna ederek üniversiteye almak isteyen birtakım kişiler de yok
ortada. E, kadın hakları diyoruz, kadınlar giyim kuşamına bakılmaksızın her
türlü kamusal görevi yerine getirebiliyor. Bunlar insan haklarının ülkemizde
gelişimi bakımından bence ibrenin yukarıya olduğunun bir göstergesi, ben de
memnuniyetle sizlerle paylaşmak istiyorum.
Şimdi,
Kamu Denetçiliği Kurumu, idarenin her türlü eylem ve işlemleri ile tutum ve
davranışlarını, insan haklarına dayalı adalet anlayışı içinde hukuka ve
hakkaniyete uygunluk yönlerinden incelemek, araştırmak ve önerilerde bulunmak
üzere 2010 yılında Anayasa’ya girmiş, 2012 yılında da 6328 sayılı Kanun’la
kurulmuştur. İdarenin eylem ve işlemleri ile tutum ve davranışı sonucu hak ve
özgürlükleri veya menfaatleri ihlal edilen gerçek ve tüzel kişiler Kuruma
başvuruda bulunabilirler. Tüm bireylerin yanında şirketler, sivil toplum
kuruluşları, dernekler, vakıflar, sendikalar gibi tüzel kişiler de başvuru
hakkına sahiptirler. 
Ayrıca
tabiiyet ve mütekabiliyet şartı aranmaksızın yabancı ülke vatandaşları da
şikâyetlerini iletebilmektedirler. İnsan hakları, temel hak ve özgürlükler,
kadın hakları, çocuk hakları kamuyu ilgilendiren genel konulara yönelik olması
hâlinde doğrudan hak ve özgürlüğü veya menfaati ihlal edilme şartı aranmaksızın
tüm gerçek ve tüzel kişiler de başvuruda bulunabilirler.
Şikâyet
başvuruları elden, e-posta ve faks yoluyla elektronik başvuru sistemi üzerinden
veya Kurumun İstanbul bürosuna yapılmak suretiyle de yapılabilir. Başvuru faks
ve e-postayla yapıldıysa dilekçe asıllarının on beş gün içinde Kuruma
gönderilmesi gerekmekte ayrıca illerde valilikler, ilçelerde kaymakamlıklar
aracılığıyla başvuruda bulunmak mümkündür.
Yasama
yetkisinin kullanılmasına ilişkin işlemler, yargı yetkisinin kullanılmasına
ilişkin kararlar, Türk Silahlı Kuvvetlerinin sırf askerî nitelikteki
faaliyetleri Kurumun görev alanı dışındadır. Ayrıca belli bir konuyu içermeyen,
yargı organlarında görülmekte olan veya yargı organlarınca karara bağlanmış
uyuşmazlıklara ilişkin olan, sebepleri ve konusu, tarafları aynı olan ve daha
önce sonuçlanan şikâyetler Kurumca incelemeye alınamaz. Bunlar Kurumun faaliyet
alanına istisna getirilen konular.
Kuruma
yapılan şikâyet başvurularının incelenmesi neticesinde Kurumca başvurunun
geçersiz sayılması, birleştirme kararı, gönderme kararı, incelenemezlik kararı,
dostane çözüm kararı, karar verilmesine yer olmadığına dair karar, ret kararı,
kısmen tavsiye, kısmen ret kararı ve tavsiye kararlarından birini vermektedir.
Kurumun
kuruluş amacı ve var olma sebebi dostane çözüm aramak ve bulmaktır. Bu
doğrultuda Kurumun yapmış olduğu katkı ve hizmetlerin düzgün ifade edilmesi,
bunun istatistiklere doğru yansıtılması, Kamu Denetçiliği Kurumu Kanununun
Uygulanmasına İlişkin Usul ve Esaslar Hakkında Yönetmelik, Kurumun kuruluş
amacı doğrultusunda ve yapılan katkı ve hizmetlerin düzgün ifade edilmesini
teminen “dostane çözüm kararı” eklenerek 2017 Mart ayında yürürlüğe girmiştir. 
Şimdi,
birtakım sayılar vermek istiyorum gidişatın iyiye gidiş olduğunu ifade
bakımından. 2013 yılında 184, 2014 yılında 123, 2015 yılında 161, 2016 yılında
80 olmak üzere, 548 adet dosya uzlaşma yöntemiyle çözüme kavuşturulmuştur. 2017
yılında toplam çözüme kavuşturulan dosya sayısı 1.887 olup, bunların 1.575
adedi dostane çözüm yoluyla, 312 adedi ise gönderme kararıyla
gerçekleştirilmiştir. 
Yapılan
istatistikler ve araştırmalar göstermektedir ki her yıl dostane çözüm kararı
sayısı artmış ve 2017 yılında yaptığımız bu değişiklik de bu vesileyle amacına
ulaşmıştır.
Adalet,
millî savunma, güvenlik, çalışma ve sosyal güvenlik, eğitim öğretim, gençlik,
spor, ekonomi, maliye ve vergi, ihale iş ve işlemleri, engelli hakları, gıda,
tarım ve hayvancılık, insan hakları, kadın hakları, ailenin korunması, çocuk
hakları, kamu personel rejimi, mahallî idarelerce yürütülen hizmetler, mülkiyet
hakkı, orman, su, şehircilik, sağlık, sosyal hizmetler, ulaştırma, basın ve
iletişim gibi değişik konularda başvurular yapılmış ve ombudsmanlık kurumunda
sonuca bağlanmıştır.
Kurulduğu
günden bugüne kadar yapılan toplantılar, sempozyumlar, çalışmalar göstermiştir
ki Kurum giderek kendini yenileyen ve gelişen yapısıyla, bizlerin de katkısıyla
gelişime açık ve pozitif bir yukarıya doğru işleyişini sürdürmektedir. 
Bugünkü
Kamu Denetçiliği Kurumu Başkanı Sayın Şeref Malkoç ve üyelerine, gerek Kurumun
tanıtımı, bilinirliğinin artması için yaptıkları özverili çalışmalar gerekse
Kurumun gelişimine yaptıkları katkılar, Kurumu evrensel standartlarda bir
işleyişe kavuşturdukları ve gösterdikleri çabalar için çok teşekkür ediyorum. 
Tekrar
yüce heyetinizi saygıyla selamlıyorum. 
Sağ
olun, var olun. (AK PARTİ sıralarından alkışlar) 
BAŞKAN
– Değerli arkadaşlar, 2017 Yılı Kamu Denetçiliği Kurumu Raporu Hakkında Karma
Komisyon Raporu üzerindeki görüşme böylece tamamlanmıştır. 
Komisyon
Başkanımıza bir söz veriyorum.
Buyurun.

DİLEKÇE
KOMİSYONU İLE İNSAN HAKLARINI İNCELEME KOMİSYONU ÜYELERİNDEN KURULU KARMA
KOMİSYON BAŞKANI MİHRİMAH BELMA SATIR (İstanbul) – Sayın Başkanım, çok teşekkür
ediyorum. 
Sadece
teşekkür etmek için söz aldım.
Sayın
Başkan, değerli üyeler; bildiğiniz gibi Kamu Denetçiliği Kurumu her yıl
faaliyet raporunu “Karma Komisyon” dediğimiz İnsan Hakları ve Dilekçe Komisyonundan
oluşan Karma Komisyona sunuyor. Yasa gereği Karma Komisyon görüş, öneri ve
tetkiklerini ekleyerek bir rapor hâline getiriyor ve yine yasa gereği
ivedilikle Genel Kurulda görüşülmesini sağlıyor. Geçtiğimiz dönemde, Değerli
Başkanımın da söylediği gibi, Meclis Genel Kurul gündeminin yoğun olması
nedeniyle maalesef raporlar süresinde görüşülememişti. 2013, 2014, 2015 ve 2016
yıllarına ait Kamu Denetçiliği Kurumu Raporu Karma Komisyon Başkanı olduğum
dönemde Genel Kurulda tek bir rapor hâlinde görüşüldü. 2016 yılına ait rapor
hazırlanmış olmasına rağmen erken seçim kararı alınması nedeniyle Genel
Kurulumuzda 26’ncı Dönemde görüşülememişti. Bu dönem 2017 yılına ait raporun
görüşülmesi Genel Kurulun açıldığı ilk günlerde Karma Komisyonda yapıldı ve
Genel Kurul gündemine alınması için de tarafımdan takip edildi. Bu süreçte bize
destek olan her partinin grup başkan vekillerine özellikle çok teşekkür etmek
istiyorum bugünkü bu görüşmeyi sağladıkları için. Komisyon raporunu süresinde
bize sunan Kamu Denetçiliği Kurumu Başkanımıza ve diğer denetçi üyesi
arkadaşlarımıza da ayrıca çok teşekkür ediyorum. Faaliyetlerinin her geçen gün
daha verimli hâle geldiğini ve arttığını görüyoruz. Raporumuzda bunlar detaylı
olarak vardır. Bugün Genel Kurulumuzu yöneten Sayın Başkanımıza ve gündemi
oluşturan Türkiye Büyük Millet Meclisi Sayın Başkanımıza ayrıca teşekkür
ediyorum. 
Hepinize
saygılar sunuyorum. 
Hayırlı
akşamlar. (AK PARTİ sıralarından alkışlar) 
BAŞKAN
– Teşekkür ederim Sayın Başkanım. 
NAZIR
CİHANGİR İSLAM (İstanbul) – Sayın Başkan…
BAŞKAN
– Sayın İslam…
NAZIR
CİHANGİR İSLAM (İstanbul) – Ben aslında bir dakikalık söz istemiştim ama bugün
herhâlde İç Tüzük nedeniyle bu mümkün değil. Bir cümleyle…
BAŞKAN
– Yerinizden bir dakika söz vereyim size. 
Buyurun.

IV.- AÇIKLAMALAR (Devam)
27.- İstanbul Milletvekili Nazır Cihangir İslam’ın,
ombudsmanlık ile Adalet Bakanlığının zaman zaman karşı saflara düşebileceğine,
Adalet Bakanlığı hakkındaki şikâyetlerin nasıl çözümleneceğini öğrenmek
istediğine, nepotizmin, yeğenciliğin ve kuzenciliğin önlenmesi gerektiğine
ilişkin açıklaması
NAZIR
CİHANGİR İSLAM (İstanbul) – Çok teşekkür ederim Sayın Başkan. 
Keşke
dün de burada olsaydınız. Aslında burada bir hukuk cinayeti işlendi dün, onu
size ihbar edeceğim makamınıza gelip daha sonra. 
Şimdi,
bugünkü meseleye gelince: Ben sabahtan beri bakıyorum, damat kayınpedere
şikâyet ediliyor ya da işte damat aracı konuluyor vesaire. Sayın Malkoç ile
Sayın Adalet Bakanımız çok iyi bir kayınpeder-damat örneğidir toplum
içerisinde. Kankadır, arkadaştır, baba-oğul gibidir; onu biliriz ama esas
problem de buradadır, böyle bir ilişkinin devlet yönetimine girmesi. 
SELAMİ
ALTINOK (Erzurum) – Ne alakası var şimdi, ne alakası var! 
RECEP
ÖZEL (Isparta) – Bu nereden çıktı Başkanım, böyle bir usul var mı ya? 
BAŞKAN
– Bir dakika arkadaşlar… 
NAZIR
CİHANGİR İSLAM (İstanbul) – Şimdi, etik açıdan bakınız. Ombudsmanlık ve Adalet
Bakanlığı zaman zaman karşı saflara düşebilecek… 
(Mikrofon
otomatik cihaz tarafından kapatıldı) 
BAŞKAN
– Bir dakika doldu Sayın İslam. 
NAZIR
CİHANGİR İSLAM (İstanbul) – Bir dakika rica ediyorum, sözümü tamamlamak
istiyorum. 
ÖZLEM
ZENGİN (Tokat) – Verin Başkanım, verin; dinleyelim. 
YAŞAR
TÜZÜN (Bilecik) – Maksat hasıl olmadı Sayın Başkan. 
NAZIR
CİHANGİR İSLAM (İstanbul) – Bir dakika daha istiyorum. 
BAŞKAN
– Peki, tamamlayın. 
NAZIR
CİHANGİR İSLAM (İstanbul) – Tamamlamak için, başka da bir şey söylemeyeceğim. 
Gerçekten
bu ilişkiye imreniyoruz ama problem bunun devlet ilişkilerine taşınmasında
arkadaşlar, bir sakince dinleyiniz. 
Ha
ben şunu merak ediyorum: Atıyorum, Adalet Bakanlığı hakkındaki bir şikâyeti
nasıl çözümleyeceklerdir? Makamlar kalıcıdır, şahıslar değişkendir. O yüzden,
ben bir tanesinin etik ilkeler adına görevini bırakmasını ve bir başka göreve
geçmesini sadece öneriyorum; başka da bir şeyim yok. Nepotizmi, yeğenciliği,
kuzenciliği, adam kayırmacılığı, yandaşlığı ancak böyle önleyebiliriz. 
Çok
teşekkür ederim verdiğiniz söze efendim, sağ olunuz. 
BAŞKAN
– Sayın İslam, bu konularla ilgili olarak hükümler var işleyişte. 
NAZIR
CİHANGİR İSLAM (İstanbul) – Etik mesele dedim Sayın Başkan, etik. 
BAŞKAN
– Etik değil, hukuk kuralları var; etiğe gerek kalmıyor. 
Değerli
arkadaşlar, denetim konuları ve kanun teklifleri ile komisyonlardan gelen diğer
işleri sırasıyla görüşmek için 6 Kasım 2018 Salı günü saat 15.00’te toplanmak
üzere birleşimi kapatıyorum. 
Kapanma Saati: 17.16




(x) 3 S. Sayılı Basmayazı tutanağa
eklidir.




