



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

81’inci Birleşim
26 Nisan 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Osman Boyraz’ın,
Dünya Kardeşlik Haftası’na ilişkin gündem dışı konuşması
2.- Amasya Milletvekili Mustafa Tuncer’in,
Amasya ilinin sorunlarına ilişkin gündem dışı konuşması
3.- Ankara Milletvekili Mustafa Mit’in,
Ankara ilinin sorunlarına ilişkin gündem dışı konuşması
V.- AÇIKLAMALAR
1.- Amasya Milletvekili Mehmet Naci
Bostancı’nın, Meclisin gündeminde laikliğe ilişkin hiçbir teklif, tasarı, öneri
olmadığına ve AK PARTİ Grubunun böyle bir çalışması ve hazırlığı bulunmadığına
ilişkin açıklaması
2.- Diyarbakır Milletvekili İdris
Baluken’in, Meclis Başkanının yapmış olduğu Anayasa’ya aykırı açıklamasına dair
herhangi bir düzeltici beyanı olmadığına ve Oturum Başkanı TBMM Başkan Vekili
Ahmet Aydın’ın bu konudaki tartışmalara müdahil olmaması gerektiğine ilişkin
açıklaması
3.- Manisa Milletvekili Erkan Akçay’ın,
Türkiye’nin laiklik diye bir problemi olmadığına ve Meclis Başkanı tarafından
bu konunun gündeme getirilmesinin son derece yanlış olduğuna ilişkin açıklaması
4.- Ankara Milletvekili Levent Gök’ün,
Meclis Başkanın, laiklikle ilgili ifadeleriyle Türkiye’nin kuruluş felsefesini
ayaklar altına alarak Türkiye tarihine kara bir leke gibi geçtiğine ve Oturum
Başkanı TBMM Başkan Vekili Ahmet Aydın’ın bu konudaki tartışmalara müdahil
olmaması gerektiğine ilişkin açıklaması
5.- Bursa Milletvekili Bennur Karaburun’un,
Profesör Doktor Ozan Bahar’ın hayat hikâyesi ve yaşama azmiyle öğrencilerine ve
çevresindekilere ışık verdiğine ilişkin açıklaması
6.- Hatay Milletvekili Serkan Topal’ın,
Türkiye Cumhuriyeti’nin kurucu değerlerinden olan laiklik ilkesinin tartışmaya
açılmasına asla izin vermeyeceklerine ilişkin açıklaması
7.- Manisa Milletvekili Mazlum Nurlu’nun,
laiklikle ilgili ifadeleri nedeniyle Meclis Başkanını ve demokratik protesto
haklarını kullananlara karşı polisin giriştiği faşist saldırıları kınadığına
ilişkin açıklaması
8.- İstanbul Milletvekili Didem Engin’in,
laiklikle ilgili açıklamaları nedeniyle Meclis Başkanını istifaya davet
ettiğine ilişkin açıklaması
9.- Denizli Milletvekili Cahit Özkan’ın,
anayasaların bilgece ancak herkesin anlayacağı bir dille yazılması gerektiğine
ilişkin açıklaması
10.- Bursa Milletvekili Erkan Aydın’ın,
laiklikle ilgili açıklamaları nedeniyle Meclis Başkanını istifaya davet
ettiğine ilişkin açıklaması
11.- Sivas Milletvekili Ali Akyıldız’ın,
Meclis Başkanının laiklikle ilgili ifadeleri nedeniyle derhâl istifa etmesi
gerektiğine ve 23 Nisan törenlerinde Cumhuriyet Halk Partisi Sivas İl
Başkanlığının Atatürk anıtına çelenk sunmasını engelleyen Sivas İl Millî Eğitim
Müdürü hakkında herhangi bir işlem yapılıp yapılmayacağını öğrenmek istediğine
ilişkin açıklaması
12.- Manisa Milletvekili Tur Yıldız
Biçer’in, laiklikle ilgili açıklamaları nedeniyle Meclis Başkanını istifaya
davet ettiğine ilişkin açıklaması
13.- Çanakkale Milletvekili Muharrem
Erkek’in, laiklikle ilgili açıklamaları nedeniyle Meclis Başkanını istifaya
davet ettiğine ilişkin açıklaması
14.- İstanbul Milletvekili Sibel
Özdemir’in, laiklikle ilgili açıklamaları nedeniyle Meclis Başkanını istifaya
davet ettiğine ilişkin açıklaması
15.- Erzurum Milletvekili Mustafa
Ilıcalı’nın, erkekler hentbol liginde Süper Lig’e çıkan Aziziye Belediyesi
Termal Spor ve İkinci Lig’e çıkan Büyükşehir Belediye Erzurumspor Futbol
Takımı’nı tebrik ettiğine ilişkin açıklaması
16.- Adana Milletvekili İbrahim Özdiş’in,
Süper Lig’e çıkan Adanaspor Futbol Takımı’nı tebrik ettiğine ve laiklikle
ilgili açıklamaları nedeniyle Meclis Başkanını istifaya davet ettiğine ilişkin
açıklaması
17.- İstanbul Milletvekili Gamze Akkuş
İlgezdi’nin, Meclis Başkanını istifaya davet ettiğine ve Meclis önünde polisin
müdahale ederek basın açıklaması yapmalarına izin verilmeyen Birleşik Haziran
Hareketi’nin “Laikliği Kazanacağız” başlıklı metnini okuyacağına ilişkin
açıklaması
18.- Hatay Milletvekili Hilmi Yarayıcı’nın,
siyasi tarihimize kara bir leke olarak geçen “kanlı pazar” olarak bilinen olay
ile İmran Öktem’in cenazesinde çıkarılan olayları düzenleyenlerin İsmail Kahraman’ın
genel başkanlığını yaptığı Millî Türk Talebe Birliği olduğuna ilişkin
açıklaması
19.- Uşak Milletvekili Özkan Yalım’ın,
laiklikle ilgili açıklamaları nedeniyle Meclis Başkanını istifaya davet
ettiğine ilişkin açıklaması
20.- Erzurum Milletvekili İbrahim
Aydemir’in, “2023 hedefine doğru AK Türkiye” kavramını iyi anlamak gerektiğine
ilişkin açıklaması
21.- Manisa Milletvekili Erkan Akçay’ın,
Meclis Başkanının laiklikle ilgili ifadelerini çok yanlış bulduğuna ve bu
açıklamanın kişisel görüş diye geçiştirilemeyeceğine, Soma’da bir maden
ocağında karbonmonoksit gazından zehirlenerek yer altında mahzur kalan madencilerin
sağ salim çıkarıldıklarına ve kendilerine geçmiş olsun dileğinde bulunduğuna
ilişkin açıklaması
22.- Diyarbakır Milletvekili İdris
Baluken’in, Meclis Başkanının laiklikle ilgili ifadelerine, doksan yıllık
statükocu laikçiliğin değil özgürlükçü laikliğin önemli olduğuna ve anayasada
olması gerektiğine, Meclis Başkanının yapmış olduğu açıklamaları protesto etmek
isteyen halka yönelik yapılan polis müdahalelerini kınadığına, Çernobil nükleer
faciasının 30’uncu yıl dönümüne ve bu nükleer facianın bir sonucu olarak
yaşamını yitiren Kâzım Koyuncu’yu rahmetle andığına ilişkin açıklaması
23.- Ankara Milletvekili Levent Gök’ün,
Cumhuriyet Halk Partisi olarak Meclis Başkanının laiklikle ilgili söylemlerini
şiddetle reddettiklerine ve Mustafa Kemal Atatürk’e, Türkiye Cumhuriyeti’nin kuruluş
felsefesine, laiklik ilkesine sonuna kadar sahip çıkacaklarına ilişkin
açıklaması
24.- Tokat Milletvekili Coşkun Çakır’ın,
din-devlet ilişkilerinin öteden beri en tartışmalı mevzulardan biri olduğuna,
Adalet ve Kalkınma Partisi olarak Anayasa değişikliği tartışmaları bağlamında
laiklikle ilgili bir ifadeleri olmadığına ve özgürlükler bakımından laiklik
konusunu tartışmaktan kaçınmamak gerektiğine ilişkin açıklaması
25.- Diyarbakır Milletvekili İdris Baluken’in,
Hacettepe Üniversitesi Beytepe Kampüsü Yıldız Amfisi’nde bir grup öğrencinin
ırkçı bir linç saldırısına maruz kaldığına ilişkin açıklaması
26.- Manisa Milletvekili Erkan Akçay’ın,
tribünlerde meydana gelen şiddet olaylarının gerçekten vahim olduğuna ve başta
Hükûmet olmak üzere tüm yetkililerin bu konuda duyarlı olması gerektiğine ilişkin
açıklaması
27.- Niğde Milletvekili Ömer Fethi
Gürer’in, Hatay Milletvekili Mehmet Öntürk’ün CHP grup önerisi üzerinde yaptığı
konuşmasındaki bazı ifadelerine ilişkin açıklaması
28.- Ankara Milletvekili Levent Gök’ün,
Meclis Başkanının dün yapmış olduğu açıklamayla çok açık bir şekilde ifade
ettiği hususları bugün yaptığı yeni bir açıklamayla devam ettiren bir anlayış
sergilediğine ilişkin açıklaması
29.- Diyarbakır Milletvekili İdris
Baluken’in, Meclis Başkanının yapmış olduğu basın açıklamasının inandırıcı
olmaktan ve kamuoyunu tatmin etmekten son derece uzak olduğuna ilişkin
açıklaması
30.- Tokat Milletvekili Coşkun Çakır’ın,
Adalet ve Kalkınma Partisi olarak laiklikle ilgili bir problemleri olmadığına
ve Anayasa değişikliği bağlamında laiklikle ilgili bir gündem ve tartışmanın
olmadığına ilişkin açıklaması
31.- Manisa Milletvekili Erkan Akçay’ın,
anayasalarda bütün kavramların tanımlanamayacağına ve Meclis Başkanının
bulunduğu makamın sorumluluk bilinci içerisinde hareket etmesi gerektiğine
ilişkin açıklaması
32.- Bursa Milletvekili Cemalettin Kani
Torun’un, Diyarbakır Milletvekili Altan Tan’ın 297 sıra sayılı Kanun
Tasarısı’nın tümü üzerinde HDP Grubu adına yaptığı konuşmasındaki bazı
ifadelerine ilişkin açıklaması
33.- Diyarbakır Milletvekili Altan Tan’ın,
Bursa Milletvekili Cemalettin Kani Torun’un yaptığı açıklamasındaki bazı
ifadelerine ilişkin açıklaması
34.- Şanlıurfa Milletvekili Ahmet Eşref
Fakıbaba’nın, Batman Milletvekili Mehmet Ali Aslan’ın 297 sıra sayılı Kanun
Tasarısı’nın 2’nci maddesi üzerinde HDP Grubu adına yaptığı konuşmasındaki bazı
ifadelerine ilişkin açıklaması
35.- Mardin Milletvekili Ceyda Bölünmez
Çankırı’nın, Batman Milletvekili Mehmet Ali Aslan’ın 297 sıra sayılı Kanun
Tasarısı’nın 2’nci maddesi üzerinde HDP Grubu adına yaptığı konuşmasındaki bazı
ifadelerine ilişkin açıklaması
36.- Batman Milletvekili Mehmet Ali
Aslan’ın, Şanlıurfa Milletvekili Ahmet Eşref Fakıbaba ile Mardin Milletvekili
Ceyda Bölünmez Çankırı’nın yaptıkları açıklamalarındaki bazı ifadelerine
ilişkin açıklaması
37.- Diyarbakır Milletvekili Çağlar
Demirel’in, Tokat Milletvekili Coşkun Çakır’ın sataşma nedeniyle yaptığı
konuşmasındaki bazı ifadelerine ilişkin açıklaması
38.- Tokat Milletvekili Coşkun Çakır’ın,
Diyarbakır Milletvekili Çağlar Demirel’in yaptığı açıklamasındaki bazı
ifadelerine ilişkin açıklaması
39.- Isparta Milletvekili Nuri Okutan’ın,
İzmir Milletvekili Murat Bakan’ın 277 sıra sayılı Kanun Tasarısı’nın tümü üzerinde
CHP Grubu adına yaptığı konuşmasındaki bazı ifadelerine ilişkin açıklaması
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, bu ülkede ve Parlamentoda hiç kimsenin cumhuriyetle bir problemi
olmadığına ve millet olarak bugüne kadar cumhuriyetin değerlerine sadık
kalındığına, bundan sonra da sadık kalınacağına ilişkin konuşması
2.- Oturum Başkanı TBMM Başkan Vekili Ahmet
Aydın’ın, şiddetin her türlüsünü ve bilhassa sporda şiddeti reddettiğine
ilişkin konuşması
3.- Oturum Başkanı TBMM Başkan Vekili Ahmet
Aydın’ın, Türkiye Büyük Millet Meclisi Başkanı İsmail Kahraman’ın yaptığı basın
açıklamasını Genel Kurulla paylaşacağına ilişkin konuşması
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bursa Milletvekili İsmet Büyütataman ve
21 milletvekilinin, ülkemizde yaşayan Ahıska Türklerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/178)
2.- Aydın Milletvekili Deniz Depboylu ve 20
milletvekilinin, kayıp çocuklar konusunun araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/179)
3.- İstanbul Milletvekili Arzu Erdem ve 21
milletvekilinin, ceza infaz kurumlarının işleyişindeki sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/180)
B) Önergeler
1.- İstanbul Milletvekili Mahmut Tanal’ın,
(2/225) esas numaralı Çocuk Koruma Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/26)
VIII.- ÖNERİLER
A) Siyasi Parti Grubu Önerileri
1.- HDP Grubunun, 12/2/2016 tarihinde
Gaziantep Milletvekili Mahmut Toğrul ve arkadaşları tarafından, spor karşılaşmalarında
nefret ve ayrımcılık söylemlerinin, şiddet olaylarının yaygınlığı ve yarattığı
sonuçların araştırılması amacıyla verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne
alınarak 26 Nisan 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
2.- CHP Grubunun, 12/1/2016 tarihinde Niğde
Milletvekili Ömer Fethi Gürer ve arkadaşları tarafından, elma ve patates üreticilerinin
sorunlarının araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 26 Nisan 2016 Salı günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
IX.- SATAŞMALARA İLİŞKİN KONUŞMALAR
1.- Diyarbakır Milletvekili İdris
Baluken’in, Rize Milletvekili Osman Aşkın Bak’ın HDP grup önerisi üzerinde
yaptığı konuşması sırasında HDP Grubuna sataşması nedeniyle konuşması
2.- İstanbul Milletvekili Erdoğan
Toprak’ın, Rize Milletvekili Osman Aşkın Bak’ın HDP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
3.- Rize Milletvekili Osman Aşkın Bak’ın,
Diyarbakır Milletvekili İdris Baluken ile İstanbul Milletvekili Erdoğan
Toprak’ın sataşma nedeniyle yaptıkları konuşmaları sırasında şahsına sataşması
nedeniyle konuşması
4.- Tokat Milletvekili Coşkun Çakır’ın,
İstanbul Milletvekili Mahmut Tanal’ın doğrudan gündeme alınma önergesi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
5.- Amasya Milletvekili Mehmet Naci
Bostancı’nın, Balıkesir Milletvekili Mehmet Tüm’ün doğrudan gündeme alınma
önergesi üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
6.- Ankara Milletvekili Levent Gök’ün,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
7.- Tokat Milletvekili Coşkun Çakır’ın,
Şanlıurfa Milletvekili Osman Baydemir’in 277 sıra sayılı Kanun Tasarısı’nın
tümü üzerinde HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
8.- Şanlıurfa Milletvekili Osman
Baydemir’in, Tokat Milletvekili Coşkun Çakır’ın sataşma nedeniyle yaptığı
konuşması sırasında şahsına sataşması nedeniyle konuşması
9.- Tokat Milletvekili Coşkun Çakır’ın,
Şanlıurfa Milletvekili Osman Baydemir’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Suçluların İadesine İlişkin Avrupa
Sözleşmesine Ek Üçüncü Protokolün Onaylanmasının Uygun Bulunduğuna Dair Kanun Tasarısı
(1/709) ve Dışişleri Komisyonu Raporu (S. Sayısı: 296)
2.- Suçluların İadesine İlişkin Avrupa
Sözleşmesine Ek Dördüncü Protokolün Onaylanmasının Uygun Bulunduğuna Dair Kanun
Tasarısı (1/710) ve Dışişleri Komisyonu Raporu (S. Sayısı: 297)
3.- Türkiye Cumhuriyeti ile Avrupa Birliği
Arasında İzinsiz İkamet Eden Kişilerin Geri Kabulüne İlişkin Anlaşma ile
Oluşturulan Ortak Geri Kabul Komitesinin 2/2016 Sayılı Kararının Onaylanmasının
Uygun Bulunduğuna Dair Kanun Tasarısı (1/711) ve Dışişleri Komisyonu Raporu (S.
Sayısı: 298)
4.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277)
5.- Siyasi Etik Kanunu Teklifi (2/1000) ve
Avrupa Birliği Uyum Komisyonu ile Anayasa Komisyonu Raporları (S. Sayısı: 307)
XI.- OYLAMALAR
1.- (S. Sayısı: 296) Suçluların İadesine
İlişkin Avrupa Sözleşmesine Ek Üçüncü Protokolün Onaylanmasının Uygun
Bulunduğuna Dair Kanun Tasarısı’nın oylaması
2.- (S. Sayısı: 297) Suçluların İadesine
İlişkin Avrupa Sözleşmesine Ek Dördüncü Protokolün Onaylanmasının Uygun
Bulunduğuna Dair Kanun Tasarısı’nın oylaması
XII.- YAZILI SORULAR VE CEVAPLARI
1.- Eskişehir Milletvekili Cemal Okan
Yüksel’in, Sayıştay tarafından TBMM Başkanlığına sunulan denetim raporlarına
ilişkin sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/3907)
26 Nisan 2016 Salı
BİRİNCİ OTURUM
Açılma Saati: 15.04
BAŞKAN: Başkan Vekili Ahmet AYDIN
KÂTİP ÜYELER: Elif Doğan TÜRKMEN (Adana), Özcan PURÇU (İzmir)
----- 0 -----
BAŞKAN
– Türkiye Büyük Millet Meclisinin 81’inci Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Sayın
milletvekilleri, şimdi değerli hatipleri kürsüye davet edeceğim, yalnız, salonda
uğultu var, lütfen yerlerimize oturalım. 
Gündem
dışı ilk söz, Dünya Kardeşlik Haftası münasebetiyle söz isteyen İstanbul
Milletvekili Osman Boyraz’a aittir. 
Buyurun
Sayın Boyraz. (AK PARTİ sıralarından alkışlar) 
Süreniz
beş dakikadır. 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Osman Boyraz’ın,
Dünya Kardeşlik Haftası’na ilişkin gündem dışı konuşması
OSMAN BOYRAZ (İstanbul) – Sayın Başkan, değerli
milletvekilleri; Kardeşlik Haftası münasebetiyle gündem dışı söz almış
bulunmaktayım. Bu vesileyle sizleri ve ekranları başında bizleri izleyen aziz
milletimizi sevgi, saygı ve muhabbetle selamlıyorum.
Bir
düşünürün de ifade ettiği gibi: “Kuşlar gibi uçmayı, balıklar gibi yüzmeyi
öğrendik ama basit bir sanatı unuttuk; kardeş olarak yaşamayı.” Maalesef,
bugünlerde dünyada barış, özgürlük, demokrasi, sosyal adalet gibi evrensel
değerler dilimizden düşmezken diğer yandan kan, gözyaşı, silah sesleri, denizin
kıyısına vuran körpe çocukların masum çığlıklarıyla; birlikte yaşama kültürünü
ve karşılıklı hoşgörüyü geliştirmemiz gerekirken ne yazık ki insanlar
arasındaki hoşgörüyü baltalayarak, savaşı körükleyerek pek çok kışkırtmayla
karşı karşıyayız. 
Dünya,
hoşgörü ve kardeşlik ahlakını, kardeşlik hukukunu, sevgi ve muhabbeti
Anadolu’nun büyük ustalarından öğrendi. Yüzyıllardır bütün dünyaya seslenen
“Gel, yine gel, ne isen öyle gel.” diyen Mevlâna’dan “Yaratılanı hoş gör
Yaradan’dan ötürü.” diyen Yunus Emre’ye, “Kâinatın mayası muhabbettir.
Meşrebimiz muhabbettir.” diyen Bediüzzaman Saidi Nursi’ye, “Sakın incitme canı,
yıkarsın arşırahmanı.” diyen Alvarlı Efe’den “İncinsen de incitme.” diyen Hacı
Bektaş Veli’ye kadar daha ismini sayamadığım, bu topraklarda yeşeren
Anadolu’nun birçok manevi mimarlarının mesajı tüm insanlığı muhabbetle
kucaklamıştır. Bu yüce gönüllü insanlar, kalpleri sevgi ve muhabbet hamuruyla
yoğrulan Anadolu erenleridir. Yine, insanı varlık âleminin odak noktasına koyan
ve insan sevgisini evrensel boyuta taşıyan halk ozanı Ruhi Su’nun ifade ettiği
“İnsan olan insan gelsin beriye / Kimi kara, kimi çalar sarıya / Aslolan
insandır, bakma deriye / İnsana muhabbet, cana muhabbet.” dörtlüğünü
paylaşmadan geçemeyeceğim. (AK PARTİ sıralarından alkışlar) 
Değerli milletvekilleri, insanı insan olarak sevmek ve
saymak aynı zamanda yaratıcıya karşı vazifemizdir. Ancak, bizi biz yapan
değerlerimizden ne zaman uzaklaştık, ne zaman aramızda küresel şer odaklarının
ayrılıkçı tohumları yeşermeye başladı, işte o günden sonra dünya da biz de
rahat ve huzurlu gün göremez olduk. Özellikle İslam coğrafyasının, ilim ve
medeniyet coğrafyasının bir zulüm ve mağduriyet coğrafyasına dönüşmesinin en
büyük sebebi kardeşliğin tesis edilememesidir. Bugün Orta Doğu’da, Afrika’da,
Anadolu’da, kısaca Müslümanların yaşadığı tüm bölgelerde, küresel güçlerin
kendi emellerini gerçekleştirmek için bazı bölgelerde etnik ve mezhepsel
konuları da ektiği ayrılıkçı tohumlar sayesinde barış ve kardeşlik hukuku
zedelenmiştir.
Çok hazindir ki bugün Hazreti Nuh’un kurtuluş
coğrafyasında el ele vererek, aynı gemiye binerek büyük felaketten selamete
erişen kardeşlerin çocuklarını, emperyal güçler, maalesef, kendi emelleri için,
Kürt-Türk ayrımcılığı üzerinden, tasada, kederde aynı kaderi paylaşanların
arasına Cizre’de, Nusaybin’de, Silopi’de, Silvan’da, Sur’da, Şırnak’ta ve
Yüksekova’da çukurlar kazdırarak ayrıştırmaya çalışmaktadırlar. “Birlikte
rahmet, ayrılıkta azap vardır.” hadisişerifini kendisine rehber edinen, aynı
kıbleye yönelmiş, aynı toprağı vatan bellemiş, birlikte yaşamaya ahdetmiş
bizleri hiçbir güç böldüremeyecektir. Dini, inancı, mezhebi, etnik özelliği ne
olursa olsun her insanın acısını, hüznünü içinde hissedip, sevincini paylaşmayan,
gözyaşı dökmeyenlerin insanlığa ve barışa, kardeşliğe ne katkısı olabilir ki?
Tıpkı, ezan okuyan müezzinin davudi sedasından etkilenen, kendi hüznü ve acısı
için gözyaşıyla ağladığını mısralarda ifade eden, bu toprakların hamuruyla
yoğrulmuş Ermeni şair Armen Doryan’ın şimdi okuyacağım şiirinde ifade ettiği
gibi:
“Temmuzun huzur ve sükûn dolu akşamında, iner bir
karanlık her yana; 
Ve hemen bir ses yükselir semaya:
İslam âlemini ibadete davet eden müezzinin sesidir o,
Ah; o müezzinin sesi! Kaybolmuş ta uzaklarda...
İnsanın içine işleyen o duası,
Çünkü o bu akşam gözyaşı döküp ağladı, benim hüznüm ve
kederim için...”
Sayın Başkan, değerli milletvekilleri; sözlerimi son
bir temenniyle tamamlamak istiyorum. Savaşların olmadığı, insanların ölmediği, kardeşlik
türkülerinin bütün coğrafyamızda söylendiği bir dünyada yaşamak dileğiyle
hepinizi sevgi, saygı ve muhabbetle selamlıyorum. (AK PARTİ sıralarından
“Bravo” sesleri, alkışlar)
BAŞKAN – Teşekkürler Sayın Boyraz. 
Aynı temennilere katılıyoruz. 
Şimdi, gündem dışı ikinci söz, Amasya’nın sorunları
hakkında söz isteyen Amasya Milletvekili Mustafa Tuncer’e aittir. 
Buyurun Sayın Tuncer. (CHP sıralarından alkışlar) 
2.- Amasya Milletvekili Mustafa Tuncer’in,
Amasya ilinin sorunlarına ilişkin gündem dışı konuşması
MUSTAFA
TUNCER (Amasya) – Sayın Başkan, değerli milletvekilleri; Amasya’nın sorunlarını
dile getirmek üzere gündem dışı söz almış bulunmaktayım. Hepinizi sevgiyle
saygıyla selamlarım. 
Değerli
milletvekilleri, Amasya, sekiz bin yıllık tarihiyle Doğu Roma İmparatorluğu’na,
Danişmentlilere, Selçuklulara ve daha fazla uygarlıklara ev sahipliği yapmış,
Osmanlı İmparatorluğu döneminde şehzadeler diyarı olmuş, Fatih Sultan Mehmet
Han gibi birçok Osmanlı sultanının yetişmesini sağlamıştır. Cumhuriyet döneminde
ise kurtuluş mücadelesinin meşalesi Amasya’dan yakılmıştır. Mustafa Kemal
Atatürk, Kurtuluş Savaşı’nın hedefi ve amacı olan “Vatanın bütünlüğü, milletin
bağımsızlığı tehlikededir. Milletin istiklalini yine milletin azim ve kararı
kurtaracaktır.” vecizini Amasya’da kendisini karşılayan Müftü Tevfik Efendi
başkanlığındaki heyete bizzat söylemiştir. 
Amasya,
aynı zamanda, tarihe mal olmuş Ferhat ile Şirin’in, Âşık Ozan Özlemi’nin, Ali
Pir Civan’ın, Niyaz Baba’nın, Piri Baba’nın, Rumi Hoca’nın, Koyun Baba’nın,
Hamdullah Efendi’nin, daha ismini sayamadığım birçok evliyanın şehridir yani
evliyalar şehridir. 
Değerli
milletvekilleri, Amasya, tarihiyle, kültürüyle, coğrafyası ve kendine özgü
Amasya evleriyle doğal bir açık hava müzesi, tarih ve turizm şehridir. Amasya,
aynı zamanda, siyasette Adalet ve Kalkınma Partisine yani şu anki iktidar
partisine son seçim olan 1 Kasım seçimlerinde yüzde 50’nin üzerinde oy ve
destek vermiş bir şehirdir. Peki, yüzde 50’nin üzerinde destek verdiği Adalet
ve Kalkınma Partisi aynı oranda Amasya’ya destek vermekte midir? Maalesef,
destek ve hizmet konusunda Amasya’ya üvey evlat muamelesi yapılmaktadır. Doğal
bir turizm şehri olan ilimize ve ilçelerimize turizmde destek verilmemektedir.
Akdeniz ve Ege’deki şehirlerimize turizm desteği sağlanırken Amasya ili ve
ilçeleri bu destekten mahrum bırakılmıştır. 
Değerli
milletvekilleri, Amasya’nın şehir içi trafiğini bir nebze de olsa rahatlatacak
olan Amasya Çevre Yolu Projesi’ne on yıl önce başlanılmış ancak hâlen
bitirilememiştir, atıl durumda terk edilmiştir, böyle devam ederse de
önümüzdeki on yılda da bitirilmesi mümkün görülmemektedir. Yine, Amasya-Çorum
kara yolu hâlen duble yol olarak düzenlenmemiştir. 
Amasya’nın
hiçbir sorununu çözmeyen iktidar partisi Amasya’nın ortasından geçen
Yeşilırmak’ı bir rant kapısı gibi görmüş ve âdeta yangından mal kaçırırcasına,
sayısını bürokratların dahi bilmediği onlarca HES yapılması için onay
vermiştir. Çok küçük ölçekli olan HES’ler, Amasya ve ülke ekonomisine hiçbir
biçimde ciddi katma değer sağlamazken, Amasya’nın ve köylerinin doğasını ciddi
şekilde tahrip etmiş, köylünün ve çiftçinin tarım arazisinin ve meyve
bahçelerinin zarar görmesine sebebiyet vermiş, Amasya’nın doğal klimasal
iklimini bozmuştur. Acilen, bu, HES yapımından da vazgeçilmesi gerekmektedir. 
Değerli
milletvekilleri, Amasya, merkeziyle birlikte 7 ilçeden oluşan şirin bir
Karadeniz ilidir. En küçük ilçesi Hamamözü olup kaplıcalar ve pehlivanlar
diyarı olarak bilinir. Doğal, şifalı sıcak suya sahip olan ilçemize bu konuda
yeterli destek verilmemektedir. Yine, Hamamözü ilçemiz, Hamit Kaplan gibi, Adil
Candemir gibi dünya ve olimpiyat şampiyonu güreşçiler yetiştirmiş olmasına
rağmen ve güreş sporu çok çok sevilmesine rağmen güreşle ilgili gerekli
yatırımlar yapılmamıştır. Yeni yapılan devlet hastanesinin de çatısı her
yerinden su akıtmaktadır, bahçe duvarları da yıkılmayla karşı karşıyadır.
İkinci
ilçemiz Göynücek’tir. Bu ilçemiz o kadar çok sevilmektedir ki yolları dar ve
tek şeritlidir; ilçenin adliyesi âdeta ilçe halkına hakaret edercesine
Göynücek’ten götürülmüş, halkın adalet hizmetlerinden faydalanması kısıtlanmış,
sabıka kaydı çıkarmak için dahi vatandaşlar 50 kilometre uzaklıktaki il
merkezine gitmeye mecbur bırakılmışlardır.
Değerli
milletvekilleri, Taşova ilçemiz, kapanan belde belediyeleriyle, bamyası ve
kirazıyla meşhur bir ilçemiz iken şu an elinde ne belediye ne bamya ne de kiraz
kalmıştır.
Gümüşhacıköy
ilçesi Amasya’nın en çok mağdur edilen ilçelerindendir. Yaprak tütün işleme
tesisleri yani TEKEL’i varken şu an kaldırılmıştır. Yine, çalışanları değişik
yörelere gönderilmiş, Gümüşhacıköy’deki sanayi kuruluşları ve diğer bütün
kuruluşlar teker teker kapatılmış, askerlik şubesi de Merzifon’a taşınmıştır. 
Suluova
ilçemiz, termik santral yapılmasıyla karşı karşıya kalan ama değil Amasya’nın,
Türkiye'nin de en güzel, en verimli ovalarına sahip olan ilçelerimizdendir. 
Merzifon
ilçesi ise en büyük ilçe olmasına rağmen hâlen söz verilen iktisadi idari
bilimler fakültesi yapılmamıştır. 
Velhasıl,
beş dakikada Amasya’nın sorunları anlatılmıyor ama şunu da belirtmek isterim:
TBMM Başkanı İsmail Kahraman’ın, Meclis Başkanı sıfatıyla katıldığı bir
toplantıda “Laiklik Anayasa’dan çıkarılmalıdır. Dinî esaslara dayalı anayasa
yapılabilir.” şeklinde sarf ettiği sözlerden dolayı kendisini kınıyor, istifaya
davet ediyorum. İstifa edip sade milletvekili olduğunda düşüncelerini daha
özgürce açıklayabileceğini belirtiyor, yüce heyetinizi saygıyla selamlıyorum.
(CHP sıralarından alkışlar)
MEHMET
NACİ BOSTANCI (Amasya) – Sayın Başkan, Mustafa Bey Amasya’ya ilişkin birçok
başlıktan bahsetti. Aslında hepsinin cevabı var ama sadece çevre yoluna ilişkin
söyleyeyim: Daha geçenlerde Ulaştırma Bakanıyla birlikte gittik, bir heyelan
meselesi vardı, ihalesi yapıldı yapılacak, şu sıralarda yapılacak, kesinlikle
halledilecek. Diğer konuların cevabına girmeyeyim.
Teşekkürler.
MUSTAFA
TUNCER (Amasya) – Biz teşekkür ediyoruz Amasya adına.
BAŞKAN
– Teşekkür ediyorum Sayın Bostancı.
Sayın
milletvekilleri, ayrıca, tabii, kınamak o kadar kolay bir tabir olmasa gerek.
Sayın Meclis Başkanımızın muhakkak ki bir açıklaması olacaktır ama şunu ifade
edeyim ki laiklik tarifiyle ilgili söylediklerini bağlamından koparılmak
suretiyle farklı bir şekilde yorumlamanın doğru olmayacağı -ben şahsen-
kanaatindeyim. Buna ilişkin kendisinin de açıklamaları olacaktır,
açıklamalarını görelim. Dediğim gibi, kınamak, öyle, kolay kolay, her önümüze
gelen kişiye… Hele ki bu Meclisin, bu Parlamentonun Başkanlığını yapan Değerli
Başkanımızı bu şekilde, bu üslupla kınamanın da doğru olmayacağı kanaatindeyim.
LEVENT
GÖK (Ankara) – Sayın Başkan…
BAŞKAN
– Buyurun efendim.
LEVENT
GÖK (Ankara) – Tutumunuz hakkında söz almak istiyorum.
Siz
Meclis Başkan Vekili olarak Meclisi de şu anda yönetiyorsunuz ama dün Türkiye
toplumunu ayağa kaldıran bir şekilde Türkiye Büyük Millet Meclisi Başkanı
İsmail Kahraman’ın “Laiklik Anayasa’da yer almamalıdır.” sözünü söylediği bir
gerçektir. Bu konu dün burada tartışılmıştır…
BAŞKAN
– Evet Sayın Gök…
LEVENT
GÖK (Ankara) – …ve bu konunun üzerinden aşağı yukarı saatler geçmesine karşın
Meclis Başkanından tutumunu ya da söylediklerini değiştiren ya da başka bir
anlatımla, hangi anlama geldiğini açıklayan hiçbir açıklama gelmemiştir.
BAŞKAN
– Bekleyelim Sayın Gök, burada değildi, ona göre…
LEVENT
GÖK (Ankara) – Sayın Başkanım, biz sabırla bekledik ancak siz burada Meclis
Başkanının ifadelerinin ne anlama geldiği ya da gelmediği yönündeki
değerlendirmeleri değerlendirebilecek durumda değilsiniz. O, Meclis Başkanı ile
bu sözü problemli bulan Cumhuriyet Halk Partisinin arasındaki bir meseledir ya
da başka partiler de buluyorsa o da ayrı bir meseledir.
BAŞKAN
– Sayın Gök…
LEVENT GÖK (Ankara) – Bu nedenle, Meclis Başkanının şu
saate kadar tashih edilmemiş bir sözünü siz Meclis Başkan Vekili sıfatıyla
değerlendirmek durumunda değilsiniz çünkü bu konu şu saate kadar, eğer
hallolsaydı hallolurdu. 
BAŞKAN
– Evet Sayın Gök…
LEVENT
GÖK (Ankara) – Onu bekliyoruz, yapıldığı anda biz de tutumumuzu belirleriz ama
belirlenene kadar, Meclis Başkanı tutumunu açıklayana kadar, sözlerini geri aldığını
ifade etmediği ya da ne maksada geldiğini kamuoyuyla paylaşmadığı müddetçe bu
konu Meclis gündeminde bugün tartışılacaktır. 
BAŞKAN
– Sayın Gök…
LEVENT
GÖK (Ankara) – Lütfen konuşmacılarımıza bu konuda müdahalede bulunmayınız çünkü
hepimiz bu konuda diyeceklerimizi, ifadelerimizi tüm Türkiye toplumu adına,
laik Türkiye Cumhuriyeti adına söylemek, kayıtlara geçirmek ve mücadelemizi
sürdürmek durumundayız. Burası Meclis Başkanının çiftliği değildir, laik
cumhuriyetin Meclisidir. Meclisin İç Tüzük’ü belli. (CHP sıralarından alkışlar)
BAŞKAN
– Sayın Gök, olayı mecrasından ayırmadan… Lütfen, istirham ediyorum, bir
saniye…
LEVENT
GÖK (Ankara) – Eğer Meclis Başkanı bu sözlerinden sonra yüreği yetiyorsa gelsin
kendisi Meclisi yönetsin, onunla hesaplaşalım.
BAŞKAN
– Sayın Gök, Meclis Başkanının yüreği yeter. Kusura bakmayın, böyle bir üslubu
kabul etmediğimizi ifade ediyoruz.
LEVENT
GÖK (Ankara) – Sayın Başkan… 
BAŞKAN
– Eleştirilebilir, tartışılabilir. 
LEVENT
GÖK (Ankara) – Sayın Başkan…
BAŞKAN
- Ben şu anda… 
LEVENT
GÖK (Ankara) – Tutumunuz hakkında…
BAŞKAN
– Bir saniye… Ben sizi dinledim Meclis Başkan Vekili olarak, siz de beni
dinleyin. 
Ben
şu anda Meclis Başkanı adına burada vekâleten bu işi yürütüyorum. Dolayısıyla
ben şunu ifade ediyorum: Katılınılır katılınmaz, tartışılır tartışılmaz;
tartışabilirsiniz, istişare edebilirsiniz, konuşabilirsiniz, aleyhinde
beyanatlar verebilirsiniz ama bunu yaparken de üslup noktasında azami
hassasiyeti göstermeniz noktasında bir tavsiyede, bir öneride bulundum; olması
gereken bu. Meclis Başkanı adına bunu yürütürken bunu söylemek durumundayım.
LEVENT
GÖK (Ankara) – Sayın Başkanım, eğer tutumunuzu bu şekilde sürdürecekseniz usul
tartışması açarım çünkü İç Tüzük’ün 64’üncü maddesi çok açıktır: “Genel Kurula
başkanlık eden Başkan veya Başkanvekili, asıl konu görüşülürken ve oylanırken
hiçbir surette görüşünü açıklayamaz.” Burada, asıl konunun da ötesinde, Türkiye
Cumhuriyeti’nin temel bir konusunu, kurucu iradeyi tartışıyoruz. Eğer siz de bu
konuda Meclis Başkanının yanında yer alıyorsanız onu bilelim ya da onun
sözlerinin karşısındaysanız onu da bilelim.
BAŞKAN
– Sayın Gök, ben şunu ifade ediyorum, ben diyorum ki eleştirilerinizi yaparken
dahi… Yapamazsınız demiyorum. Bir de bunun ne anlama geldiğini muhakkak kendisi
açıklayacaktır ama bu eleştiriyi yaparken de kullandığınız üslupla ilgili ben
eleştiri getiriyorum, bir.
LEVENT
GÖK (Ankara) – Hangi üslubumuzdan rahatsızsınız efendim? “Laiklik kalksın.”
dendiği zaman kimse rahatsız olmuyor, “kınama” deyince rahatsız oluyorsunuz.
BAŞKAN
– İkincisi: Bakın, İç Tüzük’ün 66 ve devamındaki maddelerine bakın, 161’inci
maddesine bakın ve bu tip hususlara baktığınızda da Meclis Başkanıyla ilgili
kullanacağımız üslupla ilgili de ve burada konudan ayrılmamayla ilgili de
düzenlemelerin olduğunu göreceksiniz. Ben onu diyorum.
LEVENT
GÖK (Ankara) – Bu Anayasa Meclis Başkanına bir üslup belirlemiyor mu? Laikliğin
değiştirilemeyeceğini söyleyen Anayasa’ya göre yemin etmiş Meclis Başkanının
üslubunu niye tartışmıyorsunuz?
BAŞKAN
– Sayın Gök, onu göreceğiz, onu göreceğiz. Tamam, eleştirebilirsiniz. Onu
göreceğiz ama...
LEVENT
GÖK (Ankara) – Sayın Başkan, bizim bütün arkadaşlarımız bu konuyu gündeme
getirdiğinde böyle bir müdahalede bulunursanız usul tartışması açarız çünkü bu
konu şu saate kadar düzeltilmemiştir. Bizim meselemiz Meclis Başkanıyla
ilgilidir, sizinle ilgili değil ama siz de bu tutumunuzla Meclis Başkanıyla
sanki aynı konumda davrandığınız hissini bizde uyandırıyorsunuz.
BAŞKAN
– Ben Meclis Başkanı adına şu anda bu oturumu yönetiyorum Sayın Gök.
LEVENT
GÖK (Ankara) – Onun görüşlerini paylaşıyor musunuz Sayın Başkanım?
BAŞKAN
– Onun görüşlerini şöyle ya da böyle değerlendirmek durumunda değilim ben.
LEVENT
GÖK (Ankara) – Paylaşıyor musunuz, paylaşıyor musunuz?
BÜLENT
TURAN (Çanakkale) – Gündeme geçelim Sayın Başkan.
BAŞKAN
– Ama size şunu diyorum: O görüşleri, o görüşlerin ne şekilde ifade edildiği,
bağlamının ne olduğu açıklanana kadar, bir...
İkincisi:
Eleştirseniz dahi -o görüşleri eleştirebilirsiniz, doğal hakkınızdır ama- bu
eleştiriyle birlikte farklı bir sataşmaya meydan verebilecek ya da şahsiyatla
ilgili olumsuz bir üslup kullanılmasın diye... Benim önerim bu.
LEVENT
GÖK (Ankara) – Sataşma neresi efendim?
BAŞKAN
– Eleştirebilirsiniz, bu sizin takdiriniz.
LEVENT
GÖK (Ankara) – Kınamanın neresi bir üslupta bozukluk efendim?
BAŞKAN
– O zaman ben, katılmadığım görüşleri ileri süren her çıkan konuşmacıya “Sizi
kınıyorum.” dersem bu doğru bir şey olur mu? Ve bu, Meclis Başkanı; bu, Meclis
Başkanı.
LEVENT
GÖK (Ankara) – Efendim, siz onu diyemezsiniz ki. Kürsü özgürlüğü var.
İDRİS
BALUKEN (Diyarbakır) – Siz yorum yapamazsınız, siz Genel Kurulu idare
ediyorsunuz.
BAŞKAN
– 161’i okur musunuz Sayın Gök, 161’i. 161’inci maddeyi okur musunuz, lütfen.
LEVENT
GÖK (Ankara) – Sayın Başkan, o zaman gelsin, Meclis Başkanı kendisini savunsun.
Olur mu öyle bir şey?
BAŞKAN
– O kendini savunabilecek güçte ve yetenektedir Sayın Gök.
LEVENT
GÖK (Ankara) – Yetkisi var, gelsin savunsun. Bizimle bir yüzleşsin bakalım,
yüzleşsin, yüzleşsin bir.
MEHMET
NACİ BOSTANCI (Amasya) – Sayın Başkanım...
LEVENT
GÖK (Ankara) – Olur mu böyle bir şey!
BAŞKAN
– Tamam, sizi dinledim.
MEHMET
NACİ BOSTANCI (Amasya) – Sayın Başkanım...
LEVENT
GÖK (Ankara) – Bu tutumunuzu kabul etmediğimi ilan ediyorum.
BAŞKAN
– Sayın Bostancı, buyurun, sizi dinliyorum.
V.- AÇIKLAMALAR
1.- Amasya Milletvekili Mehmet Naci
Bostancı’nın, Meclisin gündeminde laikliğe ilişkin hiçbir teklif, tasarı, öneri
olmadığına ve AK PARTİ Grubunun böyle bir çalışması ve hazırlığı bulunmadığına
ilişkin açıklaması
MEHMET
NACİ BOSTANCI (Amasya) – Sayın Başkanım, her zaman bu Parlamentoda CHP’nin
sözcüleri de sıklıkla kürsü özgürlüğünden ve dokunulmazlığından bahsederler.
Meclis Başkanı aynı zamanda bir milletvekili, fikirlerini elbette söyleyecek. 
DURSUN
ÇİÇEK (İstanbul) – Niye yemin etti o zaman laikliğe bağlı kalacağına?
LEVENT
GÖK (Ankara) – Bağımsız mı Meclis Başkanlığında?
İDRİS
BALUKEN (Diyarbakır) – Milletvekili yapar ama Meclis Başkanı yapamaz onu.
MEHMET
NACİ BOSTANCI (Amasya) – Fikirlerine ilişkin itirazlar olabilir ama Meclis
Başkanının en aykırı sözleri bile söyleme hakkı vardır. Eğer mesele laiklikse
Meclisin gündeminde… (AK PARTİ ve CHP sıraları arasında karşılıklı laf atmalar)
BAŞKAN
– Sayın milletvekilleri, lütfen… Sayın Bostancı’yı dinliyorum. 
Buyurun
Sayın Bostancı. 
MEHMET
NACİ BOSTANCI (Amasya) - …laikliğe ilişkin hiçbir teklif, hiçbir tasarı, hiçbir
öneri yoktur, söz konusu değildir; AK PARTİ Grubunun ne böyle bir çalışması ne
böyle bir hazırlığı vardır. 
BÜLENT
TURAN (Çanakkale) – Duruşumuz belli bizim. 
MUSA
ÇAM (İzmir) – İstifa etmesi lazım, istifa etsin!
MEHMET
NACİ BOSTANCI (Amasya) – Anayasa Komisyonu Başkanı Mustafa Şentop, anayasa
hazırlıklarına ilişkin olarak böyle bir konunun olmadığını, anayasa
hazırlığında, tasarısında laikliğin mevcut olduğunu ifade etmiştir. Dün akşam
bu konu gündeme geldiğinde ben de yine, MYK’da, anayasaya ilişkin çalışmalarda
kesinlikle böyle bir durumun söz konusu olmadığını beyan ettim. Meclisin
gündeminde bu olmamasına rağmen, kürsü özgürlüğü çerçevesinde düşünülecek bir
konuyu bu kadar abartmayı, sanki laiklik tehdit altındaymış gibi feveran etmeyi
uygun bulmuyorum. 
Saygılarımla.

TANJU
ÖZCAN (Bolu) – Meclis Başkanı söylüyor bunları. Ne demek tehdit altında değil?
Meclis Başkanı söylüyor bunu. 
İDRİS
BALUKEN (Diyarbakır) – Sayın Başkan…
LEVENT
GÖK (Ankara) – Sayın Başkan…
BAŞKAN
– Bir saniye Sayın Gök. 
Sayın
Baluken…
2.- Diyarbakır Milletvekili İdris
Baluken’in, Meclis Başkanının yapmış olduğu Anayasa’ya aykırı açıklamasına dair
herhangi bir düzeltici beyanı olmadığına ve Oturum Başkanı TBMM Başkan Vekili
Ahmet Aydın’ın bu konudaki tartışmalara müdahil olmaması gerektiğine ilişkin
açıklaması
İDRİS
BALUKEN (Diyarbakır) – Sayın Başkan, dün Meclis Başkanının laiklikle ilgili
yapmış olduğu açıklamaya dair kürsüden görüşlerimizi ifade ettik. Herhangi bir
milletvekilinin düşünce, ifade özgürlüğü ekseninde değerlendirilebilecek
görüşlerini Meclis Başkanının hiçbir şekilde ifade edemeyeceğini, bulunmuş
olduğu konum gereği, Meclisin iradesini yansıtması gereği Anayasa’da kendisini
bağlayan temel değerlerle ilgili hassas bir noktada durması gerektiğini
belirttik. 
Şimdi,
bu saate kadar, Meclis Başkanının yapmış olduğu bu Anayasa’ya aykırı, etik
kurallara aykırı açıklamasına dair herhangi bir düzeltici beyanı biz görmedik,
okumadık; bildiğim kadarıyla, bu saat itibarıyla da herhangi bir açıklama
yapmış değil. Doğal olarak, bu konuyla ilgili milletvekillerinin görüşlerini
dile getirmesi, tarafsız pozisyonda olması gereken, Anayasa’ya bağlı olması
gereken Meclis Başkanının tutumuyla ilgili kınama ifadelerini belirtmesi de son
derece normaldir, son derece doğaldır. 
Siz,
Başkanlık Divanı olarak, Genel Kurulu orada idare etmek üzere Meclis Başkan
Vekili olarak bugün görev yapıyorsunuz. Ancak, uzun süredir, Meclis kürsüsünden
bu konuda milletvekillerinin yapmış olduğu konuşmalara ya da kınamalara dair
sürekli bir müdahale etme, sürekli bir yorum yapma hakkını kendinizde
görüyorsunuz; böyle bir hakkınızın olmadığını ifade etmek istiyoruz. Bununla
ilgili eğer farklı noktada bir tartışma yürütülecekse Meclis Başkanının da
Genel Kurula gelip burada bir bilgilendirme yapması, bağlamından koparılmış
açıklamalar ve cümleler söz konusuysa bu konuyla ilgili Türkiye kamuoyunu
aydınlatması son derece önemli bir husustur. Meclis Başkanının böyle bir talebi
yokken, böyle bir beyanatı ya da düzeltme çabası yokken, sizin ısrarla, Meclis
Başkanına atfen birtakım cümlelerle sürekli tartışmaların önüne geçmeye
çalışmanızı anlamak mümkün değil. 
Laiklikle
ilgili biz dün de Meclis kürsüsünden ifade ettik, doksan yıldır Türkiye’de
uygulanan gerçek anlamda özgürlükçü bir laiklik asla söz konusu değildir.
Statükocu bir laikçiliği laiklik olarak halkımıza dayatan bir anlayış var.
Bunun Anayasa’da özgürlükçü bir laiklik olarak tanımlanması, bütün dinlere,
inançlara eşit pozisyonda, nötr pozisyonda, inanç dünyasını ve onunla ilgili
örgütlenmeleri destekleyecek, güvence altına alacak nötr bir devlet
pozisyonunun sağlanması gerektiğini biz Halkların Demokratik Partisi olarak
ifade ettik. Ancak, bütün bu ifadelerimize rağmen hâlâ -dediğim gibi- Meclis
Başkanının bu konuda yapmış olduğu bir açıklamayı bilmiyoruz, okumadık. Sizin
de ısrarla Meclis Başkanı adına, ona birtakım cümleler atfederek
milletvekillerinin tartışmalarının önüne geçme tutumunuzu da doğru
bulmadığımızı ifade ediyoruz. AKP Grubundan herhangi bir milletvekili benzer
cümleler kullanırsa bu, düşünce, ifade özgürlüğü ekseninde
değerlendirilebilinir ama Meclisin iradesini yansıtan, anayasal değerlerle
ilgili pozisyonu, konumu belli olan bir Meclis Başkanı bu cümleleri sarf ederse
doğal olarak bunun Mecliste ve toplumda bir tartışma yaratacağını herhâlde
kestirmek çok zor olmasa gerek diyorum. 
O
nedenle, sizin de bu tartışmaları tarafsız bir bağlamda takip etmenizi, bu
tartışmalara Meclis Başkanı adına müdahil olmamanız gerektiğini hatırlatmak
istiyorum. 
BAŞKAN
– Efendim, ben, uygun bir dil kullanılması noktasında her uyarıyı her zaman her
milletvekili için yapabiliyorum...
İDRİS
BALUKEN (Diyarbakır) – Efendim, kınama, uygunsuz bir dil değildir. 
BAŞKAN
- …ki, hele ki Meclis Başkanımız için de haydi haydi yapmam gerekiyor. 
İDRİS
BALUKEN (Diyarbakır) – Herhangi bir insanı kınamak uygunsuz bir dil değil.
Böyle bir şey yok!
BAŞKAN
- Onun adına ben bu görevi yürütüyorum şu anda. 
Siz
de bir laiklik tarifinde bulundunuz. 
İDRİS
BALUKEN (Diyarbakır) – Meclis Başkanı kutsal bir kişilik değil Sayın Başkan. 
BAŞKAN
– Siz de farklı bir laiklik tarifinde bulundunuz. 
İDRİS
BALUKEN (Diyarbakır) – Meclis Başkanı ya da herhangi bir insan… 
BÜLENT
TURAN (Çanakkale) – Başkanım, gündeme geçelim. 
BAŞKAN-
Laiklikle ilgili hiç kimsenin bir problemi yok şu Mecliste. Kalkıp da bunu
farklı mecraya çekmenin doğru olmadığını düşünüyorum ben. 
İDRİS
BALUKEN (Diyarbakır) – Sayın Başkan, Meclis Başkanı ya da herhangi bir insan
kutsal bir kişilik değildir. Yaptığı yanlışlar varsa, ortaya koymuş olduğu
beyanatlarla belli bir sorun alanı yaratmışsa tabii ki kınanabilir, siyasi
parti grupları ya da milletvekilleri kınamayla ilgili düşüncelerini açıkça
ortaya koyabilir. O nedenle, her kınama cümlesinde sizin bunu “uygunsuz bir
üslup” olarak değerlendirmenizi doğru bulmuyoruz. Kaldı ki bu Meclis Başkanı,
cumhuriyet tarihi boyunca gelmiş geçmiş en sansürcü, en baskıcı ve muhalefet
iradesine ipotek koymaya çalışan bir Meclis Başkanıdır. Bugün bile futbolla
ilgili ayrımcılık, nefret ve şiddeti içeren bir araştırma önergemize tamamen
keyfî birtakım kriterlerle sansür uygulamıştır, o önergeyi değerlendirmeye
almamıştır. Dolayısıyla böylesi bir pratiği olan Meclis Başkanını tabii ki bu
kürsüden kınamaya devam edeceğiz. 
BAŞKAN
– Sayın Baluken, İç Tüzük’ün gerekleri neyse İç Tüzük’ün gerekleri yerine
getirilebilir. Anayasa ve İç Tüzük’e herkes uymak durumundadır. 
ERKAN
AKÇAY (Manisa) – Sayın Başkan… 
BAŞKAN
– Sayın Akçay, buyurun.
3.- Manisa Milletvekili Erkan Akçay’ın,
Türkiye’nin laiklik diye bir problemi olmadığına ve Meclis Başkanı tarafından
bu konunun gündeme getirilmesinin son derece yanlış olduğuna ilişkin açıklaması
ERKAN
AKÇAY (Manisa) – Sayın Başkan, dün Türkiye Büyük Millet Meclisi Başkanı Sayın
Kahraman, Türkiye’nin hiçbir gündeminde yer almamasına rağmen, fevkalade
lüzumsuz ve bütün Türkiye’yi de endişeye sevk eden bazı görüşler serdetmiştir.
Kendisi Türkiye Cumhuriyeti’nin protokolünde 2’nci sırada yer alan Türkiye
Büyük Millet Meclisi Başkanıdır ve Anayasa’ya ilişkin bir toplantıda kişisel
görüşlerini serdedemez. Öncelikle, kişisel görüşleri serdetme platformunda
değildir ve bir tartışma başlatmıştır. Bu tartışmaya ilişkin Adalet ve Kalkınma
Partisi Grup Başkan Vekili görüşünü dün de bugün de bize göre gayet net bir
şekilde ifade etti, Cumhuriyet Halk Partisi, HDP Grubu da ifade etti ve
Milliyetçi Hareket Partisinin de bu konuda görüşü son derece açık ve nettir.
Son derece talihsiz açıklamalardır ve Meclis Başkanı tarafından kesinlikle
tavzih edilmesi gereken bir görüştür, talepler bu yöndedir. Kınamaya ilişkin de
elbette kınanabilir, dolayısıyla bunun bir üslup sorunu olmadığı kanaatindeyim.
Ve şu anda, Türkiye Büyük Millet Meclisi Başkanına çok önemli bir görev
düşüyor. Türkiye’nin laiklik diye bir problemi yoktur. Anayasa’mızda ve hukuk
düzenimizde bu oturmuştur. Zaten, geçmiş yıllarda pek çok tartışma, münakaşa,
hatta kavgaya varan birtakım durumlar olmuştur. Ve Türkiye’nin gündeminde
olmayan bir hususu yeni anayasa çalışmalarının yapıldığı bir gündemde, bizzat
Türkiye Büyük Millet Meclisi Başkanı tarafından bu konunun gündeme
getirilmesini son derece yanlış bulduğumuzu ifade etmek istiyorum. Yani laiklik
hem Anayasa’mızın hem Türkiye Cumhuriyeti’nin en temel değerlerinden birisidir
ve bu tartışmalar Türkiye’yi kamplaşmaya ve ayrışmaya götürür. O bakımdan,
sadece kişisel kanaatiyse kendisinde kalsın, bütün Türkiye’yi bu tartışmanın
paydaşı yapmasını doğru bulmuyoruz ve Türkiye Büyük Millet Meclisi Başkanını bu
konuda gereken açıklamayı ve düzeltmeyi yapmaya davet ediyorum.
BAŞKAN
– Evet Sayın Akçay.
Sayın
Gök.
4.- Ankara Milletvekili Levent Gök’ün,
Meclis Başkanın, laiklikle ilgili ifadeleriyle Türkiye’nin kuruluş felsefesini
ayaklar altına alarak Türkiye tarihine kara bir leke gibi geçtiğine ve Oturum
Başkanı TBMM Başkan Vekili Ahmet Aydın’ın bu konudaki tartışmalara müdahil
olmaması gerektiğine ilişkin açıklaması
LEVENT
GÖK (Ankara) – Sayın Başkan, konuştuğumuz konu sıradan bir konu değildir.
Konuştuğumuz konu Türkiye’nin kuruluş iradesiyle ilgili bir konudur ve ne yazık
ki… 
BAŞKAN
– Sayın Gök, isterseniz, hiç kendinizi de yormadan, mikrofonu açalım,
oturduğunuz yerden… 
Buyurun.

LEVENT
GÖK (Ankara) – Yo, şu anda böyle rahatım, merak etmeyin.
BAŞKAN
– Peki, buyurun. 
LEVENT
GÖK (Ankara) – Bu konuştuğumuz konuyu sıradan bir konu gibi değerlendirerek
bugünü geçiştiremeyiz. Türkiye Cumhuriyeti’nin kuruluş harcında, emperyalizme
karşı mücadele eden Mustafa Kemal Atatürk ve arkadaşları, Türkiye
Cumhuriyeti’ni laik cumhuriyet, çağdaş uygarlık seviyesine ulaşmak, halk
egemenliğine dayandırmak amacıyla kurmuştur. Her ülkenin bir kuruluş felsefesi
vardır. 
MEHMET
METİNER (İstanbul) – Tarihsel bir çarpıtma bu ya! Ne alakası var ya? Öyle olsa
1924 Anayasası’nda laiklik olur ya! 
LEVENT
GÖK (Ankara) – Bu kuruluş felsefesine bütün yurttaşların uyması gerekli olduğu
gibi, başta, toplumu yöneten bütün siyasi parti liderleri dâhil olmak üzere,
Cumhurbaşkanı, Başbakan, Meclis Başkanı herkesten önce sahip çıkmak, korumak ve
kollamak durumundadır. Şimdi karşılaştığımız tehlike vahim bir tehlikedir.
Türkiye Büyük Millet Meclisi, egemenliğin kayıtsız şartsız millete ait
olduğunun ifade edildiği ve bütün kuruluş dayanağını cumhuriyetin kuruluş
ilkelerinden alan bir Meclisin Başkanı, dün yaptığı açıklamada, bütün kurucu
iradeyi, Türkiye’nin kuruluş felsefesini ayaklar altına alarak ve ettiği yemini
de çiğneyerek Türkiye tarihine bir kara leke gibi geçmiştir; bu tartışmasızdır.
Bizim muhatabımız Meclis Başkanıdır. Ne AKP grup başkan vekilinin bu
sözlerimizden alınarak bizlere cevap vermesi gerekir ne de sizin. Eğer bu
konuda şu saate kadar Meclis Başkanı herhangi bir açıklama yapmadıysa ya da
yapıp da kamuoyunu tatmin etmediyse Meclis Başkanını siz savunmak durumunda
değilsiniz. Çünkü, Meclis başkan vekilleri, tıpkı Meclis Başkanları gibi,
oturumu yönettikleri anda, hem Anayasa 94’e göre hem de İç Tüzük 64’e göre
tartışmalara katılamazlar. Eğer siz, böyle bir tartışmanın içerisinde, bu
saatten sonra “Ben bu tartışmaya katılırım.” diyorsanız ya toplantıyı
yönetmeyin, İsmail Kahraman’ı buraya davet edin ya da konuşmacılarımızın
sözlerine tahammül etmek durumundasınız. 
Bu
sözlerin, ayrıca, hiçbiri incitici değil. Arkadaşımız ne söyledi? Kınadığını
ifade etti. Kınamak ne zamandan beri değişik bir üslup oldu.
MAHMUT
TANAL (İstanbul) – Gayrimeşru efendim ne kınaması, gayrimeşru.
BAŞKAN
– Sayın Gök…
LEVENT
GÖK (Ankara) – Yani “Laik cumhuriyet ortadan kalksın.” diyen Meclis Başkanının
üslubunu bir kenara bırakıyorsunuz; Anayasa’yı savunan -olması gereken-
kanunlarımızı savunan, kuruluş felsefesini savunan Cumhuriyet Halk Partisine
bir üslup tartışması hatırlatıyorsunuz; bu çok yanlıştır. Bugün, bu açıklama
gelene kadar, bütün Türkiye kamuoyu bilmelidir ki Cumhuriyet Halk Partisi,
üzerinde bulunan tarihî sorumluluğun gereği olarak, Anayasa’ya bağlı olan bir
parti olarak Meclis Başkanının bu sözlerini bu kürsüden eleştirmeye ve Meclis
Başkanını kınamaya devam edecektir. Bunun böyle bilinmesini isterim.
Sizden
de ricam, milletvekillerimizin bu yönde yapacakları konuşmalara müdahil olmamanız
ve Meclis Başkanını bence bir an önce arayarak eğer konuşmasını tashih edecekse
etsin, etmeyecekse Meclis Başkanı istifa etsin.
Saygılarımla.
(CHP sıralarından alkışlar) 
BAŞKAN
– Sayın Gök, mutlaka Meclis Başkanı meramını anlatacaktır, bir. İkincisi, ben
burada oturumu Meclis Başkanı adına, Anayasa’ya ve İç Tüzük’e uygun olarak
yönetmeye çalışıyorum ki Anayasa’yı da İç Tüzük’ü de çok iyi bildiğime
düşünüyorum. 
LEVENT
GÖK (Ankara) – Biz de öyle olduğunu ümit ediyoruz. 
BAŞKAN
- Bunun sadece teorisini değil pratiğini de yapan bir arkadaşınızım, beraber bu
süreçte çalıştık. Dolayısıyla, ondan bir endişeniz olmasın, ben İç Tüzük’ü
ihlal etmem ama sadece benim değil konuşan her arkadaşımın da yine, aynı
şekilde İç Tüzük’e uygun olarak konuşmalarını yapmaları arzusunda olduğumu
ifade ediyorum. Tabii ki birbirimizi eleştirebiliriz, herkes aynı fikri
paylaşmak durumunda değil, eleştirebilir ama bu eleştirinin de muhakkak ki
belli bir üslup içerisinde, dairesinde olması gerektiğini İç Tüzük gene
emrediyor; ben onu ifade etmeye çalıştım. Onun dışındakiler de…
MUSA
ÇAM (İzmir) – Sayın Başkan, siz İç Tüzük’ü biliyorsunuz, Anayasa’yı
biliyorsunuz da Meclis Başkanı bilmiyor.
BAŞKAN
– Meclis Başkanı da çok iyi biliyor.
MUSA
ÇAM (İzmir) – Şu anda yok hükmünde, yok hükmünde, yok!
BAŞKAN
– İyi de bir hukukçudur, biliyor Sayın Çam.
LEVENT
GÖK (Ankara) – Sayın Başkan, hâlâ Meclis Başkanını savunmayın lütfen!
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- Ankara Milletvekili Mustafa Mit’in,
Ankara ilinin sorunlarına ilişkin gündem dışı konuşması
BAŞKAN
– Sayın milletvekilleri, gündem dışı üçüncü söz, Ankara’nın sorunları hakkında
söz isteyen Ankara Milletvekili Mustafa Mit’e aittir.
Buyurun
Sayın Mit. (MHP sıralarından alkışlar) 
Süreniz
beş dakikadır.
MUSTAFA MİT (Ankara) – Sayın Başkan, değerli
milletvekilleri; başkentimiz Ankara’nın sorunları üzerinde gündem dışı söz
almış bulunmaktayım. Genel Kurulu saygıyla selamlıyorum.
Değerli milletvekilleri, bir konuya değindikten sonra Ankara’nın
meselelerine değineceğim. Laiklik, birlik ve beraberliğimizin teminatıdır.
Laiklik, din ve vicdan hürriyetidir, değiştirilemez.
Değerli milletvekilleri, bir zamanlar Ankara, siyasetin
başkenti olmasının yanında siyasetin, uluslararası ilişkilerin, kültür ve
sanatın, yatırımın, sporun başkentiyken bugün bütün bu özelliklerini kaybetmiş
durumdadır. Siyaset başkenti olmasına rağmen, siyaseti de İstanbul’dan idare
edilmektedir. Bu sebepten dolayı, Ankara’nın maddi ve manevi içi
boşaltılmaktadır. En son, Merkez Bankasının da İstanbul’a taşınma gayretlerine
dikkatinizi çekmek isterim. Uluslararası toplantıların, devlet başkanları
zirvelerinin ve birtakım resmî toplantıların İstanbul’da yapılması ve bunun
kanaat olarak yerleşik hâle getirilmesi Ankara’nın gözden çıkarılmasıdır.
Türkiye Cumhuriyeti Ankara’da kurulmuştur. Cumhuriyet, Ankara demektir. 
Değerli
milletvekilleri, millî iradenin tecelligâhı olan Büyük Millet Meclisinin
kurulduğu, İstiklal Harbi’nin idare edildiği şehir olan Ankara, bu ruhu ve şuuru
yansıtamayan, tarihten gelen özelliklerini ön plana çıkaramayan, beton ve cam
yığını herhangi bir şehir görünümündedir. Ankara’nın şehircilik anlamında bir
makro planı yoktur. Ankara, dünyada en az turist ağırlayan başkenttir; tarihî
ve coğrafi özellikleri açısından, özellikle termal turizm açısından da son
derece elverişli bir kent olmasına rağmen, bundan da gerekli payı
alamamaktadır. Yapılan alt ve üst geçitlere rağmen trafik neredeyse günün her
saatinde sıkışık bir vaziyettedir. Metro ulaşımından sonraki ringlerde yeterli
otobüs tahsis edilememiştir. Büyükşehir Yasası’yla bütün köyler mahalle
olduğundan, ulaşımda büyük sıkıntılar yaşanmaktadır. Üniversite şehri olan
Ankara’da, hâlâ yurt problemleri çözülememiş, öğrencilerimizin paso ücretleri
de çok pahalıdır. Şehirler arası otobüs terminali semtlere çok uzak olmakta ve
semtlerden terminale, terminalden de semtlere gidişte zorlanılmaktadır.
Metropol ilçeler nüfus ve konum itibarıyla çok büyümüşlerdir. İdari yapılanma
yeniden gözden geçirilmeli, yeniden ilçeler ihdas edilmelidir.
Ankara’nın
Birinci Lig’de oynayan 2 takımı vardı. Yüz yıllık Ankaragücü şahsi ihtiraslar
sonunda bu hâllere düşürülmüştür. 1992 yılından bu yana Ankara’da millî maç
oynanmamaktadır.
Ankara,
şehir meydanı olmayan tek başkenttir, Ulus ve Kızılay bir plan dâhilinde şehir
meydanı hâline getirilmelidir. Fuar ve kongre merkezi yapımı
hızlandırılmalıdır.
Siteler
ve GİMAT’a organize sanayi bölgesi statüsü verilmelidir. OSTİM, Sincan, Malıköy
sanayileri her açıdan teşvik edilerek geliştirilmelidir. Siteler’e mutlaka
metro hattı götürülmelidir. Siteler’de otopark sorunu çözülmelidir.
Sanayinin
yetişmiş iş gücü ihtiyacını karşılamak üzere çıraklık sistemi yeniden gözden
geçirilmeli, İŞKUR semtlerde kurslar açmalıdır.
Keçiören
bölgesinde okul sıkıntısı had safhadadır.
Keçiören,
Yenimahalle, Aydınlıkevler ve Siteler bölgesinde ulaşım planı yeniden
yapılmalıdır.
Metropol
ilçelerde adliyeler açılmalıdır. Kentsel dönüşüm kapsamında hak sahipleri
mağdur edilmektedir; adil çözüm uygulanmalı, rantiyecilikten uzaklaşılmalıdır.
Bütün köyler mahalle olduğundan, büyükşehir imkânları
köylere ulaşmamaktadır. Kendi imkânlarıyla yapmış oldukları şebeke ve yüz
yıllardır kullandıkları su, köylülere parayla satılmaktadır. Büyükşehir sadece
grup yollarına bakmakta, köy yolları bakımsızlıktan yol olmaktan çıkmıştır.
Özel idarenin köylere yaptığı ayni ve nakdî yardımlar kesilmiştir. Çiftçilere
yönelik demonstrasyon uygulamaları ortadan kaldırılmıştır. Bakanlığın 30 bin
Türk lirası Genç Çiftçi Projesi Ankara’da uygulanmamaktadır. 
Değerli milletvekilleri, Ankara’nın problemlerini beş
dakikaya sığdırmak mümkün olmadığı için -anlatabildiğim kadar, Ankara’nın daha
çok problemi var- sizlere bunları söylüyor, hepinizi saygıyla selamlıyorum. (MHP sıralarından alkışlar) 
BAŞKAN – Teşekkürler Sayın Mit. 
Sayın
milletvekilleri, gündeme geçmeden önce, sisteme giren 15 sayın milletvekiline
söz vereceğim. 
Öncelikle,
buyurun Sayın Karaburun. 
V.- AÇIKLAMALAR (Devam)
5.- Bursa Milletvekili Bennur Karaburun’un,
Profesör Doktor Ozan Bahar’ın hayat hikâyesi ve yaşama azmiyle öğrencilerine ve
çevresindekilere ışık verdiğine ilişkin açıklaması
BENNUR
KARABURUN (Bursa) – Sayın Başkan, değerli milletvekilleri; bugün, bir
profesörümüzden bahsetmek istiyorum, görev dönüşü geçirdiği trafik kazası
sonucu malulen emekli olan Profesör Doktor Ozan Bahar’dan bahsetmek istiyorum.
Azmiyle elde ettiği profesörlük unvanıyla Muğla Sıtkı Koçman Üniversitesi
Turizm Fakültesinde Dekan olarak üniversiteli gençlere örnek oluyor. Yıllardır
hayata tekerlekli sandalyeyle tutunan ancak bunun umudunu kırmadığı Profesör
Doktor Ozan Bahar, hayat hikâyesi ve yaşama azmiyle öğrencileri ile
çevresindekilere ışık veriyor. Türk Silahlı Kuvvetlerinden malulen emekli
olduktan sonra yaşama küsmeyen, akademik alanda hayatına yeni bir sayfa açarak
dekanlığa kadar yükselen Bahar, tüm zorluklara rağmen hayata sımsıkı sarılarak
herkese umut oluyor. 
Bu
vesileyle, kendisine buradan teşekkürlerimi bir borç biliyorum. 
Genel
Kurulu sevgiyle, saygıyla selamlıyorum. 
Teşekkür
ederim. 
BAŞKAN
– Teşekkürler Sayın Karaburun. 
Sayın
Topal…
6.- Hatay Milletvekili Serkan Topal’ın,
Türkiye Cumhuriyeti’nin kurucu değerlerinden olan laiklik ilkesinin tartışmaya
açılmasına asla izin vermeyeceklerine ilişkin açıklaması
SERKAN
TOPAL (Hatay) – Sayın Başkan, değerli milletvekilleri; Türkiye Cumhuriyeti’nin
kurucu değerlerinden barış içinde yaşama imkânının teminatı olan laiklik
ilkesini tartışmaya açmaya çalışanlar bilmelidirler ki böyle bir çaba yalnız ve
ancak gaflettir, dalalettir ve hatta bu cumhuriyete ihanettir. Meclis Başkanı
İsmail Kahraman şunu bilmelidir ki: O, tam da laiklik sayesinde, Mustafa Kemal
Atatürk sayesinde, cumhuriyet sayesinde o koltukta oturabilmektedir. Belli ki
bu yüce makam Sayın Kahraman’a fazla gelmiştir.
Sayın Başkan, sizi bir an önce istifaya davet ediyorum. Bizler cumhuriyetin hiçbir
değerinin tartışmaya açılmasına asla izin vermeyeceğiz. Laiklik için şeref ve
namusu üzerine yemin edenlere yeminlerini hatırlatıyorum ve herkes bilmedir ki
şeriat yandaşlarına bu cumhuriyeti yedirmedik, yedirmeyeceğiz. (CHP
sıralarından alkışlar)
BAŞKAN
– Sayın Nurlu…
7.- Manisa Milletvekili Mazlum Nurlu’nun,
laiklikle ilgili ifadeleri nedeniyle Meclis Başkanını ve demokratik protesto
haklarını kullananlara karşı polisin giriştiği faşist saldırıları kınadığına
ilişkin açıklaması
MAZLUM
NURLU (Manisa) – Değerli milletvekilleri, Meclis Başkanının “Anayasada laiklik
olmasın.” açıklaması, cumhuriyet düşmanlığından başka bir şey değildir. Meclis
Başkanını ve demokratik protesto haklarını kullanan cumhuriyet sevdalılarına
karşı polisin giriştiği faşist saldırıları buradan kınıyorum. 
Unutulmasın
ki laiklik, din ve vicdan özgürlüğünün güvencesi, din sömürüsünün önündeki en
büyük engeldir. Rize’deki İsmail Kahraman Kültür Merkezi’nde yaşanan tecavüz ve
tacizlere ses çıkarmayanların “Anayasa’dan laiklik çıkarılsın.” demesi nasıl
bir Türkiye istediklerini göstermektedir. 
Türkiye
Cumhuriyeti, toplumun huzuru, millî dayanışma ve adalet anlayışı içinde, insan
haklarına saygılı, Atatürk milliyetçiliğine bağlı, demokratik, laik ve sosyal
bir hukuk devletidir. Bunu kabul etmeyen birisi Meclis Başkanlığı koltuğunda
oturamaz. Bu nedenle, İsmail Kahraman derhâl istifa etmelidir.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Sayın Engin…
8.- İstanbul Milletvekili Didem Engin’in,
laiklikle ilgili açıklamaları nedeniyle Meclis Başkanını istifaya davet
ettiğine ilişkin açıklaması
DİDEM
ENGİN (İstanbul) – Sözlerim Meclis Başkanına. “Yeni anayasada laiklik tarifi
olmamalıdır, dindar bir anayasa yapmalıyız.” diye buyurmuş. Bilsin ki
Atatürk’e, onun bizlere emanet ettiği cumhuriyete, özgürlüklerimizin güvencesi
olan laikliğe el uzatmak kimsenin haddine değil. Meclis Başkanı olabilirsiniz
ama saygınlığı kimseden alamazsınız ancak kazanabilirsiniz; duruşunuzla,
konuşmalarınızla, sözlerinizle saygınlığı kazanırsınız ya da kazanamazsınız.
İstediğiniz kadar uğraşın bu ülkenin evlatlarının kalbinden Atatürk’ü
silemezsiniz; tam tersine, Atatürk aşkını ve sevgisini daha da yeşertirsiniz.
İstediğiniz kadar cumhuriyetle, laiklikle uğraşın, yok edemezsiniz. Sizler
cumhuriyeti ve laikliği yok etmeye, dini istismar ederek güzel ülkemizi
kamplaştırmaya çalıştıkça bilin ki bu ülkenin evlatları cumhuriyete de laikliğe
de öyle bir sahip çıkar ki o çok güvendiğiniz makamlarınız… (CHP sıralarından
alkışlar)
(Mikrofon
otomatik cihaz tarafından kapatıldı)
DİDEM
ENGİN (İstanbul) – … derhâl istifaya davet ediyorum.
BAŞKAN
– Sayın Özkan…
9.- Denizli Milletvekili Cahit Özkan’ın,
anayasaların bilgece ancak herkesin anlayacağı bir dille yazılması gerektiğine
ilişkin açıklaması
CAHİT
ÖZKAN (Denizli) – Teşekkürler Sayın Başkan.
Dilimizin
sınırları dünyanın sınırlarıdır yani dilimiz ne kadar sığ ise ufkumuz ve
düşüncelerimiz o kadar daralmaktadır. Dil sadece günlük konuşma açısından
değil, aynı zamanda anayasa hukuku mevzuatımız açısından da önemlidir.
Ülkemizin dünden bugüne tüm anayasalarını inceleyecek olursak değişen en önemli
yönün dil olduğunu görüyoruz.
Anayasalar
filozof gibi düşünmeli, köylü gibi konuşmalıdır. Hukuk ve siyasi tarihimizde
yer almayan kavramlar on yıllardır tartışılmakta ve toplumsal barışımızı
bozmaktadır. Bu vesileyle, anayasalarımız bilgece olmalı ancak milletin
diliyle, herkesin anlayacağı bir dille yazılmalıdır; tarihî geleneğimizden
süzülmeli, zengin, demokratik ve özgürlükçü bir dille yazılmalıdır. 
Bu
vesileyle, yüce Meclisi saygıyla selamlıyorum.
BAŞKAN
– Sayın Aydın…
10.- Bursa Milletvekili Erkan Aydın’ın,
laiklikle ilgili açıklamaları nedeniyle Meclis Başkanını istifaya davet
ettiğine ilişkin açıklaması
ERKAN
AYDIN (Bursa) – Sayın Başkan, Anayasa’nın değiştirilemez ilk 4 maddesinin
değiştirilmesini isteyen, yeni bir anayasada laiklik ilkesinin çıkarılmasını
isteyen Meclis Başkanı İsmail Kahraman, hiç kuşkusuz ki ettiği yemini
çiğnemiştir. Kahraman’ın Başkanlığı bugünden itibaren hükmünü yitirmiştir. Din
ve vicdan özgürlüğünün garantisi olan ve dinin siyasete alet edilmemesini
garanti eden laikliğin kaldırılması isteği -çoktan beridir- laik devlete
aykırıdır ve açıkça bir şeriat çağrısıdır. Toplumda büyük bir infial yaratan bu
açıklama, aynı zamanda da Yüce Divan suçudur. Kahraman’ın bir an önce istifa
etmesini ve söylediği sözlere açıklık getirmesini talep ediyorum (CHP
sıralarından alkışlar) 
BAŞKAN
– Sayın Akyıldız…
11.- Sivas Milletvekili Ali Akyıldız’ın,
Meclis Başkanının laiklikle ilgili ifadeleri nedeniyle derhâl istifa etmesi
gerektiğine ve 23 Nisan törenlerinde Cumhuriyet Halk Partisi Sivas İl
Başkanlığının Atatürk anıtına çelenk sunmasını engelleyen Sivas İl Millî Eğitim
Müdürü hakkında herhangi bir işlem yapılıp yapılmayacağını öğrenmek istediğine
ilişkin açıklaması
ALİ
AKYILDIZ (Sivas) – Teşekkür ediyorum Sayın Başkan.
Laikliğe
karşı olduğunu açıklayan bir Meclis Başkanının laik, demokratik ve sosyal hukuk
devleti olan Türkiye Cumhuriyeti devletinin Meclis Başkanlığından derhâl istifa
etmesi gerektiğini ben de hatırlatıyorum.
Sayın
Başkan, Sivas’ta 23 Nisan törenlerinde Atatürk anıtına çelenk sunmak için Sivas
Valiliğinden resmî izin alan Cumhuriyet Halk Partisi Sivas İl Başkanlığı, Sivas
İl Millî Eğitim Müdürünün engellemeleri nedeniyle törende çelenk sunumunu
gerçekleştirememiştir. Buradan Sayın Millî Eğitim Bakanımıza soruyorum: Sivas
İl Millî Eğitim Müdürü, Sivas Valiliğini yok sayan ve Valilik tarafından kendilerine verilen
talimata uymayan keyfî tutumunu ve görevini suistimal etme yetkisini ve bu gücü
kimden almaktadır?
Sayın
Bakan, siz il millî eğitim müdürlerine Cumhuriyet Halk Partisinin millî
törenlerde çelenk sunmasını engelleyen, Cumhuriyet Halk Partisini yok sayan bir
tutum izlemeleri talimatı mı gönderdiniz? 
(Mikrofon
otomatik cihaz tarafından kapatıldı) 
ALİ
AKYILDIZ (Sivas) – Şayet böyle bir talimatınız yoksa bu Millî Eğitim Müdürü
hakkında herhangi bir soruşturma ve inceleme yapmayı düşünüyor musunuz?
Teşekkür
ediyorum.
BAŞKAN
– Sayın Yıldız Biçer…
12.- Manisa Milletvekili Tur Yıldız
Biçer’in, laiklikle ilgili açıklamaları nedeniyle Meclis Başkanını istifaya
davet ettiğine ilişkin açıklaması
TUR
YILDIZ BİÇER (Manisa) – Sayın Başkan, bu açıklama, laiklik savunucularına bugün
Meclis önünde yaptırılmayan açıklamadır, onları selamlıyorum.
Meclis Başkanı “Laiklik, anayasada olmamalı.” sözleriyle
şeriata açık çağrı yaptı. “Dindar anayasa olmalı." demek şeriat ve hilafet
düzeni istemektir. Yapılan bu çağrı, AKP’nin anayasa değişikliğindeki amacını
ortaya koymaktadır, buna asla izin vermeyeceğiz. AKP kendisini bu ülkeden,
halktan büyük zannetmesin; sakın ola ki bu sözü bir daha tekrar etmesin. Bu
ülkenin ilerici, demokrat, devrimci birikimi gerici karanlığı püskürtecek
güçtedir. Biz gerici karanlığınıza karşı laikliği kazanmak için buradayız.
Laiklik çocuklarımızın Ensar karanlığından kurtulmasıdır. Laiklik kadınların
özgürlüğüdür. Laiklik dinin siyasal alana taşınarak sömürünün, yolsuzluğun
üstünün örtülmesine son verilmesidir. Laiklik…
(Mikrofon otomatik cihaz tarafından kapatıldı) 
AHMET HAMDİ ÇAMLI (İstanbul) – Din düşmanlığıdır değil
mi?
TUR YILDIZ BİÇER (Manisa) – …din ve mezhep ayrımı yerine
birlikte yaşamı savunmaktır. 
Meclis Başkanını derhâl istifaya davet ediyorum. (CHP
sıralarından alkışlar) 
BAŞKAN – Sayın erkek…
13.- Çanakkale Milletvekili Muharrem
Erkek’in, laiklikle ilgili açıklamaları nedeniyle Meclis Başkanını istifaya
davet ettiğine ilişkin açıklaması
MUHARREM
ERKEK (Çanakkale) – Sayın Başkan, Türkiye Büyük Millet Meclisi Başkanı Sayın
Kahraman hepimiz gibi, laik cumhuriyete bağlı kalacağına, Anayasa’ya sadakatten
ayrılmayacağına milletin huzurunda yemin etmiştir, ancak dün bu yeminine rağmen
ve kutsal görevine rağmen, cumhuriyetin kuruluş felsefesine, temel ilkelerine
ve Gazi Meclisin ruhuna aykırı bir antidemokratik ve karşı devrimci söylemle
karşımıza çıkmıştır. Laiklik, tüm inançları, demokrasi ve özgürlükleri güvence
altına alan temel bir ilkemizdir. Bu söylem nedeniyle artık, milletimizin
huzurunda Türkiye Büyük Millet Meclisi Başkanlığı boştur. Ben, cumhuriyetin
temel ilkelerini zedeleyen bu söylem nedeniyle cumhuriyet savcılarını göreve
davet ediyor ve Meclis Başkanını da istifaya çağırıyorum. (CHP sıralarından
alkışlar)
BAŞKAN
– Sayın Özdemir…
14.- İstanbul Milletvekili Sibel
Özdemir’in, laiklikle ilgili açıklamaları nedeniyle Meclis Başkanını istifaya
davet ettiğine ilişkin açıklaması
SİBEL
ÖZDEMİR (İstanbul) – Değerli milletvekilleri, Anayasa’mızda din ve inanç
özgürlüğünün teminatı olan laiklik ilkesine toplumun tüm kesimleri ve özellikle
26’ncı Dönem milletvekilleri olarak büyük bir sorumlulukla sahip çıkmalıyız.
Meclis Başkanı Sayın Kahraman’ın laiklik ilkesiyle ilgili açıklamalarına tepki
göstererek ortak bir duruş sergilemeliyiz. Bağımsızlığımızın ve özgür bireyler
olarak yaşam hakkımızın teminatı olan cumhuriyete, cumhuriyetin kurucu
ilkelerine ve Anayasa’nın ilk 4 maddesine dokundurmayacağımızı, biz Cumhuriyet
Halk Partililer olarak bir kez daha ilan ediyor; dün “Dindar anayasa”, “Laiklik
Anayasada olmamalı.” diyerek cumhuriyetin kurucu değerlerine ihanet eden Meclis
Başkanı Sayın Kahraman’ı istifaya davet ediyoruz. (CHP sıralarından alkışlar) 
BAŞKAN
– Sayın Ilıcalı…
15.- Erzurum Milletvekili Mustafa
Ilıcalı’nın, erkekler hentbol liginde Süper Lig’e çıkan Aziziye Belediyesi
Termal Spor ve İkinci Lig’e çıkan Büyükşehir Belediye Erzurumspor Futbol
Takımı’nı tebrik ettiğine ilişkin açıklaması
MUSTAFA
ILICALI (Erzurum) – Teşekkürler Değerli Başkanım.
Ben
de Gazi Meclisin ilgisini Millî Mücadele’yi başlatan Erzurum’a çekmek
istiyorum. Geçtiğimiz hafta Erzurum sporda çifte bayram yaşadı. Aziziye
Termalspor, Erkekler Hentbol Ligi’nden Süper Lig’e çıktı. Bu çok önemli.
Erzurum tarihinde bir ilk. Ankara’nın doğusunda ilk defa bir takım Süper Lig’de
oynayacak. Bu manada Aziziye Belediye Başkanımız -ki kulübün onursal başkanı-
Muhammed Cevdet Bey’i, kulüp başkanını, antrenörü, hocaları, emeği geçen
herkesi ve taraftarı kutluyorum. 
Ayrıca,
geçtiğimiz yıllarda Süper Lig’de oynayan Erzurumspor Büyükşehir Belediyespor
Takımı’mız İkinci Lig’e çıktı. Bu da Erzurum için çok büyük bir başarı.
Taraftarlarımız acayip ilgi gösterdiler. Taraftarların spora verdiği önemi,
anlamı ispat ettiler. Bu manada da Kulüp Başkanı Ali Demirhan Bey’e, Büyükşehir
Belediye Başkanımız Mehmet Sekmen’e, hocaya, sporculara teşekkür ediyorum.
(Mikrofon
otomatik cihaz tarafından kapatıldı)
MİHRİMAH
BELMA SATIR (İstanbul) – Bravo! Erzurum’u kutluyoruz.
MUSTAFA
ILICALI (Erzurum) – Burada Millî Eğitim Bakanımız da varken ve diğer bütün
muhalefetin milletvekilleriyle, komşu illerimizle hedef 2026 Kış Olimpiyatları
diyor, teşekkür ediyorum. 
BAŞKAN
– Sayın Özdiş…
16.- Adana Milletvekili İbrahim Özdiş’in,
Süper Lig’e çıkan Adanaspor Futbol Takımı’nı tebrik ettiğine ve laiklikle
ilgili açıklamaları nedeniyle Meclis Başkanını istifaya davet ettiğine ilişkin
açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Öncelikle,
on iki yıl aradan sonra Adana’mıza büyük bir şampiyonluk kazandıran
Adanaspor’umuza, bu kazanımda emeği geçen herkese saygılar, sevgiler sunuyorum.

Anayasa’ya
bağlı kalacağına yemin etmiş, laik demokratik cumhuriyetin mabedi olan bu Gazi
Meclisin Başkanının hezeyan noktasındaki açıklamalarını kınıyor, protesto
ediyor, Meclis Başkanlığına yakışmadığını düşünüyor, kendisini istifaya davet
ediyorum. (CHP sıralarından alkışlar) 
BAŞKAN
– Sayın İlgezdi…
17.- İstanbul Milletvekili Gamze Akkuş
İlgezdi’nin, Meclis Başkanını istifaya davet ettiğine ve Meclis önünde polisin
müdahale ederek basın açıklaması yapmalarına izin verilmeyen Birleşik Haziran
Hareketi’nin “Laikliği Kazanacağız” başlıklı metnini okuyacağına ilişkin
açıklaması
GAMZE
AKKUŞ İLGEZDİ (İstanbul) – Sayın Başkan, Meclis Başkanını istifaya davet
ediyorum.
Dün
Meclis Başkanı İsmail Kahraman’ın “Laiklik anayasada olmamalı.” açıklaması sonrası
bugün Meclis önüne gelen başta Birleşik Haziran üyeleri olmak üzere laiklik
yolunda mücadele edenlere polis müdahale etmiştir, basın açıklamasına izin
vermemiştir. Ben de Meclis önünde okutmadığınız Birleşik Haziran’ın “Laikliği
Kazanacağız” başlıklı metnini okuyacağım:
“Şeriat,
hilafet anayasası yaptırmayacağız, laikliği kazanacağız. Haziran Türkiye'si
laik olacak. Meclis Başkanı İsmail Kahraman ‘Laiklik anayasada olmamalı.’
sözleriyle şeriata açık çağrı yaptı. ‘Dindar anayasa olmalı.’ demek şeriat ve
hilafet düzeni kuralım demektir. Meclis Başkanı sıfatıyla yapılan bu çağrı,
AKP’nin anayasa değişikliği gayesini ortaya koymaktadır. Buna azla izin
vermeyeceğiz. AKP kendisini bu ülkeden, halktan büyük zannetmesin. Sakın ola bu
sözü bir daha tekrar etmesin. Bu ülkenin ilerici, demokrat, devrimci birikimi
gerici karanlığı püskürtebilecek güçtedir…” (CHP sıralarından alkışlar) 
(Mikrofon
otomatik cihaz tarafından kapatıldı) 
BAŞKAN
– Sayın Yarayıcı…
18.- Hatay Milletvekili Hilmi Yarayıcı’nın,
siyasi tarihimize kara bir leke olarak geçen “kanlı pazar” olarak bilinen olay
ile İmran Öktem’in cenazesinde çıkarılan olayları düzenleyenlerin İsmail
Kahraman’ın genel başkanlığını yaptığı Millî Türk Talebe Birliği olduğuna
ilişkin açıklaması
HİLMİ
YARAYICI (Hatay) – Sayın Başkan, Sayın İsmail Kahraman’ın açıklamaları siyasi
tarihimize kara bir leke olarak geçen iki olay üzerine arşiv hatırlatmasını
zorunlu kılıyor.
1) 3 Mayıs 1969’da, Yargıtay Başkanı İmran Öktem’in
vefatı üzerine Millî Türk Talebi Birliği “Dinsiz Öktem’in cenaze namazı
kılınmasın.” kampanyası düzenlemişti. Bunun üzerine, Öktem’in cenaze namazında
büyük olaylar çıktı ve cenazede bulunanlar İsmet İnönü’yü korumak için silah
kullanmak zorunda kalmıştı. İnönü bu olaylar için “Yaşananlar ikinci 31 Mart vakasıdır.”
demişti.
2) 16 Şubat 1969’da Boğaza demirlenen 6’ncı Filoyu
protesto etmek isteyen gençlik örgütleri Taksim’de toplanmıştı. Karşı devrimci
gruplar, Taksim’de toplanan gençlere taş, sopa ve bıçaklarla saldırdı ve 2
gösterici bıçaklanarak öldürüldü. 
Demokrasi
tarihine “Kanlı Pazar” olarak geçecek bu olayı ve İmran Öktem’in cenazesinde
çıkarılan olayları düzenleyenlerde İsmail Kahraman’ın genel başkanlığını
yaptığı Millî Türk Talebe Birliği vardı. 
(Mikrofon
otomatik cihaz tarafından kapatıldı) 
HİLMİ
YARAYICI (Hatay) – Önceki gün, laiklik ilkesinin anayasada olmaması gerektiğini
söyleyen Meclis Başkanını bu tavrından dolayı istifaya davet ediyorum. (CHP
sıralarından alkışlar)
BAŞKAN
– Sayın Yalım…
19.- Uşak Milletvekili Özkan Yalım’ın,
laiklikle ilgili açıklamaları nedeniyle Meclis Başkanını istifaya davet
ettiğine ilişkin açıklaması
ÖZKAN
YALIM (Uşak) – Teşekkür ederim Başkan. 
Sayın
Divan, değerli milletvekili arkadaşlarımız ve de bizi izleyen Türkiye
Cumhuriyeti vatandaşları; Atatürk ilkeleri nedir? Cumhuriyetçiyiz, halkçıyız,
milliyetçiyiz, laikiz, devletçiyiz, inkılapçıyız. Bu devrimlerimizden, bu
ilkelerimizden kesinlikle vazgeçmeyeceğiz. Bu ilkelerimizden de bizi kimse
vazgeçiremez. Bundan dolayı, dünkü açıklamasından dolayı Türkiye Büyük Millet Meclisi
Başkanı Sayın İsmail Kahraman’ı derhâl istifaya davet ediyorum. 
Teşekkür
ederim. (CHP sıralarından alkışlar) 
BAŞKAN
– Son olarak Sayın Aydemir… 
20.- Erzurum Milletvekili İbrahim
Aydemir’in, “2023 hedefine doğru AK Türkiye” kavramını iyi anlamak gerektiğine
ilişkin açıklaması
İBRAHİM
AYDEMİR (Erzurum)- Teşekkür ediyorum Sayın Başkanım. 
“2023
hedefine doğru AK Türkiye” kavramını iyi anlamak lazım. “Sivil yeni anayasa ile
çağdaş bir Türkiye” demek bu. Her türlü vesayetten kurtulmuş bir Türkiye. Şanlı
mazisiyle çağdaşlık örgüsünün buluştuğu ve dünya çapında büyük hedeflere
yürüyen bir Türkiye. Selçuklu, Osmanlı ve Türkiye Cumhuriyeti irfan ve
vicdanının sentez bulduğu bir Türkiye. Çağlar üstü bir duruş, çağlar üstü bir
yükseliş devri; AK Türkiye bu. Bu yalın gerçeği idrakte zorlananlar, buldukları
her zemini iftira ve karartma adresi olarak kullanıyorlar. Erzurum’da çok
yerinde bir özdeyiş vardır “Koyma akıl, akıl olmaz.” diye. Bu tespite teslimiz.
Ne ki müfteri zihinleri de “Yaptım oldu.” noktasında bırakmayız. Dün akşam, şu
mübarek kürsüden ardı ardına iftira saçan konuşmacıyı AK yürekler adına
kınadığımı ifade ediyor, Genel Kurulu saygıyla selamlıyorum. 
BAŞKAN
– Evet, sayın milletvekilleri gündeme geçiyoruz.
Söz
talebi var mı Sayın Akçay? 
ERKAN
AKÇAY (Manisa) – Var. 
BAŞKAN
– Buyurun Sayın Akçay, iki dakika süre veriyorum. 
21.- Manisa Milletvekili Erkan Akçay’ın,
Meclis Başkanının laiklikle ilgili ifadelerini çok yanlış bulduğuna ve bu
açıklamanın kişisel görüş diye geçiştirilemeyeceğine, Soma’da bir maden
ocağında karbonmonoksit gazından zehirlenerek yer altında mahzur kalan
madencilerin sağ salim çıkarıldıklarına ve kendilerine geçmiş olsun dileğinde
bulunduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Türkiye
Büyük Millet Meclisi Başkanı Sayın Kahraman dün yapmış olduğu konuşmada,
anayasada laiklik olmaması gerektiğini ifade etmiştir. Sayın Kahraman’ın
laiklik açıklaması “kişisel görüş” diyerek geçiştirilemez. Sayın Kahraman millî
iradenin tecelligâhı, temsilcisi Meclisimizin Başkanıdır. Sayın Başkanın
Türkiye'nin kurucu ilkelerini hedef alan bu açıklamasını çok ama çok yanlış
bulduğumu belirtmek istiyorum. 
Laiklik
üzerinden bir tartışma başlatmak toplumu kutuplaştırmaktan ve ayrıştırmaktan
öte bir anlam ifade etmeyecektir. Türkiye'nin sorunları arasında laiklik
yoktur. Laiklik çok önemli bir ilke olarak Türkiye Cumhuriyeti’nin temel
niteliklerinden biridir, bunu tartışmayacağız. Toplumun bu değerler üzerinden
kutuplaştırılmasına asla izin vermeyeceğiz ve Sayın Başkanı da bu hatasından
dönmeye davet ediyorum.
Sayın
Başkan, değerli milletvekilleri; bugün sabah saatlerinde Soma’da bir maden
ocağında 15 madencimiz karbonmonoksit gazından zehirlenerek yer altında mahsur
kalmıştır. Çok şükür ki bütün madencilerimiz sağ salim çıkarılmıştır. 6 madenci
gaz zehirlenmesi sonucu hastanede tedavi altındadır. 
13
Mayıs 2014’te 301 madencimizin hayatını kaybettiği facianın acısı henüz
dinmemiştir. Bu kazalara karşı maden ocaklarında işçi sağlığı ve iş güvenliği
tedbirlerinin etkin bir şekilde sağlanarak gerekli önlemlerin alınması için
gayret gösterilmesi gerekmektedir. Bu vesileyle, hastanede tedavi edilen
madencilerimize acil şifalar diliyor, kazadan sağ kurtulan bütün
madencilerimize geçmiş olsun diliyorum.
Teşekkür
ederim Sayın Başkan.
BAŞKAN
– Teşekkürler Sayın Akçay.
Sayın
Baluken…
22.- Diyarbakır Milletvekili İdris
Baluken’in, Meclis Başkanının laiklikle ilgili ifadelerine, doksan yıllık
statükocu laikçiliğin değil özgürlükçü laikliğin önemli olduğuna ve anayasada
olması gerektiğine, Meclis Başkanının yapmış olduğu açıklamaları protesto etmek
isteyen halka yönelik yapılan polis müdahalelerini kınadığına, Çernobil nükleer
faciasının 30’uncu yıl dönümüne ve bu nükleer facianın bir sonucu olarak
yaşamını yitiren Kâzım Koyuncu’yu rahmetle andığına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, Meclis Başkanı İsmail Kahraman, deyim yerindeyse, ağızdaki baklayı
ortaya saçmıştır. AKP Hükûmetinin Türkiye’ye dayatmak istediği otoriter, baskıcı
bir rejim değişikliğini dini bir kılıf olarak kullanmak suretiyle hayata
geçirme arayışını teşhir etmiştir. Bunu kabul etmek mümkün değil. Bu toplumda
“laikler” ve “dindarlar” şeklinde yeni bir tartışma yaratarak bu rejim
değişikliği çabalarını dinî hassasiyeti olan yurttaşları homojenize ederek,
kristalize ederek başarma gayreti olarak bunu değerlendiriyoruz. Halkların
Demokratik Partisi olarak doksan yıllık statükocu laikçiliğin değil, özgürlükçü
laikliğin önemli olduğunu ve anayasada olması gerektiğini ifade etmek
istiyoruz. 
Aslında
bugünlerde HDP’yi Meclisten atmak isteyen arayışları da aynı rejim
değişikliğinin bu yönlü, otoriter, hegemonyacı, baskıcı bir rejim tahkim
etmenin bir devamı olarak değerlendirdiğimizi ifade etmek istiyorum.
Diğer
taraftan, Meclis Başkanının yapmış olduğu açıklamaları protesto etmek isteyen
halka yönelik yapılan polis müdahalelerini kınadığımızı ifade etmek istiyoruz.
Özellikle halkın Meclisine sadece birkaç yüz metre uzaklıkta, halka yönelik,
âdeta terör seviyesinde uygulanan bu şiddeti kabul etmek, tasvip etmek mümkün
değil. Neredeyse bir gelenek hâline geldi; her demokratik tepkisini ortaya
koymak isteyen kitlesel etkinliğe yönelik bu tarz, baskıcı, zorba uygulamalarla
bütün toplumu sindirme konsepti AKP tarafından bilinçli bir şekilde topluma
enjekte ettirilmeye çalışılıyor, kanıksamamız isteniyor.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Baluken.
İDRİS
BALUKEN (Diyarbakır) – Bunu kabul etmediğimizi, halka yönelik bu saldırıları
kabul edilemez bulduğumuzu ve sert bir şekilde kınadığımızı ifade etmek
istiyorum.
Diğer
taraftan, bugün Çernobil nükleer faciasının 30’uncu yıl dönümündeyiz. 4 binden
fazla insanın ölümüne yol açan, insanlığın en büyük felaketlerinden biriydi. Bu
vesileyle, on binlerce yıl boyunca ülke, sınır ve zaman tanımadan doğaya ve
insanlığa zarar veren nükleer felaketlerden hâlâ ders çıkarmayanları bir kez
daha sorumluluğa davet ediyor ve bu felaketlerde yaşamını yitirenleri saygıyla
anıyoruz.
Özellikle,
AKP’nin ekolojik tahribatı öne alan HES, RES, nükleer santral yapma sevdasından
vazgeçmesi gerektiği çağrısını yinelemek istiyorum. Bu vesileyle, Karadeniz’den
bu toprakların yetiştirdiği en önemli değerlerden biri olarak, bu nükleer
facianın bir sonucu olarak yaşamını yitiren Sayın Kazım Koyuncu’yu ve geçen
günlerde, yine, vefat eden babasını da Halkların Demokratik Partisi olarak
rahmetle anmak istiyorum.
Teşekkürler.

BAŞKAN
– Sayın Gök…
23.- Ankara Milletvekili Levent Gök’ün,
Cumhuriyet Halk Partisi olarak Meclis Başkanının laiklikle ilgili söylemlerini
şiddetle reddettiklerine ve Mustafa Kemal Atatürk’e, Türkiye Cumhuriyeti’nin
kuruluş felsefesine, laiklik ilkesine sonuna kadar sahip çıkacaklarına ilişkin
açıklaması
LEVENT
GÖK (Ankara) – Sayın Başkan, bir toplumda yaşayan tüm yurttaşların fert fert,
ayrı ayrı sorumlulukları olduğu gibi, devleti yöneten tüm kadroların ve önemli
mevkide bulunan her şahsiyetin hem kendi halkına, toplumuna ve bağlı bulunduğu
kanunlara ve Anayasa’ya uyma yükümlülüğü vardır. İnsanlardan, yurttaşlardan
kanunlara uyma konusunda özenli bir dikkat isteyen iktidar elbette toplumda
anarşinin doğmamasını istiyor. E, peki, anarşiyi yaratan önemli mevkide birisi
olursa ne yapacaksınız? Bizzat, tüm kanunların, Anayasa’nın, kurucu felsefenin
uygulanması konusunda bir özen ve dikkati göstermesi gereken Türkiye
Cumhuriyeti’nin Meclis Başkanı ya da diğer yöneticiler eğer bu ilkeleri
çiğnerse ne yapacaksınız?
Türkiye
bugün, dün itibarıyla çok önemli bir sorunla karşı karşıyadır, vahim bir
tabloyla karşı karşıyayız. “Egemenlik kayıtsız şartsız milletindir.” diyen ve
kuruluş iradesini Türkiye Cumhuriyeti’nin kuruluş felsefesinden alan Türkiye
Cumhuriyeti’nin en önemli ilkesi olan laiklik ilkesinin Anayasa’dan çıkarılması
gerektiğini savunan bir Meclis Başkanını bu Türkiye taşıyamaz. Bu Meclis
Başkanı Türkiye'ye, kanunlarımıza, Anayasa’mıza aykırı davranmakta ve
Türkiye'nin kuruluş felsefesini sabote etmektedir. Böyle bir tablonun
savunulurluğu olmadığı gibi, onu hoş gören ya da “Konuşmasına bir bakalım,
düzeltmesini bekleyelim.” gibi bir anlayış da yanlıştır. Üzerinden çokça zaman
geçen bu konuşma düzeltilmediği gibi, teşvik de edilmektedir.
Bu
nedenle, Cumhuriyet Halk Partisi olarak Meclis Başkanının bu söylemlerini
şiddetle reddediyoruz, elimizin tersiyle itiyoruz. Meclis Başkanı bilmelidir
ki, Cumhuriyet Halk Partisi Mecliste bulunduğu sürece, ona oy veren milyonlarca
seçmen Türkiye’de bulunduğu sürece, laiklik ilkesi Anayasa’da kalacaktır. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Gök. 
LEVENT
GÖK (Ankara) – Belki, Meclis Başkanı başka yerlere gidecektir ama Türkiye
Cumhuriyeti’nin kuruluş felsefesini sonsuza kadar yaşatmaya azimli ve kararlı
Cumhuriyet Halk Partisi mensupları ve milyonlarca yurttaşımız Mustafa Kemal
Atatürk’e, Türkiye Cumhuriyeti’nin kuruluş felsefesine, laiklik ilkesine sonuna
kadar sahip çıkacaktır. Bu da böyle biline! 
Teşekkür
ederim. (CHP sıralarından alkışlar) 
BAŞKAN
– Sayın Çakır…
24.- Tokat Milletvekili Coşkun Çakır’ın,
din-devlet ilişkilerinin öteden beri en tartışmalı mevzulardan biri olduğuna,
Adalet ve Kalkınma Partisi olarak Anayasa değişikliği tartışmaları bağlamında
laiklikle ilgili bir ifadeleri olmadığına ve özgürlükler bakımından laiklik
konusunu tartışmaktan kaçınmamak gerektiğine ilişkin açıklaması
COŞKUN
ÇAKIR (Tokat) – Teşekkür ederim Sayın Başkan.
Buradaki
hazırunun da malumu olduğu üzere, din-devlet ilişkileri, genel olarak insanlık
tarihinin, özel olarak da semavi dinlerin mensuplarının en fazla tartıştığı
konuların başında gelmektedir, başat mevzulardan birisi olmuştur. 
Hristiyanlıkta
esas itibarıyla ortaya çıkan bir laiklik tartışması vardır, daha sonra da İslam
toplumlarında, özellikle 19’uncu yüzyılla birlikte yoğun bir şekilde
tartışılmaya başlanmıştır. 
Bizim
de tarihimizde, Tanzimat’tan sonra laiklik tartışmaları, belki bire bir değil
ama Cumhuriyet Dönemi’yle birlikte yoğun bir tartışma literatürünü teşkil
etmektedir. Yani, söylemeye çalıştığım, din-devlet ilişkileri esasen, öteden
beri en tartışmalı, netameli mevzulardan birisini teşkil etmektedir. 
Hiç
kuşkusuz, laikliği biz benimsedik ve Anayasa’mızda yer aldı. Bu, Anayasa’da yer
aldığı müddetçe de buna bağlı kalmak durumundayız. Dün, bir şekilde, bir
konferansta Sayın Meclis Başkanı İsmail Kahraman bir konuşma yapmış ve bu
konuşmayı da CHP Grup Başkan Vekili Sayın Gök burada huzurlarımıza getirdi ve
onun üzerinden bir tartışma yürüdü. 
Hiç
kuşkusuz, yine, ben, Sayın İsmail Kahraman’ı savunacak değilim, bu, benim
ödevim ve görevim değil, o kendi açıklamasını herhâlde yapacaktır. Ancak,
laiklikle ilgili bir tartışmadan hareketle, bir üniversitede yapılan bir
tartışmadan hareketle, bu tartışmayı bağlamından çıkarmak suretiyle arkasından
gelen tartışma da, bence, belki de paradoksal bir şekilde, çelişik bir şekilde
tam da laikliğin nasıl algılandığıyla ilgili bize bir fotoğraf sunmaktadır. 
Örnek:
Burada, değerli milletvekillerinin konuşmalarından sadece çıkarsadığım birkaç
tane kavram çifti yahut kavram teki: “Cumhuriyet düşmanlığı”, “şeriat çağrısı”,
“hilafet düzeni”, “antidemokrasi”, “karşı devrim”, “hezeyan”, “otoriter dinî
rejim”.
Değerli
arkadaşlar…
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Çakır.
COŞKUN
ÇAKIR (Tokat) – Teşekkür ederim.
Bitiriyorum.
Birileri
laikliği benimser ya da benimsemez, asla zorla benimsetilemez ancak yasalarda
var olduğu müddetçe de elbette buna uymak durumundayız. Ancak kör değiliz,
hafızamız kaybolmuş değil, bu ülkenin geçmişi, Cumhuriyet Dönemi’nde -belki
Tanzimat’tan sonra bile alınabilir ama özellikle Cumhuriyet Dönemi’nde-
laikliğin uygulamasıyla ilgili ortaya çıkan dünya kadar ama dünya kadar sorunla
karşı karşıya kaldık. O bakımdan, biz laikliği tartışırken, hiçbir zaman
laikliğe karşı olduğumuzu değil, aksine laikliğin uygulamasından kaynaklanan ve
tırnak içinde ifade etmiş olduğumuz ve çokça literatürde yer alan laikçi
uygulamalardan hep şikâyet ettik.
Son
söz: Anayasa Komisyonu Başkanımız da açıkladığı için ben bir daha tekrar etmiş
oluyorum bunu. Anayasa değişikliği tartışmaları bağlamında ne dün ne bugün ne
de yarın devam edeceğimiz tartışmalar bağlamında laiklikle ilgili ne bir
ifademiz var ne bir kanaatimiz var, değiştirmektir, şudur budur…
(Mikrofon
otomatik cihaz tarafından kapatıldı)
COŞKUN
ÇAKIR (Tokat) – …hiç tartışmasını bile yapmadığımız bir husustur, bir meseledir
bu mesele. O bakımdan, meseleyi bu şekilde görmek lazım. Ancak özgürlükler
bakımından da laiklik de tartışılabilir, laiklik meselesini de tartışmaktan
kaçınmayalım.
Bir
cümle daha, izin verirseniz söylemek istiyorum Sayın Başkanım. İlmin kapısı
kabul edilen Hazreti Ali Efendimize atfedilen bir tartışma vardır, benim çok
sevdiğim öğrencilerime anlattığım, bu tartışma şudur: Hazreti Ali birisiyle
tartışır. O kişi Allah’a inanmadığını, özellikle ahirete inanmadığını söyler.
Hazreti Ali de “Bak, ahiret inancı önemlidir.” falan diyerek anlatır, hatta
şunu söyler: “Bir an düşünelim, Allah yok, ahiret yok.” O arada birileri
müdahale eder: “Ya, Hazreti Ali, bu nasıl bir tavır.” falan diye. Hazreti Ali
ilimde o kadar ileri gitmiş bir kişi ki Ali Efendimiz, der ki: “Ya, bir an öyle
varsayalım, eğer Allah yoksa, ahiret yoksa sen belki kazançlı çıkabilirsin ama
ya varsa.” (MHP sıralarından gürültüler) 
AHMET
SELİM YURDAKUL (Antalya) – İki dakika daha verelim Sayın Başkan. O zaman buraya
da verelim. Herkese ikişer dakika daha ekleyelim.
COŞKUN ÇAKIR (Tokat) – Söylemeye çalıştığım şey şudur:
Laiklik meselesi de, değerli arkadaşlar, elbette tartışılabilir ama bizim grup
olarak laiklikle ilgili bir problemimiz yoktur, Anayasa Komisyonu Başkanımız da
bunu açıklamıştır. Ve tabii ki bu zamana kadarki anayasa tartışmalarında bu
konu hiçbir zaman gündeme gelmemiştir. Bunu açıklamak istedim.
Teşekkür
ederim.
BAŞKAN
– Teşekkürler Sayın Çakır.
MAHMUT
TANAL (İstanbul) – Sayın Başkan, değerli Grup Başkan Vekili “Laiklikle sorunumuz
yok.” diyor. Laikliğin eylemsel anlamda odak noktası hâline geldiği 2008
yılında AKP’nin para cezasına mahkûm edilen bir kararı tescillenmiştir. Bu
açıdan, laikliğin düşmanıdır bunlar! Barışın düşmanıdır bunlar! Türkiye
Cumhuriyeti devletinin huzurunun düşmanıdır bunlar!
BAŞKAN
– Sayın Tanal, lütfen, istirham ediyorum, kimseyi o şekilde suçlayamazsınız. 
MAHMUT
TANAL (İstanbul) – Ben suçluyorum Sayın Başkan, Meclis Başkanı bunu
gerçekleştirdi.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, bu ülkede ve Parlamentoda hiç kimsenin cumhuriyetle bir problemi
olmadığına ve millet olarak bugüne kadar cumhuriyetin değerlerine sadık
kalındığına, bundan sonra da sadık kalınacağına ilişkin konuşması
BAŞKAN
– Sayın milletvekilleri, şunu herkesin bilmesi lazım ki bu ülkede ve bu
Parlamentoda cumhuriyetle hiç kimsenin problemi yoktur. Kaldı ki cumhuriyet
sadece bir kimsenin ya da sadece bir partinin ya da sadece bir düşüncenin
tekelinde değildir, cumhuriyet bu milletin ortak paydasıdır. Bunun üzerinden,
bağlamından koparılarak farklı tartışmalara yol açılmasının doğru olmadığını
düşünüyoruz. Tüm millet olarak bu cumhuriyetin değerlerine bugüne kadar sadık
kalındı, bundan sonra da sadık kalınacaktır. Birtakım tartışmalar yapılabilir.
Laikliğin tarifiyle ilgili az önce farklı farklı anlamlar yükleyenler oldu;
özgürlükçü laiklik tanımı, statükocu laiklik tanımı, bu tarifler yapılabilir,
tartışılabilir belki birtakım şeyler ama bunu bağlamından koparmak suretiyle
farklı yollar açarak, bir… 
İkincisi,
bu tartışmanın içerisinde tartışmanın dışında âdeta hakarete varan birtakım
yeni tartışmalar yaratmanın doğru olmadığı düşüncesindeyim ve bu bağlamda da
tabii ki Sayın Başkan da bu manadaki meramını çok net bir şekilde ifade eder
diye düşünüyorum ve bu tartışmanın da –istirham ediyorum- burada bitirilmesi
gerektiği kanaatiyle gündeme geçiyorum.
Başkanlığın
Genel Kurula sunuşları vardır. 
Meclis
araştırması açılmasına ilişkin üç adet önerge vardır, ayrı ayrı okutuyorum.
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bursa Milletvekili İsmet Büyütataman ve
21 milletvekilinin, ülkemizde yaşayan Ahıska Türklerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/178)
Türkiye Büyük Millet Meclisi Başkanlığına
Ülkemizde
yaşayan Ahıska Türkü soydaşlarımızın her türlü sorunlarının araştırılması ve
gerekli önlemlerin alınması için Anayasa'nın 98, İç Tüzük’ün 104 ve 105'inci
maddeleri gereğince bir Meclis araştırması açılmasını arz ederiz. 
1)
İsmet Büyükataman (Bursa)
2)
Mevlüt Karakaya (Adana)
3)
Şefkat Çetin (Ankara)
4)
Oktay Öztürk (Mersin)
5)
Emin Haluk Ayhan (Denizli)
6)
Ahmet Kenan Tanrıkulu (İzmir)
7)
Atila Kaya (İstanbul)
8)
Mustafa Kalaycı (Konya)
9)
Zühal Topcu (Ankara)
10)
Ümit Özdağ (Gaziantep)
11)
Edip Semih Yalçın (İstanbul)
12)
İsmail Faruk Aksu (İstanbul)
13)
Ruhi Ersoy (Osmaniye)
14)
Muharrem Varlı (Adana)
15)
Arzu Erdem (İstanbul)
16)
Yusuf Halaçoğlu (Kayseri)
17)
Ahmet Selim Yurdakul (Antalya)
18)
Kadir Koçdemir (Bursa)
19)
Mehmet Erdoğan (Muğla)
20)
Deniz Depboylu (Aydın)
21)
İsmail Ok (Balıkesir)
22)
Baki Şimşek (Mersin)
Gerekçe
Ahıska
Türkleri, dönemin Sovyetler Birliği lideri Stalin'in imzaladığı 31 Temmuz 1944
tarihli ve tamamen gizli olan Devlet Savunma Komitesi kararı uyarınca
yaşadıkları yerden sürgün edildiler.
Stalin'in
amacı Kafkasya'yı Türk ve Müslümanlardan temizlemekti. İşte bu amaç
doğrultusunda, bölgede yaşayan 86 bin Türk ve Müslüman nüfusun; 40 bini
Kazakistan'a, 30 bini Özbekistan'a, 16 bini de Kırgızistan'a göç ettirilmeye
zorlandı. Bunların bir kısmı da o dönemde Sibirya'ya gitti ve Sibirya'da
olanların önemli bir kısmına da daha sonra ulaşmak mümkün olmadı. Söz konusu
karar, 14 Kasım 1944'te Ahıska bölgesinin 5 ilinden Türklerin sürgüne
gönderilmesiyle uygulamaya konuldu. Ahıska Türkleri, iki saat içinde tren
vagonlarına doldurularak gideceklere yere kadar aşağı dahi inmemek şartıyla
kapalı tren vagonlarında sürgüne götürüldü. Yaklaşık 17 bin Ahıska Türkü
yollarda hayatını kaybetti.
Ahıska
Türkü soydaşlarımızdan bazıları çeşitli yıllarda ülkemize göç ettiler. 2 Temmuz
1992 tarihinde 3835 sayılı Kanun'la Ahıska Türkleri Türkiye'de iskân
edilmiştir. Bu Kanun'un 6'ncı maddesine göre: “Gerek Türkiye'de iskân edilecek
ve gerekse Türkiye dışında, eski Sovyetler hudutları dâhilinde halen
bulundukları yeni devletlerde kalacak ‘Ahıska’ Türklerinden Bakanlar Kurulunca
tespit edileceklere çifte vatandaşlık statüsü sağlanır.” Yani, Ahıska Türklerinden
Bakanlar Kurulunca tespit edileceklere Türk vatandaşlığı tanınacağı hükme
bağlanmıştı.
Bu
kanuna dair 3835 sayılı Kanun'da yapılan değişiklikle, 1 Ocak 2009 tarihinden
önce ikamet tezkeresi almak suretiyle, Türkiye'de ikamet eden Ahıska Türklerine,
bu maddenin yürürlüğünden itibaren üç ay içinde müracaat etmeleri hâlinde,
millî güvenlik açısından bir sakıncası yoksa 11 Şubat 1964 tarihli 403 sayılı
Türk Vatandaşlığı Kanunu ve ilgili mevzuatta öngörülen şartlar aranmaksızın,
başvuru tarihinden itibaren altı ay içerisinde Türk vatandaşlığı statüsü
sağlanmıştır.
Bu
kanun kapsamında birçok Ahıska Türkü Türk vatandaşlığına alınmıştır ancak geç
haberdar olan ve verilen sürede istenilen belgeleri temin edemeyen binlerce
Ahıska Türkü bu uygulamadan yararlanamamıştır ve Türk vatandaşı olamamıştır.
Türk vatandaşı olamayan Ahıska Türklerinin mağduriyetinin önlenmesi için ilgili
kanun maddesinde yeni düzenleme yapılması gerekmektedir.
Ayrıca,
Ahıska Türklerinin emeklilik hakkı hâlâ verilmiş değildir. Eski Sovyet
cumhuriyetlerinden aldıkları diplomaları burada tanınmadığı için iş
bulamamaktadırlar.
Bütün
bu sorunların tespit edilerek çözüme kavuşturulması için bir Meclis araştırması
açılması gerekmektedir.
2.- Aydın Milletvekili Deniz Depboylu ve 20
milletvekilinin, kayıp çocuklar konusunun araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/179)
Türkiye Büyük Millet Meclisi
Başkanlığına
Sağlıklı
ve gelişmiş bir toplum olabilmemizin teminatı olan çocuklarımızın temel
gereksinimlerinin başında gelen güvenlik ihtiyaçlarının karşılanması için
yaşamları süresince karşılaşabilecekleri tehdit ve tehlikelerin öngörülerek
alınacak tedbirlerin belirlenmesi gerekmektedir. Bu sebeple, kayıp olan
çocuklarımızın sayılarının net olarak belirlenmesi, kaybolma sebeplerinin
incelenmesi, kayıp olanların bulunması ve kayıpların önüne geçilebilmesi için
araştırma ve çözüme yönelik çalışmalar yapmak üzere, Anayasa'nın 98’inci ve
TBMM İçtüzüğü’nün 104’üncü ve 105’inci maddeleri gereğince Meclis araştırması
açılmasını arz ve talep ederiz.
1)
Deniz Depboylu (Aydın)
2)
Ruhi Ersoy (Osmaniye)
3)
Muharrem Varlı (Adana)
4)
Arzu Erdem (İstanbul)
5)
Yusuf Halaçoğlu (Kayseri)
6)
Zühal Topcu (Ankara)
7)
Oktay Öztürk (Mersin)
8)
Edip Semih Yalçın (İstanbul)
9)
Atila Kaya (İstanbul)
10)
Mehmet Necmettin Ahrazoğlu (Hatay)
11)
Nuri Okutan  (Isparta)
12)
Mustafa Mit (Ankara)
13)
Ahmet Selim Yurdakul (Antalya)
14)
Mevlüt Karakaya (Adana)
15)
Baki Şimşek (Mersin)
16)
Mehmet Erdoğan (Muğla)
17)
Erhan Usta (Samsun)
18)
Şefkat Çetin (Ankara)
19)
İsmail Faruk Aksu (İstanbul)
20)
Mustafa Kalaycı (Konya)
21)
Zihni Açba (Sakarya)
Temel
Gerekçe:
Çocukluk
dönemi, toplumun geleceğini oluşturacak olan bireylerin sağlıklı kişilik
yapısının temellerinin atıldığı özel ve çok değerli bir süreçtir. Sağlıklı ve
gelişmiş bir toplumun temelleri ise özenle yetiştirilmiş bireylerin
mevcudiyetiyle mümkündür. Bu nedenle, sağlıklı, huzurlu, uzun ömürlü bir toplum
hayalini kuran herkes, çocuklarının gelişimlerini en iyi şekilde sağlamakla
sorumludur.
Çocukların
fizyolojik ve psikolojik açıdan sağlıklı gelişebilmeleri için temel
ihtiyaçlarının karşılanması gerekmektedir. Hem fizyolojik hem de psikolojik
ihtiyaçlarının karşılanması ise en başta güvenli bir ortamda yaşamalarıyla
mümkündür.
Çocukluk
döneminde yaşanan her türlü istismar, geleceğin yetişkininin hayatını etkileme,
yön verme ve şekillendirme potansiyeline sahiptir. Kayıp olan çocukların
güvenlikten uzak bir ortamda yaşayabileceği, başta fiziksel ve cinsel istismar
olmak üzere, her türlü mağduriyet, can güvenliklerini ve ruh sağlıklarını
tehlikeye sokmaktadır.
Türkiye
İstatistik Kurumunun (TÜİK) 2008-2011 verilerine göre kayıp çocuk sayısı 27
binden fazla. 2008-2012 yılları arasında toplam 40.220 kişi, çocuk kayıp ilanı
vermiş. 2008-2011 yılları arasında toplamda 5.724 çocuk bulunabilmiş.
İçişleri
Bakanlığının verilerine göre ise 15.900 çocuk kayıp. Yakınlarını Kaybetmiş
Aileler Derneği (YAKAD)'ın verilerine göre ise kayıp çocuk sayısı 30 bin.
Türkiye
İstatistik Kurumunun verilerine göre, 2012 yılı, 12.474’le en fazla çocuk kayıp
ilanı verilmiş yıl olarak gözüküyor. Bulunan çocuk sayısı ise kayıp ilanlarına
oranla oldukça düşük.
Emniyet
Müdürlüğüne kayıp olarak teslim edilen ve kayıp başvurusu yapılan çocuk
sayısında ise artış var. 2008'de yapılan kayıp başvuru sayısı 4.517 iken,
2012'de bu sayı 12.474. Bu, 2008'den 2011'e yüzde 123 artış anlamına geliyor.
Maalesef,
TÜİK verilerinde, 2012 sonrası kayıp olup bulunamayan çocuklara ait bir
istatistik verisi bulunmamaktadır.
Çocuk
ve gençlerin sağlıklı gelişimlerinin sağlanmasında ebeveyn, aile ve okul başta
olmak üzere, tüm kişi ve kurumların önemli rolleri vardır. Çocuk ve gençlerin
korunması hususunda ise en büyük sorumluluk devlete düşmektedir.
Çocuklarımızın
güvenliğini sağlamak amacıyla kayıplarla ilgili istatistik verilerini
güncelleştirmemiz zaruridir. İllere göre kaybolan ve bulunan çocuklarımızın
sayısı, kaybolma nedenleri, ailelerinin ve yaşadıkları çevrenin sosyokültürel
yapısı incelenerek bulunamayan çocuklarımızın akıbetlerinin araştırılması ve
alınacak önlemlerin belirlenmesi amacıyla Meclis araştırma komisyonu kurulması
önem arz etmektedir.
3.- İstanbul Milletvekili Arzu Erdem ve 21
milletvekilinin, ceza infaz kurumlarının işleyişindeki sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/180)
Türkiye Büyük Millet Meclisi Başkanlığına
Ekte
gerekçesi sunulan ceza infaz kurumlarının işleyişindeki sorunlar konusunda
gereken önlemlerin tespit edilmesi için Anayasa’nın 98’inci, İç Tüzük’ün
104’üncü ve 105’inci maddeleri gereğince Meclis araştırması açılmasını arz ederim.
1) Arzu Erdem  (İstanbul)
2) İsmail Faruk Aksu  (İstanbul)
3) Kadir Koçdemir (Bursa)
4) Mehmet Erdoğan  (Muğla)
5) Oktay Öztürk  (Mersin)
6) Edip Semih Yalçın  (İstanbul)
7) Yusuf Halaçoğlu  (Kayseri)
8) Ahmet Selim Yurdakul  (Antalya)
9) Zühal Topcu  (Ankara)
10) Muharrem Varlı  (Adana)
11) Mehmet Necmettin Ahrazoğlu  (Hatay)
12) Mevlüt Karakaya  (Adana)
13) İsmail Ok  (Balıkesir)
14) Deniz Depboylu  (Aydın)
15) Baki Şimşek  (Mersin)
16) Mustafa Mit  (Ankara)
17) Nuri Okutan  (Isparta)
18) Şefkat Çetin  (Ankara)
19) Ruhi Ersoy  (Osmaniye)
20) Atila Kaya  (İstanbul)
21) Mustafa Kalaycı  (Konya)
22) Zihni Açba  (Sakarya)
Gerekçe:
Türkiye
İstatistik Kurumu (TÜİK)'in açıklamalarına göre, ceza infaz kurumlarında 31
Aralık 2014'teki hükümlü ve tutuklu sayısı, 2013'ün aynı tarihine göre yüzde
10,1 artarak 158.690 olmuştur. 2015 itibarıyla bu sayının 164.461 civarında
olduğu belirtilmektedir. On beş yıl içerisinde Türkiye'nin nüfusu yaklaşık
yüzde 24 artarken, tutuklu ve hükümlü sayısının yüzde 234 oranında arttığı
ifade edilmektedir. Son bir iki yıl içerisinde tutuklu, hükümlü sayısında kayda
değer, hatta rekor bir artış olmuştur. Bu durum, cezaevlerindeki şartları
olumsuz etkilemesinin yanı sıra, şu anda bazı cezaevlerinde hükümlüler ve
tutuklular, yeteri kadar yatak bulunmadığı için ancak 2-3 vardiyada
uyuyabilmekte, sağlıksız şekilde beslenmektedirler.
Kötü
koşullar nedeniyle son üç yıldır farklı hapishanelerde isyanlar çıkmıştır.
Protestolar sonucunda birçok hükümlü ve tutuklu yaralanmış ve hayatını
kaybetmiştir.
Bu
kötü koşullarda yaşamaya çalışan hükümlüler için psikolojik destek yeterli
olmayıp, psikologların, sosyal hizmet görevlilerinin ve sosyologların sayısında
bir artış olmasına rağmen, toplam sayının düşük olması ve cezaevlerinde bulunan
hükümlü ve tutuklu sayısının yüksek olması sağlıklı bir rehabilitasyon
hizmetini engellemektedir.
Cezaevlerinin
yoğunluğu açısından Türkiye'deki en büyük ve esas sorun şu anda hükümlü değil,
tutuklu sayısıdır. Bu konuda Türkiye Avrupa'daki ülkelere kıyasla çok kötü bir
durumdadır. Bu da çok gereksiz sayıda dava açılması, tutuklamanın çok fazla
kullanılması ve mahkeme sürecinin çok uzun bir süre devam etmesiyle ilgili bir
sorundur. Cezaevlerindeki sorunları çözmek için öncelikle bu konuya bir çözüm
getirmek gerekiyor. Ayrıca bu, cezaevlerindeki şartlar bakımından değil, insan
hakları bakımından çok önemli bir sorundur. Bu nedenle cezaevlerinde aşırı
kalabalıklaşmayı kontrol altında tutabilmek için hapis cezası yerine başka
çözümler bulunmalıdır.
Çocuk
cezaevlerinde de kötü muamele vakaları bildirilmeye devam etmektedir. Kötü
muamele iddiaları gerektiği şekilde soruşturulmamakta veya bunlara yönelik
yaptırım uygulanmamaktadır. Cezaevi görevlileri aleyhinde açılmış olan davalar
son derece hafif yaptırımlarla sonuçlanmaktadır.
Türkiye,
kötü muameleye, cezaevi koşullarına ve yaşam hakkının korunmasına ilişkin AİHM
içtihadını hâlâ uygulamamaktadır. Sorunları gidermek ve insan haklarına saygıyı
teminat altına almak hususunda gereken önlemlerin tespit edilmesi için
Anayasa’nın 98’inci, İç Tüzük’ün 104’üncü ve 105’inci maddeleri gereğince
Meclis araştırması açılmasını arz ederim.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Şimdi,
Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, 12/2/2016 tarihinde
Gaziantep Milletvekili Mahmut Toğrul ve arkadaşları tarafından, spor karşılaşmalarında
nefret ve ayrımcılık söylemlerinin, şiddet olaylarının yaygınlığı ve yarattığı
sonuçların araştırılması amacıyla verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne alınarak
26 Nisan 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulunun 26/4/2016 Salı günü (bugün) yaptığı toplantısında, toplanamadığından,
grubumuzun aşağıdaki önerisinin, İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Çağlar
Demirel
 Diyarbakır
 HDP
Grubu Başkan Vekili
Öneri:
12
Şubat 2016 tarihinde, Gaziantep Milletvekili Sayın Mahmut Toğrul ve arkadaşları
tarafından verilen (1053 sıra numaralı), spor karşılaşmalarında nefret ve
ayrımcılık söylemlerinin, şiddet olaylarının yaygınlığı ve yarattığı sonuçların
araştırılması amacıyla Türkiye Büyük Millet Meclisine verilmiş olan Meclis
araştırma önergesinin Genel Kurulun bilgisine sunulmak üzere bekleyen diğer
önergelerin önüne alınarak, 26/4/2016 Salı günlü birleşiminde sunuşlarda
okunması ve görüşmelerin aynı tarihli birleşiminde yapılması önerilmiştir.
BAŞKAN
– Halkların Demokratik Partisi Grubu önerisi lehinde ilk söz Diyarbakır
Milletvekili İdris Baluken’e aittir.
Buyurun
Sayın Baluken. (HDP sıralarından alkışlar)
İDRİS
BALUKEN (Diyarbakır) – Teşekkür ederim.
Sayın
Başkan, değerli milletvekilleri; hepinizi saygıyla selamlıyorum.
Bugün,
spor karşılaşmalarında ve özellikle son dönemde futbolda artan ırkçılık,
ayrımcılık, nefret ve şiddet ortamının araştırılması için bir önerge getirdik.
Eminim ki bugüne kadar sırf muhalefet partisinden önerge geldi diye reddeden
iktidar partisinin milletvekilleri de son derece güncel olan ve yakıcı olarak
da önümüzde büyük bir sorun olarak duran bu konuyla ilgili vicdanlarından gelen
sesi dinlerler ve bu konuda Meclisin bir an önce inisiyatif alması gerektiğiyle
ilgili bu önergemize destek sunarlar. 
Özellikle
son Ankaragücü-Amedspor ve Trabzonspor-Fenerbahçe maçında da ortaya çıktığı
gibi saha içi ve saha dışında yaşanan şiddet ve nefretin körüklediği birtakım
olaylar, Türkiye Büyük Millet Meclisinin yaşanan bu gelişmelere bir an önce,
acil olarak müdahil olması gerekliliğini bir zorunluluk olarak bize
dayatmıştır. Bu ortamın oluşmasında tabii ki başat rol siyaset kurumunun ve
Türkiye Futbol Federasyonunundur. Yani futbol başta olmak üzere spor
faaliyetlerine siyaseti bulaştırmak, siyaseti o kanala enjekte etmek ve
dolayısıyla siyasallaşmış bir şiddet ortamı yaratmak bilinçli bir şekilde
Türkiye’de planlanıp devreye konan bir uygulama olarak değerlendirilmelidir.
Maalesef, Türkiye Futbol Federasyonu da bütün bu planlamalara müdahale etmesi
gereken yerde sessiz kalmış, seyirci kalmış, belli bir aşamadan sonra da
spordaki, futboldaki bu siyasallaşma sürecinin bir parçası olmuştur. İzleyici
taraftar yerine müdahaleci taraftar profili yaratılmış ve sporun asıl ruhu olan
centilmenlik, “fair play”, ahlak, kardeşlik ve barış ruhu, deyim yerindeyse,
yerini tamamen nefret ve şiddet ortamına bırakmıştır. 
Tabii
ki tüm bu süreçleri, yaşamış olduğumuz toplumsal gerilim süreçlerinden, içinden
geçmiş olduğumuz çatışmalı süreçten bağımsız olarak değerlendirmek mümkün
değil. Yine, siyaset kurumunun özellikle toplumu kutuplaştıran bir siyasi hat
üzerinden durmadan topluma böylesi bir zemin yaratmasının da futbol sahalarına
ve sportif faaliyetlere yansıdığını ifade etmek zorundayız. Bakın, bütün
bunları zaman elverdiğince somut olaylar üzerinden ifade etmeye çalışacağım ama
güncel olması itibarıyla Amedspor somutunda yaşanan bu ırkçı, ayrımcı nefret ve
şiddet ortamını özetlemeye çalışayım. 
Amedspor Ağustos 2015 tarihinde bir isim değişikliği
yapıp tarihî Amed şehrinin ismini aldıktan sonra, deyim yerindeyse, Türkiye
Futbol Federasyonunun tam bir nefret uygulamasına maruz kalmıştır. Ağustos
2015’ten bugüne kadar belki de cumhuriyet tarihinde hiçbir kulüp üzerinde
görülmemiş olan bir ırkçı, ayrımcı, nefret ve şiddete dayanan politik hattı,
Türkiye Futbol Federasyonu, kıt imkânlarla bu sportif faaliyetleri sürdürmeye
çalışan Amedspor üzerinde yoğunlaştırmıştır. Amedspora bugüne kadar yani
Ağustos 2015’ten bugüne kadar defalarca saha kapatma, taraftarsız maç oynama,
ağır para cezaları -ki bu para cezaları neredeyse kulüp bütçesine denk düşecek
bir meblağa ulaştı- ve en son, bütün bunlar kâr etmediği zaman da, puan silme
gibi akıl almaz birtakım uygulamalar reva görülmüştür. Dediğim gibi, bir spor
kulübüne bu kadar ağır bir şekilde ve sistematik olarak uygulanan bu ceza
yöntemleri cumhuriyet tarihinde neredeyse görülmemiş ölçüde son bir yıllık süre
içerisinde uygulanmıştır.
Amedsporlu bir futbolcunun Gençlerbirliği’nde oynadığı
süre içerisinde IŞİD’le ilgili birtakım kınama mesajları içeren sosyal medya
paylaşımları olmuştu. O dönem Türkiye Futbol Federasyonunun da seyirci kaldığı
bir linç kampanyası başlatılmıştı ve Deniz Naki adlı bu futbolcu, yaratılan
linç ortamından dolayı önce taraftar grupları tarafından saldırıya uğradı, sonra
da kulübüyle karşılıklı olarak anlaşmak suretiyle o sözleşmeyi feshederek
Gençlerbirliği kulübünden ayrılmak zorunda kaldı. Yani, düşünün ki bir futbolcu
IŞİD karşıtı paylaşımları ve kolunda da çocukluğundan beri Kürtçe yazdırmış
olduğu “azadi” dövmesinden dolayı yani Türkçe anlamıyla “özgürlük” dövmesinden
dolayı cumhuriyet tarihinde görülmemiş bir ayrımcılığa maruz kaldı. Tabii,
Deniz Naki Gençlerbirliği’nden ayrılıp Amedspor’a geçtiği zaman da bu ayrımcı
yaklaşımlar aynı şekilde devam etti ve Deniz Naki’ye yine cumhuriyet tarihinde
hiçbir futbolcuya belki verilmemiş olan, 12 maç karşılaşmalardan men cezası ve
onunla birlikte bir para cezası uygulandı. Dolayısıyla, burada, bütün bu
süreçlerde Türkiye Futbol Federasyonu bu süreçlerin bir parçası olarak aslında
bir futbolcunun veya bir kulübün hedef gösterilmesi, ayrımcı, ırkçı nefrete
maruz bırakılacak bir linç ortamının yaratılmasına katkı sunmuş oldu. 
Tabii,
Amedspor’a verilen cezalara baktığımız zaman gerekçe “ideolojik propaganda ve
sportif centilmenliğe aykırı davranış” olarak ifade edildi oysa “ideolojik
propaganda” dedikleri pankart ya da slogan Amedsporlu futbolcuların bir
karşılaşmaya gelmeden önce taşıdıkları “Çocuklar ölmesin, maça gelsin.”
pankartıdır yani bu “Çocuklar ölmesin, maça gelsin.” pankartını Türkiye Futbol
Federasyonu “ideolojik propaganda ve sportif centilmenliğe aykırı bir pankart”
olarak değerlendiriyor. Yine, Amedspor tribününde özellikle Sur’da yaşanan
katliam sürecinin gündemleştiği bir dönemde “İnadına barış.” pankartı yine ideolojik
propaganda olarak değerlendirilmiş ve bu cezalara bir gerekçe olarak
gösterilmiştir. Yani Türkiye Futbol Federasyonu daha önce Türkiye’nin birçok
yerinde Cizre, Sur ve Silopi’deki vahşet bodrumlarına atıf yapan pankartları
ideolojik propaganda ve centilmenliğe aykırı olarak görmemiş, “Çocuklar
ölmesin.” ya da barış söylemine dayanan pankartları ise bir cezalandırma unsuru
olarak değerlendirmiş. Özetle, Türkiye Futbol Federasyonu savaşı ve vahşeti
kutsamış, yaşamı ve barışı cezalandırmayı açık bir şekilde tercih etmiştir. 
Son,
Amedspor-Ankaragücü maçında yaşanan vahşet ise -eminim ki birçoğunuz tarafından
görüldü- Amedsporlu yöneticileri öldürmek maksadıyla, “darp” veya “fiilî,
fiziki müdahale” demiyorum, 3 metreden aşağı atmak suretiyle öldürmek maksadıyla
yapılan bir nefret saldırısıyla gündemleşti. Bakın, aynı takım Diyarbakır’a
gittiği zaman Amedsporlu yöneticiler tarafından Amed kentinin, Diyarbakır
kentinin misafirperverliğiyle karşılanmıştı ama burada Amedspor Ankaragücü’nü
2-1 yendiği için, bu resimde gördüğünüz arkadaşlar Amedspor’un yöneticileri,
karşılaşmadan sonra karşılaşmış oldukları muamele. Yani bunu tabii, bütün
Ankaragücü camiasına mal etmek mümkün değil ya da sadece bir kulübe mal etmek
mümkün değil; bu, dediğim gibi, Türkiye Futbol Federasyonu ve siyaset kurumunun
sportif faaliyetleri siyasallaştırmasıyla doğrudan alakalı bir süreçtir. Buraya
pek çok somut örnek getirmişim ama sanırım zamanımız kısaldı.
Konya’da,
Ankara katliamında yaşamını yitirenlerin anması sırasında, saygı duruşu
sırasında, yaşamını yitirenlerin tekbir getirilerek yuhalanması; Bursa’da,
Paris katliamında yaşamını yitirenlerin yuhalanması ve Yunan millî marşının
ıslıklanması; birçok karşılaşmada İsrailli, Arap ya da farklı kökenden gelen,
Kürt futbolcuların ırkçı birtakım saldırılara maruz kalması ve bunları Türkiye
Futbol Federasyonunun hoş görmesi…
MURAT
DEMİR (Kastamonu) – Atılan “tweet”leri net oku, net, bakın.
İDRİS
BALUKEN (Devamla) – Nasıl?
MURAT
DEMİR (Kastamonu) – Amedli oyuncuların, yöneticilerin attığı “tweet”leri net
okuyun.
İDRİS
BALUKEN (Devamla) – Hepsi nettir. Biz hepsiyle konuşuyoruz zaten.
MURAT
DEMİR (Kastamonu) – Bakın, “Galibiyetimizi direnen gerillalara armağan
ediyoruz.” diye “tweet”ler atılıyor. Sebep bunlar. 
İDRİS
BALUKEN (Devamla) – Hiç alakası yok. Onları gelir, kürsüden söylersiniz. Siz
bunları söyleyerek işte bu ayrımcı, ırkçı saldırıları meşrulaştırıyorsunuz.
MURAT
DEMİR (Kastamonu) – “Bursaspor’u yendiğimiz 2-1’lik bu galibiyeti mevzilerde
direnen gerillalara armağan ediyoruz.” diyorsunuz.
İDRİS
BALUKEN (Devamla) – Bunları tıpkı sizin gibi olanlar söylediği için o insanlar
bu ırkçı saldırılara maruz kalıyor. Linci mi savunuyorsun?
(Mikrofon
otomatik cihaz tarafından kapatıldı)
İDRİS
BALUKEN (Devamla) – Bir spor kulübünün yöneticilerinin öldürücü müdahalelere
maruz kalmasını mı savunuyorsun?
MURAT
DEMİR (Kastamonu) – Doğruları anlatın, doğruları!
İDRİS
BALUKEN (Devamla) – Öyle bir şey yok. Sosyal medya üzerinden yapılan o kirli
propagandaların birçoğu, zaten bu linç ortamının yaratılması için bilinçli
olarak ortaya konmuştu.
MURAT
DEMİR (Kastamonu) – Atan, oyuncular, yöneticiler.
İDRİS
BALUKEN (Devamla) – Açık ve nettir ki siyaset kurumu ve Türkiye Futbol
Federasyonunun da çabasıyla Amedspor şahsında özetlediğim ama birçok kulübün de
karşı karşıya kaldığı, spordaki ayrımcılık, ırkçılık, şiddet ve nefret
ortamıyla ilgili Meclisin devreye girmesine, bir komisyon kurmasına ve kapsamlı
bir rapor hazırlayarak bu sürece müdahale etmesine ihtiyaç vardır diyorum,
hepinizi saygılarımla selamlıyorum. (HDP sıralarından alkışlar)
BAŞKAN
– Teşekkürler.
Şimdi,
önerinin aleyhinde ilk söz Kocaeli Milletvekili Saffet Sancaklı’ya aittir. 
Buyurun
Sayın Sancaklı. (MHP sıralarından alkışlar)
SAFFET
SANCAKLI (Kocaeli) – Sayın Başkan, çok değerli milletvekilleri, bizi de
televizyonları başında izleyen büyük Türk milleti; hepinize saygılarımı
sunuyorum.
Daha
önce birkaç defa bu kürsüden Türk sporunun durumu hakkında konuşmalar yaptım,
siz milletvekillerini ve spor kamuoyunu, Türk kamuoyunu bilgilendirmeye
çalıştım. Tabii, testi kırılmadan bir şeyler anlatmaya çalıştım ki testi
kırılmadan buna bir çözüm bulalım ama testi, şu anda neredeyse kırıldı, çok az
bir yapışık yeri kaldı. 
Tabii, şimdi Türk sporu ve Türk futbolu hakkında
“Nereye gidiyor?” diye bir soru sormamız gerekiyor kendimize. Türk sporu,
maalesef, artık öfke, şiddet, kutuplaşma ve ayrışmayla anılır hâle geldi. Türk
futbolu, stat içerisindeki ve stat dışındaki şiddet olaylarıyla anılmaya
başlanmış ve bunların, bu olayların önüne geçilemez hâle gelmiştir. 
Hepinizin bildiği gibi 6222 sayılı Sporda Şiddet ve
Düzensizliğin Önlenmesine Dair bir Kanun çıktı. Bu kanun, özüne baktığınız
zaman, olması gereken, iyi bir kanun ancak mevzuatı, kanunları, yönetmelikleri
ne kadar güçlendirirseniz güçlendirin, eğer bu yasaları uygulaması gereken
insanlar ehil, ehliyetli ve kabiliyetli olmaz iseler biz bu olayları yaşamaya
devam edeceğiz saygıdeğer milletvekilleri.
Biliyorsunuz,
PASSOLİG, elektronik bilet uygulaması yapıldı. Özünde o da doğru bir şey ama
uygulanırken demek ki bunu uygulayanlar doğru uygulamıyor ki en son
Trabzon-Fenerbahçe maçında yaşanan olaylarda o olayı yapan şahsın başkasının
PASSOLİG’iyle stada girdiği ve olayı yaptığı anlaşılmıştır. Demek ki en doğru
kanunu yapsak bile, en doğru sistemi getirsek bile insan faktörü en belirleyici
faktör oluyor arkadaşlar.
Bizi
yönetenler çözüm olarak ortaya hiçbir somut öneri sunmuyorlar, olayları birer
kınama yayınlayarak geçiştirmeye çalışıyorlar. O makamlar kınama ve eleştiri
makamı değil, o makamlar icraat makamlarıdır saygıdeğer milletvekilleri. Bu
millet size bu yetkiyi olayları önleyesiniz diye veriyor; bu amaçla Spor Bakanı
oluyorsunuz, bu amaçla Futbol Federasyonu Başkanı oluyorsunuz, bu amaçla
Kulüpler Birliği Başkanı oluyorsunuz. Eğer bu işleri yapamayacaksanız -ki
yapamayacağınızı artık kendiniz itiraf ediyorsunuz- lütfen istifa edin ve
emaneti ehil ellere bırakın.
Dün Futbol Federasyonu olağanüstü toplantıya çağırıldı,
Kulüpler Birliği olağanüstü toplantıya çağırıldı. Bu kaçıncı olağanüstü
toplantı, artık tur bindirdiler, onun için saymıyoruz. 
Şimdi, Kulüpler Birliği Vakfı Başkanı Göksel Gümüşdağ
bu toplantıdan sonra bir açıklama yaptı, resmî siteden aldım, açıklamayı size
çabuk çabuk okuyorum: “Kulüpler Birliği Vakfı Başkanı Göksel Gümüşdağ Spor Toto
Süper Lig'de Trabzonspor ile Fenerbahçe’nin karşı karşıya geldiği müsabakada
yaşanan olaylar nedeniyle tüm maçların iki dakika geç başlaması kararını
aldıklarını belirtti.” Yani bu olaylardan sonra bu hafta bütün maçlar iki
dakika geç başlayacak, aldıkları önlem bu. “Gümüşdağ, yaptığı yazılı açıklamada
diyor ki: -burayı çok iyi dinleyin lütfen- ‘Trabzonspor-Fenerbahçe maçında
yaşananların Türk futbolunu bir kez daha ülke ve dünya gündemine arzu
etmedikleri bir şekilde taşıdığını belirterek…’” Yani bir kez daha dünya
gündemine olumsuz bir şekilde taşındığını kabul ediyor. “Bu yıl içerisinde
çeşitli vesilelerle tepki gösterdiğimiz birçok olay yaşanmasına rağmen, saha
içi terörünün geldiği bu boyut bir kez daha harekete geçmemizi gerektiriyor. Bu
sebeple bugün Futbol Federasyonu Başkanı Yıldırım Demirören, Merkez Hakem
Kurulu Başkanı Kuddusi Müftüoğlu ve yayıncı kuruluş yetkilileriyle görüştükten
sonra Türk futbolunun tüm paydaşları kenetlenmiş olarak maçları iki dakika geç
başlatma kararı aldık.” Güzel fakat son cümleleri çok vahim arkadaşlar: “Türk
futbolunun marka değerini zedeleyen her durumda hızla harekete geçtiklerini
vurgulayan Gümüşdağ şunları ifade etti: ‘Gördüklerimizle artık sözlerin
yetersiz kaldığı bir noktaya ulaştığımızı fark ediyoruz.’” Artık söz bitmiş.
“Hakemlerimiz Türk futbolunun değerli bir paydaşıdır ve oyuncular, yöneticiler,
taraftarlar ve futbolun içinde yer alan herkes ve her kurum onlara gerekli
saygıyı göstermek mecburiyetindedir.” Son cümleyi keşke söylemeseydin. “Dün
gece yaşanan fiziksel saldırı ise hiçbir şart altında kabul edilebilir
değildir. Umut ediyoruz ki bu aksiyon aracılığıyla Türk futbolunun tüm
paydaşları nereye geldiğimizi ve dikkat etmezsek bizi ne gibi tehlikelerin
beklediği üzerine düşünecektir.” “Nereye geldiğimizi ve dikkat etmezsek bizi ne
gibi tehlikelerin beklediği üzerine düşünecektir.” Yani “Biz artık bu işi
yönetemiyoruz, biz pes ettik.” diyorlar. Peki, önlem olarak maçı, bu haftaki
maçları iki dakika geç başlatmak bu şiddeti önleyecek bir şey mi sevgili
milletvekilleri? Peki, bu hafta iki dakika durduk, bir daha olaylar oldu, üç
dakika mı yapacaksınız öbür hafta? Bir daha oldu, dört dakika, beş dakika…
Aldığınız önlem bu mu? Maalesef, bu arkadaşımızın, Kulüpler Birliği Başkanının,
en tepedeki, Türk futbolunu yöneten 2 kişiden birisi olan Kulüpler Birliğinin
açıklamasını ben size şimdi Türkçe tercüme ediyorum: “Aciz durumdayız, yapacak
hiçbir şeyimiz yok. Kendimizi bu işi biliyor zannedip siyasi iradenin de
desteğiyle bu görevlere geldik ama şimdi görüyoruz ki bizler Türk futbolunu
yönetemiyoruz.” Bunun açıklaması bu. 
TANJU ÖZCAN (Bolu) – Doğru söylüyorsun.
SAFFET SANCAKLI (Devamla) – İyi niyetle gelmiş
olabilirler, başka bir türlü düşünüyor olabilirler ama şu anda Türkçesi diyor
ki: “Biz aciz durumdayız ve yönetemiyoruz.” Öyleyse, sizin yapmanız gereken şey
bellidir. Eğer Türk futboluna hizmet etmek istiyorsanız, en büyük iyiliği
yapmak istiyorsanız, büyük bir hizmet yapmak istiyorsanız Türk Futbol
Federasyonu Başkanını da alarak yanınıza -ikisi birlikte- işgal ettiğiniz o
koltuklardan hemen kalkın ve futbol dışındaki kendi dünyanıza dönün. (CHP
sıralarından alkışlar) 
Şimdi, spor ve Türk futbolu bu durumdayken çözümsüz
müyüz? Tabii ki değiliz arkadaşlar. Ben bir iki bir şey karaladım burada,
mesela dedim ki, acil bir şekilde Türk sporu ve Türk futbolu için seferberlik
ilan edelim ama samimi bir seferberlik. 2016 yılı bizim için çok büyük bir
şanstır. Nedir bu 2016 yılı? Olimpiyatlar var bu sene, olimpiyat senesi.
Kanunda, yasada diyor ki: “Olimpiyatların yapıldığı sene bütün federasyon
seçimleri en geç altı ay içerisinde yapılmak zorunda.” Peki, o zaman demek ki
önümüze büyük bir şans geldi. Tekrardan bütün federasyon başkanlarını
seçebiliriz. Ama, bugüne kadar yaptığınız gibi “Bu bizim yandaşımız,
partilimiz, bu benim yeğenim, o onun kardeşi, bu bizim hemşehrimiz.” gibi spora
çok uzak yaklaşımlardan acil bir şekilde uzaklaşın. Mesela, gelin, bir yasa
çıkaralım -buna “hayır” diyecek herhâlde kimse yoktur- bütün federasyon
başkanları… Kendi branşında millî olmayan kimse federasyon başkanı olamasın.
TANJU ÖZCAN (Bolu) - Derler, yandaş bulamazlar.
SAFFET SANCAKLI (Devamla) – Yok, buna demezler. Bu
söylediğim şey çok önemli.
Yönetimlerine
de o branşta millî olan en az bir kota koyalım, o yönetim kurullarını da orada
yapalım. Bu bize neyi getirecek? Türk sporuna çok büyük bir moral getirecek,
çok büyük bir motivasyon getirecek. Tabii, bu federasyonları biz bu sene
seçeceğiz ama içlerinde bir tanesi var ki Türkiye Futbol Federasyonu, o da
özerk olduğu için bu yasaya tabi değil. 
Ben
daha önce de burada Sayın Bakanımıza anlattım bu konuyu, herkesin içinde dedim
ki: Sayın Bakan, bir an önce şu Futbol Federasyonunu olağanüstü toplantıya
çağırın, yeni bir Federasyon Başkanı ve yönetimi seçelim ve önerim de aynı
şekildeydi; bir millî futbolcuyu, efsane olan, siyasetle alakası olmayan, dünya
ve Avrupa futbolunun tanıdığı bir millî oyuncuyu Futbol Federasyonu Başkanı
yapalım. Yanına beş altı tane daha o kariyerde millî futbolcuları koyalım ki
Türk futbolu morallensin…
TANJU
ÖZCAN (Bolu) – Hakan Şükür olabilir mesela. 
ERKAN
AKÇAY (Manisa) – Cemil Turan olsun, Cemil Turan’ı yapalım. 
SAFFET
SANCAKLI (Devamla) – …Türk futbolu büyük bir moral kazansın, Avrupa ve dünya
arenasında tekrardan Türk futbolu için yeni bir prestij kazancı olsun.
Tabii,
bunları anlatırken ben, evet, siyasi bir partinin temsilcisi olarak konuşuyorum
ama ben bunu -samimi söylüyorum- bir millî sporcu olarak, bir millî futbolcu
olarak konuşuyorum. Boş verin, parti ayrımını yapmayın. Burada mevcut iktidar
partisi milletvekilleri var. Hangi federasyon başkanı millî olsun dediğimizde
“hayır” diyeceksiniz ki? Hiç kimse buna “hayır” demeyecek çünkü işi ehline
verirsek, işi, o çamurdan gelen, o topraktan gelen… Benim bir tabirim var: 50
bin kişinin önünde kaleciyle karşı karşıya kalmış bir adam getirelim oraya,
hissetsin o olayları, ne olduğunu bilsin çünkü bu şiddet böyle devam ederse
bunun önüne zaten başka türlü geçilemeyecek, eğer böyle devam ederse daha büyük
-Allah korusun- katliamlara neden olabilir. Ben daha önce de hatırlattım:
Sırbistan-Bosna savaşı statta başlayan olaylardan sonra start alıp devam etti.
Onun için bu konuda çok hassasiyetli olacağınızı düşünüyorum ve bu konuyla
ilgili de bir çalışma yaptığımızı da size söyleyeyim. Sunacağım, inşallah
yardım edeceksiniz. 
ERKAN
AKÇAY (Manisa) – Noterden tasdik ettirecek misin?
SAFFET
SANCAKLI (Devamla) – Noterden tasdik ettirmeme gerek yok çünkü bu millî bir
mesele, herkes kabul edecek bunu. 
TANJU
ÖZCAN (Bolu) – Meclis Başkanıyla ilgili de bir iki cümle alabilir miyiz?
SAFFET
SANCAKLI (Devamla) – Son olarak da… Bu arada tebrik etmek istiyorum birisini.
Kimi? Dünya Tenis Federasyonu İstanbul Cup’ta ilk defa şampiyon olan kızımız
Çağla Büyükakçay’ı tebrik ediyorum, başarılarının da devamını diliyorum. 
Beni
dinlediğiniz için de teşekkür ederim. (MHP ve CHP sıralarından alkışlar)
BAŞKAN
– Teşekkürler Sayın Sancaklı.
Şimdi,
önerinin lehinde ikinci söz, İstanbul Milletvekili Erdoğan Toprak’a aittir. 
Buyurun
Sayın Toprak. (CHP sıralarından alkışlar)
ERDOĞAN
TOPRAK (İstanbul) – Sayın Başkan, değerli milletvekili arkadaşlarım; öncelikle
hepinizi saygıyla selamlarım.
Birincisi,
Meclis Başkanımızın yeni anayasada laiklik tarifi olmaması noktasındaki sözünü
üzüntüyle karşılamak istiyorum. Eğer Türkiye…
HASAN
BASRİ KURT (Samsun) – Zaten yanaşmıyorsunuz yeni anayasaya!
ERDOĞAN
TOPRAK (Devamla) – Evet, yanaşmıyoruz, haklısınız.
İnsanlarımız,
78 milyon özgürce inancını yaşayabiliyorsa laiklik sayesindedir. Eğer İslamiyet
dünyada doğru algılanıyorsa, IŞİD’ten kendisini ayırabiliyorsa -İslamiyet’in
kafa kesme olmadığını- mesafe koyuyorsa bu laiklik sayesindedir. (CHP
sıralarından “Bravo” sesleri, alkışlar)
AHMET
HAMDİ ÇAMLI (İstanbul) – Ne alakası var ya! Kafaya bak!
ERDOĞAN
TOPRAK (Devamla) – Değerli arkadaşlarım, biz inançlarımızın doğru öğrenilmesi
için burada Diyanet İşleri Başkanlığını kurduk. O zaman, eğer sizin bakış
açınızla bakarsak –ki sizin öyle bakmadığınıza inanıyorum- Diyanet İşleri
Başkanlığını bu ülkede tutmanın anlamının olmadığı anlaşılıyor. 
Ve
bir başka nokta, size bir paragraf okuyacağım: “Ben Mısır’ın laik bir anayasaya
sahip olmasını tavsiye ediyorum çünkü laiklik din düşmanlığı değildir.
Laiklikten korkmayın. Umarım ki Mısır’da yeni rejim laik olacaktır. Umuyorum ki
benim bu açıklamalarımdan sonra Mısır halkının laikliğe bakışı değişecektir.”
Şimdi, bunu söyleyen sizin eski Genel Başkanınız Sayın Recep Tayyip Erdoğan.
Şimdi, seçim yapacaksınız; ya Meclis Başkanının arkasında duracaksınız ya bu
lafın arkasında duracaksınız. Yani, Mısır’a gidip “Laiklik herkesin inancını
özgürce yaşaması.” diyeceksiniz, Türkiye’de, geleceksiniz, “Anayasa’da laiklik
maddesine yer yok.” diyeceksiniz. Sayın Meclis Başkan Vekiline de bir şey
söylemek isterim. 
Bakın,
Sayın Başkan, bu, Meclis Başkanının o sıfatla savunacağı, Meclisin savunduğu
bir fikir değil, bu şahsi görüşüdür. Sizin Meclisi yöneten Başkan Vekili olarak
bu lafın arkasında durmanızı da yanlış buluyorum. Meclis Başkanının eğer fikri
buysa yeni anayasa çalışmalarının başlayacağı bugünlerde bu şansızlıktır.
Böyle, baklayı ağzından çıkartmak olarak algılarız. “Efendim, bir deneyelim,
iki ileri gidelim, baktık tepki var, geri dönelim.” değildir, bu yanlıştır.
(CHP sıralarından alkışlar) Türkiye Cumhuriyeti’ni bu konuda test etmeye
kalkmayın, bu yanlıştır. Laiklik İslamiyet’in de güvencesidir, bu ülkede farklı
dinlerin, azınlıkların da güvencesidir.
MEHMET
METİNER (İstanbul) – Ne alakası var ya!
ERDOĞAN
TOPRAK (Devamla) – Türkiye, İslamiyet’i dünyaya doğru tanıtıyor. Ya IŞİD’le
beraber iş tutacağız, kafa kesmeleri İslamiyet olarak algılayacağız ya da
ibadetlerimizi özgürce yaşayacağımız Türkiye örneğini İslam âlemine verip
İslamiyet’in dünyadaki değerini yükselteceğiz. (CHP sıralarından alkışlar) Bu
tercihi yapacak sizlersiniz.
MEHMET
METİNER (İstanbul) – Sayın Başkan, laiklik bir din değildir ya!
ERDOĞAN
TOPRAK (Devamla) – Laiklik bir din değildir. İnsanlar laik olmaz, devletler
laik bir şekilde yönetilir.
Bana
laf atıp durma, sen de ne olduğunu biliyorsun.
Değerli
arkadaşlarım, son zamanlarda meydana gelen sporda şiddete gelmek istiyorum. Türkiye’de
ne yazık ki her alanda olduğu gibi, dış politikada, ekonomide, özgürlük
alanında, her alanda olduğu gibi tahribatları sporda görmemek mümkün değil.
Sporu öyle bir şeye getirdiniz ki… Spor neydi arkadaşlar? Spor kardeşlikti,
birlikti, beraberlikti. Sporu eğer doğru kullanırsanız bu ülkede barışı
getirirsiniz ve bu ülkede teröre akan kaynağı kurutursunuz. Gençlerimizi eğer
spora yöneltirsek gençliğimiz birbiri içerisinde aynı takımı tutarak kaynaşır ama
spora siyaseti bulaştırır “Benim taraftarım, benim takımım, orayı da ben ele
geçireyim, burayı da ben ele geçireyim, orayı da ben yöneteyim.” derseniz
mahcup olursunuz. 
Bakın,
burası Diyarbakır’da Ankaragücü’ne verilen bir kahvaltıda çekilen bir resim.
Buna bakın, kardeşlik budur ama spora siyaseti bulaştırırsanız sporda
geleceğiniz nokta da budur. Yani koskoca protokol tribününde farklı takımın
başkanını veya yöneticilerini dövüp aşağıya atarsanız ne yaparsınız biliyor
musunuz değerli AKP’li milletvekilleri, teröre siz destek verirsiniz. Teröre
siz bu gençlerin kaynak olarak gitmesini sağlarsanız. Bana el sallayıp
durmayın…
TAMER
DAĞLI (Adana) – AK PARTİ’yle ne alakası var?
ERDOĞAN
TOPRAK (Devamla) – Burada Diyarbakır’daki gibi yapsaydınız teröre akan kaynak
dururdu. 
Spordaki
gelinen noktaya bakın, her yerde olay, Trabzon’da olaylar oluyor. Arkadaşlar,
ben Trabzon camiasını hiçbir zaman bu olayın içerisinde tutmuyorum, bunu
münferit bir olay olarak görüyorum. Ama sizlerin sporu doğru yönetmeyişi… Daha
önce Fenerbahçe otobüsüne saldırı oldu, peki ne yaptınız? Hiçbir şey yapılmadı,
yapanın yanına kâr kaldı. Sonra ne oldu? Koskoca bir kulüp başkanı hakemleri
odasına hapsetti. Kulüp başkanı, ya, başka bir şey değil. Ne yaptınız? Koskoca
Cumhurbaşkanı kalktı, o hakemleri içeri tıkanı kulağından tutup atmadı bir yere
“Efendim, rica ediyorum, bu hakemleri oradan bırakın.” Yahu, arkadaşlar, bu
yakışıyor mu? Gelinen nokta şu: Türk sporu şikeyle anılıyor, Türk sporu
dopingle anılıyor. Olimpiyatlara bakın, rezil olmuş durumdayız. O da yetmedi;
olimpiyatlara -Sayın Bakanın burada olmasını isterdim- Türk gençlerine ay
yıldızlı bayrağı takmıyorsunuz, devşirme sporcularla çıkıyorsunuz. Liste mi
istiyorsunuz? Liste bende, isteyene veririm. Yani niye Etiyopyalı yarışıyor
kardeşim benim ülkemde? Niye başka bir ülkeden kişiler yarışıyor? Niye ben… Siz
eğer millî Türk gençliğini seviyorsanız, gençliğinize önem veriyorsanız, niye
federasyonları özerk federasyon olup da ona buna ihale edip, seçim kaybeden
milletvekilleri, genel müdür yardımcıları veya danışmalarla federasyonları
yönetiyorsunuz? Bunu niye yapıyorsunuz? Bakın, olimpiyatlarda yarıştıracak Türk
sporcunuz yok. 55 tane var o basamağı geçen. 2012 olimpiyatlarında 3 tane
madalyanız var. 115 kişilik kafileyle gittiniz, 5 tane aldınız, 2 tanesi
dopingden dolayı geri gitti, geri kaldı 3 tane. Şimdi, en büyük kafileyle
Arjantin’e gidiyorsunuz. Evet, gidiyorsunuz. Kiminle gidiyorsunuz? Elin
Afrikalısıyla gidiyorsunuz.
OSMAN
AŞKIN BAK (Rize) – Rio, Rio, Arjantin değil; Rio, Brezilya.
ERDOĞAN
TOPRAK (Devamla) – Neyle gidiyorsunuz Sayın Başkan? Siz sporun içinden gelen
birisiniz, size sorarım, liste bende duruyor, Allah aşkına bu Türk sporcuların
listesi mi? 15 tane Afrikalı var. Ya, arkadaşlar, niye biz Türk gençlerine
güvenmiyoruz? Yani, bunlara niye güvenmiyoruz?
MUSTAFA
AKAYDIN (Antalya) – Yerli ve millîler ya ondan!
ERDOĞAN
TOPRAK (Devamla) – Onun için, benim sizden ricam, Türkiye’de federasyonları...
MURAT
DEMİR (Kastamonu) – Almanya Millî Takımı’nda oynayan yabancılar var, Avusturya
Millî Takımında oynayanlar var, onlara ne diyeceksiniz o zaman?
MUSTAFA
HÜSNÜ BOZKURT (Konya) – Onlar Almanya’da yaşıyor doğma büyüme, bari savunmayın.
HAKAN
ÇAVUŞOĞLU (Bursa) – Vallahi onlar var ya içinizdeki bazılarından daha millî ha.
ERDOĞAN
TOPRAK (Devamla) – Değerli arkadaşlarım, taşıma suyla değirmen dönmez. Benim
sizden ricam şu: Okulları tarayın, başarılı Türk gençleri var. Türk insanına
güvenin, Türk gençliğine güvenin. Türk gençliğine güvenin ki bu ülke ayağa
kalksın her yerde olduğu gibi. 
HAKAN
ÇAVUŞOĞLU (Bursa) – Bazılarınızdan daha millî onlar biliyor musunuz?
HAYDAR
AKAR (Kocaeli) – Sizden daha millî, sizden, sizden.
MURAT
DEMİR (Kastamonu) – Çoğunuzdan daha millî.
HAKAN
ÇAVUŞOĞLU (Bursa) – Hiç olmazsa terörist cenazelerinde değiller onlar, gözyaşı
dökmüyorlar.
MUSTAFA
HÜSNÜ BOZKURT (Konya) – Senden kesinlikle daha millîler.
HAKAN
ÇAVUŞOĞLU (Bursa) – Onlar sizden daha millî, haberiniz olsun.
MUSTAFA
HÜSNÜ BOZKURT (Konya) – Senden daha millî.
BAŞKAN
– Sayın milletvekilleri, lütfen müdahale etmeyelim.
Buyurun
Sayın Toprak.
ERDOĞAN
TOPRAK (Devamla) – Değerli arkadaşlarım, en son yaptığınız nedir biliyor
musunuz? Statlarımızdan bu ülkenin kurucularının adını söküp atmak. Arenalar
yaptınız, arena, arena, arena. Ya, ben Spor Bakanına soruyorum: Yahu, hani biz
yerliydik? Arena nedir biliyor musunuz? 
HASAN
BASRİ KURT (Samsun) – Yaptık, yaptık ya, yaptık; AK PARTİ iktidarında yapıldı
bunlar.
ERDOĞAN
TOPRAK (Devamla) – Bir dakika dinlersen... (AK PARTİ ve CHP sıraları arasında
karşılıklı laf atmalar)
Arena,
Roma’da, insanları hayvanların önüne atarak yok eden, insanların ölümünün
seyredildiği bir yerdir. Spor ölümü seyredilen bir yer değil, spor bir seyir
zevkidir.
İBRAHİM
ÖZDİŞ (Adana) – Bak, ders alın, ders; her konuşulana itiraz etmeyin, ders alın.
HAKAN
ÇAVUŞOĞLU (Bursa) – Biz gereken yerde ders de alırız ama ders de veririz, onu
da bilin.
ERDOĞAN
TOPRAK (Devamla) – Ben öyle noktaya geldiğinizi görüyorum ki parasal konuya
gelince maşallah, statlar yapıyorsunuz ama yarıştıracak sporcularınız yok.
MURAT
DEMİR (Kastamonu) – Çamurlarda oynuyorduk, çamurlarda; patates tarlalarında
oynuyorduk önceden. 
ERDOĞAN
TOPRAK (Devamla) – Değerli arkadaşlarım...
MURAT
DEMİR (Kastamonu) – Atletizmde koşulacak pistler yoktu.
ERDOĞAN TOPRAK (Devamla) – Sayın Başkan, susturacak
mısınız, süremi alıyorlar?
BAŞKAN – Sayın milletvekilleri, lütfen…
MURAT
DEMİR (Kastamonu) – Atletizmde koşulacak pistler yoktu, neden bahsediyorsun?
Şimdi amatörler bile çim sahada top oynuyor, konuşuyorsun sadece.
ERDOĞAN
TOPRAK (Devamla) – Siz bu ülkenin kurucularının, bu ülkeye emeği geçmiş
kişilerin isimlerini statlardan kaldırmayı bir hüner sayıyorsunuz. Nasıl
sporcuları Afrika’dan getiriyorsanız Roma’dan gelme arena ismini de buraya
koydunuz. 
ADNAN
GÜNNAR (Trabzon) – Ne öneriyorsun Roma’nın yerine? Önerin ne, önerin? Ne
koyalım ağabeyciğim söyle?
ERDOĞAN
TOPRAK (Devamla) – Arenada insanları öldürüyorlar, sporda kardeşlik var, ölüm
yok. (CHP sıralarından alkışlar) 
(Mikrofon
otomatik cihaz tarafından kapatıldı)
ADNAN
GÜNNAR (Trabzon) – Ne önerin, ne öneriyorsun, onu da söyle, öneriyi söyle ya. 
BAŞKAN
– Teşekkürler Sayın Toprak. 
ERDOĞAN
TOPRAK (Devamla) – Bir başka nokta: Ya, parayla bu iş olmaz, değerlerimize
sahip çıkacağız, sırf parayla olmaz. 
ADNAN
GÜNNAR (Trabzon) – Arenanın ve stadın yerine ne koyalım beyefendi, onu
söyleyin. 
MURAT
DEMİR (Kastamonu) – Biraz iyi araştırıp öyle söyleyin. 
BAŞKAN
– Teşekkürler Sayın Toprak. 
ADNAN
GÜNNAR (Trabzon) – “Kulüp” koyalım mı, stat koyalım mı? 
ERDOĞAN
TOPRAK (Devamla) – Sayın Başkan, önerinin… Türkiye’de sporun bu içine düştüğü
bataklıktan çıkması için bir araştırmanın şart olduğuna inanıyor, yüce Meclisi
saygıyla selamlıyorum. (CHP sıralarından alkışlar) 
İDRİS
BALUKEN (Diyarbakır) – Sayın Başkan, İç Tüzük 60’a göre bir söz istiyorum, acil
bir durum var. 
BAŞKAN
– Sisteme girin isterseniz, sisteme girene kadar, bu arada Sayın Akçay da
istemiş… 
ERKAN
AKÇAY (Manisa) – Son konuşmacıdan sonra gireyim Sayın Başkan. 
BAŞKAN
– Buyurun Sayın Baluken, bir dakika… 
V.- AÇIKLAMALAR (Devam)
25.- Diyarbakır Milletvekili İdris
Baluken’in, Hacettepe Üniversitesi Beytepe Kampüsü Yıldız Amfisi’nde bir grup
öğrencinin ırkçı bir linç saldırısına maruz kaldığına ilişkin açıklaması
İDRİS
BALUKEN (Diyarbakır) – Teşekkür ediyorum. 
Sayın
Başkan, sporda ve futbolda şiddet, nefret, ırkçılık ve ayrımcılığı konuşuyoruz
ancak toplumsal yaşamın birçok alanında maalesef bu anlayış devam ediyor. Şu
anda aldığımız habere göre, Hacettepe Üniversitesi Beytepe Kampüsünde, Yıldız
Amfisinde bir grup öğrenci ırkçı bir linç saldırısına maruz kalmış ve bir
amfide mahsur durumdalar, can güvenliklerinin olmadığını ifade ediyorlar.
Konuyla ilgili ben Ankara Valisi ve İçişleri Bakanlığı yetkililerine ulaştım
ancak özellikle iktidar partisinin grup başkan vekilinin de ve Türkiye
kamuoyunun da bilgilenmesi, Hacettepede şu anda linçle ilgili bir katliam
tehlikesinin…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – …mutlaka müdahale edilecek şekilde değerlendirilmesi
gerektiği için de söz aldım. Bütün arkadaşlardan duyarlılık beklediğimi ifade
etmek istiyorum. 
BAŞKAN
– Teşekkürler Sayın Baluken. 
Sayın
Akçay, sonradan değil mi? 
ERKAN
AKÇAY (Manisa) – Sonra.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 12/2/2016 tarihinde
Gaziantep Milletvekili Mahmut Toğrul ve arkadaşları tarafından, spor
karşılaşmalarında nefret ve ayrımcılık söylemlerinin, şiddet olaylarının
yaygınlığı ve yarattığı sonuçların araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 26 Nisan 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN
– Önerinin aleyhinde ikinci ve son konuşmacı Rize Milletvekili Osman Aşkın Bak.

Buyurun
Sayın Bak. (AK PARTİ ve CHP sıralarından alkışlar)
Evet,
yoğun bir tezahürat eşliğinde kürsüye geldiniz, muhalefetten de destek aldınız.

Buyurun
efendim.
OSMAN
AŞKIN BAK (Rize) – Sayın Başkan, değerli milletvekilleri; HDP Grubunca verilmiş
olan Meclis araştırma önergesinin aleyhinde söz aldım. 
TANJU
ÖZCAN (Bolu) – Ya, niye aleyhindesin onu bir açıkla.
OSMAN
AŞKIN BAK (Devamla) – Öncelikle, geçen hafta, bir şey hatırlatayım, Gençlik ve
Spor Bakanlığımız ile Millî Eğitim Bakanlığı arasında bir protokol imzalandı.
Bu protokolde çocuklarımızın en az bir spor dalında lisanslı olması öngörülerek
spordaki altyapı yatırımlarına devam edilmesi, sürdürülmesi noktasında bir
protokol imzalandı; bu gerçekten çok önemli. 
TANJU
ÖZCAN (Bolu) – Peki, uygulanacak mı bu protokol?
OSMAN
AŞKIN BAK (Devamla) – Şimdi, spor fair play. Sporun en önemli argümanı
birbirimize saygı göstermek çünkü sporda sahaya çıkan taraflar birbirlerine
üstünlük sağlamak için gayret gösterirler ama müsabaka bittiği zaman birbirine
sarılan, birbirini destekleyen sporcular, taraflar, yöneticiler en önemli
nokta. 
Bakın,
bugün önerge noktasında Türkiye Büyük Millet Meclisi 22’nci Dönemde, 23’üncü
Dönemde ve 24’üncü Dönemde tüm grupların ortak önergeleriyle araştırma
komisyonları kurulmuş. 22’nci Yasama Döneminde 4/1/2005 tarihinde kurulan ve
Başkanlığını Ankara Milletvekili Haluk İpek’in yaptığı Türk Sporunda Şiddet,
Şike, Rüşvet ve Haksız Rekabet İddialarının Araştırılarak Alınması Gereken
Önlemlerin Belirlenmesi Amacıyla Kurulan Meclis Araştırması Komisyonu; bu bir. 
İkincisi,
23’üncü Yasama Döneminde yine bütün partilerin ortak önergeleriyle 24/11/2010
tarihinde kurulan ve Başkanlığını İstanbul Milletvekili Nazım Ekren’in yaptığı
Spor Kulüplerinin Sorunları ile Sporda Şiddet Sorununun Araştırılarak Alınması
Gereken Önlemlerin Belirlenmesi Amacıyla Kurulan Meclis Araştırması Komisyonu.
TANJU
ÖZCAN (Bolu) – Rizespor ne olacak? Ne olacak, Rizespor ne olacak?
OSMAN
AŞKIN BAK (Devamla) – Üç, 24’üncü Dönemde gene arkadaşlarımızla beraber
verdiğimiz önergelerle Türk sporunda doping sorununun araştırılmasıyla ilgili
bir araştırma komisyonu kurulmuş. Bu Komisyonun Başkanlığını da ben yürüttüm.
(AK PARTİ sıralarından alkışlar) Evet…
Bakın,
Meclisimiz şu ana kadar üç tane komisyon kurmuş, araştırmış ve bunun sonucunda
6222 sayılı Yasa’yı çıkarmış. 
TANJU
ÖZCAN (Bolu) – Başkan kimdi? 
OSMAN
AŞKIN BAK (Devamla) – Yasanın uygulanması çok önemli.
TANJU
ÖZCAN (Bolu) – Komisyon başkanı kimdi? 
OSMAN
AŞKIN BAK (Devamla) - Gerekenleri Meclisimiz yapmış, uygulamada bazı sorunlar
var. 
Bakın,
sadece şiddeti taraftar üzerine yıkmamalıyız. 
TANJU
ÖZCAN (Bolu) – Bakan gereğini yapmadı mı yani Sayın Bak?
OSMAN
AŞKIN BAK (Devamla) – Kişiler, sporcular, bütün roldaşlar, yol alanlar,
yöneticiler, antrenörler, herkes yaptığı açıklamalara, yaptığı paylaşımlara,
değerlendirmelere dikkat edecek çünkü bizim, hepimizin ortak paydası spor.
TANJU
ÖZCAN (Bolu) – Bu sözlerle kimi muhatap alıyorsunuz?
OSMAN
AŞKIN BAK (Devamla) – Biz, statlara eğlenmek için gidiyoruz, seyir zevki için
gidiyoruz. Sporun ruhunda bu var.
TANJU
ÖZCAN (Bolu) – Aziz Yıldırım’a mı gidiyor bu laflar?
OSMAN
AŞKIN BAK (Devamla) – En son geçen hafta yaşanan olaylar, şiddet içeren olaylar
kesinlikle kabul edebileceğimiz durumlar değil. Bunlara kesinlikle karşıyız. 
Bakın,
uygulamada karşılaşılan bu sorunları çözmek hepimizin ortak gayreti olmalı
çünkü bu gençler bizim gençlerimiz, spor yapan çocuklar bizim çocuklarımız.
Bunlar, ülkemizi yurt dışında temsil ediyorlar. Gerekli çalışmaları yaparken
onlara destek olmamız lazım, ayrımcı dil kullanmamamız lazım. Dolayısıyla,
burada getirilen önergenin veriliş tarihi 12 Şubat, 12 Şubatta verilmiş, 12
Şubat 2016’da verilmiş ilk defa, gündeme alınması için bugün başvurulmuş. 
Bakın,
Ankaragücü-Amedspor arasında yaşanan olay, müsabaka 2-1 öne geçildiği zaman
tribünde Ankaragücü tarafından akredite edilmiş kişilerin yaptığı saldırı.
Kesinlikle bunlarla ilgili adli soruşturma yapılmaktadır, tutuklanmış,
ifadeleri alınmaktadır. 
TANJU
ÖZCAN (Bolu) – Tutuklu değiller, tutuklu değiller, haberin yok!
OSMAN
AŞKIN BAK (Devamla) - Bakın, bununla ilgili olarak İçişleri Bakanlığı, Spor
Bakanlığımız müfettişler görevlendirmiştir. 
TANJU
ÖZCAN (Bolu) – Haberin yok konudan, çalışmamışsın! 
OSMAN
AŞKIN BAK (Devamla) – Dolayısıyla, şimdi bize düşen, burada ortak dili
kullanmak. Tüm dünyada ayrımcılık, ırkçılıkla ilgili mücadele var, FIFA’nın,
UEFA’nın mücadelesi var. Hepimiz izlemedik mi? Avrupa’daki Avrupa Şampiyonlar
Ligi müsabakalarında olsun UEFA Şampiyonlar Ligi müsabakalarında olsun
Fransa’daki, İspanya’daki, İtalya’daki müsabakalarda olsun -sporculara gerekli-
ırkçı söylemlere karşı herkes ne yaptı? Tek yürek oldu. Irkçı söylemleri kabul
edemeyiz. Türkiye Futbol Federasyonuna suç yükleniyor. Türkiye Futbol
Federasyonu kurallar çerçevesinde, UEFA’nın belirlediği, FIFA’nın belirlediği
kurallar çerçevesinde işi yönetiyor. 
Bakın,
şimdi, HDP Grubu şunu söyledi: Amedspor üzerinden bazı örnekler vereceğini
ifade etti. Futbolumuzda karşılaştığımız şiddet olayları sadece bir kulüp
üzerinden değil ama taraflar ve profesyonel futbolcular sözlerine dikkat
edecek. Deniz Naki, işi ne? Profesyonel futbolcu. Ne yapar? Top oynar, topluma
örnek olur, antrenmanına gider değil mi, gençlere örnek olur, “tweet” atmaz,
şov yapmaz, top oynar, top.
TANJU
ÖZCAN (Bolu) - Öyle tanıyorsunuz.
OSMAN
AŞKIN BAK (Devamla) - Yapması gereken bu, başka şey yapmayacak. (AK PARTİ
sıralarından alkışlar) Yöneticiler şunu söyleyecek: “Arkadaşlar, futbolun ruhu
fair play, futbol barıştır.” diyecek. Söylemlerine dikkat edecek, yapmamız
gereken bu. Türk sporunda AK PARTİ iktidarları döneminde spora yapılan
yatırımlar ortada, toprak sahalarda oynanıyordu. 
TANJU
ÖZCAN (Bolu) - Futbolcunun “tweet” atmasının nesi yanlış?
OSMAN
AŞKIN BAK (Devamla) - Ben federasyon başkanlığı yaptım, salonlardan yağmur
yağıyordu içeriye, minderlerin üzerine. (AK PARTİ sıralarından alkışlar) Biz
neler yaptık? Çocuklar için, sporcularımız için salonlar yaptık. 
TANJU
ÖZCAN (Bolu) - Ya, sen Komisyon Başkanı olunca sporda şiddet bitti mi, şike
bitti mi? Sen çok başarısız bir Komisyon Başkanısın, istifa et; Meclis Başkanı
da istifa etsin, sen de istifa et. 
OSMAN
AŞKIN BAK (Devamla) - En güzel organizasyonları yaptık, dünya çapında
organizasyonlar yaptık. Ve Türk sporuna bu dönemde yapılan yatırım hiçbir
dönemde yapılmamıştır ve şunu unutmayın: En büyük organizasyonları alarak
başarıyla gerçekleştirdik. 
TANJU
ÖZCAN (Bolu) – Ya, neyi yaptın? Bir Komisyon Başkanlığı yaptın, onu da
beceremedin.
OSMAN
AŞKIN BAK (Devamla) - Hedefimizde yine olimpiyatlar var. Er ve geç bu ülkeye olimpiyatları
getireceğiz.
TANJU
ÖZCAN (Bolu) - Ne zaman?
OSMAN
AŞKIN BAK (Devamla) – Biz, Türk gençleri olarak, Türk milleti olarak bunu da
başaracağız, hep beraber başaracağız. Burada ayrı gayrı yok, bu hepimizin ortak
noktası. (AK PARTİ sıralarından alkışlar) Bunu hep beraber başaracağız. Yok,
şöyle dedi, böyle dedi… 
TANJU
ÖZCAN (Bolu) – “Tweet” de atmayalım!
OSMAN
AŞKIN BAK (Devamla) - Bakın arkadaşlar, özellikle de Trabzonspor, Türk sporuna,
Türk futboluna önemli yöneticiler, önemli sporcular yetiştirmiş bir kulüp.
Orada yaşanan olayın kesinlikle ve kesinlikle Trabzonspor’la alakası yok.
Trabzonspor’un seyircisi centilmendir. (AK PARTİ sıralarından alkışlar)
CEYHUN
İRGİL (Bursa) – Adanaspor mu dövdü Osman, Adanasporlular mı dövdü?
OSMAN AŞKIN BAK (Devamla) – Futbolu Türkiye’de en iyi
bilen seyirci Trabzonspor’un seyircisidir. Dolayısıyla, onlara işlem yüklemek,
hakemler üzerinden onları eleştirmek doğru bir yaklaşım değil. 
Ve şunu unutmayın: Türkiye Futbol Federasyonunun
sporculara verdiği cezalarda uygulamaları ortada, 12 maç ceza vermiş. Bakın,
ırkçılık söylemi nedeniyle 15 maç ceza alan, bir yıl ceza alan, futboldan men
alan sporcular var. Ve bunu unutmayalım; olimpiyatlarda da kesinlikle sporun
karşı çıktığı şey ayrımcılık, ırkçılık. Ve biz de buradan şunu söylüyoruz:
Ayrımcılığa, ırkçılığa kesinlikle karşıyız, şiddete karşıyız. 
TANJU
ÖZCAN (Bolu) – Sayın Başkanım, Trabzon’daki olayların sorumluluğunu üzerinize
alıp istifa edin, Komisyon Başkanısınız, istifa edin Sayın Başkan. Ben Komisyon
Başkanı olacağım, böyle olaylar olacak! Olmaz. 
OSMAN
AŞKIN BAK (Devamla) – Dolayısıyla, biz, Türk sporunun büyümesini, gelişmesini
istiyoruz, Türk sporunun başarılı olmasını istiyoruz. Ve Bakanlar Kurulu
sonrasında Hükûmet Sözcümüz açıklama yaptı, Başbakan açıklama yaptı. 
Ve
şunu söylüyorum: Türk sporcularını küçümsemeyin, olimpiyatlarda ortaya
koydukları başarılar var, dünya şampiyonalarında var. Bizim onlara destek
olmamız lazım, moral vermemiz lazım, onları eleştirmememiz lazım. 
TANJU
ÖZCAN (Bolu) – Ya, Osman, bastığın yerde ot bitmiyor. Rize’nin durumu ortada.
Komisyon Başkanısın, Rizespor güme gidiyor. 
OSMAN
AŞKIN BAK (Devamla) – Bakın, Millî Eğitim Bakanlığı ile Spor Bakanlığı arasında
yapılan protokolle geleceğin şampiyonları yetişecek. Bunu hiçbir zaman gözünüzden
kaçırmayın. Çünkü bizim gençlerimiz bunu başaracak güçte, öz güveni yüksek
gençler.
CEYHUN
İRGİL (Bursa) – Niye Afrikalı sporcu alıyorsunuz o zaman?
OSMAN
AŞKIN BAK (Devamla) – Ve biz, AK PARTİ Hükûmeti olarak, ülkemizin her köşesine
gençlik merkezleri yapıyoruz…
CEYHUN
İRGİL (Bursa) – Madem bizim gençler başarıyor niye Afrikalı sporcuları
getiriyorsun Osman? Onu söyle. 
OSMAN
AŞKIN BAK (Devamla) – …futbol statları yapıyoruz, salonlar yapıyoruz,
gençlerimizle kucaklaşıyoruz, onlara spor bilincini aşılıyoruz.
TANJU
ÖZCAN (Bolu) – Trabzon’daki olayların sorumlusu kim? Komisyon Başkanı olarak
niye engelleyemedin?
OSMAN
AŞKIN BAK (Devamla) – Ve kesinlikle ve kesinlikle şiddete karşıyız. 
CEYHUN
İRGİL (Bursa) – Osman, Afrikalı sporcular niye geliyor? Bak, Trabzonlu
gençlerin yarısını oynat. 
OSMAN
AŞKIN BAK (Devamla) – Şunu da ifade edeyim…
CEYHUN
İRGİL (Bursa) – Bağırma, mikrofon açık. 
OSMAN
AŞKIN BAK (Devamla) – Haziran ayında yapılacak Avrupa Futbol Şampiyonası’nda
Türkiye Millî Futbol Takımı’na başarılar diliyorum. (AK PARTİ sıralarından
alkışlar) Bizim çocuklarımız Fransa’da da bir destan daha yazacak. Sporcumuzun
arkasında her zaman varız. 
TANJU
ÖZCAN (Bolu) – Ya, fırça atar gibi başarılar diliyorsun, böyle bir şey olur mu?
Azarlar gibi başarılar diliyorsun. 
OSMAN
AŞKIN BAK (Devamla) – Eleştirilere açığız. Tabii ki eleştiriler olacak,
eksiklerimizi öğreneceğiz, en iyisini yapmaya çalışacağız. Ama unutmayın,
sporda bunu hep beraber yapacağız. Bu noktada hepinizin desteğine ihtiyacımız
var.
CEYHUN
İRGİL (Bursa) – Doping mi yaptın Osman?
ÖZGÜR
ÖZEL (Manisa) – Döve döve…
OSMAN
AŞKIN BAK (Devamla) – Ve bu önergenin aleyhinde olduğumu belirtiyorum, hepinizi
saygıyla sevgiyle selamlıyorum. (AK PARTİ, CHP ve MHP sıralarından “Bravo
Osman” sesleri, alkışlar)
BAŞKAN
– Sayın Bak, teşekkür ediyoruz. 
Tüm
Genel Kurulun alkışlarıyla yerini aldı. Belki herkesin mutabakatıyla ek süre de
verebilirdik. 
Arkadaşlar
ben… 
İDRİS
BALUKEN (Diyarbakır) – Sayın Başkan…
ÖZGÜR
ÖZEL (Manisa) – Sayın Başkan….
BAŞKAN
– Söz vereceğim, Sayın Akçay daha önceden sisteme girmişti; Sayın Özel, size de
vereceğim.
Öncelikle
HDP grup önerisini oylarınıza sunuyorum…
ÖZGÜR
ÖZEL (Manisa) – Hayır Sayın Başkan.
İDRİS
BALUKEN (Diyarbakır) – Sataşmadan söz isteyeceğiz önce.
BAŞKAN
– Peki, efendim sataşmadan…
Nasıl
sataştı?
İDRİS
BALUKEN (Diyarbakır) – Sayın hatip şubat ayında vermiş olduğumuz bir önergeyi
şimdi gündemleştirmemizi…
BAŞKAN
– Buyurun, iki dakika süre veriyorum.
IX.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken’in,
Rize Milletvekili Osman Aşkın Bak’ın HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
İDRİS
BALUKEN (Diyarbakır) – Teşekkür ediyorum.
Tabii,
sayın hatip şubat ayında verdiğimiz önergeden bahsetti ama dün güncel
gelişmelerle ilgili önerge hazırladık, Anayasa’yı ayaklar altına alan Meclis
Başkanı ironik bir şekilde hazırladığımız önergenin Anayasa’ya uygun olmadığı
için, sansürlenmesi gerektiğine kanaat getirdiği için o araştırma önergesini
indirdik, onu ifade edeyim.
Şimdi,
diğer taraftan, biz bütün suçu Türk Futbol Federasyonuna falan atıyor değiliz.
En büyük müsebbiplerden biri sizsiniz, iktidar partisinin grubu ve Hükûmet
yetkilileridir. Siz cumhuriyet tarihinde ilk defa bir taraftar grubuna darbe yapıyorlar
suçlaması getirerek o taraftar grubunu hedefe koydunuz, tutuklamalar yaptınız.
Saha açılışlarını -herhâlde Çarşı grubundan bahsettiğimi az çok
kestirebiliyorsunuz- stadyum açılışlarını taraftar gruplarına kapattınız. Yani
bu nefret ve şiddet ortamını bizzat siz yarattınız, Futbol Federasyonu da bir
parçası oldu. 
Ben birçok örnek buradan somut olarak söyleyebilirdim
ancak zaman olmadığı için ifade edemedim. Bakın, sadece size Ekim 2015
tarihinde Trabzonspor ile Gaziantepspor arasında oynanan ve 2-2 berabere biten
maçtan sonra hakemlerin rehin alınması olayını hatırlatacağım. Hatırlarsanız, o
dönem Trabzonspor Kulübü Başkanı talimat verdiğini ve “Ben gelinceye kadar o
hakemleri sabaha kadar da olsa bırakmayacaksınız.” dediğini kamuoyuna söyledi.
Sonra ne oldu? Sonra “Onun için ölürüm.” dediği Cumhurbaşkanı, telefon açtı ve
hakemlerin bırakılmasını rica etti ve onun üzerine hakemler bırakıldı. Peki,
Türkiye Futbol Federasyonu ne yaptı, herhangi bir cezai müeyyide var mı? Yani,
bırakın, futbolculara, taraftarlara ırkçı uygulamaları, hakemleri rehin alan
uygulamalara kadar sessiz kalan, seyirci kalan, âdeta…
(Mikrofon otomatik cihaz tarafından kapatıldı)
İDRİS BALUKEN (Devamla) – …teşvik eden bir tutum olduğu
sürece bizim bu meseleleri çözmemiz mümkün değildir. Buradan hani futbolcular
“tweet” atmasın ya da bir AKP’li milletvekilinin dediği gibi, onlar da şunları
şunları söyledi, o nedenle linç edilmeleri mübahtır anlamına gelecek cümleleri
de size yakıştırmadığımı ifade ediyorum.
Genel Kurulu saygıyla selamlıyorum. (HDP sıralarından
alkışlar)
ÖZGÜR ÖZEL (Manisa) – Sayın Başkan…
BAŞKAN – Sayın Özel, siz ne için söz istemiştiniz?
ÖZGÜR ÖZEL (Manisa) – Sayın Başkan, grubumuza millî
sporcuları küçümseme ve bütün suçu Türkiye Futbol Federasyonuna yükleme ithamlarında
bulundu. Cevap hakkımızı kullanmak istiyoruz.
BAŞKAN – Buyurun size de iki dakika veriyorum.
ÖZGÜR ÖZEL (Manisa) – İstanbul Milletvekilimiz Sayın Toprak
konuşacak.
BAŞKAN – Buyurun Sayın Toprak.
Sayın Osman Aşkın Bak hiç sataşmaz aslında ama…
OSMAN AŞKIN BAK (Rize) – Şahsıma sataşma var efendim,
söz istiyorum.
2.- İstanbul Milletvekili Erdoğan
Toprak’ın, Rize Milletvekili Osman Aşkın Bak’ın HDP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
ERDOĞAN TOPRAK (İstanbul) – Sayın Başkan, değerli
arkadaşlarım; değerli hatip arkadaşım millî sporcuları küçümsemek olarak
meseleye baktı. Biz millî sporcuları küçümsemiyoruz. 
Değerli arkadaşlarım, eğer hepiniz…
HAKAN ÇAVUŞOĞLU (Bursa) – Doğru. Onları ırklarına göre
ayrıma tabi tuttunuz.
ERDOĞAN TOPRAK (Devamla) – Laf atma bana, bir dakika,
dinle de öğren.
HAKAN ÇAVUŞOĞLU (Bursa) – Irklarına göre ayrıma tabi
tuttun onları.
ERDOĞAN TOPRAK (Devamla) – 600 tane, 650 tane numunenin
98 tanesi dopingli çıkarsa bu Türk sporunun Akdeniz Oyunları belgesi ortada,
yeri bu, tarihi bu. 650 tane numunenin 98 tanesi dopingli çıkarsa bu, Türk
sporunu uluslararası alanda şaibeli bir konuma getirir, bu bir.
Bir başka nokta: Türkiye’de şiddet hızla artıyor, şike
artıyor, sonra “Bunu da paralel yaptı.” deyip arkasına sığınmanız da doğru
değil. Çünkü, burada yargıç sizde, yargılama sizdeydi. “Efendim, biz araştırma
komisyonu kurduk.” Araştırma komisyonlarının amacı şudur: Ülkede sorun varsa
üstüne gidip objektif bir şekilde çözmektir. Türkiye’nin yüzde 70’i 35 yaş
altıdır arkadaşlar. Bu genç nüfusu doğru yere yönlendirirseniz başarılı
olursunuz. 
AYŞE SULA KÖSEOĞLU (Trabzon) – Biz de buna çalışıyoruz.
ERDOĞAN
TOPRAK (Devamla) – Ama, yönlendiremezseniz ya terörist olur ya dopingli olur ya
da uyuşturucuya kurban verirsiniz. Bu ülkede uyuşturucu kullanımı sizin
döneminizde yüzde 1.400 arttı sizin resmî rakamlarınıza göre. Biz bunu işaret
ediyoruz. Türkiye’nin… Ben niye uluslararası alanda millî sporcular
yetiştirmeyeyim?
Bakın,
55 tane sporcu seçtiniz, barajı geçen sayı bu kadar. 15 tanesi Etiyopyalı,
Afrikalı, oralı, buralı. Yani, bizim meseleye bakışımız ulusal duyarlılıktadır,
sizin meseleye bakışınız “Ya, bugünü de nasıl kurtarırız!” havasındasınız.
Gelin,
bu araştırma komisyonuna “evet” deyin, hep beraber bunu masaya yatıralım, sorun
varsa çözelim. Bu evlatlar bizim evlatlarımız, sizin evlatlarınız. Biz bu
evlatlarımızı seviyoruz. Ne olursunuz bunları yok etmeyelim. 
Saygılar
sunarım. (CHP sıralarından alkışlar) 
OSMAN
AŞKIN BAK (Rize) – Başkanım…
BAŞKAN
– Sayın Bak…
OSMAN
AŞKIN BAK (Rize) – Bir önceki… HDP sözcüsü “tweet”lerle ilgili söylediğim
sözleri çarpıtarak ifade etti, düzeltmek istiyorum, açık sataşma var. 
İkincisi,
ayrıca millî sporcularla ilgili değerlendirmemi de…
BAŞKAN
– Sayın Bak, buyurun. (AK PARTİ sıralarından alkışlar) 
Size
de iki dakika veriyorum, lütfen yeni bir sataşmaya meydan vermeyelim. 
TANJU
ÖZCAN (Bolu) – Ama dört dakika vermeniz lazım, 2 sataşma var! Ama dört dakika
olması lazım, kabul etme bence!
3.- Rize Milletvekili Osman Aşkın Bak’ın,
Diyarbakır Milletvekili İdris Baluken ile İstanbul Milletvekili Erdoğan
Toprak’ın sataşma nedeniyle yaptıkları konuşmaları sırasında şahsına sataşması
nedeniyle konuşması
OSMAN
AŞKIN BAK (Rize) – Teşekkür ederim Sayın Başkan.
Tabii,
millî sporcularla ilgili eleştirilere şöyle bir yanıt vereyim: Tüm dünyadaki
ülkelerde başka ülkelerden sporcular devşirilir. Alman Millî Takımı’nda da var,
Mesut Özil, biliyorsunuz. Bizi de tercih edebilirdi. Dolayısıyla, Fransa Millî
Takımı’nda pek çok oyuncu var, örnek modeldir.
Ama
ben size bir şeyi anlattım, bir şeyi kaçırdınız: Bir hafta önce yapılan
protokolle, Millî Eğitim Bakanlığı ile Gençlik ve Spor Bakanlığı arasında her
öğrencimizin en az bir spor dalında lisanslı olması için bir anlaşma yapıldı,
bir protokol yapıldı, geleceğin şampiyonlarını oradan yetiştireceğiz. (AK PARTİ
sıralarından alkışlar) 
TANJU
ÖZCAN (Bolu) – Ama bir şey sorabilir miyiz? O protokol uygulanacak mı? 
OSMAN
AŞKIN BAK (Devamla) – Bakın, ben Güreş Federasyonu Başkanlığı yaptım.
CEYHUN
İRGİL (Bursa) – Senden sonra Güreş Federasyonu battı battı! Osman, bitti, o
Güreş Federasyonunu da bitirdin!
OSMAN
AŞKIN BAK (Devamla) – Bizim çocuklarımızla beraber Danimarka’da 2009 yılında
dünya şampiyonu olduk, bizim çocuklarımızla beraber, Türk güreşçileriyle
beraber.
TANJU
ÖZCAN (Bolu) – Senden sonra madalya alamaz hâle geldik!
OSMAN
AŞKIN BAK (Devamla) – Dolayısıyla, sporcularımıza destek olmamız lazım, moral
vermemiz lazım.
Bakın, sporcunun işi antrenmanlara katılmak, kendisine
verilen saha içindeki görevi en iyi şekilde yapmak, topluma örnek olmaktır;
ideolojilerin esiri olmamalıdır. Şunu unutmayalım: Spora siyaseti
karıştırmamamız lazım, bunu özellikle söylüyorum. Bize spora siyaseti
karıştırdığımızı söylüyorlar, kesinlikle reddediyorum. Spor evrensel bir dil,
spor ortak bir dil. Sporcularımıza Rio Olimpiyatları’nda başarılar diliyorum.
Eleştirileri de saygıyla karşılıyorum, bunları da değerlendireceğiz ama şunu
hiçbir zaman unutmayın: Türk gençleri bu ülkeyi en iyi şekilde temsil edecek,
ay yıldızlı bayrağımızı göklere çekecektir diye düşünüyorum, hepinizi saygıyla
selamlıyorum. 
BAŞKAN – Teşekkür ediyorum Sayın Bak. 
Sayın Akçay, bir dakika süre veriyorum. 
Buyurun efendim. 
V.- AÇIKLAMALAR (Devam)
26.- Manisa Milletvekili Erkan Akçay’ın,
tribünlerde meydana gelen şiddet olaylarının gerçekten vahim olduğuna ve başta
Hükûmet olmak üzere tüm yetkililerin bu konuda duyarlı olması gerektiğine
ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Tabii, bu bir dakika biraz haksızlık olur bize. 
Sayın Osman Aşkın Bak Bey’in ifade ettiği, Millî Eğitim
Bakanlığı ile Gençlik Spor Bakanlığı arasındaki projeyi daha evvel -bir-bir
buçuk ay evvel- Sayın Sancaklı da burada proje olarak açıklamıştı. Bizim
bakımımızdan da sevindiricidir elbette. 
Şimdi, on yedi yıl amatör spor kulüp yöneticiliği
yapmış bir arkadaşınız olarak bir gözlemimi sizlerle paylaşmak istiyorum. Bu,
tribünlerde meydana gelen olaylar gerçekten tehlikeli ve vahimdir. Başta
Hükûmet olmak üzere, tüm yetkililerin, görevlilerin bu konuda çok duyarlı
olması gerekir. (Gürültüler)
Sayın Başkan, sükûneti sağlayabilir miyiz? Uğultu var. 
BAŞKAN – Sayın milletvekilleri, istirham ediyorum,
lütfen…
Sayın Akçay, buyurun. 
ERKAN AKÇAY (Manisa) – Öncelikle, protokol tribünlerine
bir disiplin gelmelidir mutlaka…
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Akçay, lütfen. 
ERKAN AKÇAY (Manisa) – Protokol tribünlerinde lehte
veya aleyhte tezahürat olmaz, tartışma, polemik yaşanmaz, bu yasaktır yani
protokol adabına da uymaz. Kulüp yöneticileri, futbol kulüplerinin başkan ve
yöneticileri, Futbol Federasyonu ve Kulüpler Birliği ve bilhassa medya,
futbolcular ve hakemler bu konuda çok duyarlı, bilinçli ve sorumlu hareket
etmek durumundadırlar. Gençlik ve Spor Bakanlığı ve ilgili bakanlıklar ile
Hükûmet, bu konuyu hiç ihmal etmeden hassasiyetle gereğini yapmalı yani
önleyici tedbirleri konunun paydaşlarıyla birlikte almalı ve şunu da
unutmayalım ki bu konuda en masum paydaş seyircilerdir. Bir ceza verileceği
zaman seyircisiz oynama cezası veriliyor. İnanın biraz evvel… 
(Mikrofon otomatik cihaz tarafından kapatıldı)
ERKAN AKÇAY (Manisa) - Son cümlemi söylememe müsaade
edin Sayın Başkan.
BAŞKAN – Son cümle… Lütfen Sayın Akçay, bitirelim
artık. 
ERKAN AKÇAY (Manisa) – Kulüp yöneticileri, federasyon,
medya, futbolcu, hakem, Hükûmet üzerine düşeni yapsın seyircilerde hiçbir
şiddet ve taşkınlık olmayacaktır. Ben bunu bütün samimiyetimle ifade ediyorum
ve hepsini sorumlu davranmaya davet ediyorum. Ve siyasi mesajlardan ve
polemiklerden, spora siyaset karıştırmaktan da özenle herkesin kaçınması
gerekir.
Teşekkür ederim.
BAŞKAN – Çok teşekkür ediyorum.
VI.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, şiddetin her türlüsünü ve bilhassa sporda şiddeti reddettiğine
ilişkin konuşması
BAŞKAN – Tabii, şiddetin her türlüsünü ve bilhassa
sporda şiddeti bizler de reddediyoruz; en sert şekliyle, en şiddetli şekliyle
reddediyoruz ve tüm sporcularımıza bu noktada başarılar diliyoruz.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 12/2/2016 tarihinde
Gaziantep Milletvekili Mahmut Toğrul ve arkadaşları tarafından, spor
karşılaşmalarında nefret ve ayrımcılık söylemlerinin, şiddet olaylarının yaygınlığı
ve yarattığı sonuçların araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 26 Nisan 2016 Salı günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Evet, Halkların Demokratik Partisi Grubu
önerisini oylarınıza sunuyorum: Kabul edenler…
İDRİS BALUKEN (Diyarbakır) – Sayın Başkan, karar yeter
sayısı istiyoruz.
BAŞKAN – Karar yeter sayısı arayacağım.
Kabul edenler… Kabul etmeyenler… Evet, kabul
edilmemiştir, karar yeter sayısı vardır.
Birleşime on dakika ara veriyorum. 
Kapanma Saati: 17.27
İKİNCİ OTURUM
Açılma Saati: 17.46
BAŞKAN: Başkan Vekili Ahmet AYDIN
KÂTİP ÜYELER: Elif Doğan TÜRKMEN (Adana), Özcan PURÇU (İzmir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 81’inci Birleşiminin
İkinci Oturumunu açıyorum.
VI.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ahmet
Aydın’ın, Türkiye Büyük Millet Meclisi Başkanı İsmail Kahraman’ın yaptığı basın
açıklamasını Genel Kurulla paylaşacağına ilişkin konuşması
BAŞKAN
– Öncelikle, dün akşamdan bu yana tartışma konusu olan Sayın Meclis
Başkanımızın ifadeleriyle ilgili hemen biraz önce bir basın açıklaması oldu.
Bizim buradaki meramımız oydu. O açıklamayı dinleyelim, o açıklamayı görelim,
ondan sonra ne olduğunu izahata çalışalım, herkes eleştirisini yapsın diyorduk
ve bu noktada açıklamaya karşı da yapacağınız eleştirilerin belli bir üslup
dairesinde yapılması gerektiğini ifade etmiştim. Ben şimdi Sayın Meclis
Başkanımızın bu basın açıklamasını Genel Kurulla paylaşıyorum. 
MAHMUT
TANAL (İstanbul) – Sayın Başkan, böyle bir usul yok ki!
BAŞKAN
– Böyle bir usul vardır. Bırakın, Allah aşkına ya!
MAHMUT
TANAL (İstanbul) – Yani, Sayın Meclis Başkanının basın açıklamasını sizin
burada okumanız ne kadar doğru? Böyle bir şey olamaz ki!
MUSTAFA
AKAYDIN (Antalya) – Başkanım, size ne? Kendisi gelsin, yapsın!
BAŞKAN
– “İstanbul Üniversitesinde düzenlenen ‘Yeni Anayasa, Yeni Türkiye’ konulu
sempozyuma katılıp yeni anayasaya ilişkin şahsi düşüncelerimi ifade ettim.” 
OKAN
GAYTANCIOĞLU (Edirne) – Olur mu böyle şey ya! Kendisi gelsin, açıklama yapsın.
BAŞKAN
– “Konuşmamın bütününde 1937 yılında Anayasa’ya kelime olarak dercedilen
laikliğin tanımının yapılması gerektiğine vurgu yaptım.”
(CHP
sıralarından sıra kapaklarına vurmalar)
BAŞKAN
– Arkadaşlar, ayıp ediyorsunuz. 
MAHMUT
TANAL (İstanbul) – Böyle bir usul yok!
BAŞKAN
– Böyle bir usul var. 
MUSTAFA
AKAYDIN (Antalya) – Kendisi gelsin, yüreği yetiyorsa gelsin!
BAŞKAN
– “Bu kavram, siyasi hayatımızda ve yargısal uygulamalarda bireysel ve
toplumsal hak ve özgürlükleri sınırlayıcı, yok edici bir araç olarak
kullanılmıştır ve ciddi mağduriyetlere yol açmıştır. Bu haksızlıkların en temel
sebebi laiklik kavramının tanımının yapılmamış olmasıdır.” 
OSMAN BOYRAZ
(İstanbul) – Devletin malı devletin, senin değil! Babanın malı değil, devletin
malı!
MAHMUT TANAL
(İstanbul) – Burası Meclis!
BAŞKAN – Niye
arkadaşlar, bu zorunuza mı gitti ya? Niye böyle yapıyorsunuz? Devletin
sırasına, masasına niye vuruyorsunuz, niye zarar veriyorsunuz? Böyle bir şey
yapamazsınız!
MAHMUT TANAL
(İstanbul) – Burası Türkiye Büyük Millet Meclisi!
BAŞKAN
– O kadar laf söyleyeceksiniz, o kadar hakaret edeceksiniz, yapılan açıklamayı
niye dinlemeye tahammülünüz yok sizin? Niye tahammülünüz yok? 
MAHMUT
TANAL (İstanbul) – Burası kişiye özgü olan bir yer değil!
BÜLENT
TURAN (Çanakkale) – Anlamak istemiyorlar.
BAŞKAN
– “Mevcut anayasamızda Türkiye'nin demokratik, laik ve sosyal bir hukuk devleti
olduğu belirtilmekte ancak laikliğin tanımı yapılmadığından ‘din ve vicdan
hürriyeti’ kavramları da tartışmaların ortasında yer almaktadır. Yersiz,
lüzumsuz ve halkı kamplaştırıcı tartışmaların önüne geçmek için laiklik kavramı
kötü niyetli yorumları açmayacak şekilde açık ve net bir biçimde tarif
edilmeli, istismar edilmesinin önüne geçilmelidir. Esasında, laiklik her türlü
din ve inanç mensuplarının ibadetlerini özgürce icra etmelerini, dinî kanaatlerini
açıklayıp bu doğrultuda hayatlarını tanzim etmelerini güvence altına alır. Bu
bakımdan laiklik, özgürlük ve toplumsal barış ilkesidir. ‘Anayasa’nın dindar
olması’ beyanımdaki kastım, hiçbir ayrım yapmaksızın din ve vicdan özgürlüğünün
Anayasa’mızın lafzı ve ruhuyla güvence altına alınmayı sağlamayı temenni
etmektir.”
GARO
PAYLAN (İstanbul) – Hadi canım! Çevir kazı yanmasın!
BAŞKAN
– “Laikliğin farklı inanç gruplarına sağladığı hürriyetlerin mevzuatta yer
bulması devlet ve milleti karşı karşıya getirmeyen bir laikliğin tarifi ve
tatbikatı yeni anayasada olmalıdır. 
Konuşmamın
bu şekilde anlaşılması aklın, mantığın ve sağduyunun gereğidir. Farklı
değerlendirmelere konu yapılmasının ise masum bir tavır olmayacağı açıktır.”
AKİF
EKİCİ (Gaziantep) – Allah kahretsin! Bu kadar kepazelik, rezillik olmaz!
BAŞKAN
– “Millî mücadelenin en mühim kazancı olan cumhuriyetimizin ilanihaye
yaşayacağı inancı içinde kamuoyuna duyurulur. 
Saygılarımla.
İsmail Kahraman
Türkiye Büyük Millet Meclisi Başkanı.”
(AK
PARTİ sıralarından alkışlar)
BÜLENT
TURAN (Çanakkale) – Mesele anlaşılmıştır Sayın Başkan, gündeme geçelim.
Teşekkür
ederim.
OKTAY
VURAL (İzmir) – Sayın Başkan, web sayfasında yok da bir kopyasını gönderebilir
misiniz açıklamanın.
BAŞKAN
– Tamam, kopyasını tüm gruplara da dağıtalım, olur efendim.
Sayın
milletvekilleri, şimdi, Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 12/1/2016 tarihinde Niğde
Milletvekili Ömer Fethi Gürer ve arkadaşları tarafından, elma ve patates
üreticilerinin sorunlarının araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 26 Nisan 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
26/4/2016
Türkiye Büyük Millet Meclisi Başkanlığına
Danışma
Kurulu, 26/4/2016 Salı günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 

 Levent
Gök
 Ankara
 Grup
Başkan Vekili
Öneri:

Niğde
Milletvekili Ömer Fethi Gürer ve arkadaşları tarafından, elma ve patates
üreticilerinin sorunlarının araştırılması amacıyla 12/1/2016 tarihinde Türkiye
Büyük Millet Meclisi Başkanlığına verilmiş olan Meclis araştırma önergesinin
(196 sıra no.lu), Genel Kurulun bilgisine sunulmak üzere bekleyen diğer
önergelerin önüne alınarak, 26/4/2016 Salı günlü birleşimde sunuşlarda okunması
ve görüşmelerinin aynı tarihli birleşiminde yapılması önerilmiştir.
BAŞKAN
– Cumhuriyet Halk Partisi grup önerisi lehinde ilk söz Niğde Milletvekili Ömer
Fethi Gürer’e aittir.
Buyurun
Sayın Gürer. (CHP sıralarından alkışlar) 
ÖMER
FETHİ GÜRER (Niğde) – Sayın Başkan, değerli milletvekillerim; ülkemizde tarımda
önemli sorunlar yaşanmaktadır. Bu sorunların alana yansıması, üreticileri
gelecek yıl ürün ekemeyecek duruma getirmiş hâldedir. Bildiğiniz gibi birkaç
gün önce Adana’da üretici patatesini yola dökmüş, sonuçta emniyet güçlerini
karşısında bulmuştur. Ülkemizin tarımının geldiği nokta budur. Adana’da yaşanan
sorun özünde, Niğde’de yaşanan sorunun çok küçük bir yansımasıdır çünkü
Adana’da patates çıkalı daha on beş gün oldu. Patates üreticileri, tüccar
gelmeyince, depolama olanakları olmadığından mağdur duruma geleceklerini
hissedince seslerini duyurmak için patatesi yola dökmek zorunda kalmışlardır.
Adana Ziraat Odası Başkanıyla konuştum, soğan da tarlada kalmış, patates gibi
soğan da Adana’da tarlada kalmış. 
Ama
Niğde’de, Nevşehir’de yaşanan olay daha vahim Geçtiğimiz günlerde Çiftlik
ilçemizde patates üretilen köylere gittim. Köylerde üreticisi kara kara düşünüyor
çünkü geçen yıl Niğde’de 800 bin ton patates yetişti, bunun 400 bin tonu ne
yazık ki alıcı bulamadı. Hükûmet bununla ilgili 50 liralık bir teşvik sağlasa
da alanda karşılık görmediği için üreticinin mağduriyeti arttı. Biz bu anlamda
önermelerde bulunduk, sosyal yardım vakıfları, belediyeler ya da yurtlar
vasıtasıyla bu ürün depodan, üreticiden alınıp -maliyetine olsun- üreticinin
yaşadığı sorundan arındırılmasını istedik. Patatesin kilogram maliyeti 65-70
kuruş olduğu hâlde 10 kuruşa alıcı bulamadı. 
Değerli
arkadaşlarım, patatesin Niğde’de depolardaki hâli bu. Sakal bıraktı diyorduk,
patates saç da uzatmış. (CHP sıralarından alkışlar) 
Şimdi,
üretici bu mağduriyetini nasıl gidereceğini düşünüyor. Yani depoda çürüyen
ürünü nasıl çıkaracağını dahi kara kara düşünüyor. Tarım Bakanlığının bölgede
bu tür durumları acilen tespit ederek tarım krediye olan borçlarının, Ziraat
Bankasına olan borçlarının ertelenmesi ve destek verilmesi gerekiyor çünkü
üretici bu yıl ekim yapamayacak durumda. Gerçek anlamda sorun yaşıyor. 
Bunu,
Tarım Bakanımıza ben iki kere anlattım, Bütçe Komisyon toplantılarında
söyledim, burada, Mecliste rastladım söyledim, yazılı soru önergesi olarak
verdim. Bu bir millî servet; bunu bu hâle getirmeye hiçbirimizin hakkı yok. 
Bunun
yanında elma da depoda, elma üreticisi de mağdur. 120 bin tona yakın elma
modern depolarda duruyor ama “kara dam” dediğimiz yani üretildikten sonra
üreticinin bir süre saklayabildiği yerdeki elmalarımız da ne yazık ki çürüdü.
Fasulye
üreticisi ürettiği ürünü değerine satamadı. Geçtiğimiz yıl da kiraz üreticisi
de mağdur olmuştu. 
Şimdi,
bizim bölgemizdeki üretici böyle de Türkiye’deki tarım üreticisi farklı durumda
mı? Trakya’da çeltik üreticisi mağdur, Adana’da narenciye üreticisi, yeni çıkan
taze patatesi üreten üretici mağdur, Karadeniz’de fındık üreticisi mağdur.
Tarımda planlı bir politika uygulanmamasının bunda mutlaka rolü var ama bunun
başka bir nedeni de yurt dışına ürün satılamaması. Bildiğiniz gibi, en çok
patates sattığımız Irak, Suriye gibi ülkelere ürün gönderemiyoruz, yurt dışı
satımı yok. Yurt dışı satımı olmayınca, aracılar da ürün almadığında üretici
mağdur duruma düşüyor. Bunun bir olumsuz yansıması daha var. Aracı fiyatı
yükseltmek için ürünü almıyor ve böylece vatandaş da pahalı ürün yiyor. Üreticilerin
mağduriyetinin yanında tüketicinin de mağduriyeti var. 
Bu
bağlamda, Cumhuriyet Halk Partisi, tarım politikalarında aracılık sistemine hep
karşı olmuş, bunun mutlaka düzeltilmesi gerektiğine vurgu yapmıştır. 
Keza,
tarımda planlı bir üretim olmadığı için, gelecek yıl ekilecek ürünün ne
olacağına veya üretici ürettiği ürünü, neyi satacağına vâkıf olmadığı için de
üreticinin ektiğinin karşılığını alamaması doğal biçimde günümüzde olumsuzluk
olarak yansımaktadır.
Değerli
milletvekilleri, tarım bir ülkenin en önemli varlığı ve nedenlerinden biridir.
Aynı zamanda köylü ve çiftçi de ülkemizin vazgeçilmez değerleridir. Mustafa
Kemal Atatürk “Köylü milletin efendisidir.” derken köydekinin ürettiğinin ne
kadar önemli olduğuna vurgu yapmıştır. Bugün ülkemizin içinde bulunduğu
koşullarda köyler boşaltılmaktadır. Gittiğiniz zaman bakıyorsunuz köyde yaşlı
bir nüfus kalıyor. Tarım alanları verimsiz kılınmış, sulamayla ilgili yeterli
çalışmalar yapılmadığı için de üründe verim düşük durumdadır. Niğde’nin şu anda
Himmetli, Halaç gibi köylerinde doğal kaynak suları gölet yapılmadığı için boşa
akarken Aladağlardan çıkan ve Akdeniz’e akan su da yirmi yıldır Niğde
ovalarına, Nevşehir’e ulaşmadığından hâlâ elektrikle yer altından su
çekmekteyiz. Bu nedenle ürünü de pahalıya mal etmekteyiz. 
Ne
acıdır ülkemizde şu anda hâlâ birçok tohumu yurt dışından getiriyoruz. Bu kadar
olumsuzluğun içinde sevindirici bir olay, Niğde Patates Araştırma Enstitüsü
nihayet 5 tür yerli tohumu geliştirebildi. Patatesin tohumunu bile yıllardır dışarıdan
alıyorduk. Enstitü nihayet bu konuda TÜBİTAK’la olumlu bir iş yaptı, en azından
yerli tohum üretmeyi becerebildik.
Değerli
milletvekilleri, ülkemizin içinde bulunduğu koşullarda terör çok önemli. Doğal
olarak, onun yansıması ülkenin her tarafına oluyor. Güneydoğuya ürün
gönderilmemesinin üreticiler üzerinde de olumsuz yansıması olduğu da bir
gerçek. 
Bunun
yanında, Türkiye’de bazı kurumlar var, bu kurumların işlevlerinin yeniden
tanımlanması gerekiyor. Toprak Mahsulleri Ofisi gibi, buna benzer kuruluşlar
Tarım Bakanlığının elinde. Eğer üreticinin ürününde tıkanma varsa bu ürünlerin
alınıp başka biçimde pazarlanma yollarının da açılması gerekiyor. Yani üretenin
ürettiğini uygun koşullarda satabilmesi, tüketenin de alacağını uygun
koşullarda alabilmesi için mutlaka devletin bir politika geliştirmesi de
gerekli durumda. 
Bakınız,
bir örnek de sizlere geçmiş konuşmalarda vermiştim, acı bir dram ama -bizim
ülkemizde neye göre veri hesaplanıyor, bunları algılamak ve anlamak zor- Niğde
IPARD kapsamına alınmadı. IPARD neydi? Avrupa Birliği Kırsal Kalkınma Projesi.
Peki, niye alınmadı Niğde? Avrupa Birliği Kırsal Kalkınma Projesi kapsamında
deniliyor ki: “Tarım Bakanlığı, Türkiye’de araştırma yapın; bu anlamda üretimde
sıkıntısı, sorunu olanlara destek sağlayalım.” Yapılan araştırma sonunda Niğde
42 tane ilin içine alınmıyor. Peki, hangi iller alınıyor biliyor musunuz? Konya
ve Bursa, Niğde’den fakir il diye alınıyor. Bunu hangi veriye dayanarak, neye
göre yaptıklarını Sayın Tarım Bakanına sordum, yanıt alamadım. 
İBRAHİM
ÖZDİŞ (Adana) – AKP’nin adaleti işte bu!
ÖMER
FETHİ GÜRER (Devamla) – Keza, yine, Tarım Bakanımıza sorduğum bir soruya da,
entegre anlamda tarımın sanayileşmesi adına İç Anadolu’da ne yapıldığı
konusundaki yazılı soru önergeme de verdiği yanıtta “IPARD kapsamındaki illere
bu desteği veriyoruz.” dedi. E, şimdi, Niğde bu kapsamda değil. Patates
üretiyoruz, patatesi işleyecek bir tek entegre tesisimiz yok. Elma üretiyoruz,
bir tek entegre tesisimiz yok. Bunun yanında, Niğde’ye geliyoruz tekstil fabrikası
kuruyoruz. Bizim orada pamuk yetişmiyor; gelirken masraf, giderken masraf;
maliyet artıyor. Neden ülkenin kendi değerleri, olduğu yerdeki biçimiyle değer
bulmaz, üretim bu anlamda üreticinin mağdur olmayacağı biçimde
şekillendirilmez, planlanmaz, bunu anlamak mümkün değil. (CHP sıralarından
alkışlar) 
Cumhuriyet
Halk Partisi olarak, bu konuda bir Meclis araştırmasına acilen gerek ve ihtiyaç
duyuyoruz çünkü işçinin, öğrencinin gaz sıktığınız zaman çekip gittiğinde ya da
gözaltına alındığında uğradığı mağduriyet çiftçide farklılaşır. O çiftçiyi alıp
götürürseniz ürün de olmaz, üretim de olmaz. Bu ülkenin -Atatürk’ün deyimiyle-
milletin efendisi olan köylünün, çiftçinin sorunlarına yüce Meclisin duyarlılık
göstermesini diliyorum. 
Bu
bağlamda, Cumhuriyet Halk Partisinin önergesinin tüm Meclisteki partilerimiz
tarafından desteklenmesini temenni ediyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Gürer. 
Önerinin
aleyhinde ilk söz, Bitlis Milletvekili Mahmut Celadet Gaydalı’ya aittir. 
Buyurun
Sayın Gaydalı. (HDP sıralarından alkışlar) 
MAHMUT
CELADET GAYDALI (Bitlis) – Sayın Başkan, değerli milletvekilleri; Cumhuriyet
Halk Partisinin vermiş olduğu tarım emekçilerinin sorunlarına ilişkin araştırma
önergesi üzerine söz almış bulunmaktayım. Sizleri ve kamuoyunu saygıyla
selamlarım. 
Değerli
milletvekilleri, öncelikle, bu konunun ciddi anlamda araştırılması ve tarım
emekçilerini mağdur eden bu durumun bir an önce çözüme kavuşturulması hususunda
bir araştırma komisyonu kurmak büyük önem teşkil etmektedir. Öncelikle,
üreticiler, iktidarın uyguladığı yanlış dış politika ve iç politikalar sonucu
büyük bir darboğazla karşı karşıyadır. Bunun bir örneğini de Adana’da yaşayan
çiftçi kardeşlerimiz net bir biçimde göstermiştir. Patates fiyatlarını protesto
etmek isteyen emekçi kardeşlerimiz 10 çuval patatesi yola döktüler ve
dertlerini duyurmak istediler fakat bu demokratik eyleme bile kolluk
kuvvetlerinin müdahale şekli gerçekten kabul edilebilir değildir. Toplumun
sorunlarıyla ilgilenilmesi gerekirken toplumun sorunlarına karşı şiddet
kullanarak bastırmak ancak bir âcizlik yöntemidir. 
Bakın,
Adanalı çiftçimiz ne diyor: “Herkese kafa tutuyorlar. Komşu ülkelerden kimseyle
irtibatımız bırakılmadı. Geçen sene üç kuruş para kazandık, bu sene katbekat
fazlasını geri aldılar.” Bu seslere kulak vermek lazım. İktidarın özellikle
böyle bir hususta polis gücüyle değil, demokratik bir biçimde bu sorunun çözümü
adına bir komisyon kurması ve sorunu bir an önce çözüme kavuşturması
gerekmektedir.
Değerli
milletvekilleri, patates üretimi konusunda benzer bir sorun da vekilliğini
yaptığım Bitlis ilinde meydana gelmektedir. Bitlis’in Ahlat ilçesinde yaşayan
çiftçiler büyük bir mağduriyet yaşamaktadır. Üretilen patatesler üreticilerin
ellerinde kalmış bir vaziyette. Bugün Ahlat ilçesinde patatesin kilosu 20 kuruş
gibi yok pahasına satılmaktadır. Özellikle iktidarın bölgede uyguladığı savaş
politikası çevre illerde yaşayan tarım emekçilerini de olumsuz yönde
etkilemiştir. Ahlatlı üreticiler bölgeye tüccar ve nakliyeci çekemez duruma
gelmiştir. Satılamayan patatesler çuvallar hâlinde depolarda bırakılmış ve
belki satarım umuduyla patatesleri her gün depolardan çıkarıp çuvallarını açıp
çürüklerini ayıkladıktan sonra tekrar depolara kaldırıyorlar ve bu her gün tekrarlanıyor.
Bu insanların aynı zamanda hem bankalara hem de üretici birliklerine ödemeleri
gereken aidatlar ve borçlar bulunmaktadır. Yaklaşık bir buçuk ay önce Ahlat
Ziraat Odasıyla yaptığım görüşmede mühendis arkadaşlar “Bu patatesler
satılmazsa üreticiyi çok zor günler bekliyor.” dediler ve on gün içinde
satılmadığı takdirde patateslerin çürüyeceğini bildirdiler. 
Ben 24 Şubatta, 2 Martta ve 21 nisanda bu hususla
ilgili sorular sordum ve hiçbirine cevap alamadım. Benim bu konu hakkında bir
cevap almam çok önemli değil fakat çiftçi kardeşlerimizin bu sorun karşısında
bir cevap ve çözüm önerisi almaları sizin mecburiyetinizdir. 
Şimdi,
birçok ilde özellikle patates üreticileri ailelerini nasıl doyuracaklarını ve
borçlarını nasıl ödeyeceklerini kara kara düşünmekteler. Oluşturulacak bir
komisyon buna ön ayak olabilir. Böyle elzem bir konuda üreticilerin sorunlarını
çözmek adına bir komisyon dahi oluşturulamayacaksa bu, Parlamentoyu
işlevsizleştirmekten başka bir şey değildir. Hepimize ayrı ayrı bu hususta bir sorumluluk
düşmekte ve böyle hayati bir konuya iktidar partisi başta olmak üzere bütün
partilerin destek olacağını temenni etmekteyim. Üreticilerin desteklenmesi
sadece uygun krediler vermekle değil, onların satabilecekleri ürünleri
destekleyerek bir kazanç elde etmelerini sağlamakla olur. 
Değerli
milletvekilleri, bir diğer husus ise çiftçilerin satış yapamıyor olmasından
kaynaklı üretici birliklerine olan aidatlarını ödeyememelerinden çıkmaktadır.
Bakınız, bugün Ahlat’ın Ovakışla beldesinde bulunan çiftçiler Ovakışla Sulama
Birliği aidatlarını ödeyememiş, dolayısıyla sulama birliği ve Vangölü Elektrik
Dağıtım Şirketi olan VEDAŞ’a borçlarını ödeyememiştir. Bahsi geçen bu borç 450
bin lira ve her geçen gün faizleriyle birlikte artmaktadır. Vangölü Elektrik Dağıtım
Şirketi sulama birliğinin elektriğini kesmiş ve sulama birliği de çiftçilerin
tarlalarına bu yıl su veremeyeceğini açıklamıştır. Çiftçilerimiz zaten
ellerinde kalan patatesi satamadıklarından ve devletin de bu konuda herhangi
bir politika üretememesinden kaynaklı olarak hiçbir kazanç elde edememişlerdir.
Ellerinde kalan son parayla ve yine borçlanarak şeker pancarı, ithal tohum ve
gübre almışlardır. Birçok üretici borçlarını ödeyebilmek adına daha fazla
borçlanarak tarla kiralamış ve daha fazla üretim yapabilmeyi hedeflemiştir.
Sulama birliği su veremeyeceğini açıklayınca çiftçilerimiz tekrar bir
mağduriyetle karşı karşıya kalmıştır. Şimdi, VEDAŞ, borcunun bir kısmını
ödemeden sulama birliğinin elektriğini açmayacağını; sulama birliği, çiftçiler
aidatlarını ödemeden bu borcu ödeyemeyeceğini; çiftçiler ise üretim yapmadan bu
borcu ödeyemeyeceğini söylemektedirler. Tam bir Meksika çıkmazı yaşanmaktadır. 
Tabii
ki her hâlükârda mağdur olan taraf çiftçilerimizdir. Hâlihazırda işleyen sistem
zaten çok da sağlıklı bir biçimde yürümemektedir. Şimdi, bakıldığı zaman,
çiftçiler sezon sonunda kazandıkları parayla hem bankalara borçlarını hem de
birliklere aidatlarını toplu bir biçimde ödüyorlar. Fakat elektrik faturası her
ay düzenli olarak gelmekte ve ödenmeyen her ay için de faiz uygulanmaktadır. Bu
faiz de yine çiftçilerimizin cebinden karşılanmaktadır. Çiftçilerin sabit bir
geliri olmadığından bu konuda zorlanmaktadırlar.
İkinci
bir husus ise elektrik kurumlarının faturalara yansıttığı yüzde 18 KDV
oranlarının yüksekliğidir. Gübrede KDV oranını yüzde 1’e düşüren Hükûmetin bu
konuyla ilgili olarak bir adım atması ve aynı zamanda da tarım amaçlı
kullanılan elektriğin kilovatsaat başı ücretinde indirimler yapılarak üreticiyi
desteklemek adına bir önlem alması büyük önem teşkil etmektedir. 
Zaten
Türkiye’de elektriğin özelleştirilmesiyle yönetimi devralan şirketler
kesinlikle zarar etmemek adına kaçak kullanımın bile faturasını çiftçi
kardeşlerimize yansıtmaktadır. Gayet adaletsiz bir durumla karşı karşıya kalan
çiftçilerimizi, vergiler, banka borçları, işçi borçları, birlik borçları gibi
daha birçok borçla yalnız bırakmak doğru bir tutum olmaz. Üreticinin bu
mağduriyetinin giderilmesi için satış yapamayan ve patatesi elde kalan
çiftçimizi desteklemek ve tekrar üretime dâhil edebilmek adına bankalara olan
borçlarını yapılandırmak ve büyük bir kısmını silmek gerekmektedir. Aynı
zamanda, Ovakışla Sulama Birliği ile Vangölü Elektrik Dağıtım Şirketi arasında
yaşanan bu sorunun çözümü adına ara bulucu bir rol üstlenilmesi önemlidir. 
Elektrik
faturalarının, özellikle üretim hedefli birliklere yıllık ya da aylık olarak
gelmesi ve faize tabi tutulmaması yöntemleri geliştirilmelidir. Bunlar
yapılamayacak şeyler değil. Elektrik kurumu özelleştirildi diye elektrik gibi
tüm toplumu yakından ilgilendiren ve gerek üretimde gerekse yaşamın diğer
alanlarında hayati rolü olan bir hususun tam anlamıyla şirketler tarafından
kontrol edilmesi doğru bir yaklaşım olmaz. Bunun için yapılması gereken, ilk
olarak bir araştırma komisyonu kurmak ve başta Niğde, Adana ve Bitlis olmak
üzere, birçok ilde üreticinin sorunlarını çözmek için bir yöntem geliştirmek
olmalıdır. Bu yüzden, Halkların Demokratik Partisi olarak emekçinin ve alın
terinin kıymetini gayet iyi bildiğimiz, aynı zamanda emeğin kutsallığına
inandığımız, emekçinin, çiftçinin ve üretici gücün ekonominin de temel direği
olduğuna inandığımız için Meclis araştırma komisyonu kurulması ve çiftçinin
temel sorunlarının çözülmesi için Meclisin de üzerine düşeni yapması
gerektiğine inanıyoruz. 
Bu
duygularla hepinizi saygıyla selamlarım. (HDP sıralarından alkışlar)
BAŞKAN
– Teşekkürler Sayın Gaydalı.
Cumhuriyet
Halk Partisi grup önerisi lehinde ikinci söz Adana Milletvekili Mevlüt
Karakaya’ya aittir.
Buyurun
Sayın Karakaya. (MHP sıralarından alkışlar)
MEVLÜT
KARAKAYA (Adana) – Sayın Başkan, değerli milletvekilleri; Meclis araştırmasıyla
ilgili görüşülmekte olan önerge üzerinde Milliyetçi Hareket Partisi Grubu adına
söz almış bulunuyorum. Hepinizi saygıyla selamlıyorum.
Sözlerime
başlamadan önce, Adanaspor’un Süper Lig’i garantilemesinden dolayı
futbolcuları, yöneticilerini ve taraftarları tebrik ediyorum. Adana Demirspor’a
da bu yolda başarılar diliyorum. 
SEYFETTİN
YILMAZ (Adana) – Bravo Hocam!
MEVLÜT
KARAKAYA (Devamla) – Değerli milletvekilleri, yine bugünlerde, hatta bugün de
Urfa’da yaşanan, çiftçilerin elektrik kesintisiyle ilgili ciddi sorunlar var.
Özellikle, dağıtım şirketinin bugünlerde bakım ve başka gerekçelerle elektrik
kesintisi yoluna gitmesiyle birlikte tarlada mahsulün sulanamaması, mahsulün
kuruması gibi çok ciddi sorunlarla bu bölgedeki çiftçilerimiz karşı karşıya. Bu
sorunun da bir an önce çözülmesi gerektiğini ve bölgedeki çiftçilerin mağdur
edilmemesi gerektiğini buradan Milliyetçi Hareket Partisi Grubu adına ifade
etmek istiyorum. 
Değerli
milletvekilleri, görüşmekte olduğumuz araştırma önergesi patates ve elmayla
ilgili, aslında 2 tarım ürünü. Biz, sürekli buradan, bu kürsüden tarım
ürünlerinin fiyatları konusunu hep konuştuk, daha da çok konuşacağız. Bakın,
dün eti konuştuk, sütü konuştuk, fındığı konuştuk, diğer tahıl ürünlerini
konuştuk, patatesi konuştuk yine, elmayı konuştuk, konuşmaya da devam edeceğiz.
Aslında, bu fiyatlar, evet, bir sorun fakat bu fiyatlar, uygulanmayan ya da
yanlış uygulanan tarım politikalarının bir sonucudur, bir çıktısıdır. Biz
sonuçlar üzerinden konuşuyoruz. Bu sonuçlara getiren tarım politikalarını
tartışmamız lazım. Hükûmet bunun farkında değil, tarımsal piyasalarla ilgili
gerekli tedbirleri vaktizamanında almıyor.
Yine,
biz buradan, Milliyetçi Hareket Partisi olarak, tarım ürünleri müdahale
kurumunun bir an önce kurulması gerektiğini söyledik çünkü tarımsal piyasalar,
tarım ürünleri özellikli bir alandır, diğer piyasalardan oldukça farklıdır. Bu
piyasalarda fiyatların dengede olması diğer piyasalardan çok daha önemli ve
elzemdir çünkü bu piyasalarda oluşan fiyatların bir ucunda üretici vardır,
diğer ucunda tüketici vardır. Fiyatlar anormal derecede düştüğünde üretici
üretim yapamaz hâle gelir, çiftini çubuğunu bugün olduğu gibi bırakmak
durumunda kalır. Fiyatların anormal yükselmesi durumunda tüketici mağdur
edilir. Dolayısıyla, fiyatların dengede kalması sağlıklı tarım politikalarıyla
mümkün olabilir. 
Adalet
ve Kalkınma Partisi hükûmetlerinin on dört yıllık tarım politikalarına
baktığımızda, tarım politikalarından iki şeyi anladıklarını görüyoruz. Birisi,
destekler. Ama desteklerle ilgilenme şekli de “Acaba devlet bütçesinden
verilecek bu destekleri seçim bölgemizdeki yandaşlarımıza nasıl
aktarabiliriz?”i düşünmekten başka bir şey değil. Diğeri ise açık olan
ürünlerde ithalat. Bunun dışında, tarım politikalarıyla bir ilgilenme söz
konusu değildir. 
Değerli
milletvekilleri, tarımsal piyasalar özelliklidir dedik. Tarımsal ürünlerin
üretimi, üretim biçimi, bunların birçoğunun üretiminin yılın belli bir zamanına
denk gelmesi ve baskın bir arzın oluşması, tüketiminin bütün yıla dağılması,
üretilen ürünlerin bütün yıla taşınması için gerekli olan stoklama, depolama ve
finansman maliyetleri diğer ürünlerden tarım ürünlerini ayırır. 
Değerli
milletvekilleri, on dört yıllık Adalet ve Kalkınma Partisi iktidarı döneminde
sağlıklı bir tarım politikası için gerekli olan bir tarım envanteri
yapılmamıştır. Şu anda Türkiye tarımsal kaynaklarını ve imkânlarını bilmiyor,
planlama yapamıyor. Milliyetçi Hareket Partisinin iktidarda olduğu dönemde ve
Tarım Bakanlığının Milliyetçi Hareket Partisinin sorumluluğunda olduğu dönemde
tarım envanteri yapılmıştır. Türkiye’deki en son tarım envanteri Milliyetçi
Hareket Partisi yönetimindeki Tarım Bakanlığı tarafından 2001 yılında yapılmıştır.
O günden bugüne tarım envanteri, tarımsal imkânlarla ilgili herhangi bir
çalışma yapılmamıştır. 
Envanterinizi
bilmezseniz bir politika belirlemeniz mümkün değil; güncel sorunlarla,
konjonktürel gelişmelerle, bunlarla ilgili alınan tedbirlerle bir şey yapmak
mümkün değil. Bugün tarım ürünlerinin bir kısmına bakıyorsunuz, üreticiler
yönünden anormal düştüğünü; bir kısmına bakıyorsunuz, tüketiciler yönünden
anormal yükseldiğini görüyorsunuz.
Burada yaptığınız nedir? Burada yaptığınız, gerçekten
bir itfaiye modelidir. Yani yangın çıktığında söndürmeye gidiyorsunuz; fiyatlar
yüksekse “ithalat” sirenini açıyorsunuz, fiyatlar düşükse “bu kaderin” sirenini
açıyorsunuz. Bunlarla ilgili, bu politikalarla, politika yanlışlıklarıyla
ilgili söylenecek çok şey var. 
Bakın, Adana’da önceki gün yol kesildi, patatesler yola
döküldü, buradaki bu eylemi yapan çiftçiler gözaltına alındı ve bu gözaltına
alma, izinsiz bir eylem olarak ifade edilmeye çalışıldı. İzinsiz olabilir ancak
bunu teşvik etmek ya da hoş görme anlamında söylemiyorum. Burada örgütlü bir
kesim bırakmadınız. 
Burada, bir de ziraat odalarına ve Ziraat Odaları
Birliğine bir çift sözüm var: Bakın, eskiden Türkiye’de ziraat odaları, Ziraat
Odaları Birliği bir miting yapmaya kalktığında yer yerinden oynardı,
Başbakanın, Hükûmetin, Tarım Bakanının dizleri titrerdi. En son miting
Tekirdağ’da yapıldı. Manisa mitingini birçoğunuz hatırlarsınız. Kaç yıldır,
üreticiler bu kadar sıkıntıdayken, bir miting dahi düzenlenmiş değil.
Kongrelerinden kimsenin haberi yok. Kongreye davet edilen siyasilere,
siyasetçilere “Söz hakkı verilmeyecek.” diye davet yapılıyor. Tamamen iktidarın
bir yan kuruluşu gibi çalışmaya başladılar.
Değerli milletvekilleri, çiftçinin sahibi yok.
Gerçekten, örgütsüz ve çiftçi bireysel olarak -canı yanmış- kendisini yollara
atmaktadır. Bu sese kulak vermeliyiz.
Bakın,
Adana’daki çiftçinin söylediği bir başka söz de şu: “Dönümü 2 bin liraya mal
ettik, 700 liraya satamıyoruz. Perişan olduk, senetlerimiz protesto edildi. AK
PARTİ Hükûmetinin dış politikasının zayıf olmasından dolayı dışarıya
ihracatımız yok, iç piyasa da kaldırmıyor.” diyor. Çiftçi bunun farkında,
sizler de lütfen farkına varın, bu sese kulak verin. 
Bakın,
narenciyeyle ilgili bir sorun daha önümüzdeki günlerde geliyor. Beş altı yıl
öncesinde, yedi yıl öncesinde ihracata yönelik cinste narenciye
yetiştirilmesini teşvik ettik. Fidanlar dikildi, bugün 6-7 yaşına geldi, meyve
verecek ama önümüzdeki günlerde ihracat durdu. Rusya’ya yönelik cinsler
ürettirdik, ne olacağını kimse bilmiyor, çiftçi borçlarını nasıl ödeyeceğini
söylüyor. 
Yani
bizim burada sonuçları tartışarak da bir yere varmamız mümkün değil. Bunlar
yanlış tarım politikalarınızın sonuçlarıdır. Bu tarım politikalarının mutlaka
gözden geçirilmesi gerekir. Bizim Milliyetçi Hareket Partisi olarak değişik
zamanlarda bu konularla ilgili, özellikle girdi maliyetlerini düşürmeye
yönelik, mazottaki ÖTV’yi, KDV’yi kaldırmaya yönelik tekliflerimiz oldu. Gelin
tarım stratejik bir sektörse hep birlikte stratejik sektör gibi davranalım,
çiftçinin şu an içinde bulunduğu zor şartlardan çıkmasını hep birlikte
sağlayalım.
Teşekkür
ediyorum, yüce Meclisi saygıyla selamlıyorum. (MHP sıralarından alkışlar)
BAŞKAN
– Teşekkürler Sayın Karakaya.
Şimdi
Cumhuriyet Halk Partisi Grubu önerisi aleyhinde ikinci ve son konuşmacı Hatay
Milletvekili Mehmet Öntürk olacaktır. 
Buyurun
Sayın Öntürk. (AK PARTİ sıralarından alkışlar)
MEHMET
ÖNTÜRK (Hatay) – Sayın Başkan, değerli arkadaşlar; hepinizi saygıyla
selamlıyorum.
Cumhuriyet
Halk Partisinin patates ve elma üreticileriyle ilgili verdiği Meclis araştırma
önergesinin aleyhinde söz almış bulunmaktayım. 
Tabii,
kıymetli arkadaşlar, tarım sektörü hakikaten kolay bir sektör değil, çevreyle,
doğayla, iklimle alakalı, bire bir etkilenen, dondan, susuzluktan bire bir etkilenen
bir sektör. Üretimin arzı ve talebi çok önemli. Bugün patateste de yaşadığımız
böyle bir problem. 
Şimdi,
yıllar itibarıyla patatesin arz ve talebine bir göz attım ve Türkiye’de
ortalama 4,5 milyon ton civarında bir patates üretimi olduğu zaman, Türkiye,
normal piyasa şartlarında çiftçimizin de para kazanacağı bir durumda kendini
götürmekte. Ama ne zaman ki üretim artarsa, ne zaman ki bu üretim miktarı 5
milyon tonlara gelir ve geçerse talep yönünde problemler başlıyor ve fiyat
yönünde de ciddi sıkıntılar yaşanıyor. 
Türkiye’de
yetiştirilen patates genelde yemelik türden bir patates cinsi ve ektiğimiz
çeşitler, tohumlar diğer ülkeler tarafından tat ve lezzet olarak çok talep
görmeyen çeşitler. Böyle çeşitler de olunca dolayısıyla ihracat imkânlarınız kısıtlı
oluyor. Zaman zaman ihracat yapılıyor, yapılmıyor değil. Özellikle Orta Doğu
pazarlarına ihracatlarımız yapılıyor. Zaman zaman da Avrupa topluluklarına,
eğer Avrupa’da don, hastalık gibi bir problem olursa ihracat yapılıyor. O da
bizim erken, turfanda yetiştirdiğimiz patatesin ihracatları oluyor. 
Değerli
arkadaşlar, biz bununla ilgili neler yaptık; “Çiftçimize neler yaptık, neler
yapmalıyız?” diye iki başlık altında konuşmama devam edeceğim. Patatesle
ilgili, üreticilerimize mazotta 4,85 TL dekar başına destek verdik. Gübrede
6,60 TL dekar başına destek verdik. Toprak analizinde 2,5 TL dekar başına
destek verdik. Yine, ayrıca, yurt içi sertifikalı tohum üretiminde kilogram
başına 8 kuruş destekleme ödemeleri yaptık. Patates siğili görülen alanlarda fidan
kullanım desteği, aldığı desteğe ilave yüzde 50 destek verilmektedir. Yine,
patates siğili hastalığı görülen Adana, Giresun, Trabzon, Niğde, Kayseri,
Nevşehir gibi illerimizde bunun yerine ekilen aspir, kanola, soya fasulyesi
gibi ürünlere de ekstradan yüzde 50 destek vermekteyiz. 
Değerli
arkadaşlar, şimdi, Türkiye’de birçok üründe arz fazlası sorunlar yaşadık dedik.
Bunlardan patates her iki üç yılda bir önümüze gelen bir sorun. Ben de bir
çiftçi olarak, psikolojik olarak hep şunu yapıyoruz: Bir yıl önce para eden bir
ürün varsa ikinci yıl onun ekimini artırıyoruz. Son iki yıldır Türkiye’de
patates ciddi para yaptı, hatta 5 liraları gördü. O gün basında bakanlarımıza
sorular soruldu; Gümrük ve Ticaret Bakanımıza “Patatesle ilgili bu fiyat
yükselişiyle ilgili neler yapacaksınız?” diye sorular soruldu, o günkü Ekonomi
Bakanımız Nihat Zeybekci Beyefendi’ye sorular soruldu. Şunu demek istiyorum:
Gün geliyor 5 lira oluyor, gün geliyor, işte, 35 kuruşlara, 40 kuruşlara
patates gidiyor. Bunun çözüm noktasında ben milletvekili arkadaşlarıma da
teşekkür ediyorum, özellikle Niğde, Nevşehir milletvekili arkadaşlarıma.
Türkiye’de 30 bin ton patates nişastası tüketiliyor. Bunun karşılığı da
yaklaşık 400 bin ton patates mamulünün işlenmesi demek. Bununla ilgili çok ciddi
gayretleri var, çok ciddi de mesafe kaydettiler. İnşallah, önümüzdeki
süreçlerde bu tür arz fazlalığını absorbe edecek yol bu diye düşünüyoruz.
Patates nişastasının Türkiye’de üretilmesiyle ilgili önemli çalışmaları var,
gayret ediyorlar. Yine, Ekonomi Bakanlığımız ne zaman Türkiye’de bir ürün
sıkışsa onun ihracatı yönünde yardımcı olma anlamında ciddi gayretler
göstermiştir, göstermeye de gayret ediyor.
Şimdi, Niğde Ticaret Odası Başkanımızın on beş gün önce
yaptığı bir açıklamayı buradan okuyorum, Sayın Başkan diyor ki: “Geçen yıl kış
ve ilkbahar aylarında kilosu 5 liraya kadar çıkan patatesin fiyatı bu yıl ekim
alanlarının artması ve rekoltenin yükselmesi sonucu 35-40 kuruşa gerilemiştir.
Depolarda kalan yaklaşık 200 bin ton patates için Suriye başta olmak üzere
Irak, Gürcistan, Bulgaristan, Bosna-Hersek ve Yunanistan’dan gelen talep
üreticileri mutlu etmiştir. Bununla ilgili…”
ÖMER FETHİ GÜRER (Niğde) – Bunu söyleyen kim, bir daha
tekrar edeyim de televizyondan Türkiye duysun.
MEHMET ÖNTÜRK (Devamla) – Bak, basında…
ÖMER FETHİ GÜRER (Niğde) – Niğde Ziraat Odası Başkanını
söyleyeyim bir kere daha.
MEHMET ÖNTÜRK (Devamla) – Evet, şimdi, günlük şu an 200
tır…
ÖMER FETHİ GÜRER (Niğde) – Çünkü, bakın, depodaki
patatesin hâli bu, patatesin hâli bu. Söyleyeyim ki Ziraat Odası Başkanının
nasıl siyasete bulaştığını Türkiye duysun.
MEHMET ÖNTÜRK (Devamla) – Bir dinleyin lütfen, bir
dinleyin arkadaşlar.
ÖMER FETHİ GÜRER (Niğde) – Ürünün durumu, hâli bu.
OSMAN BOYRAZ (İstanbul) – Hatibi dinlemek istiyoruz.
BAŞKAN – Sayın Gürer, müdahale etmeyin lütfen.
MEHMET ÖNTÜRK (Devamla) - ...5 bin ton patates
Suriye’ye ihraç edilmekte ve Gümrük Bakanlığımız da Suriye Cilvegözü kapımızda
patates için özel bir hat açıp direkt geçişini sağlamaktadır. İnşallah, yeni
ürün patates ile depolardaki patatesin zaman içerisinde, kısa bir sürede tekrar
piyasa fiyatlarına geleceğini ümit ediyoruz ve bu gayretimizle de inşallah
gelecektir.
Bakın, biz çiftçimizin her zaman yanında olduk, olmaya
da devam edeceğiz. 2012 yılında -hatırlarsınız- patates don yemişti, çiftçimiz
donla ciddi bir zarar görmüştü. O günkü Tarım Bakanımız Sayın Mehdi Eker Bey
dönüm başına 200 lira destek vererek patates üreticimizin yanında oldu. Burada
Nevşehir ve Niğde milletvekillerimizin ben ciddi gayretini biliyorum, bizzat da
şahit oldum. Yine, Ekonomi Bakanlığımız 2013 yılında 50 lira destek vererek
ihracatta patatesin önünü açmıştır.
Değerli arkadaşlar, sürem de daralıyor. Şimdi “Yurt
dışına satım yok.” deniyor. Az önce Suriye örneğini verdim, günlük şu an 200
tır, 5 bin ton patates ihracatı yapılıyor.
Yine,
konuşmacı arkadaşlarımızdan bir tanesi Türkiye’de IPARD kapsamında, tarımsal
destek kapsamında Niğde’nin olmadığını söyledi, doğrudur. Şu ana kadar 41
ilimiz desteklerden faydalanıyor ama Başbakanlığımıza bununla ilgili 81 ilimizi
kapsayacak kanun tasarısı gönderildi, inşallah kısa süre içerisinde Meclise
gelecek ve IPARD desteklerinden, kırsal kalkınma desteklerimizden 81 ilimizin
tamamı faydalanacak. Onun yasasında da inşallah muhalefet partilerinin de olumlu
oylarını bekliyoruz. 
Değerli
arkadaşlar, elmayla ilgili de bir iki kelime etmek istiyorum. 
Elmada,
Türkiye, dünyada 3’üncü büyük üretici. Elma da geçmişte ciddi sorunlar
yaşıyordu ve bu kırsal kalkınmayla, verdiğimiz desteklerle, yaptığımız modern
depolarla elma, artık saklanabilir bir vaziyette. Az önce Milliyetçi Hareket
Partisi milletvekilimizin söylediği gibi, tarım ürünleri bir ayda, on beş günde
hasat edilir, on iki ayda tüketilir. Bunun yolu bu depoların yapılması,
genişletilmesiydi. Bununla ilgili çok ciddi işler yapıldı, yüzlerce hibeler
verdik, vermeye de inşallah devam ediyoruz. Sonuç itibarıyla, biz, çiftçimizin
her zaman yanında olduk, olmaya devam edeceğiz.
Sizin
bu verdiğiniz araştırma önergesiyle ilgili Niğde Milletvekilimiz Erdoğan
Özegen, geçmişte, 22’nci Dönemde araştırma komisyonu kurulmasıyla ilgili
çalışmalarını yapmışlar ve o konuda da ciddi neticeler almışlar. Ben, onlara da
teşekkür ediyorum. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Öntürk. 
LEVENT
GÖK (Ankara) – Sayın Başkan, Ömer Bey yerinden bir açıklama yapacak efendim. 
BAŞKAN
– Vermiyoruz ama…
Sayın
Gürer, lütfen buyurun. 
V.- AÇIKLAMALAR (Devam)
27.- Niğde Milletvekili Ömer Fethi
Gürer’in, Hatay Milletvekili Mehmet Öntürk’ün CHP grup önerisi üzerinde yaptığı
konuşmasındaki bazı ifadelerine ilişkin açıklaması
ÖMER
FETHİ GÜRER (Niğde) - Şimdi, konuşmacı gerçek olmayan bir bilgi verdi, oradan
başlayayım: IPARD kapsamına Niğde’nin alınamayacağı konusunda Tarım Bakanı
Faruk Çelik’in yazılı soru önergeme verdiği cevap var. Çünkü Avrupa Birliği 41
ilin dışında bu desteğin sağlanmayacağını belirtiyor. Burada açıklanan şu:
Kırsal Kalkınma Ajansı 80 ilde olacak. İsteyen bütün milletvekillerine, Sayın
Bakanın bana yazdığı yazıyı verebilirim. Niğde’nin IPARD kapsamına
alınmayacağını bana yazıyla Bakan bildirdi. 
SALİH
ÇETİNKAYA (Kırşehir) – Ne zaman yazdı, ne zaman? 
ÖMER
FETHİ GÜRER (Niğde) – İkincisi, ben, cumartesi, pazar günleri Çiflik’teydim,
Ovalıbağ’da, Divarlı’da, Bozköy’de üreticilerle beraberdim. Aktaş’a gittim,
depodaki ürünün durumunu gösteriyorum, kendi resmimle birlikte.
Bu
durumda ürünün yurt dışına filan gittiği yok. Üretici mağdur, depodaki çürüyen
patatesi nasıl çıkaracağım diye düşünüyor. İnsanlar satılan ürün için şikâyetçi
olur mu? Niğde milletvekillerimiz de bu olayı biliyorlar. Yalnız, verilen
bilgiler kamuoyunu yanıltıcı bilgiler.
BAŞKAN – Teşekkür ediyorum.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 12/1/2016 tarihinde Niğde
Milletvekili Ömer Fethi Gürer ve arkadaşları tarafından, elma ve patates
üreticilerinin sorunlarının araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 26 Nisan 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
Cumhuriyet Halk Partisi grup önerisini…
III.- YOKLAMA
(CHP
sıralarından bir grup milletvekili ayağa kalktı)
LEVENT GÖK (Ankara) – Yoklama istiyoruz.
BAŞKAN – Yoklama talebi vardır, grup önerisinin
oylanmasından önce bu talebi karşılayacağım.
Sayın
Gök, Sayın Gürer, Sayın Yalım, Sayın Çamak, Sayın Gaytancıoğlu, Sayın Gündoğdu,
Sayın Engin, Sayın Akyıldız, Sayın Özdemir, Sayın Çiçek, Sayın Serter, Sayın
Tümer, Sayın Özdiş, Sayın Durmaz, Sayın Tüm, Sayın Tanal, Sayın Basmacı, Sayın
Tamaylıgil, Sayın Sındır, Sayın Öztrak.
Yoklama
talebini karşılıyoruz ve yoklama için üç dakika süre veriyorum. 
(Elektronik
cihazla yoklama yapıldı) 
BAŞKAN
- Toplantı yeter sayısı yoktur.
Birleşime
on beş dakika ara veriyorum.
Kapanma Saati:18.37
ÜÇÜNCÜ OTURUM
Açılma Saati: 19.00
BAŞKAN: Başkan Vekili Ahmet AYDIN
KÂTİP ÜYELER: Elif Doğan TÜRKMEN (Adana), Özcan PURÇU (İzmir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 81’inci Birleşiminin
Üçüncü Oturumunu açıyorum.
III.- YOKLAMA
BAŞKAN
– Cumhuriyet Halk Partisi grup önerisinin oylamasından önce yapılan yoklamada
toplantı yeter sayısı bulunamamıştı. 
Şimdi,
yoklama işlemini tekrarlayacağım.
Yoklama
için üç dakika süre veriyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı vardır. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 12/1/2016 tarihinde Niğde
Milletvekili Ömer Fethi Gürer ve arkadaşları tarafından, elma ve patates
üreticilerinin sorunlarının araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 26 Nisan 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir.
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
LEVENT
GÖK (Ankara) – Bir açıklamam olacaktı. 
BAŞKAN
– Sayın Gök, buyurun.
Bir
dakika veriyorum.
V.- AÇIKLAMALAR (Devam)
28.- Ankara Milletvekili Levent Gök’ün,
Meclis Başkanının dün yapmış olduğu açıklamayla çok açık bir şekilde ifade
ettiği hususları bugün yaptığı yeni bir açıklamayla devam ettiren bir anlayış
sergilediğine ilişkin açıklaması
LEVENT
GÖK (Ankara) – Sayın Başkan, teşekkür ederim.
Sayın
Başkan, Meclis Başkanının yapmış olduğu açıklamayı okudum. Meclis Başkanı, dün
yapmış olduğu açıklamayla çok açık bir şekilde ifade ettiği hususları, bugün
yeni bir açıklamayla aslında devam ettiren bir anlayışı sergilemektedir.
Açıklamasının pek çok yeri, başka açıklamaları gerektirecek kadar son derece
karışıktır. Anlaşılıyor ki Meclis Başkanı, gördüğü tepki üzerine büyük bir kafa
karışıklığı içerisinde, dün yaptığı konuşmada önce baklayı ağzından çıkarmış,
bugün ise ağzına almak suretiyle daha baklanın nereye gideceğini bilemediği bir
duruş sergilemektedir. Böyle bir tablo içerisinde Meclis Başkanının kamuoyu
karşısında çok daha şeffaf, çok daha inandırıcı olması gerekir. 
(Mikrofon
otomatik cihaz tarafından kapatıldı) 
LEVENT
GÖK (Ankara) – Devam edeyim efendim izin verirseniz.
BAŞKAN
– Sayın Gök, lütfen tamamlayalım.
LEVENT
GÖK (Ankara) – Süremin azlığı nedeniyle bu açıklamanın bütün bölümlerini
değerlendiremiyorum ama Meclis Başkanı yeni yapmış olduğu açıklamayla da
inandırıcı olmaktan çok uzaktır.
Teşekkür
ederim. 
BAŞKAN
– Teşekkürler.
İDRİS
BALUKEN (Diyarbakır) – Aynı konuda söz istiyorum Sayın Başkan İç Tüzük 60’a
göre. 
BAŞKAN
– 60’a göre size de bir dakika süre veriyorum Sayın Baluken. 
Buyurun
efendim.
29.- Diyarbakır Milletvekili İdris
Baluken’in, Meclis Başkanının yapmış olduğu basın açıklamasının inandırıcı
olmaktan ve kamuoyunu tatmin etmekten son derece uzak olduğuna ilişkin
açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, sizin de kürsüden okumuş olduğunuz Meclis Başkanının yeni yapmış olduğu
basın açıklamasını biz de değerlendirdik. Doğrusu, inandırıcı olmaktan ve
kamuoyunu tatmin etmekten son derece uzak olan bir açıklama. Dün İstanbul
Üniversitesinde kullanmış olduğu cümleleri inkâr eden ve aynı başlatmış olduğu
tartışmaya karşı demokratik tepki gösterenleri âdeta suçlu gibi addeden yeni
bir facia açıklamayla karşı karşıya olduğumuzu belirtmek istiyoruz.
Meclis
Başkanının bu Meclise gelerek aslında bir bilgilendirme yapması, kürsüden bütün
Türkiye kamuoyunu tatmin edecek bir konuşma yapması doğru olan yöntemdi.
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Bitiriyorum.
BAŞKAN
– Lütfen tamamlayalım.
İDRİS
BALUKEN (Diyarbakır) – Ama bu konuda bir Meclis Başkanının Meclis kürsüsünü
kullanmaktan imtina etmesi, basına yazılı bir açıklama üzerinden Meclisi
bilgilendirmesi aslında Meclis Başkanının Parlamentoya duymuş olduğu saygının
ölçütünü de ele veriyor. Kabul edilemez bulduğumuzu, açıklamanın kamuoyunu
tatminden uzak olduğunu ve demokratik tepkileri gösterenleri de bir kez daha
hedefleştirdiğini ifade etmek istiyorum.
Teşekkürler.
BAŞKAN
– Teşekkürler.
Sayın
Çakır…
30.- Tokat Milletvekili Coşkun Çakır’ın,
Adalet ve Kalkınma Partisi olarak laiklikle ilgili bir problemleri olmadığına
ve Anayasa değişikliği bağlamında laiklikle ilgili bir gündem ve tartışmanın
olmadığına ilişkin açıklaması
COŞKUN
ÇAKIR (Tokat) – Sayın Başkan, dün Sayın Cumhuriyet Halk Partisi Grup Başkan
Vekili Levent Gök Bey tarafından -evvelki saatlerde de bir şekilde ifade
etmiştik- gündeme getirilmişti bu Sayın Meclis Başkanımızın konuşması.
Doğrusunu söylemek gerekirse elbette hassasiyet için memnun olmamız gerekir ama
bunun da bir bardak suda fırtına koparılmasına fırsat vermemesi, imkân
vermemesi gerekir.
Sayın
Meclis Başkanımız açıklama getirmiştir. Bugün de konuştuk. Tarifiyle ilgili bir
noktaya dikkat çektik ama sadece bu konuşmayı etraflıca dinlemeden, anlamadan,
gereği kadar süzmeden bugün burada edilen lafların birkaç tanesini hatırlatmak
isterim. “Cumhuriyet düşmanlığı”, “şeriat çağrısı”, “hilafet düzeni”,
“antidemokratik”, “karşı devrim”, “hezeyan…”
(Mikrofon
otomatik cihaz tarafından kapatıldı)
COŞKUN
ÇAKIR (Tokat) – “Otoriter dinî rejim” gibi, aslında…
BAŞKAN
– Sayın Çakır, lütfen tamamlayın siz de.
COŞKUN
ÇAKIR (Tokat) – …sadece bir konuşmanın bütün esasına vâkıf olmadan, konuşmadan,
dinlemeden çok ağır konuşmalar yapıldı. Ben söylemiştim, bir daha tekrar
ediyorum: Bizim parti olarak laiklikle ilgili bir problemimiz yoktur. Din ve
devlet ilişkilerinin bu ülkede nasıl bir tarihe sahip olduğu herkes tarafından
bilinmektedir. Esasen, netameli bir dönemden de geçmiştir. Biz onun için
“laiklik” ve “laikçilik” diye bir ayrım yapmıştık. Laiklikle bir problemimiz
yok ama geçmiş dönemde laiklik adı altında uygulanan laikçi yaklaşımlarla, uygulamalarla
ilgili hakikaten çok problemimiz oldu.
Aynı
şekilde, öte taraftan, Anayasa Komisyonu Başkanımız da zaten açıklamasını
yaptı. Anayasa değişikliğiyle ilgili olarak ne dün ne bugün ne de yarın
laiklikle ilgili ne bir gündemimiz vardır ne de bir tartışmamız vardır. Bu
vesileyle, ben bir daha bunu izah etme ihtiyacı duydum.
Teşekkür
ederim.
BAŞKAN
– Teşekkür ediyorum.
Sayın
Akçay, siz…
ERKAN
AKÇAY (Manisa) – Sayın Başkan, ben henüz okuyorum Sayın Başkanı.
BAŞKAN
– Tamam, teşekkür ediyorum.
Sayın
milletvekilleri, Sayın Meclis Başkanımızın açıklamasını burada da ifade ettik,
sizlere de, gruplara da dağıttık. Gerekli ve yeterli açıklamayı yapmıştır.
Takdir kamuoyunundur; dolayısıyla, bu tartışmanın da burada neticelenmesi
gerekir diye düşünüyorum.
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır. Okutup işleme alacağım, oylarınıza sunacağım. 
VII.- BAŞKANLIĞIN GENEL KURULA SUNUŞLARI
(Devam)
B) Önergeler
1.- İstanbul Milletvekili Mahmut Tanal’ın,
(2/225) esas numaralı Çocuk Koruma Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/26)
4/2/2016
Türkiye Büyük Millet Meclisi Başkanlığına
(2/225)
esas numaralı 5395 sayılı Çocuk Koruma Kanunu’nda Değişiklik Yapılmasına Dair Kanun
Teklifi’min, Türkiye Büyük Millet Meclisi İçtüzüğü’nün 37’nci maddesi uyarınca
doğrudan Genel Kurul gündemine alınması arz ve talep ederim. 
 Mahmut
Tanal
 İstanbul
BAŞKAN
- Evet, İç Tüzük 37’ye göre, teklif sahibi İstanbul Milletvekili Sayın Mahmut Tanal
konuşacaktır.
Buyurun
Sayın Tanal. (CHP sıralarından alkışlar)
Süreniz
beş dakikadır. 
MAHMUT
TANAL (İstanbul) - Değerli Başkan, değerli milletvekilleri; hepinizi saygıyla,
hürmetle selamlıyorum. 
Türkiye
Büyük Millet Meclisine doğrudan gündeme getirmiş olduğumuz Çocuk Koruma
Kanunu’nda geçen ibarelerin tamamı gerek Ceza Kanunu’muzda geçen… Polis ve
soruşturma aşamasında, savcılık aşamasında, önceki soruşturmalarda “şüpheli”
dediğimiz kişiye dava açıldıktan sonra, iddianame düzenlendikten sonraki aşamada
“sanık” diyoruz. Ancak Çocuk Koruma Kanunu’nda, her aşamasında “suçlu çocuk”
ibaresi kullanılmakta. Çocuk Koruma Kanunu’ndaki “suçlu çocuk” ibaresi,
gerçekten, kabul edilebilir bir durum değil. Bu, mevcut olan Anayasa’mızın
10’uncu maddesindeki “eşitlik” ilkesine, Avrupa İnsan Hakları Sözleşmesi’nin
6’ncı maddesine, Anayasa’mızın 38’inci maddesi uyarınca “Mahkûmiyet
kesinleşinceye kadar herkes masumdur.” ilkesine aykırıdır. Bu sebepten dolayı,
Çocuk Koruma Kanunu’nun 1’inci, 2’nci, 3’üncü, 4’üncü, 5’inci, 6’ncı, 7’nci,
8’inci, 9’uncu, 10’uncu, 11’inci maddesi ve buralarda geçen “suça sürüklenen”
kavramının “suça sürüklendiği şüphelenilen veya iddia edilen” şeklinde
değiştirilmesini biz -saydığım kanun maddelerinden- talep ediyoruz. Bu konuda
destek vermenizi istirham ediyorum. 
Sayın
Meclis Başkan Vekili biraz önce burada Meclis Başkanının açıklamasını, basın
açıklamasını okudu. Ne diyor: “Efendim, Anayasa’da laiklik tanımı yok.” Sayın
Başkan, siz de hukukçusunuz, ben de hukukçuyum, Anayasa’da demokrasinin tanımı
var mı, yazıyor mu; Anayasa’da hukuk devletinin tanımı yazıyor mu; Anayasa’da
insan haklarının temelinin tanımı yazıyor mu? Değerli arkadaşlar, Meclis
Başkanı bunu bilerek ve isteyerek -şimdi, hâlen geri adım atmış değil-
“Efendim, burada tanımı yok, tarifi yok…” 
HASAN
BASRİ KURT (Samsun) – Verdiğin kanun teklifi üzerinde konuş. 
MAHMUT
TANAL (Devamla) – Hepiniz hukukçusunuz, içimizde çok hukukçu arkadaşımız var.
Anayasa’da demokrasinin tanımı yok. Eğer laikliğin tanımını istiyorsanız
24’üncü maddenin ikinci fıkrasında tanımı var. Burada demokrasinin tanımı var
mı Sayın Başkan? “İyi ki yapmıştır.” diyorsunuz siz, hakikaten bu açıklamanız
daha kötü oldu. 
OSMAN
AŞKIN BAK (Rize) – Var mı, yok mu? 
MAHMUT
TANAL (Devamla) – Değerli kardeşlerim, bakın, siyasi partiniz, mensubu
olduğunuz iktidar partisi, 2008 yılında laik rejimin eylemsel anlamda yıkım
odağı hâline geldiği için Anayasa Mahkemesi tarafından idari para cezasıyla
tescillendi ve bu kesinleşti ve siz hâlen aynı yoldasınız, siz hâlen laik rejimle
mücadele peşindesiniz. 
Bakın,
bir açıklamanızda “Efendim, yeni bir tanımlama yapılsa inanç ve vicdan
özgürlüğü güvence altına alınmış olacak…” Bu külliyen yalan. Gayet rahat,
Anayasa’mızın laik devlet ilkesi din hürriyeti açısından, din ve devlet işleri
açısından, ayrılığı açısından iki ayrıma tabi tutuyor. “İnanç hürriyeti
sınırsızdır.” diyor Anayasa’mızın 24’üncü maddesinin birinci fıkrası, “İnanç
hürriyeti sınırsızdır.” diyor Anayasa (24/1). Meclis Başkanı ne diyor:
“Efendim, daha iyi güvenceye alınacak.” Zaten Anayasa’mızın 24’üncü maddesi
inanç özgürlüğünü sınırsız olarak güvence altına almış. Geliyoruz,
Anayasa’mızın 24’üncü maddesi ibadet özgürlüğünü sınırsız getiriyor ve
Anayasa’mız ibadet özgürlüğünü sınırsız getirdiği hâlde hâlen siz burada takiye
yapıyorsunuz. Bu takiyeniz düşmüştür değerli kardeşim. 
Din
ve devlet işlerinin ayrılığındaki kasıt devletin resmî dinî olmamalıdır. Devlet
her inanca eşit mesafede olmalıdır. Devlet bütün dinler karşısında tarafsız
olmalıdır. Devlet bütün din mensuplarına eşit davranmalıdır. Devletin din
kurumları ile devlet kurumları birbirinden ayrı olmalıdır. Hukuk kuralları din
kurallarına uymak zorunda olmamalıdır. Burada aslında AKP’nin buna sessiz
kalması aslında içindeki özlemi olan onun taşeronluğunu yaptı Meclis
Başkanlığı. İşin doğrusu bu.
(Mikrofon
otomatik cihaz tarafından kapatıldı) 
NECİP
KALKAN (İzmir) – Yok öyle bir şey ya. 
MAHMUT
TANAL (Devamla) - Burada sükût ikrardan gelir, sizin susmanız. “Meclis
Başkanlığı her ne kadar tarafsızdır.” diyorsunuz, “Kendi düşüncesidir.”
diyorsunuz. Benim konuşmalarım nasıl Cumhuriyet Halk Partisini bağlıyorsa
Meclis Başkanının konuşması da sizi o kadar bağlar.
Teşekkür
ediyorum. (CHP sıralarından alkışlar)
COŞKUN
ÇAKIR (Tokat) – Sayın Başkan…
BAŞKAN
– Buyurun Sayın Çakır.
COŞKUN
ÇAKIR (Tokat) – Sayın Başkan, Sayın Tanal konuşmasında bizim laik rejimle
mücadele içinde olduğumuzu motamot söylemek suretiyle bir sataşmada
bulunmuştur. 69’dan söz istiyorum.
BAŞKAN
– Buyurun Sayın Çakır, iki dakika süre veriyorum. (AK PARTİ sıralarından
alkışlar)
Lütfen
yeni bir sataşmaya meydan vermeyelim. 
IX.- SATAŞMALARA İLİŞKİN KONUŞMALAR (Devam)
4.- Tokat Milletvekili Coşkun Çakır’ın,
İstanbul Milletvekili Mahmut Tanal’ın doğrudan gündeme alınma önergesi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
COŞKUN
ÇAKIR (Tokat) – Teşekkür ederim Sayın Başkan.
Sayın Tanal’a dönerek söylemek isterim ve tabii ki
Genel Kurula: Laik rejimle ilgili bir mücadele içerisinde değiliz ancak laiklik
arkasına sığınmak suretiyle yapılan uygulamalara karşı mücadele içerisindeyiz.
Esasen başka bir ifadeyle söylememiz gerekirse on dört yıllık AK PARTİ
iktidarının icraatlarının başka bir ifadesi de laikçi, laikliğe dayandırılarak
yapılan gayrikanuni uygulamalara karşı mücadele vermektir. Yani, biz laik
rejimle asla mücadele içerisinde değiliz ama laikçi uygulamalara karşı mücadele
içerisindeyiz. Şu tenakuzu bana kim izah edebilecek, bize kim izah edebilir:
Başörtüsü istismarı yapmak istemem. Başörtüsü, imam-hatip, kat sayı, bu ülkede
ta 1920’lerin başından gelip 2000’lerin başına kadar devam eden altmış, yetmiş
yıllık dönemdeki bir dizi uygulama, bir sürü uygulama son tahlilde savunulurken
laikliğe aykırı gerekçesiyle savunuldu hep. O bakımdan, hepimiz bu laikliği eminim
ki bundan sonra daha iyi anlayacağız, belki tanımlanırsa daha iyi içini
dolduracağız, ondan sonra da herkes dinî özgürlüklerinde, dinî uygulamalarında
sadece Müslümanlar değil İslamlık dışındaki dinler de gereğini yapacak.
Dolayısıyla, bizim bu şekilde bir mücadelemiz söz konusu değildir. Bir de bunu
her zaman her yerde birilerine karşı izah sadedinde değiliz. Nihayetinde bunun
en önemli göstergesi bizim uygulamalarımızdır. Tabiatıyla 2002’de iktidara
gelen AK PARTİ’nin laiklikle ilgili uygulamaları gerek Sayın Tanal’a gerekse
CHP mensuplarına yahut da herkese, kamuoyuna verilecek en güzel cevaptır, on
dört yıllık uygulamalar ortadadır.
Saygılarımı sunuyorum. (AK PARTİ sıralarından alkışlar)

BAŞKAN – Teşekkür ediyoruz. 
Sayın Akçay, buyurun bir dakika…
V.- AÇIKLAMALAR (Devam)
31.- Manisa Milletvekili Erkan Akçay’ın,
anayasalarda bütün kavramların tanımlanamayacağına ve Meclis Başkanının
bulunduğu makamın sorumluluk bilinci içerisinde hareket etmesi gerektiğine
ilişkin açıklaması
ERKAN AKÇAY (Manisa) – Teşekkür ederim Sayın Başkan.
Meclis Başkanımız Sayın Kahraman’ın açıklamasını da
okudum. Şunu ifade etmek isterim: Anayasa bir sözlük veya ansiklopedi değildir
yani bütün kavramlar tanımlanmaz. Ancak Anayasa’nın bütünlüğü içerisinde
dikkatle bakarsak orada demokrasinin nasıl anlaşılması gerektiği, nasıl
kurumsallaştığı, laikliğin de nasıl kurumsallaştığı, hukuk devletinin ne olduğu
gayet net şekilde ortaya çıkar. Bunları ayrı ayrı bir sözlük veya lügat,
ansiklopedik bir tanımlama yapmaya gerek yoktur. Anayasa’nın bütünlüğü ve ruhu
içerisinde, bir de Türkiye'nin geçmişten bugüne kadar müktesebatına, birikimine
baktığımızda, bunun ne anlama geldiğini çıkarmak da mümkündür. İşte, Sayın
Cumhurbaşkanının Kahire’de, Mısır’da yaptığı tanımlar var veya başkalarının.
Türkiye bu konuda yeterli birikime, tecrübeye sahiptir yani biz Avrupalılar
gibi Otuz Yıl, Yüzyıl Savaşları yapacak değiliz, belli bedeller de ödenmiştir
yalnız çok ağır bedeller olduğunu söyleyemeyiz diğer ülkelere baktığımızda,
bunu da bir kazanç olarak ifade etmemiz gerekir. 
“Şahsi düşüncemi ifade ettim.” diyor. İşte orada şahsi
düşüncesini ifade etmemeli çünkü sıfatı var, Meclis Başkanı sıfatını taşıması
hasebiyle bu sorumluluk bilinci içerisinde hareket etmesi gerekirdi.
(Mikrofon otomatik cihaz tarafından kapatıldı) 
ERKAN AKÇAY (Manisa) – İnşallah bundan böyle o şekilde
hareket eder Sayın Başkan.
İnşallah tutanaklara geçmiştir. 
BAŞKAN – Tamamlayacaksanız, Sayın Akçay son cümlenizi
alayım. 
ERKAN AKÇAY (Manisa) – Sayın Başkan, “Şahsi
düşüncelerimi ifade ettim.” diyor fakat “Türkiye Büyük Millet Meclisi Başkanı”
sıfatı olduğu için şahsi düşüncesini ifade etmemesi gerekir. Onu aile
meclislerinde, dost meclislerinde ifade edebilirsiniz ancak bütün kamuoyuna mal
olacak şekilde... Onun sanki bir kurumsal beyanatmış, bir kurumsal düşünceymiş
gibi anlaşılacağı aşikâr. Dolayısıyla, Sayın Başkanın bu mazeretini kabul etmek
mümkün değil. Bulunduğu makamın sorumluluk bilinci içerisinde hareket etmesi
gerekir herkesin. 
Teşekkür ederim. 
BAŞKAN – Teşekkür ederim. 
VII.- BAŞKANLIĞIN GENEL KURULA SUNUŞLARI
(Devam)
B) Önergeler (Devam)
1.- İstanbul Milletvekili Mahmut Tanal’ın,
(2/225) esas numaralı Çocuk Koruma Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/26) (Devam)
BAŞKAN – Şimdi İç Tüzük 37’nci maddesi üzerinde bir
milletvekili adına Balıkesir Milletvekili Sayın Mehmet Tüm konuşacaktır. 
Buyurun Sayın Tüm. (CHP sıralarından alkışlar) 
Beş dakikadır süreniz. 
MEHMET TÜM (Balıkesir) – Sayın Başkan, değerli
milletvekilleri; sözlerime başlamadan önce hepinizi saygıyla selamlıyorum. 
Değerli arkadaşlar, “Laiklik yeni anayasada
olmamalıdır.” diyen Türkiye Büyük Millet Meclisinin Başkanı İsmail Kahraman’ın
bu sözleri Türkiye'nin içinde bulunduğu vahim durumu göstermektedir. 
HASAN BASRİ KURT (Samsun) – Kanun maddesi bununla mı
ilgili!
MEHMET TÜM (Devamla) – Başkan tarafsızlığını
yitirmiştir, derhâl istifa etmelidir. Demokrasi, laiklik, cumhuriyet gibi temel
değerleri önce tahrip eden sonra da ortadan kaldıran AKP, laik sistemin yerine
uzunca bir süredir siyasal İslamcı, yeni Osmanlıcı bir rejim yerleştirmeye
çalışıyor. 
Değerli
arkadaşlar, 4+4+4 sistemiyle AKP’nin eğitimi nasıl yozlaştırdığını ve
dinselleştirdiğini biliyoruz. 
HİLMİ
BİLGİN (Sivas) – Biz memnunuz 4+4’ten.
MEHMET
TÜM (Devamla) – Kaçak kurslarda ve yurtlarda çocuklarımızın hangi rezilliklerle
karşılaştığına hepimiz tanık olduk. 
Değerli
arkadaşlarım, AKP, şimdi, Türkiye Büyük Millet Meclisi Başkanı eliyle
zihnindeki din eksenli anayasayı açıkça ilan etmektedir. Türkiye Büyük Millet
Meclisi Başkanı “Laiklik bir kere yeni anayasada olmamalıdır. Bir İslam
ülkesiyiz.” diyor. Sayın Başkan Türkiye’yi İslam devleti olarak hayal etmektedir.

Değerli
arkadaşlar, bu sözler gerici bir anlayışın ürünüdür. Ülkemizin içinde bulunduğu
ortam, kutuplaşma ve linç girişimleri bölücü, mezhepçi, dinci ve gerici siyaset
anlayışının bir sonucudur. 
Değerli
arkadaşlar, laiklik, Anayasa’mıza barışımızın ve kardeşliğimizin teminatı
olarak girdi. Bakınız, Atatürk laiklikle ilgili olarak “Laiklik asla dinsizlik
olmadığı gibi, sahte dindarlık ve büyücülükle mücadele kapısını açtığı için
gerçek dindarlığın gelişmesine imkân sağlamıştır.” diyor. Ancak laikliği bugün
dinsizlik gibi topluma sunan anlayış var, biz bunu şiddetle kınıyoruz. 
Değerli
arkadaşlar, din ve inanç insanların vicdanında kalmalıdır. Bu düşünceler
iktidara taşınırsa kendisi gibi inanmayana, düşünmeyene, giyinmeyene düşmanlık
artarak devam eder; kan ve gözyaşı bitmez, din adına insanların katledilmesi
kaçınılmaz olur.
Değerli
arkadaşlar, bugün dünyada çatışmaların en yoğun yaşandığı İslam coğrafyasında
çatışmaların temelinde din ve siyaset ilişkisi vardır, din devleti kurma
anlayışı vardır, laikliği ve çağdaş düşünceyi reddetmek anlayışı vardır. 
Değerli
milletvekilleri, yaşayarak gördük ki eğitimde, sağlıkta, hukukta, genel olarak
kamuda laiklikten uzaklaşmak ülkemizi daha da kutuplaştırıyor, nefret söylemini
artırıyor. AKP, cumhuriyetin temel niteliklerini korumak yerine onunla
savaşıyor, ortadan kaldırmak istiyor. 
Değerli
milletvekilleri, laiklik inanç özgürlüğünü reddetmez; tam tersine, inanç
özgürlüğü için güvenli bir ortam yaratır. Şiddet olmadığı sürece kimin nasıl
inandığı ya da inanmadığı, nasıl giyindiği kimsenin sorunu değildir, asla
olamaz. Burada Türkiye Büyük Millet Meclisi kürsüsünden laikliği sonuna kadar
savunacağımızı bir kez daha ilan ediyoruz. Laiklik karşıtlığının şeriat ve
gericilik olduğunu çok iyi biliyoruz. Bugün, ülkede demokrat olmak, aydın olmak
laikliği savunmaktır. Dini ve etnik kimlikleri değil, eşit yurttaşlığı öne
çıkarmaktır. Bütün inançlara, kılık kıyafete sonuna kadar saygılı olmaktır.
Devletin dini finanse etmesine son vermeyi istemektir. İhtiyaç fazlası imam hatip
okullarını, tarikat yurtlarını kapatmak ve laik ve bilimsel eğitimi
savunmaktır.
HASAN
BASRİ KURT (Samsun) – Hep kapatmaktan bahsediyorsun yani! Neden hep “kapatmak”
diyorsun?
MEHMET
TÜM (Devamla) – Çocuklarımızı bu karanlık güçlerin elinden kurtarmaktır.
Diyanete ayrılan parayı eğitime, sağlık ve sosyal haklara ayırmaktır.
MEHMET
METİNER (İstanbul) – Diyanet İşleri sizin eserinizdir, ilahiyat, imam-hatipler
MHP’nin eseridir. 
MEHMET
TÜM (Devamla) – Mecliste, üniversitede, yaşamın her alanında laiklik lehine
açık, net tavır almaktır…
MEHMET
METİNER (İstanbul) – Dini devlet tekeline alan CHP zihniyetidir. 
MEHMET
TÜM (Devamla) – …çünkü laiklik Türkiye'nin iç barışının, huzurun, kardeşliğin
olmazsa olmazıdır. Özgür düşüncenin teminatıdır.
HÜSNÜYE
ERDOĞAN (Konya) – Duyuyoruz, zehrini kusuyorsun!
MEHMET
METİNER (İstanbul) – Tahammülünüz yok, tahammülünüz yok! 
MEHMET
TÜM (Devamla) – Laiklikten ödün vermenin sonucu Sivas’ta, Maraş’ta, Madımak’ta,
Çorum’da Alevi katliamlarını gördük. Türkiye bu oyuna bir daha asla
gelmemelidir. 
Atatürk’ün
1924’te dediği gibi “Artık Türkiye din ve şeriat oyunlarına sahne olmaktan
çoktan çıkmıştır. Bu gibi oyuncular varsa kendilerine başka taraflarda sahne
arasınlar.” 
Meclis
Başkanının dediği gibi dindar ve kindar bir anayasa değil, daha çağdaş, daha
laik bir anayasaya ihtiyacımız vardır diyorum, tekrar hepinize teşekkür ediyor,
saygılar sunuyorum. (CHP sıralarından alkışlar)
MEHMET
METİNER (İstanbul) – Keşke bir fiske tahammülünüz olsun, tahammülü öğrenin. 
MEHMET
TÜM (Balıkesir) – Tahammül edin, tahammül edin!
MEHMET
NACİ BOSTANCI (Amasya) – Sayın Başkan…
BAŞKAN
– Buyurun Sayın Bostancı.
MEHMET
METİNER (İstanbul) – Tahammülü öğreneceksiniz, farklı fikirlere tahammülü
öğreneceksiniz!
MEHMET
TÜM (Balıkesir) – Bilinçaltında senin şeriat vardı, söylesene bunu. 
BAŞKAN
– Sayın Bostancı’ya söz verdim… 
MEHMET
METİNER (İstanbul) – Herkes her fikri özgürce savunabilir!
MEHMET
TÜM (Balıkesir) – Fazla konuşma tamam mı, otur oturduğun yerde!
MEHMET
METİNER (İstanbul) – “Fazla konuşma.” ne demek? Boş boş konuşuyorsun orada.
Gerici yobaz!
BAŞKAN
– Buyurun.
MEHMET
NACİ BOSTANCI (Amasya) – Değerli konuşmacı AK PARTİ Grubunun cumhuriyetin temel
değerleriyle çarpıştığını, siyasal İslam’ı savunduğunu söylemiştir. Bu
çerçevede, açık bir sataşma yapmıştır. 
BAŞKAN
– Buyurun efendim. (AK PARTİ sıralarından alkışlar)
İki
dakika süre veriyorum. Lütfen yeni bir sataşmaya meydan vermeyelim. 
IX.- SATAŞMALARA İLİŞKİN KONUŞMALAR (Devam)
5.- Amasya Milletvekili Mehmet Naci
Bostancı’nın, Balıkesir Milletvekili Mehmet Tüm’ün doğrudan gündeme alınma
önergesi üzerinde yaptığı konuşması sırasında Adalet ve Kalkınma Partisine
sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; esasen, şu iki
gündür laiklik meselesiyle ilgili… 
MEHMET
METİNER (İstanbul) – CHP’nin faşizan zihniyeti!
MEHMET
NACİ BOSTANCI (Amasya) – …CHP’li konuşmacı arkadaşlara şaşırdığımı ifade
etmeliyim çünkü beş senedir bu Meclisteyim, bu kürsüde CHP’li arkadaşların
ayetli, hadisli öyle konuşmalar yaptığına şahit oldum ki hepimizi böyle, ruhani
âlemlere taşıma iddiasındaydı o konuşmalar. Laiklik de epey bir süredir
gündemde yoktu, ne olduysa bu tehlike birdenbire, Sayın Başkanın konuşmasıyla
ortaya çıktı. 
CHP’li
arkadaşlar iyi bilirler, 2002’den sonra laiklik meselesini bayrak yapmışlardı
siyasette, çok da istedikleri neticeyi alamadılar, 90’lı yıllarda özellikle,
2002’den sonra da devam etti. Yapılan saha araştırmalarında Türkiye’de bir
şeriat tehlikesi kanaatinde olan, buna ilişkin kaygı duyanlar yüzde 2’nin
üzerine hiçbir zaman çıkmadılar. Arkadaşlar da bunu iyi bildikleri için artık
konuları sosyoekonomik mevzulara çevirmişlerdi ama galiba eski yaralar
depreşiyor, böyle vesile de olunca “Bunun üzerine konuşalım.” duygusu
içerisinde, laiklik meselesine ilişkin Meclis Başkanının açıklamasını sanıyorum
bir pas olarak gördüler; biraz da nostalji, eski hatıraları canlandırma arzusu,
iki gündür gündemimizde ama emin olun üçüncü gün olmayacaktır çünkü laikliğe
ilişkin Türkiye'nin gündeminde herhangi bir tartışma, herhangi bir kaygı,
herhangi bir endişe yoktur. 
Biz
de CHP’li kardeşlerimizden Türkiye siyasetinin ve hayatının gerçek mevzularına
ilişkin konuşmaları dinlemekten memnun olacağımızı beyan ediyorum, saygılar
sunuyorum. (AK PARTİ sıralarından alkışlar)
MEHMET
METİNER (İstanbul) – Önce tahammülü öğreneceksiniz. 
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Sayın Başkanım, Sayın Bostancı yapmış olduğu konuşmada
Cumhuriyet Halk Partili arkadaşlarımın konuşmalarına şaşırdığını, yaptıkları
konuşmalarda, eski yaralarının depreştiğini, eski hatalarının canlandığını
ifade etmek suretiyle sataşmıştır. 
BAŞKAN
– Buyurun Sayın Gök.
Size
de iki dakika süre veriyorum. 
Ama
lütfen, arkadaşlar, bu tartışmayı bitirelim artık. Lütfen, son olsun, yeni bir
sataşmaya meydan vermeyelim.
Buyurun.
6.- Ankara Milletvekili Levent Gök’ün,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; Cumhuriyet Halk Partisi,
kurulduğu ilk günden beri Türkiye'nin Müslüman bir ülke olduğunun bilincinde
ama laiklik ilkesinin de siyasetin, demokrasinin, insan haklarının, kısaca
evrensel tüm değerlerin gelişmesi açısından da en önemli bir ilke olduğunun
bilincindedir.
Sayın
Bostancı az önce arkadaşlarımızın konuşma yaparken çeşitli hadislerden,
ayetlerden söz ettiğini ifade etti. Evet, Cumhuriyet Halk Partisi Müslüman bir
ülkenin Müslüman çocuklarından oluşuyor, bundan niçin alınıyorsunuz? (AK PARTİ
sıralarından alkışlar)
AHMET
HAMDİ ÇAMLI (İstanbul) – Bravo!
LEVENT
GÖK (Devamla) – Biz kendi iç dünyamızda dinimizi siyasete alet etmiyoruz ama şu
gördüğünüz grup, onlara oy veren milyonlarca kişi tıpkı size oy veren herkes
gibi dinî vecibelerini yerine getirmekte sizden bir adım geride değildir. Biz
bunun siyasete alet edilmesine karşıyız.
Değerli
arkadaşlar, ilkelerimizi korumak konusunda hassasız. Biz laikliği koruma
konusunda hangi gün tartışma yaşanırsa yaşansın o, eski yaralarımızın
aşındırılması anlamına gelmez; o, kuruluş felsefemizin korunması anlamına
gelir. Böyle bir titizlikle, böyle bir temel çalışmayla siyaset üslubumuzu
götürüyoruz. Örnek alınması gereken budur, örnek alınması gereken siyasal
anlayış budur. Buna çok ihtiyacımızın olduğunu da Orta Doğu’da yaşanan
çatışmalardan görüyoruz.
MEHMET
METİNER (İstanbul) – Niye 1924 Anayasası’nda yoktu laiklik?
LEVENT
GÖK (Devamla) – İyi ki laik cumhuriyeti kurduk ve Orta Doğu’da yaşanan bütün
büyük tartışmaların dışında kaldık. 
Bu
nedenle, Cumhuriyet Halk Partisini böyle değerlendirmenizi önerir, hepinizi
saygıyla selamlarım. (CHP sıralarından alkışlar)
MEHMET
METİNER (İstanbul) – 1924 Anayasası’nda niye laiklik yoktu kuruluş
felsefesinde?
VII.- BAŞKANLIĞIN GENEL KURULA SUNUŞLARI
(Devam)
B) Önergeler (Devam)
1.- İstanbul Milletvekili Mahmut Tanal’ın,
(2/225) esas numaralı Çocuk Koruma Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/26) (Devam)
BAŞKAN
– İç Tüzük 37’ye göre verilmiş olan önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Birleşime
otuz dakika ara veriyorum.
Kapanma Saati: 19:29
DÖRDÜNCÜ OTURUM
Açılma Saati: 20.15
BAŞKAN: Başkan Vekili Ahmet AYDIN
KÂTİP
ÜYELER: Elif Doğan TÜRKMEN (Adana), Özcan PURÇU (İzmir)
----- 0 -----
BAŞKAN
– Türkiye Büyük Millet Meclisinin 81’inci Birleşiminin Dördüncü Oturumunu
açıyorum.
Alınan
karar gereğince, sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci
sırada yer alan, Suçluların İadesine İlişkin Avrupa Sözleşmesine Ek Üçüncü
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Suçluların İadesine İlişkin Avrupa
Sözleşmesine Ek Üçüncü Protokolün Onaylanmasının Uygun Bulunduğuna Dair Kanun
Tasarısı (1/709) ve Dışişleri Komisyonu Raporu (S. Sayısı: 296) (x)
BAŞKAN
– Komisyon ve Hükûmet? Burada. 
Komisyon
Raporu 296 sıra sayısıyla bastırılıp dağıtılmıştır.
Şimdi
tasarının tümü üzerinde gruplar adına, Halkların Demokratik Partisi Grubu adına
Batman Milletvekili Ayşe Acar Başaran. 
Buyurun
Sayın Acar Başaran. (HDP sıralarından alkışlar) 
Süreniz
yirmi dakikadır. 
HDP
GRUBU ADINA AYŞE ACAR BAŞARAN (Batman) – Sayın Başkan, değerli milletvekilleri;
hepinizi saygıyla selamlıyorum.
Bugün
Suçluların İadesine İlişkin Avrupa Sözleşmesine Ek Üçüncü Protokolün
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu üzerinde grubum adına söz almış bulunuyorum. 
Evet,
biz, uzun bir süredir, özellikle Avrupa Birliğine vize muafiyetiyle ilgili
olarak birçok kanun tasarısının bu Meclis gündemine geldiğini gördük, bu da
onlardan biri. Açıkçası, geçen konuşmamda da belirttiğim gibi bu sözleşmelerin
içeriği çok güzel olabilir, içerisinde çok müthiş kanunlar ve sözleşmeler
olabilir ancak ben tekrar asıl meselemize dönmemiz gerektiğini, asıl burada
konuşmamız gereken meseleleri konuşmamız gerektiğini düşünüyorum, yani
uygulama. 
Evet,
bu kanun tasarısının içerisinde dikkatimi çeken birkaç şey oldu, öncelikle
onlardan başlayarak devam edeceğim. Suçluların iadesiyle ilgili olarak
özellikle kişinin rızası aranıyor ancak mevcut, Türkiye’deki sistemde,
uygulanan sistemde bu rızanın nasıl alınacağı, bu rızanın nasıl, hangi koşullar
altında alınacağı konusunda açıkçası kafamızda birçok şüphe var. 
Bunun
yanında, evet, bir vize muafiyeti çalışması var. Bununla ilgili birçok sözleşme
bu Meclise geliyor, bununla ilgili birçok tasarı geliyor ve buradan
geçiriliyor. Ancak şunu net olarak galiba anlamamız gerekiyor ki sadece bu
kanunları çıkararak bu vize muafiyetinin getirileceğini düşünmek açıkçası
saflık olur. Çünkü bu halk, evet, bu vize muafiyetinin getirilmesini istiyor
ama niye istediğini de buradan konuşalım. 
Halk
bu vize muafiyetinin getirilmesiyle beraber ülkede bu savaş hâlinden,
ekonominin -Ekonomi Bakanının da söylediği gibi- felakete sürüklenme hâlinden
kaçarak Avrupa’da daha huzurlu, daha özgürlükçü ortamlarda yaşamak; yine,
buradaki yoksulluk sınırındaki insanların orada iş aramak için, aş aramak için
Avrupa’ya gideceğini, o yolları aşındıracağını biliyoruz. Bu açıdan aslında
değerlendirip bu açıdan göz önünde bulundurmak gerekiyor. 
Öncelikle,
bu kanunları çıkarmadan önce esasında en önemli sözleşme olan Avrupa İnsan
Hakları Sözleşmesi’nin Türkiye’deki uygulama alanı ve Türkiye’de nasıl
ihlallerin olduğunu tespit etmemiz gerekiyor. Bununla ilgili olarak, özellikle
son süreçte biliyorsunuz ki açık cezaevlerine dönen sokağa çıkma yasaklarının
ilan edildiği yerlerde yapılan hukuksuzluklar, katliamlar bir tarafa, şu anda
bir de hiçbir şekilde seslerini ulaştıramayan, hiçbir şekilde onlarla irtibat
sağlayamadığımız cezaevleri, siyasi tutsaklar meselesi var.
Evet,
7 Hazirandan sonra özellikle Türkiye’de oluşturulan, planlanan bu savaş
konseptinin devreye konulmasından sonra bizler, HDP milletvekilleri olarak,
hiçbir şekilde siyasi tutsaklarla görüş yapamadık. Bunun hiçbir hukuki dayanağı
ve altyapısının olmamasına rağmen, Adalet Bakanlığı, her defasında, bizlere,
cezaevlerine gitmeye izin verme inisiyatifinin kendisinde olduğunu söyledi.
Ancak bu konudaki yönetmelik açık ve nettir. Esasında, bizler, milletvekilleri
olarak gidip orada siyasi tutsaklarla, diğer bütün tutsaklarla görüşme hakkına
sahibiz. Bu hakkımız ilk andan itibaren gasbedilmiş bulunuyor. Bu gasbın nedeni
de, esasında, görüşmeye gidemesek bile bize günde onlarca mektupla
cezaevlerinde yaşanan hukuksuzlukların, hak ihlallerinin kamuoyuna
yansımamasını, bunların üstünün örtülmesi için yapıldığı açık ve net görünüyor.

Bugün
biliyorsunuz ki İnsan Hakları Komisyonunun bir alt komisyonu olarak Diyarbakır
Cezaevi Komisyonu kurulmuş bulunuyor. 1976 ve 1980 yılları arasında Diyarbakır
5 no.lu Cezaevinde yaşanan hukuksuzlukları, insanlık dışı uygulamaları,
tanıkları dinlerken gözyaşları içerisinde kalan sayın iktidar milletvekilleri,
çok da geriye gitmelerine gerek yok, bugün eğer cezaevlerine gidip oradaki
uygulamaları görürlerse esasında o günleri aratmayan uygulamaların bugün de
cezaevlerinde olduğunu kendileri de net olarak göreceklerdir.
Bu
açıdan bakılırsa, bugün cezaevlerinde yaklaşık 800 ağır hasta tutsak bulunuyor.
Bunların bir kısmı basına da yansıdı biliyorsunuz ki. Birini söyleyelim
isterseniz size: Yüzde 80 felçli ancak hiçbir şekilde kendi kendine bakamayacak
durumda, hiçbir kişisel ihtiyacını karşılayamayacak durumda olan bir siyasi
tutsak şu anda cezaevinde ve bununla ilgili olarak ATK’nın verdiği rapor da
maalesef ki yine bir şekilde baskı altına alınarak, bir şekilde başkalarının
hegemonyasından zarar görerek kendi kendine yetebileceğine dair bir rapor
vermiş bulunuyor. Yüzde 80 felçli olan birinin kendi kendine bakamayacağını
hepimiz biliyoruz. Esasında, bize gelen mektuplardan birkaç tanesini zaman
yeterse ben sizlere de okuyacağım. 
Sayın
Metiner bakıyor, galiba Cezaevi Komisyonunda kendisi de varmış ve gidip kendisi
de bazı uygulamaları görmüş.
MEHMET
METİNER (İstanbul) – Başkanıyım.
AYŞE
ACAR BAŞARAN (Devamla) – Birkaç mektubu da gerekirse size okuyabilirim. Ama
cezaevindeki siyasi tutsakların bütün işkencelere, bütün hukuka aykırı
uygulamalara rağmen tek istekleri var şu anda; ağır hastaların en kısa zamanda
salıverilmesi talepleri var çünkü şunu söylüyorlar: “Evet, biz arkadaşlarımıza
bakıyoruz…” Şu anda, diğer tutsaklara, o felçli ve hasta tutsaklara bakma
yükümlülüğü yüklenmiş. “Evet, biz bakarız onlara ama her geçen gün durumları daha
da ağırlaşıyor, her geçen gün ölüme daha da yaklaşıyorlar. Biz arkadaşlarımızın
buradan tabutlarla çıkmasını istemiyoruz. Biz arkadaşlarımızın salıverilip
uygun ortamlarda tedavi edilmesini istiyoruz.” Bunun yanında, hatta buna bile
gelmeyerek şunu söylüyorlar: “Revir, R tipi cezaevleri.” Şu anda Türkiye’de
bulunan R tipi cezaevleri var. Ancak bunların kapasitesi siyasi tutsakların
hepsinin barınabileceği kadar yüksek değil. 
Yine,
bütün hepimizin gördüğü ve basına yansıyan bir hasta tutsağı daha biliyorsunuz.
Sibel vuruldu, bağırsakları daha dışarıdayken, daha ameliyattan hemen sonra,
hiçbir şekilde gözlem altında tutulmadan cezaevine götürüldü. Orada
bakılmasının imkânsız olduğu açık ve net ortada. Oradaki teçhizatın, revirin
yeterli olmadığını da biliyoruz. 
Bu
açıdan, esasında bu kanunları, sözleşmeleri incelemeden önce, en kısa zamanda,
hasta tutsaklarla ilgili, bu Meclisten bütün milletvekillerinin ortak ses
çıkararak, salıverilmeleri için gerekli adımları atması gerektiğini
düşünüyorum. 
Bunun
yanında, yine, dediğimiz gibi, şu anda cezaevlerinde birçok baskı ve
işkencelerin olduğunu biliyoruz. Çıplak aramadan bizim, KJA olarak, bir dernek
olarak gönderdiğimiz KJA kartlarının “Görüldü” mühürleri olmasına rağmen, daha
sonra yapılan koğuş aramasında bu kartları tuttukları ve barındırdıkları için
siyasi tutsaklara disiplin cezası veriliyor. “Görüldü” damgası olan kartlardan
söz ediyoruz. Yani, uygulama bu kadar keyfî, bu kadar hukuka aykırı ki
insanların kendi denetimlerinden, cezaevinin kendi denetiminden geçen kartlara
bile disiplin suçuna neden olarak el koyup tutsaklara disiplin cezası
verildiğini görüyoruz. 
Yine,
bu cezaevlerinde, özellikle denetimli serbestliklerle ilgili olarak, tutsaklara
dayatılanın aslında oradaki, şu andaki cezaevlerinde sorgunun devam ettiğinin,
insanlar ceza aldıktan sonra bile cezaevinde tekrar cezalandırılmalara maruz
kaldıklarının en açık örneği, denetimli serbestlikten yararlanabilmek için
onlara pişmanlık yasasının dayatıldığı, pişmansalar ancak denetimli
serbestlikten, en önemli hakları olan denetimli serbestlikten
yararlanabilecekleri söyleniyor. 
Bunun
yanında, biliyorsunuz ki ağırlaştırılmış müebbet diye verilen bir cezamız var
ve bunların, bu tutsakların müddetnamelerinde “ölünceye kadar” ibaresi geçiyor.
Bir tutsağın aldığı cezanın, bir şekilde infazının hesaplanması ve infaz
rejimine göre belli bir süre sonra aslında salıverilmesi gerekiyor. Ancak
mevcut düzenlemede, müddetnamede “ölünceye kadar” ibaresi var ve bu tutsakların
hiçbir şekilde serbest bırakılma, şartlı salıverilme imkânından yararlanma
hakları maalesef ki yok. 
Biliyorsunuz
ki Avrupa İnsan Hakları Sözleşmesi’ne aykırı bulunan bu ağırlaştırılmış müebbet
cezalarıyla ilgili olarak AİHM’in Türkiye’yle ilgili verdiği bir karar da var,
2014 yılında Sayın Öcalan’la ilgili olarak verdiği ağırlaştırılmış müebbettin
esasında Avrupa İnsan Hakları Sözleşmesi’nin 3’üncü maddesine aykırı olduğu
yönünde bir karar var ama bu karar hâlâ Türkiye’de uygulanmış değil ve Sayın
Öcalan’ın yanında şu anda 100’den fazla tutsak ölünceye kadar müddetnameleriyle
cezaevlerinde gün saymıyor, ölümü bekliyor maalesef.
Dediğim
gibi, bunun en önemli nedeni umut hakkıdır. Şu anda cezaevlerindeki, bu müebbet
hapis cezasına çarptırılmış insanların elinden bir gün serbest bırakılacakları
umudu, umut hakları ellerinden alınmıştır ve Avrupa İnsan Hakları Mahkemesinin
verdiği 3 kararda da; bunların biri Birleşik Krallık kararıdır, biri Sayın
Öcalan’ı ihlal için verilen karardır, bir de Vinter kararı vardır; incelemenizi
ve bu yönde vicdanınızı da dinleyerek bu insanlarla ilgili olarak en kısa
zamanda aslında bu Mecliste bir düzenleme yapılması gerektiğini düşünüyorum.
Çünkü umut hakkı, bir gün salınabilme umudu hakkı insanlar açısından, Avrupa
İnsan Hakları Mahkemesinin de verdiği kararda belirttiği gibi, aslında insan
onuru açısından çok önemli bir durumdur. 
Yani
buradaki bir sürü saydığımız, cezaevlerindeki sıkıntıları, dediğim gibi, Sayın
Metiner aslında biliyor. Yani bu koşullarda bu kadar hak ihlali olurken bizler
vize muafiyetinin Türkiye’ye verileceğini düşünüyorsak, tekrar başa dönüyorum
ve yanılıyoruz diyorum. Çünkü yine az önce söylediğim bu ağırlaştırılmış
müebbet cezasının varlığı bile esasında Avrupa’da bu, şu anda geçirmeye
çalıştığımız kanun çerçevesinde iade edilmeme nedenidir. Çünkü Avrupa İnsan
Hakları Mahkemesi iade açısından şunu söylüyor, Avrupa İnsan Hakları
Mahkemesinin verdiği kararlar bu yöndedir: Eğer bir ülkede kişilerin aldığı
cezaların infazı sonucunda salıverilme ihtimalleri yoksa yani ölünceye kadar
cezaevinde tutuluyorlarsa bu ülkelere hiçbir şekilde iade yapılmaz. Yani bu
kanun çok güzel olabilir, evet, usulde, görünende içerikleri çok uygun olabilir
ama esası ve usulü incelememiz gerekiyor. 
Yine,
maalesef ki, dediğimiz gibi son süreçlerde cezaevleri yanında cezaevine gidene
kadarki koşulları da göz önünde bulundurmamız gerekiyor. Zaten bizim partimize
yönelik, her tarafta, ağızlarından çıkacak en ufak bir kelimede binlerce
yöneticimizin, belediye eş başkanlarımızın, belediye meclis üyelerimizin
tutuklandığını biliyoruz ama tutuklanmakla kalmıyorlar. Tutuklanma zaten artık
Türkiye açısından bir tedbir değil, bir cezalandırma yöntemi olarak
kullanılıyor ancak bunun yanında bir başka durum daha var: Bu insanların çoğu
daha karakollarda, emniyetlerde işkenceye maruz kalıyorlar; özellikle kadın ve
çocuklar açısından cinsel tacize varıncaya kadar, tecavüz tehditlerine
varıncaya kadar birçok kötü muameleyle cezaevine kadar götürülüyorlar ancak
gittikleri cezaevlerinde de kalmıyorlar. Biliyorsunuz ki şu anki tutsakların
çoğu, özellikle bu son süreçte alınan belediye eş başkanlarımız, meclis
üyelerimiz ve parti yöneticilerimiz çok kötü koşullarda sürgüne tabi
tutuluyorlar yani kendi memleketlerinden, kendi oturdukları yerdeki
cezaevlerinden çok daha uzaklara, Trabzon’a, Rize’ye, Ankara’ya, birçok
cezaevine sürgün ediliyorlar. Bu da şunu ortaya çıkarıyor: Bir taraftan
tutsaklara, tutuklulara işkence yapılırken, onların hakkı hukuku çiğnenirken
bir taraftan da aileye zulmediliyor. Çünkü görüşmeye giden ailelerin hiçbiri bu
kadar uzun yolu katedip, gelip maalesef ki görüş yapamıyorlar ve insanların
çoğu, bu tutsakların çoğu ayda belki bir ya da hiç görüş yapamıyorlar. 
Ben
gelen mektuplardan sadece bir tanesinin kısa bir bölümünü okuyacağım,
uygulamaları biraz anlamanız açısından. Gerçekten, hani bütün o ağır tutsaklar,
müebbet cezaları, yapılan çıplak aramalar, işkenceler, bunların hepsi çok
büyük, gerçekten korkunç uygulamalar. Ama bu biraz benim yüreğime dokunan bir
uygulama olduğu için ben buradan okumak istiyorum. Sizin de yüreğinize
dokunacağını umarak okuyorum esasında: “Adalet Bakanlığının talimatıyla ne
kadar plastik su kovası, sepet, tabure, çekpas sopası, muşamba güya fazlalıktır
diye toplatıldı. Bunların yanı sıra su pet şişelerinide -spor yapmak için
onlardan bir şeyler yapmışlar- topladılar. Benden bir kırık su kovası aldılar.
Yıllardır kâh tabure olarak kâh bulaşık ve benzeri yıkarken küçük sebze, meyve
veya bulaşık sepetinin üstüne koyuyordum, işe yarıyordu, onu da aldılar. Ondan
sonra öğrendim ki yan hücrede, komşumda su kovası olmasına rağmen ondan
almamışlar.” Yani düşünün ki şu anda tutsaklara yapılan uygulama bu. Ve bir
kırık su kovasını bile bu insanlara fazlalık gören bir cezaevi yönetimi ve
cezaevi sistemimiz var. 
Onun için, dediğim gibi evet, kanunlarımız çok güzel
olabilir, belki şu anki mevcut Ceza İnfaz Kanunu’nun da çok güzel olduğunu
savunabiliriz ya da ceza tevkif evleriyle ilgili olarak yönetmeliğin de belki
çok iyi ve düzgün olduğunu düşünebiliriz ama maalesef ki uygulamaların ne
boyutlara geldiğini hepimiz biliyoruz. Biz bu mektupları nasıl aldık derseniz,
biz görüş yapamadığımız için, gidip tutsaklarla görüşemediğimiz için mektup
gönderdik. Ancak bazı cezaevleri –başka bir zaman size onu da okurum, mektubu-
bizim gönderdiğimiz mektupları bile, milletvekillerinin gönderdiği mektupları
-ki içeriğini buradan bile okuyup bütün basına bile deklare edebiliriz- bile
aslında uygun olmadığını söyleyerek tutsaklara vermemiştir. Yani gelinen
uygulamanın boyutu bu. 
Bence
-dediğim gibi- bu kanunlar üzerinde konuşup “Vize muafiyeti kalkar mı kalkmaz
mı?” tartışmalarını bir tarafa bırakalım. İnsanların “Vize muafiyeti olsa da,
bir an önce Avrupa'ya kendimi atsam da Türkiye'deki bu antidemokratik
uygulamalardan kurtulsam.” düşüncelerini bir tarafa bırakıp, bu ülkeyi yaşanılabilir,
özgür, eşitlikçi bir ülke hâline getirelim. Ve her tarafta cezaevi açacağımıza,
dediğim gibi “Bunların nedeni nedir? Bir ifade özgürlüğü için insanlar nasıl
cezaevine atılabilir?”i gelin burada konuşalım. Bunların daha uygun ve daha
doğru olduğunu düşünüyorum.
Hepinizi
tekrar saygıyla selamlıyorum. (HDP sıralarından alkışlar)
BAŞKAN
– Teşekkürler.
Sayın
Bakan, sizin bir açıklamanız olacak galiba.
Buyurun.
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Sayın Başkanım, değerli
milletvekili arkadaşlarım; Türkiye Cumhuriyeti’nin cezaevlerinde tutsak yoktur.
Türkiye Cumhuriyeti’nin cezaevlerinde tutuklu ve hükümlüler vardır. (AK PARTİ
sıralarından alkışlar) Kayda geçmesi için ifade etme gereği duydum.
Teşekkür
ederim.
BAŞKAN
– Teşekkür ediyorum.
Gruplar
adına ikinci söz, Cumhuriyet Halk Partisi Grubu adına Ankara Milletvekili
Levent Gök’e aittir.
Buyurun
Sayın Gök. (CHP sıralarından alkışlar)
CHP
GRUBU ADINA LEVENT GÖK (Ankara) – Sayın Başkan, değerli milletvekilleri;
görüşülmekte olan 296 sıra sayılı Kanun Tasarısı üzerinde söz aldım. Hepinizi
sevgiyle, saygıyla selamlıyorum.
Sayın
Başkan, değerli milletvekilleri; Türkiye, çok önemli tartışmaları yaşayarak
dünyada ve Türkiye'de gerçekleşen bütün toplumsal ve diğer olayların ortasında
çok kritik bir eşikten geçmektedir. Türkiye böylesine önemli yoğun iç ve dış
olayların yaşandığı bir süreçten geçerken kendi iç dinamiklerine, kuruluş
felsefesine, devleti oluşturan organlar arasındaki ahenge, kanunların ve
Anayasa'nın uygulamasındaki tam bir mutabakata her zamankinden çok daha fazla
ihtiyacımız olduğu çok açıktır.
Sayın
Başkan, değerli milletvekilleri; dünyada kurulan pek çok devletlerin her
birinin yaşanmış hikâyeleri vardır. Hiçbir devlet diğer devlete benzemez; her
devletin kuruluşunda o devletin kuruluşuna, o devletin kuruluş felsefesini
oluşturan unsurlara liderlik eden fikirler vardır, mücadeleler vardır, savaşlar
vardır, uzlaşmalar vardır. Dünya üzerindeki birçok devlet, böyle bir tarihî,
sosyal, kültürel gelişimlerden harmanlanarak oluşmuştur ve sonuçta bugünlere
gelinmiştir. 
Tarihimize
baktığımızda, dünya tarihine baktığımızda, modern devletlerin ötesinde, daha
önceki yıllarda oluşan imparatorluklar, derebeylikler, krallıklar, emirlikler,
sultanlıklar, bunların hepsinden ve bunların üstüne inşa edilerek, demokrasi,
insan hakları, temel hak ve hürriyetler ve modern dünyanın kabul ettiği
evrensel prensipler üzerine konularak devletler kurulmuştur. Daha hâlâ bir
kısım devletler dünya üzerinde bu kavramlara çok uzaktır. Bu kavramlarla
tanışan, yakınlaşan ve onları uygulayan devletler ise uygar dünyada yerlerini
almışlardır. Tarihin bize sunduğu iktidar türleri; krallar, emirler, sultanlar
yurttaşların haklarını bir bahşiş, bir ulufe saymışlardır. Ne demektir insan
hakları? Ancak onlar dağıttığı oranda insanlar hak sahibi olabilirler. İnsanlar
birer kuldur, hak istemeye hakları yoktur, görevleri iktidarların yüceliğini ve
gücünü artırmaktır, o kadar. İşte, ilk dönemde emirlerin, kralların,
sultanların oluşturduğu düzenle bu fikirler çarpışmıştır, bu fikirlere karşı
savaşılmıştır. Bütün özgürlükçü ihtilallerin amacı, bu otoriter kuralları
yıkmak, bu yolda elde edilmiş sonuçlara yeni gelişmeler eklemek olmuştur.
Hürriyet mücadelesi uzun ve soluklu bir mücadele olarak bugüne kadar devam
etmiş ve bundan sonra da devam edecektir. 
Bir tek kişinin, yalnızca kralın hakları olduğu
düşüncesine, ilk önce “Magna Carta” adı verilen 1215 tarihli İnsan Hakları
Bildirisi içinde yer alan bir bildirgeyle karşı çıkılmıştır. O zaman
İngiltere’yi yöneten Yurtsuz John’a karşı, halk değil ama derebeyler ve onun
yanındaki sınıflar krala karşı bir mücadele vererek kralla eşit yargılanma ve
vergi toplamada adaleti sağlayan bir anlayışı savunmuşlar ve dünyada ilk defa
anayasacılık hareketlerine örnek gösterilmek üzere, 1215 tarihli Magna Carta
ilan edilmiştir. Bu temel bir bildirge olarak tarihimizin sayfalarında durmuş,
soylular, feodal beyler de -daha işin içinde halk yoktur- kendilerinin krala
karşı birtakım hakları olduğunu talep etmişlerdir. 
Daha sonra, Kral II.Charles zamanında, İngiltere’de
1679 yılında Habeas Corpus “Bedenim benim olsun” isimli haklar bildirisi talep
edilmiştir. Nitekim, daha sonra bunlar daha da gelişmiş, 1689’da İngiliz Haklar
Bildirgesi kral dâhil herkesin yasalar önünde eşit olduğunu ya da yasaların
kral dâhil herkese uygulanabilir olduğunu ilan etmiştir. 
Buradan nereye varmak istiyorum? Bugün, İngiltere
kurulurken, ta 1215 yılında Magna Carta’dan başlayan bir süreçle, 1679 Habeas
Corpus, 1689 İngiliz Haklar Bildirgesi gibi çok önemli bildirgeler ve burada
sayamadığım çok daha fazla bildirgeler ortaya çıkarak İngiltere’nin demokrasi
tarihini tarif etmiştir. İngiltere bugün kurulduysa ve yazılı bir anayasası
yoksa, işte, bu sekiz yüz yıllık büyük bir birikimin üzerine inşa edilmiş ve bu
büyük birikim bir devlet olarak, İngiltere devleti olarak ortaya çıktığında,
herkesin artık üzerinde karar kıldığı, üzerinde artık tartışmaya dahi gerek
duyulmayacak bir mutabakat sağlanmıştır. 
İngiltere devleti dediğinizde, yazılı anayasası yoktur.
Yazılı anayasası yoktur ama herkes orada ne uygulanması gerektiğini iyi bilir,
herkesin aklında, fikrinde o fikirler vardır; öyle olması gerektiği,
yüzyıllarca süren mücadeleler sonunda kabul edilmiştir, bunun paha biçilmez bir
değeri vardır ve “devlet” dediğiniz İngiltere devleti böyle ortaya çıkmıştır.
Dolayısıyla, İngiltere’de, geriye dönüp de İngiltere’nin kurucu iradesini
değiştirmeye kalkmak, tartışmak söz konusu dahi değildir.
Sayın Başkan, değerli milletvekilleri; Amerika…
Amerika’ya baktığınız zaman, ilk metin Amerikan Haklar Bildirgesi’nde Mayflower
Sözleşmesi; Amerika’ya göçmen olarak giden Püritenlerin kullandığı geminin
adıyla anılan sözleşmeyle, adil ve eşit yurttaşlık hakları Amerika’da
tartışılmaya başlanmıştır, Amerika Kıtası’nda. Daha sonra, Amerikan Haklar Bildirgesi
içerisinde Virginia Haklar Bildirgesi (1776), Fransız İhtilali’ne kadar önemli
ve Fransız İhtilali’nin sözleşmesine göre eşit değerde bir sözleşmedir.
Virginia Haklar Bildirgesi’yle, herkesin doğuştan birtakım haklara sahip
olduğu, bu hakların evrensel olduğu; yaşam, özgürlük ve temel hakların tüm
insanlar için doğuştan olduğu kabul edilmiş ve iktidarların yetkisi
sınırlandırılmıştır. 
Dolayısıyla, Amerika kurulurken koloniler bir devlet
hâline geldiği zaman, işte bütün bu fikirler, Amerika devletinin içerisinde
yerleşmiş kurucu değerler olarak ortaya çıkmışlar. “Amerika” dediğiniz zaman
-iki yüz elli yıla yaklaşan bir Haklar Bildirgesi, mücadeleler tarihi, köleliğe
karşı durumlar- her şeyi içine alan büyük bir tartışma vardır ama bu
tartışmadan Amerika devleti çıktığı zaman ve kurulduğu andan itibaren, kimse
geriye doğru dönük olarak da Amerika’nın kuruluş felsefesini oluşturan
fikirleri tartışmak cüretini dahi göstermemiştir çünkü artık, öyle olması
gerektiği konusunda, bütün toplumda muazzam bir mutabakat sağlanmıştır.
Değerli
arkadaşlarım, Sayın Başkan, değerli milletvekilleri; biz de bu gelişmelerden
payımızı aldık. 1809 Senedi İttifak’la başlayan süreçte 1839 Tanzimat Fermanı,
1856 Islahat Fermanı, 1876 ve 1908 Birinci ve İkinci Kanuni Esasileri, 1921
Anayasası, 1924 Anayasası derken modern Türkiye Cumhuriyeti’nin kuruluşu…
Modern Türkiye Cumhuriyeti kurulurken, emperyalizme karşı verilen o büyük
Kurtuluş Savaşı’ndan hemen sonra oluşan fikirlerin altında yatan Senedi
İttifak’ı, Tanzimat Fermanı’nı, Islahat Fermanı’nı, Kanuni Esasileri de içine
alan o süreci geçirdikten sonra bir gelişim göstererek kurulmuştur.
Dolayısıyla, bugün, Mustafa Kemal Atatürk tarafından kurulan Türkiye
Cumhuriyeti’nin temelinde, altında bu fikirler de vardır; dünyadaki fikirler de
vardır, Osmanlı zamanında kabul edilmiş olan, kendi iç dünyamızda kabul
ettiğimiz Islahat Fermanı, Kanuni Esasi gibi fikirler de vardır. Türkiye
Cumhuriyeti kurulurken de işte, böylesine büyük bir yolda, büyük fikirlerin
oluştuğu ve harmanlandığı bir süreçte Mustafa Kemal Atatürk Türkiye
Cumhuriyeti’ni oluştururken tüm dünyadaki örnekleri inceleyerek ve
Türkiye’deki, Osmanlı’daki gelişmeleri görerek, anlayarak ve dünyayı tanıyarak
Türkiye’yi tarif etmiştir; yani Türkiye Cumhuriyeti, sıradan, hemen bir gecede
kurulmuş bir devlet değildir. Onun altında dünyadaki ve Türkiye’deki siyasi
mücadelelerin, anlaşmaların, çatışmaların, uzlaşmaların her birinin ayrı ayrı
birer payı ve önemi vardır. Bu nedenle, bir devlet dediğiniz zaman onun kurucu
felsefesini oluşturan fikirleri hemen elinizin tersiyle bir kenara bırakacak
durumda kimse olamaz, olmamalıdır çünkü devletler kolay kurulmamıştır, o kolay
kurulmayışının bedeli tahrip edilmemelidir. Hele Türkiye Cumhuriyeti gibi,
emperyalizme karşı muazzam bir mücadeleden geçerek kurulan Türkiye
Cumhuriyeti’nde dünyaya örnek olmuş bir devlet aşamasını gerçekleştirmiş bir
ülke olarak bütün dünyanın gıptayla ve herkesin hayranlıkla izleyeceği bir
süreci yaşatmışızdır. Mustafa Kemal Atatürk tüm dünyada hayranlık uyandırmıştır.
Öyle bir liderdir ki, savaşırken karşısında öldürmek zorunda olduğu yabancı
ülkelerin vatandaşlarının hayranlığını kazanan tek lider Mustafa Kemal
Atatürk’tür. Çanakkale savaşlarında, hatırlayınız Mustafa Kemal Atatürk’ün o
büyük söylevini: “Uzak diyarlardan gelen Anzaklar, Yeni Zelandalılar,
İngilizler -onların analarına seslenmiştir- sizler geldiniz, bu diyarda
savaştınız, hayatınızı kaybettiniz. Analar, sizler orada ağlamayınız. Biliniz
ki artık bu çocuklar bundan sonra bizim çocuklarımız.” diyen tek lider dünyada
Mustafa Kemal Atatürk’tür. (CHP sıralarından alkışlar) 
Bir
savaştan, bir ölümden dostluk yaratmanın destansı bir örneğini veren Mustafa
Kemal Atatürk’e Avustralyalı bir anne mektup yazmıştır. Oğlu Çanakkale’de
ölmüştür o annenin ve Mustafa Kemal Paşa’ya “Paşam, söylediklerinizi duydum,
gözlerim doldu. Ben çocuğumu ülkenizde kaybettim ama siz onu sahiplendiniz,
artık siz de bizim Ata’mızsınız.” diyebilecek bir öz güvenle Atatürk’e sahip
çıkmıştır. Böyle bir tablo dünyanın hiçbir yerinde yoktur, başka bir örnek
olarak da karşımıza çıkmaz. 
Mustafa
Kemal ne yaptığını biliyor, Mustafa Kemal çökmekte olan bir imparatorluktan,
onun değerlerinden ileriye taşıyacağı bir ulus yaratmanın gayreti içerisinde
olduğunu biliyor. Boşuna değildir Erzurum Kongresi, Sivas Kongresi, Amasya
Tamimi, Samsun’a ayak basış, hiçbiri boşuna değildir. Her birinin altında
Türkiye’nin siyasal bilinci yatmaktadır. Bugünlere kolay gelinmemiştir. İşte
böylesine zor şartlarda, kıt olanaklarla elde ettiğimiz ve kurduğumuz Türkiye
Cumhuriyeti’nin bugün dünyada bütün Müslüman ülkeler içerisinde ayrıcalıklı bir
yere sahip olmasının yegâne temeli Türkiye Cumhuriyeti’nin temelinde Mustafa
Kemal Atatürk’ün önderliğinde kurulan o kuruluş felsefeleridir. O kuruluş
felsefeleri içerisinde halk egemenliği vardır. Hiçbir zaman Mustafa Kemal
Atatürk ilelebet iktidarda kalmayı düşünmemiştir. Mümkün olan en kısa zamanda
Türkiye’yi çok partili hayatla tanıştırmak için uğraş vermiştir. Nitekim, çok
partili hayata geçiş İsmet İnönü sayesinde gerçekleşmiştir. Bunların kıymetini
bilelim değerli arkadaşlar. İktidarı, tek parti iktidarını seçimle devrederek,
önünü ilikleyerek “Bugünkü seçim mağlubiyeti benim en büyük zaferimdir.” diyen
İsmet İnönü’den başkası değildir. (CHP sıralarından alkışlar)
Sayın Başkan, değerli milletvekilleri; herkesin aklını
başına alması gereken bir süreçten geçiyoruz. Türkiye’nin temel kavramlarıyla
kimse oynamamalıdır. Türkiye tercihini yapmıştır. İşte bu tercih, bugün burada
AKP sıralarında oturan arkadaşlarımızla, CHP sıralarında oturan
arkadaşlarımızla, HDP ve MHP sıralarında oturan bütün arkadaşlarımızı burada
buluşturan bir halk egemenliğini ortaya çıkartmıştır. Bunun kıymetini bilelim.
Bunun kıymetini bilirken Türkiye’nin kuruluş felsefesinin ayarlarıyla oynanmaması
gerektiği konusunda hepimizin ortak bir fikir içerisinde olması gerekiyor, buna
ihtiyacımız var. Türkiye’yi sarsmadan, demokrasiyle, insan haklarıyla, temel
haklarla; eğitimde en kaliteli eğitimle, sağlıkta en nitelikli sağlık
hizmetleriyle, kadın erkek eşitliğiyle, fırsat eşitliğiyle, her türlü alanda en
ileri düzeye getirmek istiyorsak işte bu kurucu felsefeden ayrılmamamız
gerekiyor. Bu felsefeden ayrılındığında Türkiye’yi bekleyen büyük bir tehlike
var, iç çatışma tehlikesi. Bu felsefelerle oynanmaz değerli arkadaşlarım. Biz,
Cumhuriyet Halk Partisi olarak kimseyi oynatmayız bu felsefeyle, kimseyi
oynatmayız! (CHP sıralarından alkışlar) Bu, kimseye bir meydan okuma değildir,
kimseye bir tehdit de değildir, olması gerekendir; olması gereken bu olduğu için
biz daha yüksek sesle söylemeye devam ediyoruz. 
Yurttaşlarımızdan kanunlara uymasını, Anayasa’ya
uymasını bekliyoruz ama şu anda devleti yöneten kadrolarımıza baktığımız zaman
başta Anayasa ve kanunların tamamen hepimizin güvencesi olması gereken kurumlar
tarafından ihlal edildiğine tanık oluyoruz. Yurttaşlar kime güvenecekler?
Hükûmete güvenecekler, Meclis Başkanına güvenecekler, Cumhurbaşkanına
güvenecekler.
ALİ ÖZKAYA (Afyonkarahisar) – Güveniyor, güveniyor,
hiçbir sorun yok.
LEVENT GÖK (Devamla) – “Bizim seçtiğimiz Cumhurbaşkanı
var, Meclis var, Meclis Başkanı var.” diye güvenmek durumundalar ama
yurttaşlarımızdaki bu güvensizliği kaldıracak hiçbir hareketin içerisinde kimse
olamaz, olmamalıdır. En başta bu kuralları koruması gerekenler devleti yönetenlerdir.
Cumhurbaşkanının büyük sorumluluğu vardır, Meclis Başkanının büyük sorumluluğu
vardır, Başbakanın büyük sorumluluğu vardır. Bu demokrasi mücadelesinde, insan
hakları mücadelesinde çıtayı yükseltmek konusunda her birine ayrı ayrı
sorumluluk düşmektedir.
Değerli
arkadaşlarım, geldiğimiz tabloda yaşadığımız tartışmalar… Aslında şu
tartışmalar içerisinde olmamız gerekiyor: Aziz Sancarlar gibi keşke her yıl
Nobel Ödülü alan bilim adamlarımız olsa, keşke. Keşke Türkiye’den uzaya, aya
bir uzay aracı gönderebilsek ya da matematikte, fende, kimyada, PISA
ortalamasında dünyanın sonuncu ülkesi olmasak gerek. Bunları tartışalım. Ben
burada son derece iyi niyetli ve hepinizi de bence kapsayacak konuşma yaptığımı
düşünüyorum. Bu konuşmaya itibar edersiniz etmezsiniz o ayrı mesele, herkesin
bir siyasi görüşü var ama hepimizin siyasi fikirlerinin altında Türkiye'nin
kuruluş felsefesi var. Ne demek istiyorum: Türkiye'nin kuruluş felsefesine
herkesten önce Cumhurbaşkanı, Başbakan, Meclis Başkanı, bakanlar, ülkeyi kim
yönetiyorsa herkesten önce onlar sahip çıkmalı, onlardan cesaret almalıyız ama
bu cesareti alamadığımız günlerden geçiyoruz. Bu nedenle, Meclis Başkanının
dünkü ve bugünkü açıklamaları kamuoyu vicdanını tatmin etmekten çok uzaktır. 
Meclis
Başkanı ağzına bir bakla almıştır, baklayı dün çıkarmıştır, gelen tepkiler
üzerine tekrar baklayı ağzına almıştır ama bakla ağzında durmaya devam
etmektedir. Biz bu tabloyu görüyoruz, biz bu tablonun farkındayız. Biz
tehlikenin farkındayız, sizler de farkında olun. Bu konuları sadece biz
konuşmayalım, “ortak değerler” diyorsanız bu yaptığım konuşmayı gelin, siz de
burada tekrarlayın, aynısını tekrarlayın. 
Sayın
Başkan, değerli milletvekilleri; yaşadığımız bu tartışmalardan sonra, umarım,
bu tartışmalar kısa bir sürede açılır ve Türkiye, kuruluş felsefesi üzerinde
mutabakatla giden bir ülke hâline gelir, gelmezse bundan tüm Türkiye kaybederek
çıkar. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkürler. 
Sayın
Tanal, size daha sonra söz versem olur mu? 
MAHMUT
TANAL (İstanbul) – Olur efendim. 
BAŞKAN
– Tasarının tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum…
İDRİS
BALUKEN (Diyarbakır) – Karar yeter sayısı… 
BAŞKAN
– Karar yeter sayısı arayacağım. 
Kabul
edenler… 
Efendim,
elektronik cihazla yapacağız. 
Üç
dakika süre veriyorum. 
Buyurun.

(Elektronik
cihazla oylama yapıldı) 
BAŞKAN
– Maddelere geçilmesi kabul edilmiştir, karar yeter sayısı vardır.
Şimdi,
1’inci maddeyi okutuyorum:

SUÇLULARIN İADESİNE İLİŞKİN
AVRUPA SÖZLEŞMESİNE EK ÜÇÜNCÜ PROTOKOLÜN ONAYLANMASININ UYGUN BULUNDUĞUNA DAİR
KANUN TASARISI
MADDE 1- (1) Türkiye Cumhuriyeti adına 22 Mart
2016 tarihinde Strazburg’da imzalanan “Suçluların İadesine İlişkin Avrupa
Sözleşmesi’ne Ek Üçüncü Protokol”ün çekince ve beyanla onaylanması uygun
bulunmuştur.
BAŞKAN
– Sayın milletvekilleri, şimdi hatibi kürsüye davet edeceğim ama lütfen,
salonda bir uğultu var, sessizlik bekliyoruz.
1’inci
madde üzerinde Halkların Demokratik Partisi Grubu adına Muş Milletvekili Burcu
Çelik Özkan…
Buyurun
Sayın Çelik Özkan. (HDP sıralarından alkışlar) 
On
dakikadır süreniz.
HDP
GRUBU ADINA BURCU ÇELİK ÖZKAN (Muş) – Sayın Başkan, değerli milletvekilleri; az
önce Sayın Bakan “Bu ülkede ‘tutsak’ diye bir tanım yoktur, tutuklu ve hükümlü
vardır.” dedi. Şimdi, burada tutukluluğun ve hükümlü olmanın kanunlarımızdaki
tanımlarını anlatmakla sizlerin başını ağrıtmayacağım ancak şayet bir yıldır
cezaevinde tutulup, soruşturmasına ilişkin herhangi bir kalem oynatılmamış
yüzlerce, binlerce insan varsa buna “tuksak”tan başka hiçbir şey diyemeyiz.
Bunu çok daha fazla tartışabiliriz ancak bence bu örnekler bile hâlihazırda
bunu anlatmaya yeterli.
Şimdi,
üzerinde konuşacağım tasarı Suçluların İadesine İlişkin Avrupa Sözleşmesine Ek
Üçüncü Protokolün Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu. Biz, Halkların Demokratik Partisi cezaevi komisyonu
olarak, cezaevlerindeki ihlallerin Genel Kurulda gündeme getirilmesi ve Genel
Kurul tarafından da Parlamento çatısı altında görev alan tüm vekillerin
duyarlılık göstermesi noktasında, bugün cezaevlerindeki ihlallere ilişkin
konuşmalarımızı yapmaya devam edeceğiz.
Kadın
tutsakların cezaevlerinde yaşadığı çok açık ağır ihlaller var değerli
arkadaşlar, bunlara biraz değinmek isterim. 
Türkiye
Cumhuriyeti, Anayasa’sı başta olmak üzere, tarafı ve imzacısı olduğu birçok
uluslararası sözleşmeyle yaşam hakkını garanti altına almayı ve hiç kimsenin
insan haysiyetiyle bağdaşmayan bir cezaya veya muameleye tabi tutulmayacağını
taahhüt etmektedir, ancak tarihinde dönemsel olarak hafifletilmiş ya da
ağırlaştırılmış olarak işkencenin sistematik bir şekilde yaygın olarak
uygulandığı Türkiye, imzacısı olduğu uluslararası sözleşmeleri ihlal ettiği
gerekçesiyle defaatle kınanmış ve yüklü tazminat cezalarına mahkûm edilmiştir,
fakat yaşanan tüm bu hukuki süreçlere rağmen, bugün hâlen özellikle kadınlara
yönelik çok boyutlu işkence ve şiddetin artarak devam ettiğine tanıklık
etmekteyiz. 
Kadınlara
yönelik, başta cinsel şiddet olmak üzere, fiziksel ve psikolojik işkencelerin
uygulandığı en önemli alanlardan birini insan hakları ihlallerinin yoğun
yaşandığı cezaevleri oluşturmaktadır. Cezaevlerinde bulunan tutuklu ve hükümlü
kadınların basına da yansıyan beyanları ve insan hakları örgütlerinin hazırladıkları
raporlar sonucunda, cezaevlerinde kadınlara yönelik işkence ve insan onurunu
kırıcı kötü muamelenin sistematik ve yaygın olarak uygulandığı tespit
edilmiştir. 
Uygulanan
bu işkence ve kötü muamelenin başında ise “ince arama” adı altında, zorla
çıplak aramayla vuku bulan taciz, buna karşı koyanların ağır şekilde darp
edilmek suretiyle fiziksel şiddete maruz kalmaları gelmektedir. En yakın örneği
Alanya Cezaevinde yaşanan vakadır. Şöyle ki: Alanya L Tipi Cezaevinde kadın
tutsakların SEGBİS sistemiyle ifade vermekten, kendilerinin, feragat etmeleri
ve gidip mahkemelerinde, dosyalarının bulunduğu mahkemede ve ilgili hâkimlere
ifade vermek istemelerinden kaynaklı olarak cezaevinde, burada ne yazık ki
sizlerle paylaşamayacağım ve konuşamayacağım derecede ağır bir çıplak aramadan
geçtiğini tüm Parlamentonun yine duyarlılığına sunuyorum. Bulundukları
cezaevlerinde yaşanan hak ihlalleri hakkında mektup veya başka yöntemlerle
bilgi veren tutsaklar hakkında bu ve çeşitli keyfî sebeplerle açılan disiplin soruşturmaları
ile hücre cezaları ise diğer kötü muamele uygulamaları olarak rutin bir şekilde
sürdürülmektedir. 
Cezaevleri
kapasitesinin aşılmış olmasının doğal sonucu olarak yaşam hakkı ihlalleri vuku
bulmakta, özellikle ciddi sağlık sorunları ortaya çıkmaktadır. Yine, bu
kapasite aşımı sebep gösterilerek ikinci bir cezalandırma yöntemi olarak
uygulanagelen nakil ve sürgünler de ciddi oranda artmıştır. Ayrıca, gerek
nakil, sürgün kararlarında gerekse nakil işlemleri sırasında keyfî uygulamalar,
taciz, hakaret ve tehdit gibi uygulamalar da cezaevlerinde yaşanan diğer rutin
hak ihlallerini oluşturmaktadır. Keyfî nakil ve sürgünlerle ailesinden,
çocuklarından çok uzak yerlere gönderilen kadın tutsaklara ikinci bir ceza
uygulaması yaşatılırken, özellikle ekonomik yetersizlikler de göz önünde
tutulduğunda ailelere de ceza kesildiği açıkça görülmektedir. Nakil ve sürgün
uygulamaları en ağır insan hakları ihlalleri olarak, özellikle seyahat etmesi
sakıncalı bulunan hasta kadın tutsaklar için ayrı bir işkenceye dönüşmektedir. 
Gözaltında
ve cezaevinde kadınlara yönelik bu uygulamalar, cinsel, fiziksel ve psikolojik
şiddet olmak üzere çok boyutlu insan hakları ihlalleri ve işkence suçu
oluşturmaktadır. İşkence hem ülkemizde hem de dünyada bir insanlık suçudur.
Türkiye imzalamış olduğu birçok uluslararası sözleşmeyle işkencenin yasak
olduğunu kabul etmiş, işkencenin önlenmesi için gerekli tedbirleri almayı
taahhüt etmiştir. Türkiye Cumhuriyeti Anayasası madde 17’de ifade edildiği
gibi, kimseye işkence ve eziyet yapılamaz. Hiç kimse insan haysiyetiyle
bağdaşmayan insanlık dışı ya da onur kırıcı işlemlere ve muameleye tabi
tutulamaz. 
Değerli
arkadaşlar, İnsan Hakları Alt Komisyonu olarak yaptığımız ziyaretlerde, cezaevi
ziyaretlerinde… Evet, az önce arkadaşımız belirtti. Durumu çok vahim olduğu
için ve acil, ivedilikle bizlerin, hepimizin bir refleks göstermesi gerektiği
için tekrar vurgulamakta fayda görüyorum: Abdulkadir Fırat… Bu mektup
kendisinden gelen mektup, cezaevinden gelen mektup ve biz bunu İnsan Hakları
Komisyonuna da, İnsan Hakları Alt Komisyonuna da ilettik ve burada Abdulkadir
Fırat’ın durumuna ilişkin esaslı bir bilgi var. Fakat, bizler Komisyon üyeleri
olarak bu kişiyi yerinde de görme şansına sahip olduk. Şu anda Tekirdağ F
Tipinde, bir yatakta, bir koğuşta, arkadaşlarının bakımına muhtaç bir şekilde,
yüzde 80 raporuyla, “Cezaevinde kalamaz.” raporuna rağmen, konuşma ve ne yazık
ki hareket etme yetisine de sahip olmayan bu tutsağın ve Abdulkadir Fırat başta
olmak üzere tüm hasta tutsakların ivedilikle serbest bırakılması gerekmektedir.
Bu raporda ise elimize ulaşan sayısız mektupla cezaevlerinde yaşanan ihlallerin
-tekrar- listesidir. Bu da yine duyarlılık gösterilmesi açısından İnsan Hakları
Komisyonuna sunulmuştur.
Değerli arkadaşlar, cezaevleri çok uzun süredir hak
ihlallerinin ve insan onuruna aykırı uygulamaların yaşandığı fiziksel ve
psikolojik işkence mekânları olarak kullanılmaktadır. Burada ihlaller elbette
ki değerlendirilir, elbette ki gündemleştirilir. Ancak, hasta tutsak meselesi
bu ülkenin kanayan yarasıdır. Bakın, şu anda, 350’yi aşkın hasta tutsak tahliye
olmayı, serbest bırakılmayı, son günlerini aileleriyle geçirmeyi beklemektedir.
Bunların hiçbir şekilde politikayla, siyasetle, farklı ideolojilere sahip
olmakla uzaktan yakından ilgisi yoktur. Bu mesele insanidir, vicdanidir ve
elbette ki hukukidir.
Yine
bir örnek vermekte yarar görüyorum: Celal Şeker. Sanırım sayısız kez burada
yine ismini zikrettik ve birçok temasta da bulunduk. Diyarbakır Cezaevinde
bulunan Celal Şeker’in böbreklerinin artık yok hükmünde olduğunu ve âdeta ölümü
beklediğini de yine buradan belirtmek gerekir.
Yine,
az önce ismi geçti ama tekrar söylemek lazım: Sibel Çapraz. Bakın, bağırsağı
dışarıda ve bağırsağı bir torbaya bağlı. 
Bunların,
gerçekten, siyasi konjonktür sebebiyle askıya alınan ve çözüm sürecinde
üzerinde bir konsensüs oluşturulan hasta tutsakların durumunu askıya almak gibi
bir şansımız yok. Eğer önlem almazsak yakın zamanda cezaevlerinden, ne yazık
ki, sayısız ölüm haberi peş peşe gelecektir. 
İsmini
burada zikredebileceğim çok fazla hasta tutsak var ancak ne yazık ki sürem
yeterli değil. Bu noktada, duyarlılık gösterileceğine de benim inancım tam.
Parlamentonun, siz değerli vekillerin ve tüm parti gruplarının bu meseleyi acil
olarak çözmesi gerektiğini tekrar vurgulamak gerektiğini düşünüyorum ve sizleri
tekrar saygıyla selamlıyorum. (HDP sıralarından alkışlar)
BAŞKAN
- Teşekkürler.
1’inci
maddeyi oylarınıza sunuyorum…
İDRİS
BALUKEN (Diyarbakır) - Karar yeter sayısı istiyoruz Sayın Başkan. 
BAŞKAN
- Evet, karar yeter sayısı arayacağım. 
Kabul
edenler… Kabul etmeyenler… Karar yeter sayısı vardır, 1’inci madde kabul
edilmiştir. 
2’nci
maddeyi okutuyorum:
MADDE 2- (1) Bu Kanun yayımı tarihinde yürürlüğe
girer.
BAŞKAN
- 2’nci madde üzerinde söz isteyen Halkların Demokratik Partisi Grubu adına
Iğdır Milletvekili Mehmet Emin Adıyaman.
Buyurun
Sayın Adıyaman. (HDP sıralarından alkışlar)
HDP
GRUBU ADINA MEHMET EMİN ADIYAMAN (Iğdır) - Sayın Başkan, değerli
milletvekilleri; hepinizi saygıyla sevgiyle selamlıyorum.
Değerli
milletvekilleri, tabii, bu bir haftadır, muhtemelen önümüzdeki günlerde de
yoğunca bu Meclisin gündemine gelecek olan Avrupa uyum süreci veya vize
serbestisi uğruna yoğun sözleşmelerin kabulüyle ilgili bir süreci yaşayacağız.
Hiç şüphesiz, özellikle Şansölye Merkel’in vaadine dayanarak hem yoğun olarak
Avrupa’ya sığınmak durumunda olan Suriyeli göçmenlerin ve genel olarak Asyalı
göçmenlerin Türkiye’de… Türkiye'nin, bir bakıma, Avrupa için açık bir kamp
hâline getirilmesi, mülteci kampı hâline getirilmesi, diğer yandan vize
serbestisinin Türk vatandaşları için sağlanacağına ilişkin vaat üzerine yoğunca
bu sözleşmeleri ve kanun tasarılarını görüşmüş bulunuyoruz. Dileriz, umarız, 6
milyar euronun dışında, gerçekten vize serbestisi Türkiye vatandaşları açısından
sağlanır ve bu vaat yerine gelir. 
Şimdi,
tabii, şu anda görüştüğümüz sözleşme, ek protokol, esasen ceza yargılamasını
ilgilendirdiğine ve suçluların iadesine ilişkin olduğuna göre, bu sözleşmenin
içerdiği hükümlerin iş hukukumuz açısından da ciddi bir önemi var. Zira, bu
sözleşme gereği ya ülkemizden yurt dışına suçlu iadesi yapacağız veya yurt
dışından ülkemize iade edilmesi gereken suçluların iadesini talep edeceğiz.
Ama, tabii, ceza yargılamasıyla ilişkilenen bireyin ceza hukukuyla teması
anından itibaren varsa bir suçu ve ceza almışsa cezanın infazına kadar geçen
süre yani yargılama süresi ve hüküm aldıktan sonraki infaz süresi, bir bütün
olarak, aslında adil bir yargılanmayı gerektiren bir süreç. Yani, bireyin belli
bir suçtan dolayı cezalandırılması, onun cezasını meri hukuk açısından infaz
etmesi, onun hürriyetinin geçici bir süre için engellenmesidir ama onun yaşam
hakkının, temel insan haklarından kaynaklanan haklarının yok sayılacağı
anlamına gelmez. Dolayısıyla, bireyin temel haklarını korumak adına da
öncelikle adil bir yargılanma sonucu eğer hüküm giymişse, ceza almışsa bu
cezanın infazının da adil bir Ceza İnfaz Yasası’yla çektirilmesi gerekiyor.
Maalesef, ülkemizde Ceza Kanunu’muz ve Ceza İnfaz Kanunu’muz, hatta daha da
vahimi ceza infaz yönetmelikleri çağdaş, özgürlükçü bir ceza hukuku anlayışına
uygun değil. Bizim mevcut Ceza İnfaz Yasamız daha çok düşman ceza hukuku
anlayışı üzerine kuruludur. Böyle olunca da bunun sonucu hükümlüler ve suçsuz
oldukları ya da suçlu oldukları henüz ispatlanmamış, suçsuzluk karinesinden
faydalanan tutuklulara bile âdeta düşman ceza hukuku yaklaşımıyla peşin ve ön
yargıya dayalı bir yaklaşım söz konusu. 
Biz hem hükümlülerin hem tutukluların aslında
yasalardan, mevcut olan -evrensel hukuk kurallarına uygun olmasa bile- meri
hukukumuz açısından ama genel olarak evrensel hukuk açısından haklarını
koruyamıyoruz. Temel insan haklarına dayanan ve oradan kaynaklanan birçok
hakkını aslında uygulamada ihlal ediyoruz. Bakın, bunu nasıl ihlal ediyoruz? En
basit örneği, eğer bir cezaevinde, cezaevi kapasitesinin üstünde bir kapasitede
hükümlü ya da tutuklu bulunduruluyorsa bu otomatikman o hükümlünün ya da
tutuklunun insan hakları anlamında bir hak ihlaline uğradığını söylemek
mümkündür. Mesela, 13 Ocak 2016 tarihi itibarıyla Ceza ve Tevkifevleri Genel
Müdürlüğünün Meclis İnsan Hakları Komisyonuna verdiği bilgiler çerçevesinde
meseleye baktığımızda -13 Ocak tarihi itibarıyla- Türkiye’deki toplam cezaevi
kapasitesi 180 bin ama tutuklu ve hükümlülerin toplamı 179.611. Yani, Türkiye
genelinde 565 kişilik bir boş kapasite olduğunu bizatihi Ceza ve Tevkifevleri
Genel Müdürü söylüyor ki bunu ocak ayı itibarıyla söylüyor. Yine, Ceza ve
Tevkifevleri Genel Müdürünün verdiği bilgiye göre 290 kapalı, 59 açık cezaevi,
3 çocuk kapalı cezaevi, 2 çocuk eğitim evi, 4 kadın açık cezaevi ve 5 kadın
kapalı cezaevi kurumunun bulunduğu ama önümüzdeki dört yıl içerisinde 165
cezaevinin daha inşa edileceği söyleniyor. Bu, şunu gösteriyor: Önümüzdeki dört
yıl içerisinde 165 cezaevinin inşası demek, 100 bin yurttaşın daha
tutuklanacağı veya hüküm giyeceği anlamına geliyor. 
Değerli arkadaşlar, yapılan tüm araştırmalarda aslında
Türkiye’de suç niteliğinde, suç çeşitliliğinde bir artış yok. Peki, artan
tutuklu ve hükümlü sayısının sebebi ne? Suçta bir artış olmadığına göre tutuklu
ve hükümlü sayısında neden artış oluyor? Sebep şu: Mevcut sistem, özellikle AKP
iktidarının, düşünce ve ifade özgürlüğü, sendikal haklar, Toplantı ve Gösteri
Yürüyüşleri Kanunu gibi, siyasal içerikli basın açıklamaları gibi toplumu
kriminalize eden, âdeta suç yaratan ve dolayısıyla bunların da pek çoğu mevcut
Ceza Yasa’mız açısından aslında tutuklamayı gerektirmeyen -mesela hakaret suçu
gibi- Ceza Kanunu’nun 100’üncü maddesindeki tutuklamayı gerektiren suçlardan
olmadığı hâlde tutuklamayı gerektiriyor gibi gösterip tutuklamalar
gerçekleştirilmesi bu potansiyeli, bu sayıyı büyük oranda artırmakta. Tabii,
sadece bu da değil, mesela yine bu verilere göre 56 bin, adli denetimli
serbestlik yöntemiyle, takip altında bulunan insanımız var. 
Şimdi, Londra merkezli Kriminal Politikalar Araştırma
Enstitüsü, ICPR’nin bir değerlendirmesi var. Dünya genelinde Türkiye, tutuklu
ve hükümlü sayısı itibarıyla 9’uncu ülke durumunda. Nüfus oranları bakımından
baktığımızda bu çok ürkütücü bir rakam, Avrupa ölçeğinde ise Türkiye, Rusya’dan
sonra 2’nci sırada bulunuyor. Bu, şunu gösteriyor: Bizim öncelikle hem Ceza
Kanunu, hem Ceza İnfaz Kanunu ve ilgili yönetmeliklerde ciddi bir değişikliğe
gitmemiz hem de bu sözleşmeleri kabul ederken aslında kendi iç hukukumuzdaki bu
aksaklıkları, bu çağdaş ve özgürlükçü ceza hukukuna, ceza anlayışına aykırı
uygulamaları ve düzenlemeleri de aynı şekilde bu uluslararası sözleşmelere
uygun hâle getirmemiz gerekiyor. 
Değerli arkadaşlar, gene bir veri daha vereyim: Mesela
2006 yılında tutuklu ve hükümlü sayısı 70 bin 277 kişidir. Sadece on yıl sonra
yani 2016 Şubat ayı itibarıyla tutuklu ve hükümlü sayısı 70 binden 180 bin
rakamına ulaşmış durumdadır. Bu da bizim, az önce ifade ettiğim gibi, ceza
hukuku anlayışımızı düşman ceza hukuku anlayışından kurtarmamız, özgürlükçü,
demokratik ve çağdaş bir ceza hukuku anlayışına çevirmemizi gerektiriyor. Bunun
öncelikli yolu da hiç şüphesiz yargı bağımsızlığını ve yargının tarafsızlığını
oluşturabilmemizdir. Bağımlı yargı ve taraflı bir yargı devam ettiği sürece bu
rakamların daha vahim sonuçlara ulaşacağını belirtmek isterim. 
Hepinizi saygıyla selamlıyorum. (HDP sıralarından
alkışlar)
BAŞKAN
– 2’nci maddeyi oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Yoklama istiyoruz.
BAŞKAN
– Oylamadan önce yoklama talebi var, o talebi karşılayacağım.
Sayın
Gök, Sayın Karabıyık, Sayın Yıldız, Sayın Aydın, Sayın Akaydın, Sayın Basmacı,
Sayın Yüksel, Sayın Özcan, Sayın Arık, Sayın Durmaz, Sayın Özdemir, Sayın
Adıgüzel, Sayın İrgil, Sayın Bakan, Sayın Erkek, Sayın Şeker, Sayın Gürer,
Sayın Engin, Sayın Tamaylıgil, Sayın Tekin, Sayın Çam.
Yoklama
için üç dakika süre veriyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Suçluların İadesine İlişkin Avrupa
Sözleşmesine Ek Üçüncü Protokolün Onaylanmasının Uygun Bulunduğuna Dair Kanun
Tasarısı (1/709) ve Dışişleri Komisyonu Raporu (S. Sayısı: 296) (Devam)
BAŞKAN
– 2’nci maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir. 
Şimdi
3’üncü maddeyi okutuyorum: 
MADDE
3- (1) Bu Kanun hükümlerini Bakanlar Kurulu yürütür.
BAŞKAN
– Madde üzerinde Halkların Demokratik Partisi Grubu adına Mardin Milletvekili
Erol Dora…
Buyurun
Sayın Dora. (HDP sıralarından alkışlar)
HDP
GRUBU ADINA EROL DORA (Mardin) – Sayın Başkan, değerli milletvekilleri; 296
sıra sayılı Suçluların İadesine İlişkin Avrupa Sözleşmesine Ek Üçüncü
Protokolün Onaylanmasının Uygun Bulunduğuna Dair Kanun Tasarısı’nın 3’üncü
maddesi üzerinde Halkların Demokratik Partisi adına söz almış bulunuyorum.
Genel Kurulu saygıyla selamlıyorum.
Bildiğiniz
gibi Türkiye, 2010 tarihli Suçluların İadesine İlişkin Avrupa Sözleşmesine Ek
Üçüncü Protokol’e taraf değildir. Protokol, Türkiye'nin Avrupa Birliğiyle
başlattığı vize serbestisi görüşmeleri çerçevesinde hayata geçirilmesi beklenen
uluslararası yükümlülüklerden biri olduğu için Hükûmetçe gündemimize
getirilmiştir. 
Değerli
milletvekilleri, AB müktesebatına uyum çalışmaları adına da olsa uluslararası
sözleşmelerin onaylanmasını olumlu olarak değerlendiriyoruz. Ancak, evrensel
standartlara ilişkin sözleşmelerin imzalanıyor olması yeterli değildir, önemli
olan, evrensel standartların uygulanıp uygulanmadığıdır. Yani adli konularda
uluslararası iş birliği sözleşmeleri imzalamak Türkiye’de cezaevlerinin,
tutuklu ve hükümlülerin sorunlarını gidermeye yetmemektedir. Çünkü özellikle, adalet
alanında insan hakları temelli yasaların uygulanmasının önünde ciddi, keyfî
bürokratik engeller bulunmaktadır. 
Değerli
milletvekilleri, bakınız, geçtiğimiz günlerde Özgürlükçü Hukukçular Derneği ile
Toplum ve Hukuk Araştırmaları Vakfı üyesi avukatlardan oluşan cezaevi izleme
komisyonu tarafından 1 Ocak-27 Mart 2016 tarihleri arasında Marmara Bölgesi’nde
bulunan cezaevlerinde yaşanan hak ihlalleri rapor hâline getirildi. Bolu,
Düzce, Edirne, Gebze, Kocaeli, İstanbul, Tekirdağ cezaevlerinde yapılan incelemeler
ve yine, bire bir görüşmelerden sonra hazırlanan rapor, tutuklular üzerindeki
keyfî hak ihlallerinin sistematik hâle geldiğini gözler önüne koyuyor. Rapora
göre, cezaevinde yaşanan hak ihlallerine ilişkin ilgili kurumlara başvuru yapan
tutuklulara disiplin cezası veriliyor, cezaevi idaresine yaptıkları başvurular
kapsamında verdikleri dilekçeler işleme geç konuluyor, haftalık telefon
görüşmelerinde askerî tekmil uygulaması dayatılıyor, uymayanların telefon
görüşmeleri kesiliyor. Bazı cezaevlerinde özellikle havalandırma ve yatma
yerlerine yirmi dört saat izleme yapan kameralar takılıyor. 
Sayın
Başkan, değerli milletvekilleri; haziran ayından bu yana sıklaşan ani ve keyfî
aramalar sonucunda mahkûmların cezaevinin “Görüldü” damgası bulunan yazışmalarına
ve kitaplarına el konulduğu, açılmış olan kursların çeşitli bahanelerle
kapatıldığı, ortak alana çıkarılmadıkları ve aylarca revire götürülmedikleri de
raporda yer alan bilgiler arasındadır. Raporda mahkûmların ailelerinin de
birçok hak ihlaliyle karşılaştığına da ayrıca dikkat çekilmektedir. Buna göre,
yakınlarını ziyarete giden ailelere üst araması sırasında elle arama dışında
çıplak arama yapılmak isteniyor. Bebekler çırılçıplak soyularak aranıyor.
Ailelere sözlü ve fiziki taciz uygulanarak görüşmeye girmeleri engellenmek
isteniyor.
Değerli
milletvekilleri, özellikle eş görüşmeleri için gelenlere rencide edici arama
yapılıyor. Raporda özellikle siyasi tutukluların, sevk talepleri olmadığı
hâlde, ailelerinin yaşadıkları şehirlerden yüzlerce kilometre uzaktaki
şehirlere sevk edilerek tecrit yaşadıkları ayrıca belirtilmektedir.
Ailelerinden yüzlerce kilometre uzaklıkta cezaevlerinde tutulan tutuklu ve
hükümlülerden ağır hasta durumda olanların durumlarına ilişkin ise bilgi almak
mümkün olmuyor. Bildiğiniz gibi, Adalet Bakanlığının, Halkların Demokratik
Partisi milletvekillerine yönelik koyduğu cezaevi ziyaret yasağı keyfî bir
biçimde, yönetmeliği aykırı olarak devam etmektedir. 
Değerli
milletvekilleri, şimdi, cezaevlerinde tutuklu ve hükümlülere yaşatılan ağır hak
ihlalleri sürdürülürken imzalanan uluslararası adli sözleşmelerin anlamlı bir
karşılığının olacağına inanmıyoruz. Hâlihazırda, mevcut olan tutuklu ve
hükümlülerin cezaevi haklarını düzenleyen yasalar bile uygulanmıyorken
uluslararası standartların kâğıt üzerinde onaylanması AKP Hükûmetinin yüzeysel
yaklaştığının göstergesidir.
Değerli
milletvekilleri, Avrupa Birliği ülkeleriyle vize serbestisi üzerine görüşmeler
yaptığımız bir dönemde basın özgürlüğünü değerlendirdiğimizde, basın özgürlüğü
ayaklar altındadır. Bakınız, geçtiğimiz günlerde Sınır Tanımayan Gazeteciler,
2016 Dünya Basın Özgürlüğü Raporu’nu Washington’da açıkladı. 180 ülkenin
değerlendirildiği özgürlük karnesinde Türkiye geçen yıla göre iki sıra daha
gerileyerek 151’inci sırada yer aldı. Başka bir ifadeyle, Türkiye, gazetecilik
yapmanın zor olduğu ülkeler arasında yer aldı. Raporda, basın özgürlüğü
konusunda ilk sırada Finlandiya yer alıyor. Onu, Hollanda, Norveç, Danimarka ve
Yeni Zelanda takip etmektedir. Listenin son sıralarında ise Suriye,
Türkmenistan ve Kuzey Kore bulunuyor. Basın özgürlüğündeki bu sıralamayla
Türkiye vize serbestisinden faydalanabilir mi? Çok inandırıcı gelmiyor
açıkçası. 
Sayın
Başkan, değerli milletvekilleri; Avrupa Birliği ülkelerini turist olarak
gezebilmek için çeşitli yüzeysel atraksiyonlar yapmak yerine gerçekçi ve
ayakları yere basan düzenlemelere ihtiyaç bulunmaktadır. Özgür basın için çok
sesliliğe tahammül kültürünü geliştirecek düzenlemelere ihtiyaç vardır. Çok
sesliliğe tahammül edilebilecek bir zihniyete ihtiyaç vardır. Özgür bir basın
için şeffaf yönetimlere ihtiyaç vardır. Şeffaflığın asli bir ilke olduğunu
kavrayıp uygulayabilecek bir zihniyete açıkça ihtiyaç vardır. Özgür bir basın
için gazetecilerin haber yaparken kolluk güçlerinden şiddet görmeyecekleri bir
ortama ihtiyaç vardır. Gazeteciye şiddet uygulayan bir zihniyet demokrasiyi
güçlendiremez. 
Sayın
Başkan, değerli milletvekilleri; Avrupa Birliğiyle müzakerelerin bir ayağı
olarak vize serbestisinin tartışıldığı şu günlerde, özellikle inanç özgürlüğüne
ilişkin birçok sorunun yaşanmaya devam ettiği Türkiye’de inanç özgürlüğünün
temel kavramlarından birisi olan laikliğe dair birkaç noktayı da vurgulamakta
fayda görüyorum. Laiklik kavramı her ne kadar Anayasa’da yer alsa da
bilmekteyiz ki bugüne kadar Türkiye’de özgürlükçü manasıyla uygulanmamıştır.
Uygulanmadığı için de farklı din ve inançlara mensup yurttaşlarımız sürekli bir
biçimde ötekileştirici uygulamalara maruz kalmıştır. Laiklik, ancak ve ancak
inanç özgürlüğünü sağlayabildiğinde layıkıyla uygulanıyor diyebiliriz.
Anayasa’da
yer alan “laiklik” kavramının içi doldurulmalıdır. Bu bağlamda, özgürlükçü
laikliğe ihtiyaç vardır. 
Değerli
milletvekilleri, düşünce, vicdan, din ve inanç özgürlüğü, uluslararası insan
hakları hukukun koruduğu temel özgürlüklerden biridir. Uluslararası ve bölgesel
birçok bağlayıcı sözleşme ve bağlayıcı olmayan birçok siyasal belge bu hakkı
güvence altına almaktadır. İnsan Hakları Evrensel Bildirgesi’nin 18’inci
maddesi, Birleşmiş Milletler Medeni ve Siyasal Haklar Uluslararası
Sözleşmesi’nin 18’inci maddesi ve Avrupa İnsan Hakları Sözleşmesi’nin 9’uncu
maddesi herkesin düşünce, din ve inanç özgürlüğü hakkını güvence altına
almaktadır. Söz konusu uluslararası belgelerdeki bilgilere göre herkes düşünce,
vicdan ve din özgürlüğüne sahiptir. Bu hak, din ve inanç değiştirme
özgürlüğüyle tek başına veya topluca, açıkça veya özel olarak ibadet, öğretim,
uygulama ve ayin yapmak suretiyle dinini ve inancını açıklama özgürlüğünü de
içerir.
Bu
bağlamda, Anayasa’da yazılı olan laiklik kavramını uygulama alanlarında
evrensel standartlara taşıma gibi bir yükümlülüğümüz olduğu aşikârdır. 
Bu
sözleşmelerden bahsetmemizin nedeni, bugün Türkiye'nin altına imza koymuş
olduğu uluslararası sözleşmeler ve çekince koyduğu sözleşmeleri değerlendirdiğimizde,
eğer bu çekinceler konmamış olsaydı belki bugün, başta Kürt sorunumuzu olmak
üzere, birçok sorunumuzu çözümlemiş olabilirdik. Örneğin ana dille ilgili
uluslararası sözleşmelerde çekincelerimiz vardır, ebeveynlerin çocuklarına
eğitim noktasındaki sözleşmelere, eğitim hakkı tanıyan sözleşmelere çekince
koymuş bulunmaktayız. 
Yine,
Türkiye, Avrupa İnsan Hakları Sözleşmesi’ni imzalamış olmasına karşın, 9’uncu
maddesinde evrensel anlamda din ve vicdan özgürlüğü tanınmış olmasına karşın,
bugün hâlâ Türkiye’de insanlar zorunlu din derslerine sokulmaktadır ve henüz,
başta Aleviler olmak üzere, Türkiye’de birçok kesimin inanç özgürlükleri
evrensel anlamda tanınmış değildir. O açıdan, bu sözleşmelerden her gün
bahsediyoruz. İnanıyorum ki bu anlamda etkili olabildiğimizi değerlendiriyoruz.
Bu
duygularla, hepinizi saygıyla ve sevgiyle selamlıyorum. (HDP sıralarından
alkışlar) 
BAŞKAN
– 3’üncü maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir.
Tasarının
tümü üzerindeki görüşmeler böylece tamamlanmıştır.
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim ve oylama işlemini başlatıyorum.
(Elektronik
cihazla oylama yapıldı)
BAŞKAN
– Sayın milletvekilleri, Suçluların İadesine İlişkin Avrupa Sözleşmesine Ek
Üçüncü Protokolün Onaylanmasının Uygun Bulunduğuna Dair Kanun Tasarısı açık
oylama sonucu:
“Kullanılan
oy sayısı  : 206
Kabul
 : 203
Ret 
: 2
Çekimser 
: 1 (x)

 Kâtip Üye Kâtip
Üye
 Elif Doğan Türkmen Özcan
Purçu
 Adana İzmir”
Böylece,
tasarı kanunlaşmıştır. Allah hayırlı, mübarek eylesin.
2’nci
sırada yer alan, Suçluların İadesine İlişkin Avrupa
Sözleşmesine Ek Dördüncü Protokolün Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlayacağız. 
2.- Suçluların İadesine İlişkin Avrupa
Sözleşmesine Ek Dördüncü Protokolün Onaylanmasının Uygun Bulunduğuna Dair Kanun
Tasarısı (1/710) ve Dışişleri Komisyonu Raporu (S. Sayısı: 297) (xx)
BAŞKAN
– Komisyon ve Hükûmet yerinde.
Komisyon
raporu 297 sıra sayısıyla bastırılıp dağıtılmıştır. 
Tasarının
tümü üzerinde, Halkların Demokratik Partisi Grubu adına, Diyarbakır
Milletvekili Sayın Altan Tan konuşacaklardır. 
Buyurun
Sayın Tan. (HDP sıralarından alkışlar) 
HDP
GRUBU ADINA ALTAN TAN (Diyarbakır) – Sayın Başkan, sayın milletvekilleri;
Türkiye’nin, neredeyse İkinci Dünya Savaşı’ndan hemen sonra başlayan, 1960’lı
yıllardan sonra belli bir sürece giren, 1970’lerden sonra ise ete kemiğe
bürünen bir Avrupa Birliğine girme süreci var. Şu ana kadar da maalesef bu
süreç istenilen noktaya gelmedi. Sadece suçluların iadesi protokolü değil,
bunun ötesinde onlarca madde, onlarca ana başlık, bunların hepsi kör topal
bekliyor. 
Değerli
arkadaşlar, bunlarla ilgili çok derinlemesine eleştirilere girmeden önce bir
genel dış politika konuşması yapmak istiyorum. Her zaman yaptığım gibi, körü
körüne bir eleştiri, körü körüne bir karşı çıkış değil, sizlerin çoğu kez
yaptığınız gibi, doğru söylediklerimize de karşı çıkarak değil, bir genel
analizde bulunmak istiyorum. 
Bugün Türkiye’de, aklı başında herkesin ortak kanaati
odur ki Türkiye Cumhuriyeti, tarihinin en sıkıntılı dönemlerinden birini
yaşıyor. Bunun tabii, sebepleri var. Yine, sıkça herkesin dillendirdiği gibi,
yüz yıllık bir Orta Doğu parantezi kapanıyor, Sykes-Picot Anlaşması’nın
sonuçları tarihin tozlu raflarına gönderiliyor ve yeni bir Orta Doğu dizaynı,
şekillenmesi başlamış bulunuyor. 
Türkiye’nin hem dış politikada ciddi sıkıntıları var
hem de iç politikada ciddi sıkıntıları var; ben ana başlıklarla bunlara
değinmek istiyorum. Değerli arkadaşlar, Türkiye, 1950’lerden sonra şekillenen
yeni dünyada, İkinci Dünya Savaşı sonrası dünyasında Batı bloğu içerisinde yer
aldı. Bunun parametreleri, NATO, Amerika Birleşik Devletleri’yle kurulan
ilişkiler, İngiltere’nin öncülük ettiği RCD, Bağdat Paktı gibi kuruluşlarla bu
süreç devam etti ve Türkiye, 2002’den sonra iş başına gelen AKP iktidarı ile de
kararlı bir şekilde Avrupa Birliğine girme iradesinin olduğunu beyan etti. Bu
noktada, yeni bir Türkiye, demokratik bir Türkiye inşa edeceğini söyledi. Ama
ne olduysa, bir müddet sonra Türkiye’nin bu Avrupa Birliği istikameti de önce
sallanmaya, sonra alabora olmaya başladı ve bir müddet sonra Türkiye’de en
yetkili şahısların ağzından “Gerekirse Şanghay Beşlisine gireriz, gerekirse
yeni bir dünya kurulur…”, ondan evvel Millî Güvenlik Kurulu Sekreterinin dile
getirdiği “Türkiye İran’la, Rusya’yla yeni bir dünya kurabilir, arayışlara
girebilir.” sözleri tekrar duyulmaya başlandı en üstteki siyasilerin ağzından. 
Fazla
uzatmayacağım. Netice olarak Türkiye öyle bir noktaya geldi ki Orta Doğu
politikasında hem ABD ve Avrupa’yla -tırnak içinde- kavgalı hem de Rusya’yla
kavgalı bir duruma geldi. Dünya siyasetinde aynı anda ABD ve Rusya’yla kavga
eden çok ender örnekler vardır, belki de yoktur. Bu durum sürdürülebilir bir
durum değildir yani dış politikada hangisi doğru, hangisi yanlıştır analizine
girmeden önce bir önemli tespitte bulunmak istiyorum: Aynı anda Avrupa Birliği,
ABD ve Rusya’yla çatışmalı olarak, sorunlu olarak bu mevcut yapıyı
sürdürebilmek mümkün değildir. Peki, ne yapmak lazım? Başından beri bu kürsüden
defalarca Türkiye’nin dış politikasını eleştirdik, Suriye politikasını
eleştirdik, Irak politikasını eleştirdik, Bulgaristan politikasını eleştirdik,
Ermenistan politikasını eleştirdik. Bir iki örnek verelim, daha anlaşılır
olsun: Türkiye, hatırlarsanız, ilk Orta Doğu’ya müdahale hamlelerini Irak’la
yaptı ve Irak’ta Tarık Haşimi’nin partisini destekledi. Mevcut iktidar, Tarık
Haşimi’nin Irak’a Başbakan olmasını istedi. Bir anda Irak’taki önemli bir Şii
blokunu karşısına aldı ve Irak’ın realitesine aykırı, yüzde 65’i, yüzde 70’i
Şii olan bir bölgede Sünni Tarık Haşimi’yi Başbakan yapmak istedi. Bir müddet
sonra Tarık Haşimi soluğu Ankara’da, İstanbul’da aldı, kendi ülkesine de
gidemeyecek bir duruma geldi ve idama mahkûm edildi. Aynı hata Bulgaristan’da
yapıldı. Bulgaristan’da eksiğiyle fazlasıyla bir Hak ve Özgürlükler Partisi
var; Bulgaristan Türklerinin önderlik ettiği, öncülük ettiği ama içinde
demokrat Bulgarların da olduğu, başka azınlıkların da olduğu bir Hak ve
Özgürlükler Partisi var. Türkiye orada da bu Hak ve Özgürlükler Partisinin
karşısına Hak ve Özgürlükler Partisinin Başkan Yardımcısına parti kurdurarak
çıktı, o parti Komünist Partiyle ittifak kurmasına rağmen Bulgaristan
seçimlerinde yüzde 1,2 oy aldı. Bunları ezberden söylemiyorum yani
Bulgaristan’daki Türk milletvekilleriyle yaptığımız toplantılar, yine bu
kürsüden sizlere yaptığım açıklamalar, yaptığımız diğer geziler, onların
Türkiye’ye seyahatleri ve toplantıları bütün bu kanaatlerinin toplamıdır
değerli arkadaşlar. Ve ondan sonra da en büyük felaketlerden birisi Suriye
politikası. 
İşte
Suriye politikası şu an öyle bir noktaya geldi ki ne ileri gidebiliyorsunuz ne
geri gelebiliyorsunuz ne çıkabiliyorsunuz ne yeni bir siyaset ortaya
koyabiliyorsunuz. Son bir ay içerisinde Kilis’te olanlar ortada, ondan öncesi
ortada, daha öncesi ortada. Şu an iktidarın, Türkiye’nin Suriye politikası
nedir? Yeni bir Suriye’yle ilgili nasıl bir Suriye tasarlamaktadır? Bu yeni
Suriye’de Alevilerin, Nusayrilerin, Hristiyanların, Müslümanların -yani İslami
kanadın- Kürtlerin nasıl bir statüsü olacaktır? Bunlarla ilgili bir proje
ortada gözükmemektedir. Bunun detayına da girmek istemiyorum yani konuşmamın
başında da söyledim, körü körüne bir eleştiri ve polemik yapma niyetinde
değilim ama şunu söylüyorum: Bu dağınıklık, bu tutarsızlık, bu çelişkili durum
ve aynı anda hem Suriye’yle hem Irak’la hem Rusya’yla hem Avrupa Birliğiyle hem
de ABD’yle sorunlu olmak sürdürülebilir bir durum değildir, hüküm cümlesi bu.
Bunun yeniden dizayn edilmesi lazım. Siyasetin, dış siyasetin normalleşmesi
lazım. 
Bu
dış siyaset normalleşmezse ne olur? Bir iki örnek vereyim: Bir Rus uçağı
düşürüldü, işte Türkiye turizminin içine düştüğü durum ortada. Ben iki sene,
üniversiteyi bitirdikten sonra, İngilizce ve Arapça turist rehberliği yaptım.
Turizmin bütün safhalarını biliyorum yani aile şirketinin içinde de bütün bu
birimlerde çalıştım. Şu an turizm büyük bir darbe yedi. Peki, sadece turizm mi
büyük darbe yedi? Yılda 36 milyar dolarlık bir gelir… Tek başına 7 milyar dolar
ihracat yapan Gaziantep bugün kan ağlıyor; Kayseri, Denizli kan ağlıyor. Niye kan
ağlıyor? Çünkü bunlar, işte halı, mobilya, yağ, makine neyse, satabildiği her
şeyi öncelikle Suriye’ye ve Irak’a satan, Orta Doğu’ya açılan, birinci
pazarları kendi hinterlandı olan orta sanayinin merkezi iller. Bu iller bugün
bunları yapamıyor. İthalatta aynı şekilde büyük sıkıntı, zaten bizim
ihracatımızın da önemli kalemleri yüzde 80 oranında ithalata bağlı, aynı
sıkıntılar var.
Birçok
şirket, birçok kuruluş yeniden yapılanma istedi bankalardan yani şu an BDDK’ya
sorulması hâlinde, BDDK, size şu an, yeniden yapılanmaya giren şirketlerin
sayısını ve bu kredilerin rakamını verse dudak uçuklatır. Sadece bu hafta,
Diyarbakır’da -bir banka müdürüyle yaptığım görüşmede- bir tek banka şubesi 100
milyon TL yani eski parayla 100 trilyon yeniden yapılandırmaya girdi.
Ödeyemiyor borcunu, tekrar vadelendiriyor, tekrar yapılandırıyor, bu tek bir
banka. 
Değerli
arkadaşlar, onun için, bu dış politika rayına girmediği müddetçe, ithalatın da
ihracatın da turizmin de rayına oturması, ülkenin kararlı, stabil, dengeli bir ekonomiyle
yönetilebilmesinin imkânı da yok. Kırk yıldır ilk olarak ihracat geriye
gidiyor. Dediğim gibi bunun çok detayına girmek istemiyorum, sadece şunu
söylüyorum -üçüncü sefer söyleyip noktalayacağım- bu durum sürdürülebilir bir
durum değil. Hüküm cümlesine... Türkiye mutlaka dış dünyayla -ABD’yle,
Avrupa’yla, Rusya’yla neyse- bu ilişkilerini bir dengeye oturtma ve barışmak
zorunda. Tabii, hemen arkadaşlarımız tepki gösteriyorlar. Bizim eski İslamcı
arkadaşlarımız da bir kısım sosyalist arkadaşımız da aynı tepkiyi veriyor: “Ne
yapalım, emperyalizme uşak mı olalım, teslim mi olalım?” Hayır, uşak da
olmayalım teslim de olmayalım ama bu durumu rayına oturtmamız lazım ve bunları
burada tartışmamız lazım yani eften püften konuları, sataşmaları, polemikleri bir
yana bırakıp, burada bu Meclisin, bu Türkiye'nin dış politikası, ilişkileri
İsrail’den, Amerika’dan, Rusya’dan, İran’dan, Irak’tan Suriye’ye kadar nasıl
olacak? Buradan bir uzlaşmanın, bir ulusal Türkiye istikametinin çıkması lazım.

İkinci
bir fasıl, değerli arkadaşlar, bu iç politika meselesidir. Şimdi, sürekli
anketler yayınlanıyor, işte AK PARTİ’nin oyu yüzde 50; zaten yüzde 49 küsur,
yüzde 50’ye yakın bir oy aldı, ankete de gerek yok. 53 oldu, 55 oldu, 56 oldu,
60 oldu. 
HAKAN
ÇAVUŞOĞLU (Bursa) – Şu anda 56.
ALTAN
TAN (Devamla) – Efendim, 60 olsun. 
HAKAN
ÇAVUŞOĞLU (Bursa) – O da inşallah.
ALTAN
TAN (Devamla) – “İnşallah, olsun.” diyorsunuz, hadi sizin dediğiniz olsun.
Peki, 60 aldınız ama yönetemediniz ülkeyi, nasıl olacak?
METİN
BULUT (Elâzığ) – Yönetemiyorsak nasıl 60 alıyoruz ya? Yönettiğimiz için 60
alıyoruz. 
ALTAN
TAN (Devamla) – İşte, bakın, ben polemik yapmayacağım dedim, istiyorsanız
döndüreyim polemiğe. 
Eğer
ülkenin bir kısmında savaş varsa, “Efendim, biz yapmadık, o yaptı…”
HAKAN
ÇAVUŞOĞLU (Bursa) – Savaş yok, teröristle mücadele var Sayın Tan. 
ALTAN
TAN (Devamla) – Efendim, bakın, yönetim sıkıntısı var diyoruz. Polemik
yapmayın, dinleyin, bir şeyler öğrenin lütfen. Bakın, polemik yapmadan
konuşuyorum. Bir şeyler öğrenin. 
HAKAN
ÇAVUŞOĞLU (Bursa) – Siz hendeklere de -biliyorsunuz- karşı geldiniz. Orada çok
makul davrandınız. 
ALTAN
TAN (Devamla) – Biri terörist, biri ihracatı böyle yaptı, öbürü batıramadı;
sonuçta vatandaş memnun değilse ve huzur yoksa bir ülkede…
HAKAN
ÇAVUŞOĞLU (Bursa) – Siz gerçi farklı düşünüyorsunuz bu konuda. 
ALTAN
TAN (Devamla) – Gel benim yanıma, konuş, gel. Gel benim yanıma, konuş. Bak,
polemik yapmayacağım dedim 4 sefer. Konuşacaklarımdan ders çıkaracağına
polemiğe giriyorsun, dinle biraz. 
HAKAN
ÇAVUŞOĞLU (Bursa) – Sizin lehinize konuşuyoruz. 
ALTAN
TAN (Devamla) – Diyorum ki: Yüzde 60 oy al ama eğer ülkede vatandaş huzurlu
değilse, sokakta bombalar patlıyorsa… Ben de patlatmadım, sen de patlatmadın;
bunu anlatıyorum. Diyorum ki…
HAKAN
ÇAVUŞOĞLU (Bursa) – Kim patlattı?
ALTAN
TAN (Devamla) – Ya, kim patlattıysa… Sonuçta patlatmayacaksın, iktidar olarak
görevin patlatmamak, bu. 
HAKAN
ÇAVUŞOĞLU (Bursa) – Hah, şimdi onu yapıyoruz işte, savaş değil o. Şimdi onu
yapıyoruz, tam da onu yapıyoruz. Tam da onu yapıyoruz şimdi, patlattırmıyoruz
kardeşim. 
BAŞKAN
– Sayın milletvekilleri, müdahale etmeyelim lütfen.
ALTAN
TAN (Devamla) – Bombayı patlattırmayacaksın, ticareti rayına oturtacaksın,
savaşı durduracaksın. “E, vallaha, ben yapmadım, Ali yaptı, Ayşe yaptı, Fatma
yaptı. E, ne yapayım, yüzde 60 oy alıyorum ama her gün olay oluyor…” Bu,
sürdürülebilir değil, bunu söylüyorum, ne kadar oy alırsan al. Anlatmak
istediğim bu, bunun bir çözümünü bulacaksın, beraber bulacağız. 
Gelelim şimdi iç politikaya. Mesela, Kürt sorununu her
gün arkadaşlarımız anlatıyor, dinleyen yok. Alevi meselesine gelelim. 7 tane
çalıştay yaptı Hükûmet Sayın Faruk Çelik’in Başkanlığında, çok da derli toplu
çalışmalar oldu, oradan bir sürü de sonuç çıktı. Peki, ne oldu?
HAKAN ÇAVUŞOĞLU (Bursa) – Sayın Akaydın, bana laf mı
attın orada?
ALTAN TAN (Devamla) – Yani, nereye bağlandı? 7 tane
Alevi çalışması derledin, topladın, bir kitapçık yaptın, kararlar aldın.
MUSTAFA AKAYDIN (Antalya) – Değmezsin sana laf atmaya. 
ALTAN TAN (Devamla) – Peki, sonuçta Alevilerle ilgili
hangi adım atıldı, müspet veya menfi, bunları anlatıyorum. 
HAKAN ÇAVUŞOĞLU (Bursa) – Akaydın, dokunulmazlıklar
kalkıyor, farkında mısın?
MUSTAFA AKAYDIN (Antalya) – Sataşma, zekâsı olan adama
laf atılır, sende o yok ki. 
HAKAN ÇAVUŞOĞLU (Bursa) – Dokunulmazlıklar kalkıyor,
farkında mısın Akaydın?
BEHÇET YILDIRIM (Adıyaman) – Gözün aydın.
BAŞKAN – Sayın milletvekilleri, lütfen müdahale
etmeyelim ama. 
Sayın Tan, siz devam edin. 
ALTAN TAN (Devamla) – Bu arkadaş gelsin, beş dakika
konuşsun da ben ne dediğini anlayayım, ondan sonra cevabını veririm.
Rahatlasın. 
BAŞKAN – Siz konuşmanızı tamamlayın Sayın Tan. 
ALTAN TAN (Devamla) – Şimdi, değerli arkadaşlar, bu,
bütün meselelerde öyle. Mülteci sorunu mesela. Şu an Avrupa’yla en büyük sorun
-ben yine bildiklerimi söyleyeyim de- mülteci sorunu. 3 milyar euro alındı, 6
milyar euro alındı veya 10 milyar euro alınacak. Peki, değerli arkadaşlar,
bakın, bir Aylan Kurdi bebeğin cenazesi sahile vurdu, herkes ağlamaya başladı.
En az 10 sefer bu kürsüden konuştum. Bu mültecileri o naylon botların üzerine
bindirip de ölüme götüren yöneticiler değil mi? 10 sefer sordum buradan.
Suriye’den gelen, Mozambik’ten gelen, Somali’den gelen Aksaray’a kadar geliyor.
Köyünde, memleketinde sattığı ineğinin, koyunun son 2 bin-3 bin dolarını,
eurosunu cebine koyuyor, Aksaray’a geliyor, insan kaçakçılarını buluyor, onlar
bunu alıp Çanakkale’ye, Bodrum’a, İzmir’e, Aliağa’ya götürüyor, botlara
bindiriyor ve ölüme götürüyor. Hiçbir sorumluluğunuz yok mu? 
Efendim
“Biz Avrupa’yı mecbur kıldık, bu kadar insana bakamayız, al sana yolluyoruz.
Mecbur kal, gel benimle konuş.” Bu kadar politikaya aklımız kesiyor. Fakat
bunları bari doğru düzgün bir şeylere bindirin yollayın. Beğenmediğiniz
Yunanistan bile bunları doğru düzgün gemilere bindiriyor, trenlere bindiriyor,
yolluyor. 
VURAL
KAVUNCU (Manisa) – Görüyoruz ne yaptıklarını.
ALTAN
TAN (Devamla) – Şimdi, bunları konuşmayacaksak nerede konuşacağız? Ondan sonra
da bir bebek için ağlıyoruz. 500 tanesi yeni öldü İtalya kıyılarında; yeni, 500
tanesi! Binlerce insan tankerlerin içinde öldü; kapalı, benzin tankerinin,
petrol tankerinin içine sıkışmış. Aynen, Şener Şen’in eski filmleri vardı yani
trajikomik kara mizah. Bu insanlar öldü. 
E peki, bunları konuşmayalım. Peki, mülteci sorunu mu
doğru düzgün yönetildi burada? Yani bu kadar insanın göz göre göre ölüme
gönderilmesi sahillerden… Hiçbir kaymakam, hiçbir emniyet müdürü, hiçbir
jandarma, Sahil Koruma görmedi mi bunları? Adam, dediğim gibi, Somali’den
gelip, Suriye’den gelip Aksaray’daki insan kaçakçısını buldu. Sonra da 2
tanesini, göstermelik mahkemeye çıkar, ikişer sene ceza ver.
Değerli arkadaşlar, içerideki bu durum da
sürdürülebilir değil. Onun için, Türkiye'nin acilen -oy oranı hangi partinin ne
kadarsa ayrı bir şey- hem iç barışını sağlaması lazım hem dış barışını
sağlaması lazım.
Peki, nasıl? “İşte, biz barış yapmak istiyoruz da
olmuyor.” Bir projenin olması lazım, dünya siyasetiyle ilgili bir dış projenin
olması lazım, Dışişleri Bakanının, yetkililerin gelip burada Meclisi
aydınlatması lazım, geceler boyunca bunları konuşmamız lazım Suriye
politikasından, Irak’tan, Avrupa Birliğinden Rusya’ya kadar, Çeçenistan’a
kadar. Nedir, bizim, ülke olarak, devlet olarak, iktidar olarak istikametimiz
nedir? Nasıl bir dünya, nasıl bir Türkiye istiyoruz? Ondan sonra da iç barış.
Bu sorunlar nasıl çözülecek? Kürt sorunu, Alevi sorunu, dindar-laik gerilimi,
çarpık ekonomi, nasıl oturacak bunlar rayına?
“E
biz bildiğimiz gibi götürürüz, nereye kadar gidiyorsa götürürüz.” Vallahi, bu
neye benzer biliyor musunuz? Yirmi dört saat kavga eden bir aile o mahallenin
en zengini de olsa, en kalabalığı da olsa, en cesuru da olsa o ailede huzur da
olmaz, dirlik de olmaz, birlik de olmaz. Bizim, altını çizerek, ısrarla
söylediğimiz bu ve üstelik eğer Türkiye’de bu istikrar sağlanamazsa o sıkça
bahsedilen İslam dünyasında, Mısır’dan, Pakistan’dan Tunus'a kadar, Fas’a kadar
bu İslam dünyasında da Müslüman bir demokrasi inşa edilemez. İşte, Batı
dünyasında şu an belki en büyük tehlike bu, Batı dünyası bütün Müslüman demokrasileri
-tırnak içinde- kara listeye aldı. Bunun en önemli sebeplerinden birisi de
Türkiye’deki uygulamaların istenilen neticeye gelememesi. Burada, “Batılılar
sütten çıkmış ak kaşıktır, bunlar zaten çok iyi şeyler istiyorlardı da biz
beceremedik.”, asla bunu demek istemiyorum, asla, hayatım boyunca da demedim
ama İslam dünyası ve bu İslam dünyasının en önemli merkezlerinden birisi
Türkiye’nin de mutlaka, mutlaka, mutlaka yeni bir değerlendirme yapması lazım.
Hepinize
saygılar sunuyorum. (HDP
sıralarından alkışlar)
Polemik yapan arkadaş da kayboldu, keşke dursaydı da
biraz biz de burada konuşsaydık.
BAŞKAN – Siz şöyle bir kuliste de birlikte çay içerek
sohbet edebilirsiniz kalan kısmıyla ilgili.
CEMALETTİN
KANİ TORUN (Bursa) – Bir açıklama yapacağım.
MEHMET
NACİ BOSTANCI (Amasya) – Sayın Başkanım, arkadaşımız yerinden kısa bir açıklama
yapacak.
BAŞKAN
– Buyurun.
V.- AÇIKLAMALAR (Devam)
32.- Bursa Milletvekili Cemalettin Kani
Torun’un, Diyarbakır Milletvekili Altan Tan’ın 297 sıra sayılı Kanun
Tasarısı’nın tümü üzerinde HDP Grubu adına yaptığı konuşmasındaki bazı
ifadelerine ilişkin açıklaması
CEMALETTİN
KANİ TORUN (Bursa) – Sayın Başkan, değerli milletvekilleri; iki konuda kısa bir
açıklama yapacağım değerli arkadaşım Altan Tan’ın konuşmasıyla ilgili.
Birincisi,
Irak’la ilgili konuşmada bahsettiği konuda bir bilgi yanlışlığı var: Türkiye,
El Irakiye Grubunu destekledi. Daha doğrusu, iki grup hâlinde girdiler, El
Irakiye’nin de başında İyad Allavi vardı, kendisi de bir Şii’ydi yani
Başbakanın adayı İyad Allavi’ydi, Tarık Haşimi değil, Tarık Haşimi
Cumhurbaşkanı Yardımcısıydı o sırada.
İkincisi,
mülteci konusuyla ilgili de yine bu anlaşma, son yapılan o 18 Mart anlaşması
esasen Altan Bey’in bahsettiği bu sıkıntıları ortadan kaldırmak için yapıldı ve
bugün hemen hemen sıfırlandı Ege’den geçişler çünkü geçen herkes tekrar geri
iade edileceği için geçmenin bir anlamı kalmamış oldu. Dolayısıyla, polisiye
tedbirlerle önlenemeyen bir konu bu şekilde önlenmiş oldu. Onu da açıklama
olarak bildirmek istedim.
ALTAN
TAN (Diyarbakır) – Sayın Başkan, Tarık Haşimi’yle ilgili bir cevap vermek
istiyorum.
BAŞKAN
– Buyurun, size de yerinizden bir dakika vereyim.
33.- Diyarbakır Milletvekili Altan Tan’ın,
Bursa Milletvekili Cemalettin Kani Torun’un yaptığı açıklamasındaki bazı ifadelerine
ilişkin açıklaması
ALTAN
TAN (Diyarbakır) – Tabii, değerli kardeşim Kani Bey’e ben de bir cevap vereyim.
Biz çok eski arkadaşız öğrencilik yıllarından. Tarık Haşimi Bey’in, peki,
hiçbir şeyi yok idiyse bu adam neden Türkiye’ye geldi? Yalova’da bizim dünürlerin
de karşısında niye bir villa yaptı, korumalar koydu? Neden Irak’a gidemiyor?
Şunu anlatıyorum: Tarık Haşimi üzerine yapılan yatırımların hepsi boşa gitti. 
Mültecilerle
ilgili de, “Bu kadar insan öldü, bundan sonra ölmeyecek.” Yani, bu kadar basit
mi Allah’ınızı severseniz? Bu kadar basitse sorun yok. 
Peki,
saygılar sunarım.
BAŞKAN
– Teşekkür ediyoruz Sayın Tan.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Suçluların İadesine İlişkin Avrupa
Sözleşmesine Ek Dördüncü Protokolün Onaylanmasının Uygun Bulunduğuna Dair Kanun
Tasarısı (1/710) ve Dışişleri Komisyonu Raporu (S. Sayısı: 297) (Devam)
BAŞKAN
– Tasarının maddelerine geçilmesini oylarınıza sunuyorum: Kabul edenler... Kabul
etmeyenler... Kabul edilmiştir. 
1’inci
maddeyi okutuyorum:
SUÇLULARIN İADESİNE
İLİŞKİN AVRUPA SÖZLEŞMESİNE EK DÖRDÜNCÜ PROTOKOLÜN ONAYLANMASININ UYGUN BULUNDUĞUNA
DAİR KANUN TASARISI
MADDE 1- (1) Türkiye Cumhuriyeti
adına 22 Mart 2016 tarihinde Strazburg’da imzalanan “Suçluların İadesine
İlişkin Avrupa Sözleşmesine Ek Dördüncü Protokol”ün çekince ve beyanla
onaylanması uygun bulunmuştur.
BAŞKAN
– Madde üzerinde Halkların Demokratik Partisi Grubu adına Adana Milletvekili
Meral Danış Beştaş konuşacaktır. 
Buyurun
Sayın Danış Beştaş. (HDP sıralarından alkışlar) 
Süreniz
on dakikadır.
HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; hepinizi saygıyla selamlıyorum.
297
sıra sayılı Suçluların İadesine İlişkin Avrupa Sözleşmesine Ek Dördüncü
Protokolün Onaylanmasının Uygun Bulunduğuna Dair Kanun Tasarısı’nın 1’inci
maddesi üzerine söz almış bulunmaktayım. Söz konusu kanun tasarısının geneli
üzerinde açıklamalarımız oldu. Doğrusu, 1’inci madde tümüyle teknik ibareler
içeriyor, talep eden ya da talep edilen devletlerde zaman aşımı olması hâlinde
suçluların iade edilmemesine yönelik bir düzenleme var. Bir de bunun dışında,
diğer, iç hukukun açık bir şekilde suçluların iadesini yasakladığı hâller
istisna tutulmuş ve yargı yetkisiyle ilgili… Yani, buna dair zaten protokolün
onaylanmasına ilişkin bu tasarı tümüyle bir usul tamamlaması niteliğinde. Buna
dair ayrıca bir beyanımız olmayacak. Ancak, bugünlerde, özellikle dün Meclis
Başkanının açıklamasından sonra gündemin tümüyle değiştiği, değiştirildiği ama
kimin değiştirdiğinin anlaşmazlık konusu olduğu bir tartışma var. Demin Sayın
Cumhurbaşkanı da konuya müdahil oldu, bunu biraz değerlendirme ihtiyacı
duyuyoruz doğrusu.
Bunu söylemeden önce… Basın kurumları üzerindeki
baskıya geçen hafta da değinmiştik, bugün de yine DİHA (Dicle Haber Ajansı)
muhabirlerine yönelik gözaltı ve tutuklamalar devam ediyor. Aynı şekilde,
muhalif basına yönelik kapatma, gözaltı ve okurlarına yönelik de yine baskı ve
gözaltılar devam ediyor. Bugün, Özgür Gelecek dergisi çalışanlarından 3 kişi
alındı. Erzurum’da alındılar, İstanbul’da gözaltına alındılar, bu da yetmedi,
yine, Özgür Gelecek dergisinin hem okurları hem çalışanları ve Partizan’ın
okurları da bugün yapılan yaygın bir operasyonla, farklı illerde yapılan
operasyonlarla gözaltına alındılar. Biz basın-yayın kuruluşlarının üstündeki bu
baskının demokrasiyle, demokratik işleyişle bağdaşmadığını bir kez daha ifade
etmek istiyoruz. Herkesin düşüncelerini özgürce ifade etme hakkının mutlak
surette sağlanması gerektiğini ve halkın haber alma hakkının da, gerçekleri
farklı kanallardan değerlendirmek amacıyla da olsa farklı yayın organlarını
takip etme hakkının da olduğunu bir kez daha ifade etmek istiyorum.
Sayın
milletvekilleri, biliyorsunuz, dün, Meclis Başkanımız bir açıklama yaptı
“Laiklik bir kere yeni anayasada olmamalıdır. Dindar anayasa meselesinden
Anayasa’mızın kaçınmaması lazım, dinî olarak bahsetmesi lazım.” diye. Her türlü
tartışmadan vareste böyle bir açıklama önümüzde duruyor. Sonrasında, doğal olarak,
kamuoyundan çok ciddi tepkiler geldi, protestolar oldu, protestolara
müdahaleler oldu, bu açıklamaya karşı protesto hakkı bile kullandırılmadı.
Sonra, bundan sonra ne oldu? Herkes bu konuda konuşmaya başladı, özellikle
iktidar kanadından. Yani, Sayın Numan Kurtulmuş “Laiklik tanımı yeniden
yapılmalıdır.” dedi. Sonrasında başka açıklamalar da yapıldı. Cumhurbaşkanı
“Meclis Başkanımız kendi kanaatlerini ortaya koymuştur. Benim Başbakanlığımın
başından itibaren düşüncelerim bellidir, kurucusu olduğum partimin de
programında çok açık yer almaktadır. Devlet tüm inançlara eşit mesafededir,
laiklik budur. Bu konuda müzakere, ülkemizin gündemini değiştirme gayretinden
farklı bir şey değildir.” dedi. Yine, iktidar partisi, Sayın Cumhurbaşkanı,
Meclis Başkanı… Şimdi, nasıl bir şey var? Bugün Meclis Başkanı bu sefer yeni
bir açıklama yaptı. Bütün açıklamaları yan yana koyuyorum ki tabloyu gerçekten
anlamamız lazım. Yeni açıklaması şu, diyor ki: “Kastım, hiçbir ayrım
yapmaksızın din ve vicdan özgürlüğünün Anayasa’mızın lafzı ve ruhuyla güvence
altına alınmasını sağlamayı temenni etmektir. Benim kişisel düşüncemdir.”
Şimdi, ilk okuduğum açıklama ile bu açıklamayı yan yana koyalım. Bir kere
uyumlu hiçbir yanı yok. Dünkü açıklama çok net. Belki esas düşüncesini dün söyledi.
Bizim onun düşüncesini yorumlama hakkımız, tartışma hakkımız var ama hangisi
onun gerçek düşüncesidir sadece kendisi bilir. Biz, siyaset arenasında,
Mecliste sadece bunları yorumlayabiliriz. Kendisi “Benim fikrimdir.” diyor,
Cumhurbaşkanı “Kendi fikridir.” diyor, iktidar partisi “Kendi fikridir.” diyor,
bugün Ömer Çelik açıklama yapmış “Kendi fikridir, düşünce ve ifade özgürlüğü
var.” diyor. Biz, Marslıların fikri demedik ya da Papua Yeni Gine’de, Kuzey
Kutbu’nda yaşayan insanların fikridir demedik. Evet, Meclis Başkanının fikri
ama Meclis Başkanı kimdir? Meclis Başkanının konuşmasına, bir fikrini beyan
etmesine sadece ve sadece aynen Cumhurbaşkanında olduğu gibi ya da Başbakanda
ya da ana muhalefet liderinin konuşmalarında olduğu gibi “Kendi fikridir, düşünce
ve ifade özgürlüğüdür.” diye işin içinden çıkabilir miyiz? Gerçekten, halk,
Türkiye Büyük Millet Meclisi Başkanının açıklamasını “Kendi fikridir.” diye
duyup hiçbir paniğe kapılmadan ya da hiç mutlu olmadan -farklı yerlerdeki
insanlar, yurttaşlar için söylüyorum- “Ya, bu ülkede düşünce, ifade özgürlüğü
var, onlar da kullanıyor.” diyecek mi? Gerçekten aklımızla alay edilmeye devam
ediliyor. 
Daha
iki üç saat önce Deniz Naki’nin attığı “tweet” düşünce, ifade özgürlüğü
kapsamında görülmüyordu. Futbolcuymuş, “tweet” atamazmış, sadece futbol
oynayabilirmiş ama Cumhurbaşkanı, Başbakan, Meclis Başkanı kişisel fikirlerini
söyleyebilir, hiçbir mahzuru yok! Yok öyle bir şey. Demokrasilerde, siyaset
dünyasında böyle bir şey, Türkiye’yle, yurttaşlarla, siyaset aygıtıyla,
mekanizmasıyla gerçekten alay etmektir. 
Bir de “gündem değiştirmek” ne demek? Biz, Sayın
Cumhurbaşkanının aksine, asıl gündemi değiştirenin iktidar partisi ve
devamındaki kurumlar olduğunu düşünüyoruz. Dokunulmazlık Meclise gelecek, yarın
değil öbür gün Anayasa Komisyonunda görüşülecek. Bu, dokunulmazlık meselesini
gündemden düşürmek için olmasın! Hem gündem değiştirip hem de “Gündem
değiştirmek için bu tartışmalar yapılıyor.” demek gerçekten çelişki, artık ne
denir bilmiyorum, çelişkinin son sınırı. Evet, gündem değiştirilmek isteniyor,
yeni Anayasa üzerinden, artık din ve vicdan özgürlüğünün de zaten olmayan bir
laikliğin… Şu anda laiklik filan yok, sadece sözde var, Anayasa'da yazılı. Hâlâ
Aleviler cemevinde ibadet edemiyor, ibadet statüsünde değil. Hâlâ zorunlu din
dersi var, Avrupa İnsan Hakları Mahkemesinin kararına rağmen hâlâ zorunlu din
dersi verilmeye devam ediliyor. Bu, sözde laiklik bile çok görülüyor olacak ki
böyle bir ısıtma hareketleri yapılıyor, bir söz söyleniyor, arkasından bütün iktidar
partisinden farklı kesimler bir şeyler söylüyor ve bir mesele aslında
tartıştırılıp, geri çektirilip sonra zamanı gelince tekrar olgunlaştırılmak
için zaman kazanılıyor.
Evet,
gerçekten Halkların Demokratik Partisi olarak biz, din ve vicdan özgürlüğünden
yanayız. Bu ülkede yaşayan bütün yurttaşların kendi inançlarını, ibadetlerini
özgürce ve eşitçe yapmasını savunuyoruz. Hiçbir dinin, inanç sahibinin diğeri
üzerindeki tahakkümünü kabul etmiyoruz ve bizce devlet bu alandan çekilmelidir,
bu alanı inanç sahiplerine bırakmalıdır. İnanç sahipleri nasıl ibadet
edeceklerini, nasıl dinlerinin yerine getirileceğini kendileri en iyi bilirler
ve devlet tüm dinlere, inançlara karşı kesinlikle eşit mesafede olmak
zorundadır. Bir dinin arkasında durup diğerlerini ezmesi, baskı altına alması
kabul edilemez. İşte, biz bu şekilde “özgürlükçü laiklik” kavramının Türkiye'de
tesis edilmesi için, yeni anayasada da bunun yer alması için sonuna kadar
çalışmalarımızı ve mücadelemizi devam ettireceğiz.
Ve
Sayın Meclis Başkanının dünkü açıklamasını kesinlikle çok iyi değerlendirmekte,
aslında yeni anayasada daha neler neler öneri olarak ortaya atılır diye bir
haberci gibi de bir ön adım olarak da okumakta fayda var. Herkes “kendi fikri”
diyor ama düşünce ve ifade özgürlüğünün sadece Cumhurbaşkanına, Hükûmet
yetkililerine ve diğer, kendi çerçevesindeki insanlara tanındığı ve kabul
edildiği bir sisteme de “demokrasi” denmiyor. Buna dünyanın hiçbir yerinde
“demokrasi” denmez, buna tümüyle “çoğunluğun diğerleri üzerindeki tahakkümü” denir.
Hepinizi
saygıyla selamlıyorum. (HDP sıralarından alkışlar)
BAŞKAN
– 1’inci maddeyi oylarınıza sunuyorum…
İDRİS
BALUKEN (Diyarbakır) – Karar yeter sayısı…
BAŞKAN
– Karar yeter sayısı arayacağım.
Kabul
edenler… Kabul etmeyenler… Madde kabul edilmiştir, karar yeter sayısı vardır.
2’nci
maddeyi okutuyorum:
MADDE 2- (1) Bu Kanun yayımı tarihinde yürürlüğe
girer.
BAŞKAN
– Madde üzerinde Halkların Demokratik Partisi Grubu adına Batman Milletvekili
Mehmet Ali Aslan konuşacaktır.
Buyurun
Sayın Aslan. (HDP sıralarından alkışlar) 
NURETTİN
YAŞAR (Malatya) – Mehmet Ali Bey, laikliğe dikkat; bak, ihlal etme gözünü
seveyim!
COŞKUN
ÇAKIR (Tokat) – Ayet mayet okuma ha Hocam!
HDP
GRUBU ADINA MEHMET ALİ ASLAN (Batman) – Kimin neye ihtiyacı varsa tabii onu
okuyacağız.
Sayın
Başkan, Sayın Divan ve Genel Kurulu saygıyla selamlıyorum.
Öncelikle,
elektrik sorununa biraz değinelim. Evet, elektrikler verildi Harran’da,
Mezopotamya’da, Urfa’da, Mardin’de ama yine, STK’larla ve çiftçilerle
yaptığımız görüşmede şunu dile getirdiler: Elektriğe karşılık geçen yıl ve şu
ana kadar dönüm başına ödenen elektrik parası 2 katına çıkarıldı. Örneğin,
buğdayın dönüm başına 2,5 lira alınıyordu, 5 liraya çıkarıldı; pamuk 10,5
liraydı, 20 liraya çıkarıldı; mısır 7,5 liraydı, 11 liraya çıkarıldı. Yani bu
durumdan çiftçi hiçbir şekilde memnun değil ve âdeta suyun kesilmesini,
elektriğin kesilmesini şantaj olarak kullandılar “Bu fiyatları kabul ederseniz
elektrikleriniz kesilmeyecek.” dendi. Dolayısıyla, çiftçi yine mağdur durumda
ve ilginçtir ki, pamuk üretiminde çok geriledik, geçen yıllara kadar Suriye’den
pamuk alınıyordu. Niye? Maliyet girdisi artınca, gübre, mazot, ilaç pahalanınca
Kızıltepe’de, Urfa’da pamuk üretilmemeye başlandı ve gidip Suriye’den alındı.
Yani böylesi bir duruma da maalesef, ülke olarak düştük, düşürüldük. 
Şu
anda yine günde 4 saat elektrik kesintisi yapılıyor ve çiftçileri, Mardin, Urfa
halkını özellikle bazı televizyon kanallarının elektrik terörü olarak sunması,
dile getirmesi, hem ötekileştirici bir ifadedir hem de oradaki halka,
çiftçilere büyük bir hakarettir. Bu şekilde yayın yapan organları da
çiftçilerimiz adına kınıyorum. 
Mardin’de
ve Urfa’da var olan fabrikaların yüzde 80’inden fazlası tarıma dayalı olarak
çalışmaktadır ve dolayısıyla, tarımın bu şekilde zarar görmesi birçok
fabrikanın da kapanmasına yol açacaktır. Zaten ekinlerin yüzde 20’si kurumuş
durumda. Bu, maalesef, telafi edilemeyecek ve hâlen mağduriyet sürüyor. Bu
konuda yine gerekli önlemlerin acilen alınması gerekiyor. 
21
Nisan 1938’de vefat eden Muhammed İkbal’i de ölümünün 78’inci yılında rahmetle
anıyoruz. Kendisi bağımsız Pakistan devletinin fikir babasıdır. Her ne kadar
kendisini görmek nasip olmadıysa da yazdığı şiirlerle bu fikirleri Hindistan
Müslümanları arasında uyandırmıştır ve Pakistan’ın kurulması bu şekilde
hızlanmıştır. Kendisine “Allame İkbal” de denilmekteydi. 
Siyaseti
şu şekilde tanımlamış: “Siyaset, çalışmak, izzet ve şerefe davet etmektir.” 
Yine,
böyle bazı sözlerini aktarmak istiyorum, hepimizin istifade edeceğini
düşünüyorum: “Devletler şairlerin kalbinde doğar, politikacıların ellerinde
büyür ve ölür.” 
Yine,
“Hür insanların sohbeti insan vücuda getirir.” demiş. “İnsana sığabilene
kâinat, kâinata sığamayana da insan denir.” “Kusur Müslümanlıkta değil bizim
Müslümanlığımızdadır.” demiş. Tabii, bütün bunların en evvel muhatabı benim
nefsimdir, öyle söyleyeyim. “Kur’an-ı anlamak istiyorsanız size indirilmiş gibi
okuyun, o zaman daha çok istifade edersiniz.” demiş. 
Sürekli
çıkıp buradan barış ayetleri okudum. Eğer biz bu barış ayetlerinin bire bir
bize hitap ettiğini düşünerek okusaydık bugün ülkenin tablosu çok daha farklı
olacaktı, çok daha huzurlu olacaktı eminim. 
Yine
“Irkla iftihar cehalettir, ırkın hükmü ten üzerine caridir, ten de fânidir,
baki değildir.” demiş. Evet, bunlara da yüzde yüz katılıyoruz. 
ALİ
AYDINLIOĞLU (Balıkesir) – Onlara söyle, onlara! 
MEHMET
ALİ ASLAN (Devamla) – Ben diyorum ya ilk önce kendime söylüyorum, sonra bütün
dinleyicilerimize söylüyorum.
ALİ
AYDINLIOĞLU (Balıkesir) – Oraya söyle, oraya! Bize bakma, bize bakma!
MEHMET
ALİ ASLAN (Devamla) – Çok ibret verici bir sözü daha vardı. Ben bunu okuyunca
ilk önce anlamakta güçlük çektim ama sonra gördüm ki gerçekten, aslında şu anda
İslam dünyasının ve Müslümanların düştüğü bütün bu olumsuzlukları, geri kalmışlığı
belki özetleyen bir cümledir: “Müslümanlardan kaç, İslam’a sığın.” Yani
herhâlde biz bunu iyice fehmedersek ve üzerinde çalışırsak eminim ki biz çok
terakki edeceğiz.
Şuna
da değinelim: Geçen haftalarda Midyat’tan bazı görüntüler göstermiştim ve Midyat’taki
belediyenin kime ait olduğunu da söylememiştim. Sadece, yola dikilen fidanların
resmini göstermiştim ve halkın bu durumdan rahatsız olduğunu söylemiştim. Bu
fidanlar, ağaçlar yakında herhâlde meyve verecek. Ama hemen Midyat AKP İlçe
Başkanlığı bir açıklama yaptı. “Mehmet Ali Aslan Batman Milletvekilidir. Niye
Midyat’ın yol sorununu Mecliste dile getiriyor?” diye maalesef akıllara ziyan
bir basın açıklaması yapmışlar.
Birincisi,
her ne kadar Batman’dan seçilmişsem de ben bütün Türkiye’nin milletvekiliyim.
Edirnelinin de sorununu, Tekirdağlının da sorununu, Rizelinin de sorununu dile
getirmek bizim görevimizdir. Aynı zamanda, Rize’nin ve Artvin’in de fahri
milletvekiliyim. Ve Midyatlıyım, sürekli Midyat’a gidiyorum, halkın, yurttaşın
çektiği sıkıntıyı ben de çekiyorum. Bir gün sizi de davet ediyorum Midyat’a.
Yani, arabalarınızda amortisör diye bir şey kalmayacak eminim çünkü çukurlardan
geçilmiyor. İçine çocuk düşse boğulacak.
Şu
görüntüyü geçen hafta yine Midyat’ta çektim. Burası Bangladeş ya da Hindistan
falan değil. Bakın, seller Midyat’ı götürüyor. Bu konuda çalışmalar yapılması
gerekirken, bize teşekkür edilmesi gerekirken… Çünkü, siyasetin işi hizmet
yapmaktır. Muhalefet de eksik gördüğü, yanlış gördüğü konularda iktidarı ihtar
eder, uyarır ya da olabilir, iktidar her şeye muttali olmayabilir. Muhalefet
dile getirdiği zaman, gösterdiği zaman iktidara düşen onu yerine getirmek, o
eksikliği gidermek olmalıdır. Yani, böyle saldırmanın bir anlamı yoktur. Hatta
niye teşekkür edilmesi gerekiyor? Biz sizi bir vebalden kurtarıyoruz. Çünkü,
siz sorumlusunuz. Siz de bu konuda deseniz ki: “Bakın, bizim şu eksiklerimiz
var. Niye siz dile getirmiyorsunuz?” Biz de size teşekkür edeceğiz, diyeceğiz
ki: “Evet, gerçekten biz bu eksiklerin farkında değildik. Sağ olun, Allah razı
olsun.” Dolayısıyla, biz bu sorunları dile getirirken halkımız için getiriyoruz
ve ülkenin huzuru için dile getiriyoruz.
Tabii,
bu arada, Muhammed İkbal’in fotoğrafını göstermeyi unuttum. Allah rahmet etsin,
mekânı cennet olsun. Her zaman böyle mütefekkirlere büyük allamelere
ihtiyacımız var. 
Bir
şeyi daha dile getireceğim. Amedspora yapılan saldırıyı ben kınıyorum. Yani,
Amedsporlular, Diyarbakırlılar gelen taraftarları evlerinde misafir ederlerken
gittikleri başka şehirlerde bu şekilde saldırıya maruz kalmaları ne ülkemiz
için ne bölgemiz için ne de insanımız için iftihar edilecek bir durum değil,
utanılacak bir durumdur maalesef. 
“Ayet
okumayın.” demişti arkadaş ama ben bir hadis okuyacağım.
NURETTİN
YAŞAR (Malatya) - Ben demedim öyle bir şey. Öyle bir şey demedim. Oku.
COŞKUN
ÇAKIR (Tokat) - Oku, oku. 
MEHMET
ALİ ASLAN (Devamla) - Resulullah (AS) demiş ki: “Kim Allah’a ve ahiret gününe
iman ediyorsa misafirine ikramda bulunsun.” Yani, bunlar misafirdir,
taraftarlar misafirdir. Umarım bundan sonra hiçbir futbol takımının
taraftarları, grupları başka taraftarlara saldırmaz, bu utanılacak duruma
kendilerini ve ülkeyi düşürmezler.
Teşekkürler,
sağ olun dinlediğiniz için. (HDP sıralarından alkışlar)
BAŞKAN
- Teşekkürler. 
COŞKUN
ÇAKIR (Tokat) - Mehmet Ali Hoca, “ayet” dedin, hadis okudun.
MEHMET
ALİ ASLAN (Batman) - Yarın okuyacağı m o ayeti. 
BAŞKAN
- 2’nci maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir.
Söz
talebiniz vardır. Hayırdır Sayın Fakıbaba, Sayın Çankırı? Niçin söz
istediğinizi önce bir söyleyin. 
AHMET
EŞREF FAKIBABA (Şanlıurfa) - Biraz önceki sayın konuşmacı Mardin ve Urfa’dan
bahsetti. Urfa Milletvekili olarak ben söz almak istiyorum. 
BAŞKAN
- Peki, Urfa ve Mardin’i temsilen birer dakika veriyorum.
Buyurun.

V.- AÇIKLAMALAR (Devam)
34.- Şanlıurfa Milletvekili Ahmet Eşref
Fakıbaba’nın, Batman Milletvekili Mehmet Ali Aslan’ın 297 sıra sayılı Kanun
Tasarısı’nın 2’nci maddesi üzerinde HDP Grubu adına yaptığı konuşmasındaki bazı
ifadelerine ilişkin açıklaması
AHMET
EŞREF FAKIBABA (Şanlıurfa) - Çok teşekkür ederim Sayın Başkanım.
Biz
sabah Sayın Bakanımız Faruk Çelik, Berat Albayrak ve Veysel Eroğlu bakanlarımız
ve milletvekillerimizle beraber Urfa’da çiftçilerimizle toplantı yaptık ve
toplantı beş saat sürdü. Hükûmetimiz enerjide pompaj sulama için yüzde 65
sübvansiyon uygulamaktadır. Ve toplantının sonucunda çiftçiler çok mutlu
olarak… Özellikle de Mardin’den gelen arkadaşlarımız vardı ve anlaşarak, mutlu
olarak tekrar buraya geldik ve göreve devam ediyoruz.
Teşekkür
ederim.
BAŞKAN
- Teşekkürler.
İDRİS
BALUKEN (Diyarbakır) - Yani, soru sormak isteyen çiftçiyi bile darbetmişler ya,
ayıptır yani. Görüntüleri izlemediniz mi? 
BAŞKAN
- Sayın Çankırı, buyurun.
35.- Mardin Milletvekili Ceyda Bölünmez
Çankırı’nın, Batman Milletvekili Mehmet Ali Aslan’ın 297 sıra sayılı Kanun
Tasarısı’nın 2’nci maddesi üzerinde HDP Grubu adına yaptığı konuşmasındaki bazı
ifadelerine ilişkin açıklaması
CEYDA
BÖLÜNMEZ ÇANKIRI (Mardin) - İyi akşamlar.
Ben
de Sayın Fakıbaba’nın dediğine ek olarak, kesinlikle Mardin’de çiftçimizin bu
göstermiş olduğumuz çabalardan dolayı memnun kaldıklarını belirtmek istiyorum. 
Artı,
Mehmet Ali Bey’e: Mardin sadece Midyat’tan ibaret değil. Bizim Büyükşehir
Belediyesi sizlere ait, 8 ilçemiz daha var, bunların hepsinin yolları rezalet
durumda, bütün yollar çukurlaşmış vaziyette. Mardin’de yaşayan insanlar, orada,
8 ilçede ve büyükşehirde yaşayan bütün herkes bel fıtığı oldu. 
Teşekkür
ederim.
BAŞKAN
– Teşekkür ediyorum. 
MEHMET
ALİ ASLAN (Batman) – Ben cevap vermek istiyorum. 
BAŞKAN
– Sayın Mehmet Ali Aslan, size de bir dakika veriyorum.
Buyurun.

36.- Batman Milletvekili Mehmet Ali
Aslan’ın, Şanlıurfa Milletvekili Ahmet Eşref Fakıbaba ile Mardin Milletvekili
Ceyda Bölünmez Çankırı’nın yaptıkları açıklamalarındaki bazı ifadelerine
ilişkin açıklaması
MEHMET
ALİ ASLAN (Batman) – Birincisi, ben şunu söyleyeyim: Mardin’de hem Federasyon
Başkanıyla hem de Ticaret Borsası Başkanıyla görüştüm yani bu bilgiler afaki
değil ki kendileri de toplantıda bulunmuş. 
İkincisi,
Mardin Büyükşehir iki yıldır DBP’nin elinde, HDP’nin değil, onu da söyleyeyim.
Sürekli o personel giderleri ve maaşları gündeme getiriliyor. Eski parayla 22
trilyon, sadece AKP döneminden kalan işçilere ödenmiş 22 trilyon ve Midyat da
şu anda DBP’nin elinde değil, AKP’nin elindedir. Hadi son iki yılı çıkarırsak
on üç yıl boyunca yine bu yollar bozuktu, yine yollar yapılmadı ve 18 Şubat
2013’te henüz Mardin büyükşehir değilken Sayın Başbakan Recep Tayyip Erdoğan o
zaman Midyat’a gelip o yolu yapma sözü vermişti. 
Teşekkürler.

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Suçluların İadesine İlişkin Avrupa
Sözleşmesine Ek Dördüncü Protokolün Onaylanmasının Uygun Bulunduğuna Dair Kanun
Tasarısı (1/710) ve Dışişleri Komisyonu Raporu (S. Sayısı: 297) (Devam)
BAŞKAN
– Evet, 3’üncü maddeyi okutuyorum: 
MADDE 3- (1) Bu Kanun hükümlerini Bakanlar
Kurulu yürütür.
BAŞKAN
– Evet, 3’üncü madde üzerinde Halkların Demokratik Partisi Grubu adına İzmir
Milletvekili Müslüm Doğan konuşacaktır. 
Buyurun
Sayın Doğan. (HDP sıralarından alkışlar) 
HDP
GRUBU ADINA MÜSLÜM DOĞAN (İzmir) – Sayın Başkan, değerli milletvekilleri;
cümlenizi saygıyla selamlıyorum. 
Sayın
Meclis Başkanının demeciyle yeniden bir laiklik tartışması içerisinde kendimizi
bulmuş bulunuyoruz. Sayın Meclis Başkanı bu beyanatı vermeseydi aklımıza
laiklik gelmeyecekti. Bu kadar yoğun bir tartışmayı özgürlükçü laiklik üzerinde
somutlaştırıp ortaya koysaydık bugünkü tabloyla karşılaşmayacaktık. Aleviler
yok sayılırken, egemen inanç dışındaki inançlar yok sayılırken bir sistematikle
karşı duruş ortaya konsaydı bu tartışmaların içinde olmayacaktık, belki de
laikliği doksan yıl sonra tartışmayacaktık. Egemen inanca, egemen ulus
sistemine dayanan laiklik sistemini egemen kılmasaydık bugün bu konuları
tartışmayacaktık. Yıllarca, Aleviler başta olmak üzere, inançların yok
sayılması, üzerlerindeki asimilasyon laik, demokratik cumhuriyetin yapabileceği
işler değildir. Ancak, bu toplum sürekli olarak laik bir cumhuriyet iddiasıyla
âdeta uyutulmuştur. 
Laiklik kavramı cumhuriyetin kuruluşundan bu yana en
çok tartışılan bir konu hâlini almıştır. Bu konunun önemi nedeniyle başta AK
PARTİ olmak üzere, siyasi yelpazenin sağındaki partiler dini devletin hizmetine
sokarak hayatın her alanında devlet dini yaratmaya çalışmış ve bu konuda çok
önemli bir yol katetmişlerdir. Umutsuzluk vermek istemem ama kurumsallaşma
ileri boyuttadır. Söylevlerimizde yeni bir devlet modeliyle karşı karşıya
olduğumuzu defalarca belirttik. Siyasal İslam’ın yeni bir devlet modeli, laik
demokratik tüm gelişmeleri toplumsal geriliğe hapsetmiş durumdadır. Sol,
sosyalist, sosyal demokrat partilerin de bırakın dini devlet örgütünün dışına
çıkarmayı, toplumun da dışına çıkarmaya çalışmaları bu toplumsal geriliğe
hizmet etmiştir. Yine, aynı sorun sol, sosyalist partiler tarafından gelenek
hâline gelmiş, aydınlanmacı pozitivist bakışlarla tanımlanarak toplum bu
kalıplaşmış değerlere sıkıştırılmaya çalışılmıştır. Çeşitli toplum bilim
anlayışları dikkate alındığında laiklik esas olarak, din ve devlet işlerinin
ayrılması, devletin din kurallarına dayanmayıp pozitif hukuka dayanması,
devletin ve dinin birbirinden bağımsızlaşması, devletin din ve inançlar
karşısında tarafsız olması, dinsel görüş ve kurumların siyasal otoritenin
dayanağı olmaktan çıkarılması, devlet otoritesinin ve siyasal otoritenin
meşruluğunun tanrısal değil dünyevi bir kaynağa yani halka dayanmasını,
bilginin referansının tanrısal olmaktan çıkarılıp tamamen beşerî, rasyonel bir temele
oturtulmasını ifade eder.
Değerli milletvekilleri, partimiz Halkların Demokratik
Partisi, din, mezhep, felsefi görüş ayrımı yapmaksızın tüm halkların ve
inançların kendilerini özgürce ifade etme haklarını savunmaktadır; hiçbir
baskıya maruz kalmaksızın farklılıklarıyla birlikte kendi varlığını korumasını,
geliştirmesini, eşit ve özgür yurttaşlık hukuku içerisinde istediği gibi
yaşamasını temel bir ilke olarak kabul etmeyi artık toplumsal bir ihtiyaç
olarak görmektedir. İnanan veya inanmayan herkesin inanç ve vicdan özgürlüğünü
kabullenmek çağdaş dünyanın çağdaş yaşam bakışıdır. Özetle, Halkların
Demokratik Partisi özgürlükçü laiklik anlayışını savunmaktadır. Bugün laik
demokratik bir ülke yaratmak için zorunlu din dersleri uygulamasına son
verilmesi gerekmektedir. Her bir öğrencinin kendi inancı doğrultusunda seçmeli
olarak ders ve eğitim alma hakkının gözetilmesi gerekmektedir. Sivil din
eğitimi tümüyle serbest olmalıdır. Tek bir inanca hizmet eden devletin din ve
inanç alanından elini çekmesi, din ve inanç işlerinin topluma, inanç
sahiplerine bırakılması gerekmektedir. İnanç topluluklarının örgütlenme
özgürlüğünün önündeki engeller kaldırılırsa, kendi inançlarını istedikleri gibi
yaşayabilecekleri koşullar yaratılırsa bu ülkenin laik olduğu o zaman söylenebilir.
Başta cemevleri olmak üzere Alevilerin bütün ibadet mekânları ibadethane olarak
tanınırsa, kapatılmış dergâh ve benzeri ibadet mekânlarının önündeki engeller
kaldırılırsa, bu konuda yerel yönetimlere inisiyatif tanınırsa bu ülke o zaman
laik olur, yoksa doksan yıldır yapıldığı üzere “Türkiye laiktir, laik
kalacaktır.” sloganı etkili olsaydı bugün ulaşılan düzeyi eleştiremeyecektik,
belki de kaygılanmayacaktık. 
Değerli milletvekilleri, bu söylediklerimizin çoğu
Avrupa İnsan Hakları Sözleşmesi’nin “Düşünce, vicdan ve din özgürlüğü” başlıklı
9’uncu maddesindeki “Herkes düşünce, vicdan ve din özgürlüğüne sahiptir; bu
hak, din veya inanç değiştirme özgürlüğü ile tek başına veya topluca, kamuya
açık veya kapalı ibadet, öğretim, uygulama ve ayin yapmak suretiyle dinini veya
inancını açıklama özgürlüğünü de içerir.” hükmüne bire bir uyduğu gibi, Avrupa
Birliği ülkelerindeki din ve laiklik uygulamalarıyla da örtüşmektedir. En
önemlisi de bu öneriler, Anadolu’nun âdeta bir mozaik gibi olan çok kültürlü,
çok dinli, çok dilli, çok etnisiteli yapısını kapsayabilecek ve bütün bu
yapıların bir arada yaşayabileceği bir ortamı sağlayabilecek özgürlükçü laik
önerilerdir. 1990’lı yıllarda tartışılmaya başlanan ve bugün Halkların
Demokratik Partisinde somutlaşan özgürlükçü laik tanımı bu ülkenin demokrasi
mücadelesinin de önünü açacak nitelikte öneriler içermektedir. 
Değerli milletvekilleri, bugün dindar, liberal,
muhafazakâr, sosyal demokrat, radikal, demokrat veya sosyalist olabilirsiniz;
bu kimlikler özgürlükçü laikliği savunmaya da engel değildir. Özellikle de bu
ülkede toplumsal gelişmeye engel -deyim yerinde ise- kambur ya da ayak bağı
hâline gelen aydınlanmacı, pozitivist laiklik anlayışını çöpe atmanın zamanı
çoktan gelmiş ve geçmektedir. Özgürlükçü laik bir toplumu yaratmak aslında tüm
dinlerin, tüm inançların özgürce yaşamlarıyla ilgili bir husustur. 
Bugün Alevilerin doksan yıldır içerisinde bulunduğu
inanç mücadelesini hepiniz çok iyi bilmektesiniz. Tek inançlı bir sistem buraya
kadar gelmiş ve laik ve demokratik olduğunu söylemektedir. Biz buna Aleviler
olarak inanmıyoruz, demokratlar olarak inanmıyoruz. Bu ülke laik olsaydı
bugünkü sorunlar bu nitelikte tartışılmaz, bu boyuta da ulaşamazdı. 
Bugün
resmî bir anlayışın ürünü olan tekçi sistemin doksan yıldır değişmeyen yapısını
bu Meclisin değiştirmesi gerekiyor. İnançlar özgürleşmezse, inançların önündeki
engeller kalkmazsa elbette ki laiklikten bahsedemeyiz. Özgürlükçü laiklik esas
olarak da inançların özgürleşmesiyle ilgilidir. Alevi’siyle, Sünni’siyle, bugün
yaratılan din anlamında da söylemiyorum, gerçekten de bugünkü devlet dinî...
İslam’la da ilişkisi olmayan, Müslümanlıkla da ilişkisi olmayan maalesef
asimilasyon kurumları tarafından devrede olan bir sistem var. Oligarşik devlet
yapılanması dediğimiz bu yapı maalesef Müslümanları da İslam dinini uygulayan
insanları da asimile etmektedir. Biz bu sistemin artık değişmesi gerektiğini,
anayasal yurttaşlık temelinde inançların özgün hâlini yaşayabileceği özgür,
demokratik zeminlerin yaratılmasını istiyoruz, işte çoğulculuk da budur. Biraz
önce sayın vekilimizin belirttiği üzere, yüzde 70 oy da alabilirsiniz, yüzde 60
oy da alabilirsiniz ama çoğulculuk anlamında bu şekilde sistemi rayına
oturtamazsınız. 
Özgür,
demokratik ve gerçekten de ortak vatan yaratmak istiyorsak, bir arada yaşamanın
koşullarını yaratmak istiyorsak tüm inançlara, tüm farklılıklara saygı duymamız
gerekiyor. Bir gün yeni bir toplum sözleşmesinde ifadesini bulacak anayasa
çalışmasında da bunlar dikkate alınmalıdır. Sadece çoğunluk sistemine dayanan
ve esas olarak da tekçiliği reddedebilecek bir anlayışı egemen kılmak sizin
yapacağınız çalışmayla da ilgilidir. Alevilerle ilgili Hükûmet eliyle yapılan
bir çalışma vardı -sanıyorum 7 tane oturumla gerçekleşti- çok şey tartışıldı.
Hükûmet gerçekten de bu Hükûmet programında da bu sorunları çözeceğini söyledi
ama Avrupa İnsan Hakları Mahkemesinin kararını bile hâlâ uygulamakta tereddüt
içerisindedir. Cemevleri bugün ibadethane olarak kabul edilse arkadaşlar, ne
kaybedeceğiz? “Allah, Muhammed, Ya Ali” diyen bir inancın sizden ne farkı var?
Usulde, temelde farklılık var mı yoldaşlar? Bak, size yoldaşlar diyorum, canlar
diyorum. Bu sistemi, bu sorunları, egemen sistemin, tekçi sistemin sorunlarını
bugün birlikte çözemezsek kardeşlikten de bahsedemeyiz; bir arada yaşamanın
koşullarını, yeni yaşama doğru düşündüğümüz şeyleri de, ütopyayı da hayata
geçiremeyiz diye düşünüyorum. 
Hepinizi
saygıyla selamlıyorum. (HDP sıralarından alkışlar)
BAŞKAN
– 3’üncü maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir.
Böylece
tasarının üzerindeki görüşmeler tamamlanmıştır. 
Tasarının
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir. 
Oylama
için üç dakika süre veriyorum. 
(Elektronik
cihazla oylama yapıldı)
BAŞKAN
– Sayın milletvekilleri, Suçluların İadesine İlişkin Avrupa Sözleşmesine Ek
Dördüncü Protokolün Onaylanmasının Uygun Bulunduğuna Dair Kanun Tasarısı açık
oylama sonucu:
“Kullanılan
oy sayısı : 219
Kabul
 : 219(x)

 Kâtip Üye Kâtip
Üye
 Elif Doğan Türkmen Özcan
Purçu
 Adana İzmir”
Böylece
tasarı kanunlaşmıştır.
Hayırlı
uğurlu olsun diyorum ve birleşime on dakika ara veriyorum.
Kapanma Saati: 22.45
BEŞİNCİ OTURUM
Açılma Saati: 23.08
BAŞKAN: Başkan Vekili Ahmet AYDIN
KÂTİP
ÜYELER: Elif Doğan TÜRKMEN (Adana), Özcan PURÇU (İzmir)
----- 0 -----
BAŞKAN – Türkiye
Büyük Millet Meclisinin 81’inci Birleşiminin Beşinci Oturumunu açıyorum.
3’üncü
sırada yer alan, Türkiye Cumhuriyeti ile Avrupa Birliği Arasında İzinsiz İkamet
Eden Kişilerin Geri Kabulüne İlişkin Anlaşma ile Oluşturulan Ortak Geri Kabul
Komitesinin 2/2016 Sayılı Kararının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlayacağız.
3.- Türkiye Cumhuriyeti ile Avrupa Birliği
Arasında İzinsiz İkamet Eden Kişilerin Geri Kabulüne İlişkin Anlaşma ile
Oluşturulan Ortak Geri Kabul Komitesinin 2/2016 Sayılı Kararının Onaylanmasının
Uygun Bulunduğuna Dair Kanun Tasarısı (1/711) ve Dışişleri Komisyonu Raporu (S.
Sayısı: 298)
BAŞKAN
– Komisyon? Yok. 
Ertelenmiştir.

4’üncü
sırada yer alan, Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı ile Avrupa Birliği Uyum Komisyonu
ve İçişleri Komisyonu Raporlarının görüşmelerine başlayacağız.
4.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (x)
BAŞKAN
– Komisyon ve Hükûmet? Yerinde.
Komisyon
Raporu 277 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu tasarı İç Tüzük'ün 91'inci maddesi
kapsamında görüşülecektir. Bu nedenle tasarı, tümü üzerindeki görüşmeler
tamamlanıp maddelerine geçilmesi kabul edildikten sonra bölümler hâlinde
görüşülecek ve bölümlerde yer alan maddeler ayrı ayrı oylanacaktır.
Şimdi
tasarının tümü üzerinde söz isteyen gruplar adına ilk söz Halkların Demokratik
Partisi Grubu adına Şanlıurfa Milletvekili Osman Baydemir’e aittir.
Buyurun
Sayın Baydemir. (HDP sıralarından alkışlar)
Süreniz
yirmi dakikadır.
HDP
GRUBU ADINA OSMAN BAYDEMİR (Şanlıurfa) – Çok teşekkür ediyorum Sayın Başkan.
Saygıdeğer
milletvekilleri, 277 sıra sayılı Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı’yla ilgili, grubum
adına söz almış bulunuyorum. Hepinizi bu vesileyle selamlıyorum.
Doğrusunu
ifade etmek gerekirse bir kez daha gecenin grubum adına son konuşmasını yapmak
bana nasip oldu, tevafuk etti diyelim. Gecenin bu ilerleyen saatinde şüphesiz
ki sizleri çok sıkmayacağım, şüphesiz ki sıkılmayacaksınız. Emin olun, içeriği
itibarıyla sıkılmayacaksınız. Gönül isterdi ki burada gecenin bu saatine kadar
yürütmüş olduğumuz yasama faaliyeti ve neredeyse haftanın beş günü, altı günü
birlikte yürütmüş olduğumuz yasama faaliyeti, gerçek manada 78 milyon insanın
temel ihtiyaçlarına yanıt olabilecek nitelikte olsaydı. Varsın o zaman haftanın
beş günü değil, yedi gün yirmi dört saat esası üzerinde bir çalışma yürütmüş
olsaydık ve halklarımıza karşı sorumluluğumuzun gereğini yerine getirmiş
olsaydık. 
Her
şeyden önce siyaset kurumu, siyasi partiler demokrasinin olmazsa olmazlarıdır.
Siyasi parti demiyorum, siyasi partiler demokrasinin olmazsa olmazıdır çünkü
çoğulcu toplumun esası, çoğulcu toplumun gereği tek bir siyasi anlayışla
yönetilmek değildir. Bu, sayısal olarak, oy oranı olarak çokluk olsa bile
çoğunluğun iradesiyle çıkmış olan yasalar ancak genel kabul görür ve aidiyet
duygusunu geliştirir. Toplumun aidiyet duygusunun gelişmediği safhalarda, çok
açık ve net söylüyorum, o yasa bir nevi havada kalır, bir nevi karşılık bulmaz.
Bugün bir kez daha aslında böylesi bir yasanın, yasa tasarısının kanunlaşması
sürecini tartışacağız. 
Tasarının
amacı, İçişleri Bakanlığına bağlı Emniyet Genel Müdürlüğü, Sahil Güvenlik ve
Jandarma Genel Komutanlığına bağlı kolluğun eylem ve işlemlerine dair ihbarları
işleyen ve veri tabanına –tabir caizse- depo eden bir kurul, bir komisyon
kurulması ve bu komisyon, topluma “Reform yapıyoruz.” diye yutturulmaya
çalışılıyor. Ama aynı zamanda bu komisyon, bu yasa tasarısıyla, “Türkiye'nin
AB’ye dâhiliyeti sürecinde müktesebatın gereğini yapıyoruz.” diye Avrupa
Birliği ve mekanizması âdeta kandırılmaya çalışılıyor.
Bana
sorarsanız, toplum bunu yutmayacaktır. Bana sorarsanız, AB mekanizmasını ya
tanımamazlık vardır ya müktesebatına, Sayın Bakan, hâkimiyetsizlik vardır ya da
bir kez daha “Ben Kayseri pazarlığıyla bu sorunu çözerim.” diye bir yanlış
algı, yanlış beklenti vardır. 
Her
şeyden önce neden böylesi bir gözetim, böylesi bir mekanizmaya ihtiyaç var?
Bakın, üyesi olmuş olduğumuz Birleşmiş Milletler, tarafı olmuş olduğumuz Avrupa
İnsan Hakları Sözleşmesi ve aynı zamanda içtihatlarının, iç hukuk
içtihatlarımızı bağlayan Avrupa İnsan Hakları Mahkemesinin içtihatları ve
Avrupa Konseyi Venedik Komisyonunun temel perspektifi bütün üye devletlerin
kolluk mekanizmalarının dışsal denetime açık tutulması perspektifinden
hareketle bugüne kadar Türkiye’ye yapılan, Hükûmete yapılan çağrıların sözüm
ona bu yasa tasarısıyla gereği yerine getiriliyor. Oysaki adı üzerinde, amaç,
dışsal bir denetimi oluşturmak ve dışsal bir denetimle kolluğun eylem ve
işlemlerini yaparken hukukun, yasanın, kanunun ve temel insan hakları
sözleşmelerinin belgelerinin dışına çıktığında onun raporlaştırılması,
müeyyidelendirilmesi suretiyle bir hak ihlalinin bir daha gerçekleşmemesi
perspektifi üzerine kurulmuş bir ihtiyaca yanıt olun çağrısıdır. 
Ama
gelin görün ki bu kurul nasıl oluşuyor, kimlerden oluşuyor? İçişleri Bakanlığı
Müsteşarının başkanı olduğu, Başbakanlık İnsan Hakları Başkanının, İçişleri
Bakanlığı Mülkiye Teftiş Kurulunun, yine Başbakanlık 1. Hukuk Müşavirliğinin ve
Adalet Bakanlığı Ceza İşleri Genel Müdürlüğünün yani olası ihlal alanlarının olduğu
tüm kurum ve kuruluşların üst düzey bürokratlarının içerisinde yer alacağı bir
kurul kuruluyor ve bu kurul, sözüm ona, gözetim görevini görecek. İyi de siyasi
sorumluluk, her hak ihlali olduğunda siyasi sorumluluk doğal olarak
Hükûmetindir ve objektif sorumluluk doğal olarak o mekanizma içerisinde, o
devlet erki içerisinde üst düzey bürokraside bulunan, tam da bu kurulda ismi
geçmiş olan üst düzey bürokratlara aittir. Yani bir nevi “Kol kırılır, yen
içinde kalır.” ya da bir başka deyimiyle “Bozacının şahidi şıracıdır.” Bizim
orada, Kürtçede bir deyim vardır. “…”(x) Aynen de mekanizma budur. İlgili, alt
düzeydeki kolluk personel ihlal alanını gerçekleştirecek, bunu denetleyen
mekanizma, bunu inceleyen mekanizma onun bir üstü olacak. Bu, hiçbir şart ve koşulda
ihtiyaca yanıt vermeyecek bir pratik olacaktır. Kaldı ki Birleşmiş Milletler,
AB mevzuatı ve Venedik Komisyonunun yerleşik içtihatlarında “Kolluğun dışsal
denetimi bir ihtiyaçtır, bir zarurettir; demokrasilerde vazgeçilmezdir.”
demesinin bir diğer nedeni de devlet içerisinde kolluğun bir başka devlet
algısını, bir başka devlet gerçeğini hayata geçirmesinin önüne geçecek bir set,
bir mekanizma oluşturma çabasıdır. Vallahi, bana sorarsanız, tam da hani
dananın kuyruğunun kopmuş olduğu yer burasıdır ya da -daha iyi anlaşılması
açısından söylüyorum- zurnanın zırt dediği yer burasıdır. 
Zaten
şu anda bu ülkenin temel sorunu, en büyük sorunu, bana göre, paralel devlet
gerçekliğidir. Tamı tamına on bir aydır bu ülkede Anayasa tuzla buz olmuştur.
1982 Anayasası’nın savunuculuğunu Rabb’im hiçbir şart ve koşulda bana nasip
etmesin. Asla ve kata 1982 Anayasası’nı, darbe anayasasını, işkence anayasasını
savunacak bir grup da değiliz, savunacak bir yurttaş da değilim. Ancak, bir
anayasanın değiştirilmesinin şartı, zemini, yöntemi vardır. Ya siz tümden
gelirsiniz, anayasayı oluşturursunuz ve ondan sonra anayasaya uygun yasal
düzenlemeleri gerçekleştirirsiniz ya da kendinizi kurucu irade ilan edersiniz,
dersiniz ki: “Bu ülkenin sahibi benim. Ben mevcut Anayasa’yı tanımıyorum,
Anayasa Mahkemesini de tanımıyorum, mekanizmaları da tanımıyorum.” Ve kendi
kafanızdaki anayasanın, tekçi anayasanın destekleyicisi niteliğindeki yasaları
çıkaracaksınız. On bir aydır bu ülkenin ve bu Parlamentonun yaşamış olduğu tam
da budur. 12 Eylül rejiminden, emin olun, daha kötü bir yöntemle şu anda bir
anayasa bu ülkeye dayatılıyor ve bu anayasanın özünde de -açık ve net
söylüyorum- rejim değişikliği vardır. 
Benim
inancım şu ki: Bugün bu sıralarda bulunan, iktidar partisine mensup milletvekillerinin
de belki pek çoğu bu realitenin gerçekten farkında değildir ama gerçekten
farkında değildir çünkü bu gidişat, bu perspektif hepinizin, hepimizin temel
zeminini yani demokrasi zeminini ortadan kaldırıyor. Şimdi, diyeceksiniz ki:
“Ya, kardeşim, sen bunu nereden çıkarıyorsun?” Size nereden çıkardığımı birkaç
örnekle söyleyeyim: Hükûmet partisinden bir milletvekilinin, yetkili bir
milletvekilinin yapmış olduğu 2 Nisandaki bir açıklama, diyor ki: “1982
Anayasası’nın yürürlükten kaldırılması yeni anayasanın yapılmasından, yapılmış
olmasından daha önemlidir. Giderek -parti görüşü olmaksızın ifade etmeye
mecburum ki- yeni anayasa yapmasak dahi bu Parlamentonun kurucu iktidar yetkisi
içerisinde, yürürlükteki Anayasa’yı yürürlükten kaldırması gerçek bir demokratik
kazanım olacaktır. Çok önemli, beş yıl, iki yıl, üç yıl anayasasız
kalabiliriz.” Şu anda, on bir aydır bu ülke anayasasızdır, anayasasız
yönetiliyor. Ama aynı zamanda, bir paralel Hükûmet var, külliyede bir paralel
Hükûmet var. 
Her
pazartesi günü, Hükûmet sözcüsü çıkıp Hükûmetin icraatlarına, Bakanlar
Kurulunun icraatlarına dair, kamuoyuna açıklama ve değerlendirmelerde bulunuyor
ama Cumhurbaşkanı sözcüsü çıkıyor, bütün bakanlıkların icraatlarına dair
açıklamalarda bulunuyor. Yani bir nevi ikili bir Hükûmet hâli şu anda
Türkiye’de derdesttir. Siz bugün bunu elbette ki bu Genel Kurul salonunda ifade
etmezsiniz, aslında edemezsiniz. Ama elinizi vicdanınıza koyduğunuzda
gerçekliğin bir demokrasi rejimi, bir demokrasi pratiği olmadığını benden çok
daha iyi bildiğinize ben inanıyorum. 
Peki,
ne oldu da bu noktaya geldi? Ve belki de bu yasa tasarısının esas amacına eğer
hizmet etmesini istiyorsak o hâlde mutlak suretle bir dış denetim mekanizmasına
kapısını aralaması gerekiyor. Dış denetim mekanizmasının olabilmesi açısından
da mutlak suretle oluşacak gözetim komisyonunun bu hâliyle değil, kendi
arasındaki sivil üyeden seçeceği başkanın başkanlığında, İnsan Hakları Derneği,
MAZLUMDER, Türkiye İnsan Hakları Vakfı, Uluslararası Af Örgütü Türkiye
temsilciliği, Türkiye Barolar Birliği, Türk Tabipleri Birliği temsilcileri ile
kadın hakları konusunda çalışma yürüten örgütlerin üst temsilcisi üye, yine
Adalet Bakanlığı, İçişleri, Millî Savunma Bakanlığı müsteşarları, Başbakanlık
İnsan Hakları Başkanı ve Mülkiye Teftiş Kurulu ve Başbakanlık hukuk müşaviri
ama aynı zamanda üniversitelerin ceza ve usul hukuku ana bilim dalında
görevlileri ve kendi aralarında seçim yapmak suretiyle oluşturacakları,
önerecekleri üyelerden oluşursa ancak bağımsız ve dış denetime açık bir mekanizma
hâline gelmiş olur. Ve o zaman hem Birleşmiş Milletlerin hem Venedik
Komisyonunun ama aynı zamanda bu ülke insanlarının tümünün acil ihtiyaç duymuş
olduğu bir mekanizmayı kurma imkânına sahip olmuş oluruz.
AB
Uyum Komisyonuna geldiğinde bu yasa, saatlerce muhalefet partisi
milletvekilleri, üzerinde tartıştık; bir virgülü dahi değiştirilmedi, bir
virgülü, bir virgülü dahi değiştirilmedi. Peki, bu gerçekten demokrasi midir?
Çoğunluk ve çoğulculuk… Demokrasinin özü çoğunluk değil, çoğulculuktur. Peki, nereden
buraya geldik ve nereye gidiyoruz? Esas mesele bence budur, esas mesele budur.
Dün de ifade etmeye çalışmıştım, bu coğrafya kadim bir coğrafya olduğu kadar
maalesef büyük acıları ve büyük travmaları da bünyesinde yaşamış olan bir
coğrafyadır. Benim korkum ve endişem odur ki daha büyük acılara, daha büyük
travmalara yol alıyoruz biz. 
Bakın,
Anayasa’nın fikir hürriyeti tamamen ortadan kaldırılmış durumda. Gazetelere el
konuluyor, televizyon kanalları karartılıyor. Şirketler, firmalar, mülkiyet
hakkı; kayyum atanıyor, el konuluyor. Şehirlere el konuluyor. Ulusal güvenlik
adı altında, tekrar ediyorum ulusal güvenlik adı altında insanların yatak
odasına giriliyor, ahlaksızca fotoğraf çekiliyor, kadınlar, insanlar
çırılçıplak, ahlaksızca teşhir ediliyor. Peki, bütün bunlar niye yapılıyor? Tek
başına bir kolluk uygulaması mı bu? Hayır, bu bir strateji, bu bir yönetme
biçimi çünkü bu yönetme biçimi, bu strateji iktidarı iktidar yapan strateji,
iktidarı iktidar yapan yönetim tarzıdır. Eğer ki 7 Hazirandan sonra Suruç
katliamı olmasaydı ve hemen akabinde Hükûmetin “Bardağı taşıran damla.” olarak
nitelendirmiş olduğu Ceylanpınar’daki 2 kamu görevlisinin katledilmesi süreci
olmasaydı yani şiddet olmasaydı yani kan dökülmemiş olsaydı yani asker, polis,
gerilla, barikatçı -her ne dersek diyelim- ölmüş olmasaydı, hayat hakkı
korunmuş olsaydı bu iktidar 317’yi rüyasında görürdü. Ben size tek bir kelime
söyleyeyim mi? Bugün bu Hükûmet, Hükûmet olmasını şiddete borçludur, savaşa
borçludur, kana borçludur. 
HASAN
BASRİ KURT (Samsun) – Allah Allah!
OSMAN
BAYDEMİR (Devamla) - Maalesef realite budur, maalesef gerçeklik budur ve şu
anda bu realiteden, bu gerçeklikten yeni bir rant alanı inşa edilmeye
çalışılıyor. HDP’li vekiller Parlamento dışına itilecek yani bir nevi devlet
ile Parlamento, toplumun bir kesimini dışına itecek ve bundan alacağı o
milliyetçilik gazıyla, ırkçılık gazıyla yeni anayasa getirilecek yani rejimin
karakteri değiştirilmiş olacak. Vallahi bir kez daha söylüyorum: Bu namümkün
müdür? Bu mümkündür ama çok iyi bilesiniz ki, çok iyi bilmemiz gerekir ki
HDP’nin içerisinde olmayacağı ya da farklılıkların içerisinde olmayacağı bir
Parlamento, Türkiye toplumunu oluşturan bütün dinamiklerin Parlamentosu
olmayacaktır. Yüzde 51’in, 55’in, hadi 60’ın, hadi siz 70 deyin, yüzde 70’in
anayasası, yüzde 100’ün anayasası olmayacaktır. 
Dolayısıyla,
tek partinin devleti ancak o partililerin devleti olacaktır ve bunun gerisinde
kalanların tamamı aidiyet duygusunu yitirecektir. Eğer bu mekanizmalar benim
değilse, ben bu mekanizmalar içerisinde yer almıyorsam, ben bu mekanizmalardan
dışlanıyorsam diyeceklerdir ki o hâlde ben de başka mekanizma arayışı içerisine
girerim. İşte HDP o başka mekanizmalar arayışı içerisine girilmesin diye
kurulan ve Türkiye halklarının gönüllü, rızai birliklerini savunan bir siyasal
harekettir ama maalesef, şiddet üzerinde varlığını koruyan ve şiddet üzerinden
nemalanan bir siyasal akım, bugün bir kez daha ülkeyi büyük bir girdabın
eşiğine itmiş durumda. Sadece iç şiddet mi? Elbette ki değil. Hükûmet, tamı
tamına en az iki yıldır, üç yıldır sırtını Suud’a, El Kaide’ye, El Nusra’ya
yani radikal İslamist, radikal cihadist hareketlere dayayarak Suriye politikası
bir başka açıdan iç politikayla buluşunca artık bu girdap büyük bir tehlike,
büyük bir felaketin habercisidir. Çok açık ve net söylüyorum: Artık Hükûmetin
ve devletin makas değiştirme zamanı gelmiştir. Bir müddet sonra makas
değiştirilmek istense dahi geri dönüşü olmayabilir. 
Gelin,
bu akıl tutulmasından, bu vicdan tutulmasından ve bu faşizm girdabından bu
ülkeyi çıkaralım. Gelecek nesillere, çocuklarımıza barışı armağan edelim.
Hepinizi
saygıyla sevgiyle selamlıyorum. (HDP sıralarından alkışlar)
SALİH
CORA (Trabzon) – HDP PKK’ya “terör örgütü” desin.
YILMAZ
TUNÇ (Bartın) – Terörü desteklemeyi bırakın Sayın Baydemir.
SALİH
CORA (Trabzon) – Terörü desteklemeyin, her şey düzelir.
COŞKUN
ÇAKIR (Tokat) – Sayın Başkan...
BAŞKAN
– Sayın Çakır, buyurun.
COŞKUN
ÇAKIR (Tokat) – Gecenin bu saatinde elbette bir tartışma yapmak, polemik yapmak
doğru değil ama Sayın Baydemir’in konuşmalarındaki ifadeler kabul edilebilir
cinsten değil; sataşmanın üzerinde, fevkinde bir durumdur. Meşruiyetimizi
savaşa ve kana borçlu olduğumuzu, sırtımızı El Kaide’ye, El Nusra’ya
dayadığımızı söylemek suretiyle açık bir sataşma ve bühtan söz konusudur. 69’a
göre söz istiyorum.
BAŞKAN
– Sayın Çakır, lütfen yeni bir sataşmaya meydan vermeyelim.
Buyurun.
(AK PARTİ sıralarından alkışlar)
İki
dakika süre veriyorum.
IX.- SATAŞMALARA İLİŞKİN KONUŞMALAR (Devam)

7.- Tokat Milletvekili Coşkun Çakır’ın,
Şanlıurfa Milletvekili Osman Baydemir’in 277 sıra sayılı Kanun Tasarısı’nın
tümü üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan.
Yerimden
de ifade ettiğim gibi, gecenin bu saatinde, yavaş yavaş Meclisi kapatmak üzere
olduğumuz bir saatte bir tartışma yapmak yahut başlatmak, derinleştirmek
istemem ama Sayın Baydemir konuşmasının sonunda öyle ağır cümleler kullandı ki,
buna kayıtsız kalmamız da düşünülemez yani Hükûmetin Hükûmet olmasını savaşa
borçlu olduğunu ve kana borçlu olduğunu söyledi. 
Meşruiyet
meselesi siyasetin, hukukun ve toplum biliminin en temel meselelerinden
birisidir. Eğer meşruiyetiniz yoksa aslında ayakta kalmanız, durmanız söz
konusu olamaz. Tabii ki Hükûmetimizin meşruiyeti, kaynağı grubumuzdur, yani 317
kişilik grubumuzdur yani toplumdan, milletten yüzde 50 oy alan grubumuzdur,
yani bu ülkede neredeyse her 2 kişiden 1’isinin teveccühünü kazanmış olan
grubumuzdur. O bakımdan, Hükûmetimizin meşruiyetini kana ve savaşa borçlu
olduğu bir bühtan, bir yalan, belki bir iftiradır. 
Öte
taraftan “Hükûmet sırtını El Kaide’ye, El Nusra’ya dayayarak...” diye başlamış
olduğu cümleden hareket edecek olursak, değerli arkadaşlar, kıymetli
milletvekilleri; Hükûmet -birinci paragrafta söylemiş olduğum gibi-
meşruiyetinin kaynağını halktan ve milletinden alıyorsa, tabiatıyla sırtını da
nereye dayadığı çok açık ve net bir şekilde ortadadır. 
RAMAZAN
CAN (Kırıkkale) – Hâlbuki eş başkanları “Sırtımı PKK’ya dayadım.” demişti. 
COŞKUN
ÇAKIR (Devamla) – Hükûmetimiz sırtını açık ve net bir şekilde milletine ve
halkına dayamıştır. Sırtını dayamak literatüre giren bir ifadedir Türk
siyasetinde. Sırtını nereye dayadığı sorusu sorulduğunda, bu sorunun cevabını
vereceği sıralar bu sıralardır. (AK PARTİ sıralarından alkışlar) Biz biliyoruz
ki sırtını bir yerlere dayayanlar bu sıralarda oturuyor. Biz sırtımızı
milletimize ve halkımıza dayıyoruz, meşruiyetimizi de oradan alıyoruz. 
Teşekkür
ederim, saygılar sunuyorum. (AK PARTİ sıralarından alkışlar) 
BAŞKAN
– Gruplar adına ikinci söz…
OSMAN
BAYDEMİR (Şanlıurfa) – Sayın Başkan…
RAMAZAN
CAN (Kırıkkale) – Hayırdır, itiraz mı edeceksin? 
BAŞKAN
– Buyurun Sayın Baydemir.
RAMAZAN
CAN (Kırıkkale) – 20 milyon oya itiraz mı edeceksin?
COŞKUN
ÇAKIR (Tokat) – 25.
SALİH
CORA (Trabzon) – 25 milyon oya itiraz ediyorsunuz. Ayıp!
RAMAZAN
CAN (Kırıkkale) – Saygılı olun millete.
OSMAN
BAYDEMİR (Şanlıurfa) – Sayın grup başkan vekili şüphesiz ki kendi görüşlerime
mutabık olmak durumunda değildir, şüphesiz ki eleştiri hakkını da kullanma
hakkına sahiptir. Benim nasıl ki konuşma hakkım varsa grubum adına, kendimi
ifade etme hakkım varsa, sayın grup başkan vekili de kendi grubu hakkında
görüşlerini ifade etme hakkına sahiptir. 
YILMAZ
TUNÇ (Bartın) – Sayın Başkan, baştan sona terörü meşru gören bir konuşma yaptı.
Aslında, sözünü kesmeniz lazım. 
OSMAN
BAYDEMİR (Şanlıurfa) – Ancak, benim ifadelerimi “yalan”, “iftira” olarak
nitelendirmek suretiyle sataşmada bulunmuştur. 
YILMAZ
TUNÇ (Bartın) – Ne sataşması?
HÜSNÜYE
ERDOĞAN (Konya) – Neresi iftira ya!
FARUK
ÖZLÜ (Düzce) – Evet, yalan ve iftira.
RAMAZAN
CAN (Kırıkkale) – Sen neden oldun. 
OSMAN
BAYDEMİR (Şanlıurfa) – 69’a göre söz hakkında bulunuyorum. 
HÜSNÜYE
ERDOĞAN (Konya) – Neresi iftira?
BAŞKAN
– Şimdi, Sayın Baydemir, sizin konuşmanızdan…
OSMAN
BAYDEMİR (Şanlıurfa) – Sayın Başkan, şimdisi yok bunun. Bunun şimdisi yok. 
BAŞKAN
– Bir saniye…
…bahsederken,
konuşmanın hem başında hem sonunda söylediği ifadelerse… Ama, bunun dışında
size bir şey demedi, kendi beyanlarını dile getirdi. 
MALİYE
BAKANI NACİ AĞBAL (Bayburt) – Yerinden konuşsun. 
OSMAN
BAYDEMİR (Şanlıurfa) – Kendisinin, beyan ve hakaret temelinde ifade etmiş
olduğum hususların yalan olmadığı, tam da gerçek olduğu, bu minvalde yerinde
değil Sayın Bakan, kürsüde, tıpkı sayın grup başkan vekilinin ifade etmiş
olduğu gibi…
ÇAĞLAR
DEMİREL (Diyarbakır) – Sataşma var, açık sataşma var Başkan. 
OSMAN
BAYDEMİR (Şanlıurfa) – Açık sataşma var, 69’a göre iki dakikalık söz hakkı…
BAŞKAN
– Sayın Baydemir, buyurun, iki dakika veriyorum. Lütfen, yeni bir sataşmaya
meydan vermeyelim. 
RAMAZAN
CAN (Kırıkkale) – 25 milyon oyu nereye koyacaksın? Bunu da cevapla.
8.- Şanlıurfa Milletvekili Osman
Baydemir’in, Tokat Milletvekili Coşkun Çakır’ın sataşma nedeniyle yaptığı
konuşması sırasında şahsına sataşması nedeniyle konuşması
OSMAN
BAYDEMİR (Şanlıurfa) – Legal demokratik siyaset (AK PARTİ sıralarından “Ooo”
sesleri) ve legal demokratik bakış açısı bir ülkede yüzde 60 da oy alabilir,
yüzde 60 da. 
HASAN
BASRİ KURT (Samsun) – Sizin jakoben anlayışınız bunu anlayamaz.
SALİH
CORA (Trabzon) – Eş başkanınızın bakış açısı legal midir?
OSMAN
BAYDEMİR (Devamla) – Ben, 2004 yılında, kendi şehrimde yüzde 54 oyla seçildim.
Halk, yurttaş hizmetlerimden memnun oldu, yüzde 66’yla 2009’da seçildim. 
SALİH
CORA (Trabzon) – Urfa Belediyesini kazandın mı?
HASAN
BASRİ KURT (Samsun) – Seni indiren oldu mu oradan? Kime yasladın o zamanlar?
OSMAN
BAYDEMİR (Devamla) – Peki, peki, peki.
HASAN
BASRİ KURT (Samsun) – Sırtını kime yaslamıştın o zaman?
SALİH
CORA (Trabzon) – Kimi tükürüğünde boğacaksınız?
OSMAN
BAYDEMİR (Devamla) – 7 Haziran seçiminde, ne oldu da dört ay sonra bu
değişiklik?
RAMAZAN CAN (Kırıkkale) – Onu kendinize sorun.
OSMAN BAYDEMİR (Devamla) – Cenazeler geldi…
RAMAZAN CAN (Kırıkkale) – Onu kendinize sorun.
SALİH CORA (Trabzon) – Araçları, kamyonları kim yaktı?
Ambulansları kim kurşunladı?
OSMAN BAYDEMİR (Devamla) – …ölümler oldu, olduğundan
farklı gösterildi ve bugün bu tablo açığa çıktı. 
YILMAZ TUNÇ (Bartın) – Nasıl oldu ondan farklı…
İLYAS ŞEKER (Kocaeli) – Ya, siz kendinize sorun. 81
milletvekilinden 59’a niye düştünüz?
OSMAN BAYDEMİR (Devamla) – Bakın, bir kez daha
söylüyorum, tek parti rejimi sadece bizler açısından bir tehlike değil.
İLYAS ŞEKER (Kocaeli) – 81 vekilden 59’a nasıl
düştünüz, onu sorgulayın bir.
OSMAN BAYDEMİR (Devamla) – Tek parti rejimi sizin
temsil etmiş olduğunuz kitle açısından da tehlikelidir.
HASAN BASRİ KURT (Samsun) – Bu millet sana oy verdiği
zaman iyi, vermediği zaman kötü mü?
OSMAN BAYDEMİR (Devamla) – Her fırsatta ifade
ediyorsunuz, cumhuriyetin tek partili rejimi dönemine ve orada yaşananlara
eleştiriler gerçekleştiriyorsunuz.
HASAN BASRİ KURT (Samsun) – Urfalı sana oy verdiği
zaman iyi, bize oy verdiği zaman kötü mü olacak?
OSMAN BAYDEMİR (Devamla) – Bakın, o tek partili rejim
döneminde -savunmuyorum, eleştiriyorum- dahi…
SALİH CORA (Trabzon) – Teröre sessiz kalıyorsun.
OSMAN BAYDEMİR (Devamla) – …Almanya’da gaz odaları
varken, o “tek partili rejim” diye eleştirmiş olduğunuz dönem içerisinde dahi
gaz odaları yoktu. Ama sizin döneminizde, Cizre’de insanlar diri diri yakıldı,
diri diri yakıldı.
SALİH CORA (Trabzon) – Teröristler öldürdü.
YILMAZ TUNÇ (Bartın) – Hangi insanlar ya? Hangi
insanlar?
HAKAN ÇAVUŞOĞLU (Bursa) – Sayın Başkanım, müdahale
etmeyecek misiniz?
YILMAZ TUNÇ (Bartın) – Hangi insanlar yakıldı?
HAKAN ÇAVUŞOĞLU (Bursa) – Sayın Başkanım, bu nasıl bir
dildir? Bu nasıl bir dil Sayın Başkanım?
HASAN BASRİ KURT (Samsun) – Terör seviciliği yapıyor. 
OSMAN BAYDEMİR (Devamla) – İşte, bugün dâhil olmaya
çalışmış olduğumuz Avrupa Birliği 2016’da hangi aşamada, 1940’larda hangi
aşamadaydı?
(Mikrofon otomatik cihaz tarafından kapatıldı) 
OSMAN BAYDEMİR (Devamla) – Sizin bu perspektifiniz,
ülkeyi 1940’ların gerisine götüren bir gidişattır, ülkeyi felakete götüren bir
gidişattır. 
METİN KÜLÜNK (İstanbul) – Annesine ve babasına sadece
çocuğunun kafatası teslim edilen şehit çocukları ne yapacaksınız? Onları kim
yaktı? Onları kim yaktı?
OSMAN BAYDEMİR (Devamla) – Bu gidişata dur demeye devam
edeceğiz, var gücümüzle devam edeceğiz. (HDP sıralarından alkışlar)
METİN KÜLÜNK (İstanbul) – O şehit çocukların
cesetlerini yakan kim? Biraz insaf olsun sizde ya! Parlamento kürsüsünden biraz
insaf olsun sizde. 
YILMAZ TUNÇ (Bartın) – Teröristleri desteklemeyi
bırakın.
METİN KÜLÜNK (İstanbul) – O şehit çocukların annesi ve
babasına sadece külleri verildi. Biraz insaf olsun sizde. 
COŞKUN ÇAKIR (Tokat) – Sayın Başkan…
BAŞKAN – Sayın Çakır…
METİN KÜLÜNK (İstanbul) – Biraz insaf olsun.
ALİCAN ÖNLÜ (Tunceli) – Şunu zırlatma şurada. 
BAŞKAN – Sayın milletvekilleri…
METİN KÜLÜNK (İstanbul) – Konuşma, konuşma!
ALİCAN ÖNLÜ (Tunceli) – Bir sus, bir sus! Zırlama!
METİN KÜLÜNK (İstanbul) – Kes! İndir elini, indir,
küstah!
BAŞKAN – Sayın milletvekilleri… 
ALİCAN ÖNLÜ (Tunceli) – Seni anlatıyor sana. Seni sana
anlatıyor. 
BAŞKAN – Sayın Çakır, buyurun.
COŞKUN ÇAKIR (Tokat) – Sayın Başkanım, HDP’li konuşmacı
sataşmalarına devam etmiştir. Burada sataşmadan dolayı söz istiyorum.
BAŞKAN – Buyurun Sayın Çakır. (AK PARTİ sıralarından
alkışlar)
Lütfen yeni bir sataşmaya meydan vermeyelim.
ALİCAN ÖNLÜ (Tunceli) – Kendi yaptıklarına
dayanamıyorsun, insanlıktan çıkmışsın çünkü.
METİN KÜLÜNK (İstanbul) – O yüzbaşının, o binbaşının
kanı sizi tutacak. O yüzbaşının, o şehit çocukların kanı sizi tutacak, hiç
merak etme. 
BAŞKAN – Sayın milletvekilleri, sayın hatibi kürsüye
davet ettim.
ÇAĞLAR DEMİREL (Diyarbakır) – Ne biçim konuşuyorsun?
BEHÇET YILDIRIM (Adıyaman) – Kim ona sebep olmuşsa onun
çocukları da öyle olsun.
OSMAN BAYDEMİR (Devamla) – Nemalananların Allah
belasını versin!
METİN KÜLÜNK (İstanbul) – Eliniz kanlı sizin! Eliniz
kanlı sizin! 
BAŞKAN – Lütfen sayın milletvekilleri…
ÇAĞLAR DEMİREL (Diyarbakır) – Siz yapmışsınız, siz,
siz; ilk önce kendinize bakın, aynayı kendinize tutun.
METİN KÜLÜNK (İstanbul) – Aynayı biz tutuyoruz
kendimize.
BEHÇET YILDIRIM (Adıyaman) – Kim savaşı başlattıysa,
kim savaştan yana kalmışsa…
BAŞKAN – Sayın milletvekilleri, lütfen. 
Buyurun Sayın Çakır…
9.- Tokat Milletvekili Coşkun Çakır’ın,
Şanlıurfa Milletvekili Osman Baydemir’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN ÇAKIR (Tokat) - Sayın Başkan, değerli
milletvekilleri; teşekkür ediyorum öncelikle.
Şimdi, Sayın Baydemir, belli ki bu akşam, bu saatte,
gecenin ilerleyen bir saatinde, planlı, programlı, kastımahsusayla bir tartışma
yaratmak istemektedir. 
Ben gayet net bir şekilde söyledim, meşruiyetten
bahsettim, oydan bahsettim, her bir vekilin -yüzde 1 oy alsa bile- ne kadar
kıymetli olduğundan bahsettim ama yetmedi, 7 Hazirana getirdi, Cizre
olaylarına, doğu, güneydoğu olaylarına getirdi. 
Değerli arkadaşlar, Mısır’daki sağır sultan biliyor; bu
partinin, bu grubun, her şeye rağmen, bütün eleştirilere rağmen, bu siyasi
hareketin önderinin siyasi geleceğini tehlikeye atması pahasına rağmen
başlatmış olduğu demokratikleşme dönemi, çözüm süreci -adına ne dersek diyelim-
bizim zamanımızda gerçekleştirilmiştir…
ALİCAN ÖNLÜ (Tunceli) – İnkâr etti. (AK PARTİ
sıralarından gürültüler)
COŞKUN ÇAKIR (Devamla) - …ve on üç yıllık, on dört
yıllık iktidar döneminde, Kürt meselesiyle ilgili muazzam bir mesafe
alınmıştır.
ALİCAN ÖNLÜ (Tunceli) – Saraydaki zat inkâr etti.
BAŞKAN – Lütfen müdahale etmeyin.
COŞKUN ÇAKIR (Devamla) - Şimdi, Osman Baydemir bunu
burada konuşuyor, boşa konuşuyor. 
Bu, 7 Hazirandan sonra ortaya çıkan tabloya gelince,
değerli arkadaşlar, olup biteni ters okumak ve bir terör sevicilik ortaya
koymaktır. (AK PARTİ sıralarından alkışlar)
SALİH CORA (Trabzon) - PKK sevicisi.
COŞKUN ÇAKIR (Devamla) - Sizin tutumunuz Sayın
Baydemir, terör seviciliktir ve tehlikeli bir tutumdur…
SALİH CORA (Trabzon) – Terörün ağzıyla konuşuyor.
COŞKUN ÇAKIR (Devamla) - …yanlış bir tutumdur,
kışkırtıcı, tahrik edici bir tutumdur. Sizden, bu tutumunuzu gözden geçirmenizi
ve değiştirmenizi rica ederim. Yani buna bakın siz.
ÇAĞLAR DEMİREL (Diyarbakır) – Sayın Başkan, sizin şu
anki tutumunuz ne peki?
COŞKUN ÇAKIR (Devamla) - Değerli arkadaşlar, bizim
politikalarımız son derece tutarlıdır. Başından, bidayetinden beri çözüme
“evet” dedik ama çözüm noktasında çözüme yanaşmayıp, masayı devirip, arkasından
da silahlı mücadeleye karşı çıkanlara karşı…
(Mikrofon otomatik cihaz tarafından kapatıldı) 
COŞKUN ÇAKIR (Devamla) - …terörle mücadeleyi başlattık
ve devam edeceğiz.
Saygılar sunuyorum. (AK PARTİ sıralarından alkışlar,
HDP sıralarından gürültüler)
BAŞKAN – Birleşime beş dakika ara veriyorum.
Kapanma Saati: 23.39
ALTINCI OTURUM
Açılma Saati: 23.46
BAŞKAN: Başkan Vekili Ahmet AYDIN
KÂTİP ÜYELER: Elif Doğan TÜRKMEN (Adana), Özcan PURÇU (İzmir)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 81’inci Birleşiminin Altıncı
Oturumunu açıyorum.
277 sıra sayılı
Kanun Tasarısı’nın görüşmelerine devam edeceğiz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
4.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN -
Komisyon ve Hükûmet yerinde. 
ÇAĞLAR DEMİREL
(Diyarbakır) – Sayın Başkan…
BAŞKAN – Buyurun
Sayın Demirel. 
Bir dakikalık
süre veriyorum.
V.- AÇIKLAMALAR (Devam)
37.- Diyarbakır Milletvekili Çağlar
Demirel’in, Tokat Milletvekili Coşkun Çakır’ın sataşma nedeniyle yaptığı
konuşmasındaki bazı ifadelerine ilişkin açıklaması
ÇAĞLAR DEMİREL
(Diyarbakır) – Sayın Başkan, siz oturumu kapattınız, yaptığınız işlem yani grup
başkan vekilinin bu kadar hakaretvari konuşmasından sonra oturumu kapatmanız
gerçekten adalete uymayan bir davranıştı, onu özellikle vurgulamak istiyorum.
Özelde, grup
başkan vekilinin özür dilemesi gerekiyor, Sayın Osman Baydemir’den özür
dilemesini bekliyoruz. 
HÜSNÜYE ERDOĞAN
(Konya) – Allah, Allah!
TAHİR ÖZTÜRK
(Elâzığ) – Allah, Allah! Ne söylemiş?
ÇAĞLAR DEMİREL
(Diyarbakır) – “Terör seviciliği” nedir, kimdir, bunun açığa çıkması gerekiyor.

YILMAZ TUNÇ
(Bartın) – Az bile söyledi, az!
ÇAĞLAR DEMİREL
(Diyarbakır) – Bu ifadeler hakaret içeriklidir, bu ifadeler eleştirileri aşmış
bir durumdadır.
HÜSNÜYE ERDOĞAN
(Konya) – Siz her gün devlete hakaret ediyorsunuz, millete hakaret ediyorsunuz!
ÇAĞLAR
DEMİREL (Diyarbakır) – O yüzden sayın grup başkan vekilinin hemen, çok acil bir
şekilde bu ifadeden kaynaklı, sayın grubumuzdan ve Osman Bey’den özür dilemesi
gerekiyor. Ölü seviciliğini aslında kimin gerçekleştirdiği, bugün, Türkiye
gerçekliği ortadadır. “Çözüm sürecini, masayı biz kurduk.” diyenler, daha dün
değil, önceki gün Cumhurbaşkanı “Ne masa ne Dolmabahçe” diye ifade etti. Biz
buradan iki üç gündür ifade ediyoruz, “Çözüm süreci buzdolabındadır.” diyen
Cumhurbaşkanı değil miydi? İktidar bunu görmeden, grup başkan vekili bunları
görmeden…
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Bir dakika daha istiyorum, toparlayacağım Başkan. 
HÜSNÜYE
ERDOĞAN (Konya) – Bu hareketlerinizle çürüdü, buzdolabında bile çürüdü, koktu
yani.
BAŞKAN
– Toparlayın Sayın Demirel.
ÇAĞLAR
DEMİREL (Diyarbakır) – Bunları görmeden, yalan yanlış bilgilerle kamuoyunu ve
gerçekten de… 
HÜSNÜYE
ERDOĞAN (Konya) – Buzdolabında bile koktu yaptığınız hareketlerden dolayı. 
METİN
KÜLÜNK (İstanbul) – Tamam, bitti.
ÇAĞLAR
DEMİREL (Diyarbakır) – Başkan…
BAŞKAN
– Tamam, toparlayın.
ÇAĞLAR
DEMİREL (Diyarbakır) – Açılmadı da.
HALİL
ELDEMİR (Bilecik) – Konuştukça dağılıyor. Neyini toparlayacak Başkanım?
ALİCAN
ÖNLÜ (Tunceli) – Hiçbir şeyden nasibini almamış birisin ya! Bir dinle ya! Ayıp
ya!
BAŞKAN
– Tamamlayın.
ÇAĞLAR
DEMİREL (Diyarbakır) – Başkan, şimdi, gerçekten hakaret edici bu davranışları
kabul etmediğimizi ifade etmek istiyoruz, yani ölü seviciliğine ilişkin eğer
grup başkan vekili özür dilemezse biz kendisine iade edeceğiz bu sözü ve
kınadığımızı da ifade etmek istiyoruz. 
HÜSNÜYE
ERDOĞAN (Konya) – Teröristin taziyesine gitmek terör seviciliği değil midir ya?

ÇAĞLAR
DEMİREL (Diyarbakır) – Özelde de, grup başkan vekili, sanırım, Cumhurbaşkanının
açıklamalarının ya farkında değil ya da takip etmiyor. 
HÜSNÜYE
ERDOĞAN (Konya) – Size bir soru soruyorum: Teröristin evine taziyeye gitmek
terör seviciliği değil midir? Cevap?
ÇAĞLAR
DEMİREL (Diyarbakır) – Daha iki gün önce buradaki konuşmamıza istinaden,
Cumhurbaşkanının kendisi, “Masa yok, çözüm yok, Dolmabahçe mutabakatı diye bir
şey gerçekleşmedi.” demiştir.
METİN
KÜLÜNK (İstanbul) – Çok teşekkür ediyoruz Sayın Cumhurbaşkanına, çok teşekkür
ediyoruz Cumhurbaşkanımıza. Dilleri var olsun!
ÇAĞLAR
DEMİREL (Diyarbakır) – İktidar bunun neresini sahipleniyor, anlamakta
zorlandık. Gerçekten bu yaklaşımını kınadığımızı, grup başkan vekiline
yakışmayan bir üslup ve tarzı içerdiğini bir kez daha ifade ediyor…
TAHİR
ÖZTÜRK (Elâzığ) – Tamam, tamam, anlaşıldı ya!
MEHMET
AKİF YILMAZ (Kocaeli) – Sizin her konuşmanız aynı.
ÇAĞLAR
DEMİREL (Diyarbakır) – …konuşmasını da, yaklaşımını da kınadığımızı ifade etmek
istiyorum.
SUAT
ÖNAL (Osmaniye) – Cumhurbaşkanı ne dediyse doğrudur. 
ÇAĞLAR
DEMİREL (Diyarbakır) – Teşekkür ediyorum.
MEHMET
AKİF YILMAZ (Kocaeli) – Her konuşmanız hakaret içeriyor.
BAŞKAN
– Sayın Çakır, buyurun. 
38.- Tokat Milletvekili Coşkun Çakır’ın,
Diyarbakır Milletvekili Çağlar Demirel’in yaptığı açıklamasındaki bazı
ifadelerine ilişkin açıklaması
COŞKUN
ÇAKIR (Tokat) – Sayın Başkan, teşekkür ederim. 
“Terör
sevicilik” kavramı, ifadesi, anlaşılması, içinin doldurulması güç bir kavram, bir
ifade, terim, sözcük değil. Güneydoğuda özellikle yaz başından itibaren devam
eden ve teröristlerin olağanüstü bir şekilde, neredeyse bütün imkânlarını
seferber etmek suretiyle, sadece kırsalda değil artık, şehirlerde başlatmış
olduğu bir üst düzey terörist faaliyet var, muazzam bir terörist faaliyet var.
Şimdi, buna karşı koymamak, buna karşı beyanda bulunmamak, teröristlerle ve
terörizmle ilgili açıklamada bulunmamak, spesifik olarak söylemek gerekirse
PKK’yla ilgili bir şeyde bir şey ifade etmemek, taziyelere gitmek, bütün
bunların adı terör seviciliktir. Öte taraftan, sayın grup başkan vekilinin
dediği gibi -aynen sayın grup başkan vekiline katılıyorum- evet, Sayın
Cumhurbaşkanı “Çözüm süreci buzdolabındadır.” demiştir, “Masa yoktur.” demiştir
hem de kendisiyle tutarlı bir şekilde. Çünkü, aynı çözüm sürecini başlatan kişi
Sayın Cumhurbaşkanının bizatihi kendisidir. Çözüm sürecinin buzdolabına
kaldırılmasının nedeni de çok açıktır: Eğer silahlar bırakılsaydı, teröristler
çıksaydı o çözüm süreci bugün ikmal edilmiş olacaktı. Güneydoğuda, hususen
Suriye’de ortaya çıkan tablodan esinlenerek başka hayallere kapılan terörist
örgütün, PKK’nın gelmiş olduğu noktadan esinlenerek güneydoğuda olayların
tekrar hararetlenmesi, başlaması Türkiye’de güvenlik güçlerimizin terörle
mücadelesinin de başladığı andır. Hiçbir tutarsızlık yok, tam anlamıyla bir
tutarlılık vardır.
Teşekkür
ederim. (AK PARTİ sıralarından alkışlar) 
BAŞKAN
– Evet, sayın milletvekilleri…
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel, bakın, söz verdim, size de verdim, karşı tarafa da verdim.
Artık bu tartışmayı kapatıyoruz. 
ÇAĞLAR
DEMİREL (Diyarbakır) – İç Tüzük gereği ben söz istiyorum Sayın Başkan.
BAŞKAN
– İç Tüzük gereği her istediğinizde söz alamazsınız, İç Tüzük’ü açın, bakın.
ÇAĞLAR
DEMİREL (Diyarbakır) – İç Tüzük gereği söz istiyoruz.
BAŞKAN
– Her istediğinizde söz alma zorunluluğunuz yoktur sizin, benim de vermek gibi
bir mecburiyetim yoktur.
ÇAĞLAR
DEMİREL (Diyarbakır) – Var Başkan. İç Tüzük’e uygun bir şekilde grup başkan
vekili olarak yerimden söz talebinde bulunuyorum.
BAŞKAN
– Evet, tamam, talepte bulundunuz, size söz verdim ben.
ÇAĞLAR
DEMİREL (Diyarbakır) – Başkan, yapılan açıklamaya ilişkin söz talebinde
bulunuyoruz. 
BAŞKAN
– O zaman herkes bıraksın gitsin, karşılıklı oturun, tartışın, konuşun. Böyle
şey olur mu Sayın Demirel?
ÇAĞLAR
DEMİREL (Diyarbakır) – Kürsüden konuşmamıza bile izin vermediniz Başkan.
BAŞKAN
– Nasıl?
ÇAĞLAR
DEMİREL (Diyarbakır) – Kürsüden konuşmamıza izin vermediniz.
BAŞKAN
– Kürsüden konuşmanıza da izin verdim, karşılıklı polemikler oldu ama artık bu
işi uzatmak niyetinde değilim Sayın Demirel, lütfen.
ÇAĞLAR
DEMİREL (Diyarbakır) – Biz de uzatmak niyetinde değiliz ama ben İç Tüzük’e
uygun bir şekilde yerimden söz istiyorum.
RAMAZAN
CAN (Kırıkkale) – Hangi maddesine uygun hanımefendi, söyler misiniz?
BAŞKAN – Şimdi, Sayın Demirel, ben İç Tüzük’e uygun
olarak size söz verdim.
OSMAN BAYDEMİR (Şanlıurfa) – Sayın Başkan, bakın, siz
ara vermeden önce bir hakarete maruz kaldık.
TAHİR ÖZTÜRK (Elâzığ) – Ne hakareti?
BEHÇET YILDIRIM (Adıyaman) – Hem de büyük hakaret.
HÜSNÜYE ERDOĞAN (Konya) – Ya siz her gün hakaret
ediyorsunuz; şahsa değil, millete hakaret ediyorsunuz.
YILMAZ TUNÇ (Bartın) – Hakareti yapan sensin be.
OSMAN BAYDEMİR (Şanlıurfa) – Arayı bitirdiniz,
hakaretinde sayın hatip ısrar ediyor.
BAŞKAN – Şimdi, siz…
RAMAZAN CAN (Kırıkkale) – Burayı geren sensin.
MEHMET AKİF YILMAZ (Kocaeli) – “Diri diri yaktınız”
dedin ya, daha ne hakareti edeceksin?
HAKAN ÇAVUŞOĞLU (Bursa) – En büyük hakareti de Kürtlere
yapıyorsunuz siz.
OSMAN BAYDEMİR (Şanlıurfa) – Dolayısıyla, sataşmasını
tekrar etti. Ben, bu minvalde tekrar 69’a göre söz istiyorum.
HÜSNÜYE ERDOĞAN (Konya) – “Katiller” demiyor musunuz bu
sıralara?
HAKAN ÇAVUŞOĞLU (Bursa) – Başkanım, yok böyle bir usul.
BAŞKAN – Böyle bir yöntem yoktur, böyle bir usul yoktur
Sayın Baydemir.
OSMAN BAYDEMİR (Şanlıurfa) – Sayın Başkan, nasıl yok?
ÇAĞLAR DEMİREL (Diyarbakır) – Sayın Başkan…
RAMAZAN CAN (Kırıkkale) – Başkanım, çalışmalarımıza
devam edelim.
BAŞKAN – Sayın Baydemir, böyle bir usul yoktur.
HÜSNÜYE ERDOĞAN (Konya) – “Terör sevici” sizin için çok
az bile yani.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
4.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN – Şimdi, tasarının tümü üzerinde sıradaki
konuşmacı…
OSMAN BAYDEMİR (Şanlıurfa) – Sayın Başkan, kayıtlara
geçmesi açısından…
ÇAĞLAR DEMİREL (Diyarbakır) – Başkan, böyle bir usul de
yok yani.
BAŞKAN - …Milliyetçi Hareket Partisi Grubu adına…
OSMAN BAYDEMİR (Şanlıurfa) – Sayın Başkan, sizin bu
tutumunuzu protesto ediyorum.
ÇAĞLAR DEMİREL (Diyarbakır) – Ama sizin yaptığınız
doğru değil Başkan. 
BAŞKAN - …Isparta Milletvekili Nuri Okutan’dır.
Buyurun Sayın Okutan. (MHP sıralarından alkışlar) 
ÇAĞLAR DEMİREL (Diyarbakır) – İç Tüzük’e aykırı hareket
ediyorsunuz Sayın Başkan.
TAHİR ÖZTÜRK (Elâzığ) – Otur yerine ya.
BAŞKAN – Ben İç Tüzük’e uygun hareket ediyorum,
kesinlike İç Tüzük’e uygun hareket ediyorum.
ÇAĞLAR DEMİREL (Diyarbakır) – Hayır, İç Tüzük’e aykırı
hareket ediyorsunuz.
OSMAN BAYDEMİR (Şanlıurfa) – Sayın grup başkan
vekilinin şahsıma yönelik ifade etmiş olduğu sözleri misliyle kendisine iade
ediyorum.
ÇAĞLAR DEMİREL (Diyarbakır) – Yani, İç Tüzük’e aykırı
hareket ediyorsunuz.
BAŞKAN – Sayın Okutan, buyurun efendim.
RAMAZAN CAN (Kırıkkale) – Gecenin saat on ikisinde
Genel Kurulu geriyorsun be.
ÇAĞLAR DEMİREL (Diyarbakır) – Şu anda, yani, bizim
konuşmamıza izin vermeyerek İç Tüzük’e aykırı hareket ediyorsunuz, buna ilişkin
usul tartışması açıp…
BAŞKAN – Söz verdim, size de verdim, Sayın Baydemir’e
de verdim, karşılıklı sözler verildi, artık bunu sürdürmek iyi niyet
kurallarıyla bağdaşmaz.
Buyurun.
Süreniz yirmi dakikadır.
MHP GRUBU ADINA NURİ OKUTAN (Isparta) – Sayın Başkan,
değerli milletvekilleri; görüşülmekte olan 277 sıra sayılı Kolluk Gözetim
Komisyonu Kurulması Hakkında Kanun Tasarısı’nın tümü üzerinde Milliyetçi
Hareket Partisi Grubu adına söz almış bulunuyorum. Bu vesileyle, partim ve
şahsım adına hepinizi saygılarımla selamlıyorum.
Öncelikle,
ifade etmeliyim ki bu tasarının kolluk güçlerimize veya vatandaşlarımıza
getirdiği yeni bir şey yoktur. Tasarı yeni bir komisyon kurulmasının ötesinde
pek fazla bir yenilik getirmemektedir. Bilindiği üzere, kolluk güçleriyle
ilgili işleyen bir disiplin, inceleme ve soruşturma rejimi zaten mevcuttur.
Tasarının hazırlığı, gündeme getirilmesi ve burada kurulacak Kolluk Gözetim
Komisyonu bir ihtiyaçtan doğmamıştır. Evet, bir ihtiyaçtan doğmamıştır,
aklımıza düşürülmüştür. Bu tasarının geliş hikâyesi hayli eskilere, 2005
yıllarına dayanmaktadır. O tarihlerde, kolluk güçlerine yönelik sivil inisiyatifin
güçlendirilmesi hususu Avrupa Birliğinin dayattığı ve desteklediği bir proje
şeklinde gelişmiştir. Avrupa Birliğinin proje bazlı destekleriyle bir dizi
faaliyetler yürütüldü ve aradan geçen zaman içerisinde nihayet bir Hükûmet
tasarısı hâline getirildi. 
Tasarının
ilk hâli, Başbakanlığın 22 Temmuz 2010 tarih, 3385 sayılı yazısıyla
Parlamentoya sunulmuştur. Hatırlanacağı üzere, o yıllarda sözde çözüm süreci
başlatılmış, başta Milliyetçi Hareket Partisi olmak üzere bu yıkım sürecine
muhalefet eden bütün kesimler akıl almaz suçlamalara maruz kalmışlardır.
Avrupa
Birliği uyum sürecinde, bu proje güvenlik güçlerinin etkinliğini azaltmak
hedefiyle ön plana çıkmıştır. Esasen, güvenlik güçlerinin üzerinde gelecekte
yürütülecek olası bir çözüm süreci ve benzeri uygulamalara bir altlık olarak
düşünülmüş ve planlanmıştır. Böylece, güvenlik güçlerini dizginlemek ve
güvenlik refleksleriyle yapabilecekleri direncin önüne geçebilmek bir ölçüde
mümkün olabilecek öngörüsüyle proje yürürlüğe konulmuştur. 
Bugün
geldiğimiz noktada böyle bir tasarıya ihtiyaç yoktur. Gerekli fonksiyonunu
hâlihazırda görmüş ve bu proje, esasen, bir ölçüde amacına ulaşmıştır. Öyle ki
proje sayesinde, kaymakamlara, mülki idare amirlerine kolluk güçleri üzerindeki
yetkileri hatırlatılmış, sayısız toplantılar ve seminerler düzenlenmiş, yurt
dışı seyahatler yapılmış ve sonunda da güvenlik güçlerinin inisiyatif alarak
kullanacakları tasarrufların önüne geçilmiştir. Hatta mülki idare amirlerinden
operasyon isteklerinin de önüne geçilmesi istenmiş, ilçenin asayişinden birinci
derecede kaymakamların, ilde de valilerin sorumlu olduğu, öyle her isteğin
kabul edilmemesi gerektiği üzerinde durulmuş ve defalarca vurgulanmıştır. 
Şimdi, bu tasarı neyi amaçlıyor? Hâl böyleyken neye
çözüm buluyoruz? Kimi neden gönüllüyoruz? Kolluk güçleri suç işledi de
yargılanamadı mı? Memlekette Genelkurmay Başkanı dâhil, emniyet genel müdürleri
dâhil, Özel Harekât Daire Başkanı, İstihbarat Daire Başkanı, jandarmadaki daire
başkanları, generaller yargılanamadı mı? Şayet yürürlükteki mevzuata göre
yargılanamıyorsa bu tasarıyla hangi ek yetki ve yargılama yolu açılıyor? Kolluk
güçlerinin hem adli yönden adli görevlerine ilişkin hem idari görevlerine
ilişkin disiplin ve cezai yargılaması zaten mümkün bulunmaktadır. Müsteşar aynı
Müsteşar, Teftiş Kurulu Başkanı aynı Teftiş Kurulu Başkanı, müfettiş aynı
müfettiş, burada ne değişiyor?
Adli makamlar rüşvet, irtikap ve benzeri cezai
hususlarda veya ölüm, yaralama gibi durumlarda zaten mevcut memur yargılama
rejiminin dışında doğrudan soruşturma, takibat ve kovuşturma yapıp karar
vermektedirler, verebilmektedirler. Kolluk güçlerinin diğer görevlerine ilişkin
yargılamada da çok sert hükümler vardır. Keza oldukça katı bir disiplin rejimi
mevcuttur. Emniyet Teşkilatı Disiplin Tüzüğü ortadadır.
Burada birkaç hususu belirtmek isterim. Aylıktan kesme
çok önemli bir cezadır devlet memurluğunda, bilhassa kolluk güçlerinde.
Evlenmek, evlenirken amirlerine haber vermemek aylıktan kesme cezasını icap
ettirir. Sürenin durdurulması yine çok kalıcı ve önemli bir cezadır, meslekten
atılmanın bir altındaki önemli bir cezadır. Mesela size okuyayım bazılarından,
birçok madde var ama birkaç tanesini okuyayım: “İş sahiplerine ya da herhangi
bir nedenle Emniyet binalarına gelen ya da getirilenlere hakaret etmek” süreli
durdurmayı icap ettirir. Bu çok sert bir amir hükümdür, siz de göreceksiniz.
“Amirin izni olmaksızın iş sahiplerinin ya da polisle iş ilişkisi bulunabilecek
kişilerin yemek ve eğlence çağrısına gitmek.” Bu, yine kısa süreli durdurmayı
icap ettirir. “Kadın ve genç erkeklere söz atmak.” Polis, resmî kıyafetiyle,
bir hanım geçiyorken ona söz atarsa kısa süreli durdurmayı icap eder.
“Meslekten
çıkarma”dan size örnekler okuyayım: “Dosyaları ve yazılı kâğıtları veya
örneklerini yetkisiz kişilere vermek meslekten çıkarmayı gerektirir.” Bir başka
şey: “Göreve sarhoş veya içki içtiği belli olacak biçimde gelmek meslekten
çıkarmayı icap ettirir. Yurda girmesi veya çıkması yasaklanan kişilerin girip
çıkmalarına göz yummak, aracı olmak yine, meslekten çıkarmayı icap ettirir.
Menşei belli olmayan, bulundurulması ve taşınması yasak olan her çeşit silah,
mühimmat ve benzerlerini bulundurmak, üzerinde taşımak meslekten çıkarmayı icap
ettirir. Görevli olmadığı hâlde elektronik ortamda veya bilgisayar loglarında
kişisel verilerle ilgili sorgulama yapmak meslekten çıkarılmayı icap ettirir.
Dolayısıyla, bunları çoğaltabiliriz, burada çok ciddi maddeler var. Kendi
başına, diğer memurlardan daha farklı şekilde, kolluk güçlerinin -Jandarma yine
öyle- çok sert bir disiplin rejimi vardır ve bunun altından kalkmak çok zordur
ve çok titiz olarak değerlendirilirler. Yeni bir sivil gözetim, bu manada,
gereksizdir. 
Mesela,
tasarının somut olarak getirdiği, kayıt sisteminin tutulması ve merkezden
takibi ise bunda yasal düzenlemeye ihtiyaç yok, böyle bir merkeze ihtiyaç var
ama bunun için yasal düzenlemeye ihtiyaç yok; kayıtların tutulmasını, veri
bankasının oluşturulmasını ve bütün bilgilerin bu merkezde toplanmasını bir
yönetmelik ya da genelgeyle de çözmek pekâlâ mümkündür. Diğer yandan, tasarının
Avrupa Birliği mevzuatına uyum için yasak savma kabîlinden usulen çıkarılan bir
düzenleme olduğunu da ifade etmek mümkündür. “Usulen” diyoruz çünkü Avrupa
Birliği mevzuatı sivil ve bağımsız bir gözetim komisyonunun kurulmasını
öngörmesine rağmen komisyonun 7 üyesinin 5’i doğrudan, 2’si de dolaylı olarak
idare tarafından belirlenmektedir. Biz böylesine bir tasarıya ve komisyona da
karşıyız ancak çıkacaksa ruhuna uygun çıkmalıdır; zaten ilk baştaki çıkış
amacından da uzaklaşmış, esas mecrasından sapmış bulunmaktadır. Tasarıyla bir
taraftan Avrupa Birliğinin gönlünü etmeye ve dayattığı bir komisyon kurulmaya
çalışılıyor, öyle bir mesaj veriliyor; diğer taraftan, kolluk güçlerine de
“Endişe etmeyin. Bakın, bu komisyonda sizin temsilcileriniz çoğunlukta.”
denilmeye getiriliyor. Sonuçta ortaya çıkan bu tasarı ne devedir ne kuştur,
olsa olsa devekuşu gibi garip bir düzenlemedir. 
Değerli
milletvekilleri, burada, kolluk şikâyet sisteminin etkin, hızlı ve verimli
yürütülmesinden bahsediyoruz. Bunun, hem vatandaşlarımız hem de kolluk
güçlerimiz için elzem olduğu savunuluyor. 
Bir
kurumu işlemez hâle getirmek için yapacağınız işlem, o kuruma altından
kalkamayacağı kadar fazla görev yüklemektir. Bu tasarıyla tam tersine,
bürokrasi artacak, kadrolar şişecek; yapılan teftiş, denetim, tekrar tekrar
yapılma esasına dayanıyor. 
Tasarının
3’üncü maddesinde, Kolluk Gözetim Komisyonunun kuruluşunda Adalet Bakanlığı
Ceza İşleri Genel Müdürlüğü yer almaktadır, ancak Adalet Bakanlığı bünyesinde
görev yapan infaz koruma memurları kapsama dâhil edilmemiştir. Adalet
Bakanlığı, kolluk güçlerinin denetimi ve gözetimiyle doğrudan ilgili bir kurum
değildir. Bu bakımdan, kolluk güçleriyle doğrudan ilgili birimin temsilcisinin
komisyonda bulunmasında yarar vardır.
Bilindiği
üzere, mülki idare amirleri illerinde ve ilçelerinde güvenlikten ve asayişten
doğrudan, birinci derecede sorumludurlar. İller İdaresi Genel Müdürlüğü de 5442
sayılı İl İdaresi Kanunu’nun yürütücüsüdür. Vali ve kaymakamlar, diğer
mevzuatın yanında, bilhassa terörle mücadele ve güvenlik politikalarını
oluştururken 5442 sayılı Kanun’dan faydalanırlar ve bu bakımdan, komisyonda
Adalet Bakanlığı Ceza İşleri Genel Müdürlüğü yerine İçişleri Bakanlığı İller
İdaresi Genel Müdürlüğünün yer alması daha uygun ve isabetli olacaktır.
Tasarıda
komisyonun adı “Kolluk Gözetim Komisyonu” olarak geçmesine rağmen, görevleri
kayıt altına alma ve izlemeyle sınırlı kalmamış, 8’inci maddede ön inceleme ve
disiplin soruşturması işlemlerine de yer verilmiştir. Kolluk Gözetim
Komisyonunun inceleme ve teftiş alanına da müdahil olması, tasarının esas amacı
olan gözetim fonksiyonunun aşılıp denetim alanına girilmesi anlamına
gelmektedir.
Kolluk
Gözetim Komisyonu, görev alanıyla ilgili düzenleyici, yol gösterici ve izleyici
olmalı, kendisi denetim alanına müdahil olmamalıydı. Türkiye Cumhuriyeti
devleti bir kurumlar ve kuruluşlar manzumesidir. Dolayısıyla, her kurum kendi
görevlerini yaparken diğer kurumların görev alanına müdahil olmamalı, uyum ve
ahenk içinde hareket etmelidir. Bu yasayla birlikte, kadim geleneği ve birikimi
olan birimler ve teftiş kurumu altüst olacak, görevin etkin ve hızlı
işlemesinin önüne geçilmiş bulunulacaktır. 
Değerli
milletvekilleri, İnsan Hakları ve Eşitlik Kurumu Kanunu’nu bu Meclisten hep
birlikte çıkardık, yeni kanunlaştırdık. Diğer taraftan, kamu ile idarenin her
türlü eylem, işlem, tutum ve davranışlarını insan haklarına dayalı, adalet
anlayışı içinde, hukuka ve hakkaniyete uygunluk yönlerinden inceleyen,
araştıran ve önerilerde bulunan, Türkiye Büyük Millet Meclisine bağlı, kamu
tüzel kişiliğini haiz, özel bütçeli Kamu Denetçiliği Kurumu mevcut ve işler
hâldedir. Yine, idarenin her türlü eylem ve işlemi yargı denetimine tabidir.
İdare mahkemeleri çalışmaktadır. İnsan Hakları ve Dilekçe Komisyonu
çalışmaktadır. Savcılar ve hâkimler çalışıyor. Yine, Anayasa Mahkemesine ferdî
başvuru yolu açılmış bulunmaktadır. Türkiye esasen bu komisyonun görev alanına
giren hususlarda atması gereken adımları atmış, kurumlarını kurmuştur.
Değerli
milletvekilleri, tasarıyla, Kolluk Gözetim Komisyonunun ön inceleme ve
soruşturma yapabileceği algısı oluşmaktadır. Yılların birikim ve uzmanlığıyla
temayüz etmiş, ülkemiz için önemli bir değer olan İçişleri Bakanlığı Mülkiye
Teftiş Kurulunun yanında ikinci bir kurul oluşturuluyor olması son derece
sakıncalıdır. 
Nihayet, tasarının, Avrupa Birliği mevzuatına uyum
kapsamında, yasak savma kabîlinden, günü kurtarmak ve şekil şartlarını yerine
getirmekten öte bir değişim ve yenilik getirmeyeceği anlaşılmaktadır. Avrupa
Birliğinde de benzer uygulama olduğu doğru değildir. İkide bir bu ifade
ediliyor “Avrupa Birliğinde de bunlar var, her tarafta.” diye, doğru değil.
Orada tıpkı bizim idare mahkemesinin yerine geçebilecek şekilde kurullar var.
Polislerin atanması, güvenlik, kolluk güçlerinin atanması, işleyişleri bizden
farklı. Dolayısıyla, bizim bu kanun tasarısında ifade ettiğimiz gibi ya da
tasarladığımız gibi yeni bir sivil gözetim mekanizması o bölgede yoktur. Bu,
çarpıtmadan başka bir şey değildir. Avrupa’nın göçmen ve mülteci sorununa
bakışı ortadadır. Avrupa’daki kolluk güçlerinin tutumu ve cezaevlerindeki
şartlar da yine hepimizce malumdur.
Ülkemiz yıllardır bölücü terörle tek başına
boğuşmaktadır. Türkiye’nin en önemli güncel sorununun güvenlik ve terör sorunu
olduğunu görüyoruz. Burada üzerinde durulması gereken en önemli nokta, bölücü
terörle mücadele eden güvenlik güçlerinin moralini bozacak ve dolayısıyla
mücadeleyi zaafa uğratacak uygulamadan özenle kaçınılmalıdır. Bu özeni
iktidarıyla muhalefetiyle hep birlikte göstermeliyiz.
Daha önce de ifade ettik. Kolluk güçleriyle ilgili
zaten ağır bir disiplin ve şikâyet sistemi vardır. Hem cezai hem de idari
soruşturma mekanizmaları mevcuttur. İl, ilçe insan hakları kurulları
çalışmaktadır. BİMER şikâyet sistemi çalışıyor. Yani, kolluk güçlerimiz dokunulmaz
değildir. Nitekim, bu tasarı ilk gündeme geldiği sözde çözüm sürecinin
başlarında yasalaşmasa da Hükûmet dediğini fiilî olarak yaptı. Kolluk
güçlerinin gardı düştü ve tabii savunma refleksi kırıldı. Operasyonlara izin
vermeme ve teröristleri görmezden gelme dönemi başladı. Şimdi, Hükûmetin o
zaman yaptığı ağır ihmal ve sorumsuzluğun hesabını milletçe ödüyoruz.
Yüreğimizin yanmadığı, şehitlerin gelmediği gün neredeyse yok gibi. Bir
taraftan terörle mücadele edeceksiniz, diğer taraftan terör karşısında ikiyüzlü
siyaset izleyen Avrupa Birliğinin -en hafif tabiriyle- gönlünü edeceksiniz. Bir
taraftan, sözde çözüm süreci refleksiyle kolluk güçlerinin kafasını
karıştıracaksınız, moralini bozacaksınız; diğer taraftan, terörle mücadelede
kararlılık mesajı vereceksiniz. Bu tür ikircikli tavırlarla bu sorunları çözmek
ve devleti hakkıyla idare etmek mümkün değildir.
Tasarıyla,
kolluğa güven duygusunun artması bakımından sivil gözetim sistemi kurulması
savunulmaktadır, böyle deniyor. Devleti idare edenler bizzat kolluğu
yıpratırlarsa onlara ne yapacağız, onları kim gözetleyecek? Evet, devleti idare
edenler ihmal, tutum ve davranışıyla devletin temel kurumlarını, bilhassa
kolluk güçlerini yıprattılar, güveni zedelediler. Kozmik odaya girildi. Bu
memleketin Başbakanı dinlendi, MİT ve Dışişleri Bakanlığı yetkililerinin özel
görüşmeleri dinlendi, 50 milyonu aşkın vatandaşın kimlik bilgileri yurt dışına
çıkarıldı. 400 subayı, 200’in üstünde kurmay bürokratı “casus” diye suçladık,
yargıladık. Çok köklü, yılların tecrübesinin oluşturduğu, devletin temel
kurumları olan kolluk güçleri herkese eşit mesafede olması gerekirken birtakım
siyasi örgüt yapılanmasının içine itildi. Belli yapılanmalara çanak tutuldu.
Şimdi de, göze sokulacak şekilde “Mücadele ediyoruz.” denilerek ayrıca
yıpratılmaya gidiliyor. Sivil bir komisyon, sivil bir inisiyatif, polisimizi
denetleyecek. Peki, polisi zorla suç işlemeye zorlayanları, teşvik edenleri kim
denetleyecek? Güvenlik güçlerimizin ülkemizin bekasına yönelen ihaneti bertaraf
etmek için kanını ve canını ortaya koyduğu bir süreçte getirilen bu tasarı
yersiz ve zamansızdır. Geri çekilmelidir. Hiç kimseye faydası yoktur. 
Değerli
milletvekilleri, kolluk güçleriyle ilgili bu tür ısmarlama düzenlemeler yerine,
gelin, kolluk güçlerimizin sorunlarına odaklanalım. Gelin, vatan, millet ve
vazife uğruna canını ortaya koyan güvenlik güçlerimizin özlük haklarını el
birliğiyle iyileştirelim. Gelin, polisimizin ve uzman erbaşlarımızın ek
göstergelerini 3600’e çıkaralım, tazminatlarını artıralım; çalışırken rahat
ettiremiyoruz, bari emekli olduklarında rahat etmelerini sağlayalım. Uzman
erbaşlara zoralım silahlarının verilmesini sağlayalım. Çok sık yapılan geçici
görevliler için hiç olmazsa bedelini, ücretlerini tam zamanında ödeyelim.
Vatandaş-kolluk güçleri münasebetlerini güçlendirecek, kaynaştıracak projelere
destek verelim. Güvenlik güçlerimize özlük haklarını tam, kâmil manada verelim,
sonra da yanlış yapanlardan hesap soralım. Güvenlik güçleri terörle
mücadelesini, elbette, hukuk devleti ilkeleri çevresinde yürütecektir. Kim
yanlış yaparsa da hesabını verecektir, burada en ufak bir tereddüt yoktur ancak
sözde çözüm sürecinin yürütücülerine sağlanan yasal güvence, terörle mücadele
eden kahraman evlatlarımızdan esirgenmemeli, yarın bir politika değişikliğinde
mağdur olmalarının önüne geçilmelidir. Bırakın günübirlik politikalarla hareket
etmeyi, bırakın yönetmeliklerle halledebileceğimiz işlere kanun çıkarmayı,
terörle mücadelede güvenlik güçlerinin ileride zorda kalmaması için gerekli
yasaları çıkaralım. Çatışma hattına gidelim, kahramanları kucaklayalım.
Güvenlik güçlerini, halkı dinleyelim ve devlet-millet birlikteliğini
güçlendirelim. Bizim itirazımız, yersiz ve zamansız gündeme getirilen bu
tasarının güvenlik güçlerimizin kafasını karıştırmasına ve moralini bozacak
olmasınadır. Bizim itirazımız, Hükûmetin ülkemizin bekasına yönelik tehditleri
bertaraf etmek için yapılacak düzenlemelere öncelik vermemesinden dolayıdır.
Bugün milletimizin önceliği, terörle mücadele eden güvenlik güçlerinin yanında
olmaktır. 
Değerli
milletvekilleri, Türkiye bugün tam bir kuşatılmışlıkla karşı karşıyadır.
Milletimizin bütün fertleri ve devletimizi oluşturan bütün kurum ve kuruluşlar
bu kuşatılmışlığın farkına varmalı, bu kuşatmayı yaracak fikir ve gönül birliği
içinde bulunmalıdır. Dolayısıyla, önceliklerini de bu amaca matuf olacak
şekilde belirlemelidir. Bu kuşatmayı yarmak için İstiklal Savaşı’mızdaki Şerife
Bacı misali bugün Mersinli Şerife Nine’nin yaptığını yapmalı, güvenlik
güçlerimize sonuna kadar destek olmalıyız. Dolayısıyla, Türk milletinin
temsilcileri olarak bizim de görevimiz böylesine tasarıları kanunlaştırmak
değil, önceliğimiz milletimizin birliğinin, beraberliğinin ve bekasının
korunması olmalıdır. 
Tasarının
tümü üzerinde Milliyetçi Hareket Partisi Grubu adına görüş ve düşüncelerimizi
bu şekilde ifade ediyor, şahsım ve partim adına heyetinizi saygıyla, hürmetle
selamlıyorum. (MHP sıralarından alkışlar) 
BAŞKAN
– Teşekkürler Sayın Okutan. 
Şimdi
üçüncü sırada Cumhuriyet Halk Partisi Grubu adına İzmir Milletvekili Murat
Bakan konuşacaktır. 
Buyurun
Sayın Bakan. (CHP sıralarından alkışlar) 
CHP
GRUBU ADINA MURAT BAKAN (İzmir) – Sayın Başkan, değerli milletvekili
arkadaşlarım; Genel Kurulu saygıyla selamlıyorum. 
277
sıra sayılı Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı’nın bütünü
üzerine grubum adına söz almış bulunuyorum. Sözlerime başlamadan önce,
görevlerini yaparken şehit düşen tüm kolluk görevlilerimize Allah’tan rahmet
diliyor, anıları önünde saygıyla eğiliyorum. 
Değerli
arkadaşlar, bu yasal düzenleme önemlidir. Neden önemlidir? Kamu güvenliğini
sağlamak maksadıyla kamu adına zor kullanma gücünü elinde tutan kolluk
kuvvetinin bu gücü kullanırken hukuka uygun hareket etmesini sağlamak
bakımından önemlidir. Bu yasal düzenleme önemlidir. Neden önemlidir? Kolluk
kuvvetlerinin etkin denetimi bakımından önemlidir. Bu yasal düzenleme
önemlidir. Neden önemlidir? Kamunun güvenliğini sağlamakla yükümlü olan
kolluğun kamu tarafından sivil gözetimi açısından önemlidir. Biz de bu
düzenlemenin sağlıklı bir şekilde, bu Meclisin ortak aklıyla yasalaşmasını
önemsiyoruz fakat bu yasadan beklediğimiz faydayı sağlamak için olaya çok yönlü
bakmamız gerekir.
Sevgili
arkadaşlar, önce, yüksek standartlarda hizmet beklediğimiz kolluk
kuvvetlerimizin ne durumda olduğuna bir bakalım. Ülkemizde kamu adına güç
kullanma yetkisi olan kolluk kuvvetleri Emniyet Genel Müdürlüğü, Jandarma Genel
Komutanlığı ve Sahil Güvenlik Komutanlığı personelidir. 
Değerli
arkadaşlar, kolluk kuvvetlerimizin yaptığı görev ile yaşamları aynı ağır
şartları taşımaktadır. En ağır şartlarda bir yandan terörle, teröristle,
arsızla, hırsızla, namussuzla, çeteyle, devleti soyanla, mafyayla,
tecavüzcüyle, dolandırıcıyla mücadele ederken öte yandan da en büyük mücadeleyi
geçim sıkıntısı, sağlık, barınma, çocuklarının geleceği için veriyor kolluk
kuvvetleri. Yirmi otuz saat aralıksız çalışıyorlar çoğu kez. Tayin ve
terfilerde adaletsizliklerle karşı karşıyalar. 
Emniyet
teşkilatında birçok görev vekâleten yürütülüyor. Emniyet birimleri arasında
ciddi maddi eşitsizlikler var. Poliste amir olmanın önü âdeta kesilmiş durumda.
Hizmette Avrupa standardı beklediğimiz kolluk kuvvetleri maaş ve sosyal
haklarda Avrupa’nın çok gerisinde. Emniyet teşkilatı politize edilmiş, iktidarın
kolluk kuvveti hâline gelmiş. 
Jandarma
teşkilatında uzman erbaşlar sözleşmeli olarak çalışmakta. Her gün bir şehit
haberini aldığımız bu yoksul ve fedakâr halk çocuklarının iş güvencesi yok.
Uzman jandarmanın statü problemi var, okulları kapatılmış, kadroları astsubay
kadrolarına dönüştürülmüş ama bu uzman jandarmaların geleceğinin ne olduğu hâlâ
belirsiz, muallak. Astsubayların intibaklarını kısmen burada yaptık fakat
sicillerinin 9/2’den başlaması konusunda talepleri var, onu çözemedik. Bunun yanında
daha çözülmemiş birçok problemi var. 
Bunalımların, intihar olaylarının en çok olduğu bir
meslek grubundan söz ediyoruz. Bir emirle ölüme giden, şehit olan, gazi olan
kolluk kuvvetleri çalışırken kimsenin aklına gelmiyor. Anası babası sıvasız
evlerde oturan bu yoksul halk çocuklarından Avrupa standartlarında hizmet
bekliyoruz fakat haklarını vermeye gelince kendi standartlarımızı uyguluyoruz.
En önemlisi, sendikal hakları yok. İngiltere, Almanya gibi Avrupa’daki bazı
ülkelerin polis sayısı ile ülkemizdeki polis sayısı aşağı yukarı aynıdır.
Avrupa’da 250 bin polis olan bir ülkede 100 binin üzerinde üyesi olan polis
sendikaları var, bizde ise sendikalı polis sayısı sadece 10 bin civarındadır.
Onların başına neler geldiğini, nelerle mücadele etmek zorunda olduklarını,
haklarında hangi gerekçelerle soruşturmalar açıldığını, kendi haklarını
savunmak için aralarında yeterince para topladıklarında dava açabildiklerini
polis sendikası yöneticilerinden bizzat dinledim. Kendi haklarını savunmaktan
menedilen insanların toplumun hak ve hukukunu savunurken içinde bulundukları
psikolojiyi anlamak için biraz empati yapmaya davet ediyorum hepinizi. Hamasi
nutuklarla ne kolluk kuvvetlerinin yaşam standardı yükselir ne de toplumun
güvenlik derdine deva olunur. Öncelikle bu Mecliste görüşülmesi gereken konu
her gün şehit haberlerini aldığımız kolluk kuvvetlerinin standartlarını
yükseltmek, sorunlarını çözmek olmalı. Üniforması kefeni olan bu yoksul halk
çocuklarının özlük haklarını, çalışma koşullarını Avrupa standartlarına
getirmeden onlardan Avrupa standartlarında hizmet beklemek gerçekçi değildir.
Sevgili arkadaşlar, biz bu yasaya özü itibarıyla karşı
değiliz; bunu Komisyon çalışmalarında da ifade ettik. Bu yasayla ilgili
eleştirimiz iktidar partisinin bu tür yasal düzenlemelerde aldığı tutumadır,
bağımsız olması gereken kurumları bütünüyle kendisinin kontrolünde kendisine
bağlı kurumlar olarak oluşturmaya çalışma anlayışıdır. “Biz bu yasal
düzenlemeyi neden yapıyoruz?” Bu soruyu kendi kendimize soralım. Eğer sorunun
cevabı “Yurttaşımızın temel hak ve özgürlüklerini korumak, gözetmek, onlara
olgun bir demokraside insan olmanın onuruyla mutlu, huzurlu, güven içerisinde
yaşayacakları bir kamu düzeni tesis etmek.” ise cevap doğrudur. Eğer sorunun
cevabı Sayın İçişleri Bakanının Komisyonda yaptığı açıklamalarda, iktidar
partisi grup sözcülerinin, grup başkan vekillerinin bu kürsüden yaptıkları
açıklamalarda olduğu gibi bu yasayı “Avrupa’ya vizesiz gidelim, serbest
dolaşalım.” diye, “Avrupa istedi.” diye yapmak zorunda kalıyor isek cevap,
yanlış cevaptır. Sayın İçişleri Bakanı Efkan Ala Komisyon görüşmelerinde ne
diyor? “Bu, vize muafiyeti çerçevesinde ele aldığımız bir konu, bu
yükümlülükler arasında bulunmaktadır. Vatandaşlarımızın Avrupa Birliğinde
serbest vize almadan dolaşabilmelerini sağlayacak tasarılardan biridir. Diğer
ülkelerden yani Avrupa’nın diğer ülkelerinden de yararlanarak bizler bu yasayı
şekillendirdik, o zamandan itibaren Komisyonumuzun huzuruna getirdik.” Aynen
böyle söylüyor Sayın Ala. Allah aşkına, biz kendi ülkemizde temel hak ve
özgürlükler için, bu ülkenin yurttaşları yüksek demokrasi standardına layık
olduğu için, bizim vatandaşlarımız daha mutlu ve güvenli bir ülkede yaşasın
diye niye yapmıyoruz bu yasal düzenlemeleri?
Avrupa Birliği hedefi doğru bir hedeftir fakat Avrupa
Birliğine girmek istememizin asıl sebebi kendi ülkemizdeki standartları
yükseltmek, vatandaşımızı daha uygar bir ülkede yaşatmak arzusu değil midir?
Eğer asıl hedef yüksek demokrasi standartlarını sağlayacak yasal düzenlemeleri
yapmak değil de salt Avrupa Birliği uyum yasaları çerçevesinde yapılması
zorunlu görülen yasal düzenlemeleri yapmak ise o yasalar bu ülkede sağlaması
gereken faydayı sağlamıyor arkadaşlar. Tıpkı bağımsız olması gereken RTÜK gibi,
tıpkı bağımsız olması gereken Rekabet Kurumu gibi, İnsan Hakları ve Eşitlik
Kurumu gibi, yasada bağımsız yazan fakat hakikatte siyasal iktidara bağımlı
kurumlar oluşturuyoruz. Evet, bu yasa çıkmalı, çağdaş ülkelerde olduğu gibi
çıkmalı, insanımız hak ettiği için çıkmalı, dayatıldığı için değil.
Bu
Parlamento çatısı altında tüm yasalarımızı yaparken ortak aklımızı kullanarak
bir uzlaşı içerisinde halkımızın yüksek standartlarda bir demokrasiye kavuşması
için gayret sarf etmeliyiz. Bizler Cumhuriyet Halk Partisinin İçişleri
Komisyonu üyeleri olarak ilk Komisyon toplantısından sonra Komisyon Başkanımız
Celalettin Güvenç’i ziyaret ettik. Dedik ki: Sayın Başkan, bizler buraya
seçilirken bu vatana hizmet etmek için seçildik. Biz bu Komisyonda alacağımız
tüm kararları ön yargısız, ülkedeki kutuplaşmaya, ayrışmaya rağmen oy
birliğiyle çıkartabiliriz. Her şeyi birlikte konuşalım, tartışalım, ön
yargıları ortadan kaldıralım ve Komisyondan oy birliğiyle getirelim
Meclisimize, Mecliste de bu kanunlar üzerinde çok fazla konuşmadan, olgunlaşmış
yasaları yasalaştıralım. Aynı tutumu bu kanun görüşülürken de yaptık, Sayın
Bakanın da olduğu görüşmelerde Cumhuriyet Halk Partisi Grubu olarak aynı şeyi
söyledik, dedik ki: Ülkenin uzlaşıya ihtiyacı var, ülke kutuplaşmış durumda,
insanlar bölünmüş durumda. Biz uzlaşmayı İçişleri Komisyonundan başlatalım,
oradan dalga dalga Türkiye’ye yayılsın. Ancak bizim arzu ettiğimiz gibi olmadı,
4 siyasi partinin uzlaşarak birlikte oy birliğiyle getirebileceği bir kanun
tasarısı bizim önerilerimiz, tüm siyasi partilerin önerileri reddedilerek AKP
oylarıyla, oy çokluğuyla Meclise geldi. 
Sevgili
arkadaşlar, Çin Halk Cumhuriyeti’nin kurucusu Mao’yla ilgili bir anekdot
dinledim -ne kadar doğru bilmiyorum ama mesajı beni çok etkiledi- onu sizinle
paylaşmak istiyorum. Mao bir toplantıya katılır, o toplantıda bir dinleyici
onun konuşmasının ardından Mao’ya der ki: “Siz, Çin gibi binlerce yıllık
kültürü olan bir ülkede kültür devrimi yaptınız, siz bir dâhisiniz.” Mao
karşılık verir: “Sevgili arkadaşım, ben dâhi falan değilim. Bir deham varsa
başkasının aklını kullanmaktır.” der. 
Sevgili
arkadaşlar, Ankara Emniyet Müdürlüğünün duvarında “Herkesin polisi kendi
vicdanıdır.” yazan anlamlı bir slogan var. Şimdi size soruyorum, kendi
vicdanınızda değerlendiriniz: Bu Mecliste ortak akıl var mı? Eğer “Yok.”
diyorsanız, yukarıda anlattığım gelişmeler çerçevesinde, bu ortak aklın
oluşmamasının sebebini kendi vicdanınızda sorgulayınız. 
Sevgili arkadaşlar, bu yasa eğer olması gerektiği
şekliyle çıkar ve bu komisyon olması gerektiği gibi çalışırsa kolluk
kuvvetlerine de saygınlık kazandırır. Zira, iktidarın yersiz, haksız
uygulamalarının toplumdaki olumsuz faturası genellikle yoksul halk
çocuklarından oluşan kolluk kuvvetlerine çıkarılıyor. Bunun en somut örneği
Gezi’dir. Dönemin Başbakanı Sayın Cumhurbaşkanı “Polisimiz Gezi’de destan
yazdı.” dedi. Hayır Sayın Cumhurbaşkanı; sizin ayrımcı inadınız, o genç
insanları çapulcu olarak görmeniz ve şişmiş egonuz yüzünden Gezi’de ağıt
yakıldı. Berkin Elvan’ı vurmak mıydı destan? 
SALİH CORA (Trabzon) – Her konuşmayı Cumhurbaşkanına
bağlıyor.
RAMAZAN
CAN (Kırıkkale) – Gecenin bu saatinde…
MURAT
BAKAN (Devamla) – Ethem Sarısülük, Ali İsmail Korkmaz, Mehmet Ayvalıtaş,
Abdullah Cömert’i öldürmek mi destan? 
RAMAZAN
CAN (Kırıkkale) – Ne alaka ya!
MUSTAFA
KÖSE (Antalya) – Hakaret ediyorlar ancak.
MURAT
BAKAN (Devamla) – İzmir’de Kordon’da genç kızları saçlarından sürüklemek mi
destan? Eli sopalı polislerin sokaklarda gençleri dövmesi mi destan? Gencecik
insanları gaza boğdurdunuz. Bu genç fidanlarımızı da bu kürsüden saygıyla
anıyorum. 
Yoksul
halk çocuklarını halkın üzerine salarak polisimizi de itibarsızlaştırdınız,
polise de kendi dramını yazdırdınız aslında. Siz Sayın Cumhurbaşkanı…
Sevgili
arkadaşlar, ben bir milletvekili olarak Cumhurbaşkanına sitem etme hakkına sahibim.
Lütfen üzerinize alınmayın.
BAYRAM
ÖZÇELİK (Burdur) – Allah Allah, Allah Allah! O zaman karşılığını da bulacaksın!
Her söylediğin sözün karşılığı vardır!
SALİH
CORA (Trabzon) – Hakaret etme!
AHMET
HAMDİ ÇAMLI (İstanbul) – Yazıklar olsun, yazıklar olsun!
MURAT
BAKAN (Devamla) – Siz Sayın Cumhurbaşkanı, polis teşkilatını kullanarak gizli
zulüm yaptınız. Bu kürsüden Yunus’un şu sözünü siz Sayın Cumhurbaşkanına
saygıyla gönderiyorum: “Zulüm ile abat olanın akıbeti berbat olur.”
AHMET
HAMDİ ÇAMLI (İstanbul) – Aynı CHP işte.
MURAT
BAKAN (Devamla) – Bir endişemi daha paylaşmak istiyorum Sayın Cumhurbaşkanıyla,
bu kürsüden: Siz “Ey” diye konuşmaya başladığınızda…
BAŞKAN
– Sayın Bakan, Genel Kurula hitap etmeniz lazım burada, Sayın Cumhurbaşkanına
değil.
MURAT
BAKAN (Devamla) – …benim gibi milyonlarca yurttaşımız “Eyvah, galiba yine bazı
şeyler doğru gitmiyor.” diye düşünüyoruz. Bakınız, Şeyh Edebali Osman Gazi’ye
“Ey!” diye hitap ediyor ama nasıl güzel bir “Ey!” “Ey Oğul! Artık beysin.
Bundan sonra öfke bize, uysallık sana. Güceniklik bize, gönül alma sana.
Suçlamak bize, katlanmak sana. Âcizlik bize, hoş görmek sana. Anlaşmazlıklar
bize, adalet sana. Haksızlık bize, bağışlamak sana.” Sayın Cumhurbaşkanı, dünya
ile aranızdaki savaşta dünyanın yanında olun lütfen. 
Sevgili
arkadaşlar, polisin eğitim düzeyi çağdaş ülkelerin seviyesine getirilmeli.
Kaliteli okullara yatırım yapılmalı, erdemli insana yatırım yapılmalı.
“Yatırım, yatırım” diyorsunuz ama nedense erdemli insan yetiştirme projelerine
yatırım yapmıyorsunuz. “Bir okul fazla yaptırın, bir hapishane eksiltmiş
olursunuz.” diyor Victor Hugo. Polis okullarına öğrenci alırken fiziksel
koşulları ön planda tutuluyor, bu da doğal bir şeydir ama daha önemlisi
karakter, ahlak, erdem bir o kadar ön planda tutulmalıdır. Ne diyor Ne diyor
Necip Fazıl: “Memleketler parasızlıktan değil ahlaksızlıktan çöker.” İşinize
geldiğinde tarihsel mirasımızı hoyratça kullanıyor, manevi değerleri altüst
ediyorsunuz. Manevi değerlerimize göre davranın, arsızı, hırsızı, ahlaksızı
yüceltmeyin. Polis okullarına alınacak öğrenci seçimini Ahi geleneğindeki
erdemlere göre yapmanızı ivedilikle öneriyorum. Bakınız, Roma ve Grek
kültüründe “polis” sözcüğü “Güzel yaşamın ta kendisidir.” diye ifade ediliyor,
polis kelimesi de oradan geliyor zaten. 
Sevgili
AKP’li arkadaşlar, nedir sizin bu “Bağımsız olması gereken kurumları da ben
kurmalıyım.” takıntınız? Zaten Hükûmetsiniz, yetmedi, hegemonyacı devlet
partisi oldunuz. Vali sizin valiniz, kaymakam sizin kaymakamınız, tüm devlet
bürokrasisi sizin elinizde. Avrupa Birliği sivil, tam bağımsız bir gözetim
komisyonu kurulmasını size dayatıyor, siz de illa “Ben istediğim gibi
kuracağım.” diye bize dayatıyorsunuz. Bu gidişat, gidişat değildir. 
Sevgili
arkadaşlar, muhalefet şerhinde yazdıklarımızı özetliyorum: Avrupa da artık bu
oldubittilere inanmıyor. Avrupa İnsan Hakları Mahkemesinin ülkemiz hakkında
verdiği yüzlerce karara bir göz atarsanız ne demek istediğimi daha iyi
anlarsınız. Bu tür kurumlar sivildir, hatta, literatürde, şu an kurduğumuz
kurumun ismi Avrupa’da “civilian oversight” diye geçer, şeffaftır. Devlette,
siyasette, hükûmette etkin olan kişilerden değil, toplumdaki saygın, güvenilir,
itibarlı şahsiyetlerden oluşur. Demokrasiyi benimseyen, hukuku, adaleti,
tarafsızlığı içselleştiren erdemli insanlardan oluşur. Sizin önerinize göre bu
kurum devletin, Hükûmetin ta kendisidir, mini bir Bakanlar Kurulu gibidir.
Başkan, İçişleri Bakanlığı Müsteşarı, diğer üyeler de bakanlıklar ve resmî
kurum temsilcileri. 
Oysa
biz ne önerdik? İçişleri Bakanının üniversitelerimizden önereceği adaylar
yerine en eski üç hukuk fakültesi öğretim üyeleri arasından, Adalet Bakanının
yerine ise Barolar Birliğinin önereceği adaylar arasından yine Bakanlar Kurulu
seçsin dedik. Aslında olması gereken, bu kurumların önerisiyle, kamuoyunda da
tartışılarak Parlamentoda nitelikli çoğunlukla seçilmesidir bu tür kurumların.
Ancak biz gerek Komisyonda gerek Mecliste bir uzlaşı sağlayabilmek adına böyle
bir öneri getirdik ancak 7 üyeden sadece 2’si dahi Hükûmetin mutlak kontrolü
altında olmadığı için siz bu uygulamaya karşı çıktınız. Böyle mi ileri
demokrasiyi oluşturacağız? Milliyetçi Hareket Partisi sayın konuşmacısı
“Avrupa’da yok.” dedi, aslında İngiltere’de tam burada kuracağımıza benzer bir
komisyon var, “Polis Şikâyetleri Bağımsız Komisyonu” ismi, kısa adıyla “IPCC”.
Güvenlik kurumlarında hiç çalışmamış 11 kişi olmak üzere 15 kişiden oluşuyor ve
100’ün üzerinde bağımsız uzman personel bu kuruma destek oluyor. Bu şekilde
kamuoyu desteğini ve güvenini kazanan kurul üyeleri tam bağımsız olarak daha öz
güvenle hareket ediyor. Bizim de bu yasanın bizim istediğimiz şekilde
çıkmasından muradımız budur zaten.
Sevgili
arkadaşlar, bu tasarı önceki hükûmet tarafından hazırlanmış bir tasarıdır. Siz
yeni bir Hükûmetsiniz, Sayın Davutoğlu yeni bir Başbakan. “Vesayet… Vesayet…”
diyerek iktidara geldiniz ancak kendinizi vesayetten kurtaramadınız. Bu yasa
daha önce nasıl geldiyse bu Hükûmet döneminde de hiçbir değişiklik yapılmadan o
şekilde geldi Meclise. Çağdaş ülkelerde bu tür kurumların nasıl oluştuğunu
gösteren bilgiler dosyada mevcut, hiç olmazsa o bilgilerden yararlanarak bu
değişiklikleri birlikte Komisyonda yaparak getirseydik bu tasarıyı Meclise. Bu,
son derece anlamlı, sorumlu, önemli, toplumumuzun vicdanı, AB yolundaki
yolculuğumuzun yoldaşı olacak böyle bir kurumun oldubittilerle kurulması
vahimdir sevgili arkadaşlar. 
İktidardaki
siz sevgili arkadaşlarım, “Her şeyi ben yaparım, ben yürütürüm, ben denetlerim.
Ben her şeyim, ben olmazsam sen de olmazsın.” gibi, “Ben… Ben… Ben…” tavrınız
sizin benliğinizi de zedeliyor. Nasıl ki özgürlükler sınırsız değilse devletin
kullandığı yetkiler de sınırsız değildir. Bırakın, sizi de sizden olmayan sivil
bir kurum denetlesin, gözetlesin. Bu durum en çok sizin yararınıza olacaktır. 
Sevgili
arkadaşlar, bütçe çalışmaları sırasında Rekabet Kurumu gündeminde söylediğimi
bir daha tekrar ediyorum: Siyaset bu tür kurumların oluşmasına önayak olmalı
ama sonrasında ayak bağı olmamalıdır. 
Tasarı
bu hâliyle yasalaşırsa Cumhuriyet Halk Partisi Grubu olarak kullanacağımız oy
“ret” oyudur. Genel Kurulu saygıyla selamlarım. (CHP sıralarından alkışlar) 
OKTAY
VURAL (İzmir) – Sayın Başkan…
NURİ
OKUTAN (Isparta) – Sayın Başkan…
BAŞKAN
– Gruplar adına konuşmalar tamamlanmıştır. 
Şahıslar
adına ilk söz Kilis Milletvekili Mustafa Hilmi Dülger’e aittir.
Buyurun
Sayın Dülger. (AK PARTİ sıralarından alkışlar) 
Süreniz
on dakikadır. 
MUSTAFA
HİLMİ DÜLGER (Kilis) – Sayın Başkan, değerli milletvekilleri; Kolluk Gözetim
Komisyonunun Kurulması ve Bazı Kanunlarda Değişiklik Yapılması Hakkında Kanun
Tasarısı üzerinde şahsım adına söz almış bulunuyorum. Yüce Meclisi saygıyla
selamlıyorum.
Sözlerime
başlamadan önce, her türlü hain saldırılar karşısında bu vatanı, bu bayrağı, bu
toprağı korurken, savunurken şehit düşen güvenlik güçlerimizin ve Kilis’te 18
Ocaktan bu yana Suriye’den atılan füzeler sonucu hayatını kaybeden gerek
hemşehrilerimizin gerekse Suriyeli misafirlerimizin hayatlarını
kaybetmelerinden dolayı duymuş olduğumuz üzüntüyü huzurlarınızda ifade ediyor,
şehitlere, hayatını kaybedenlere Allah’tan rahmet ve yaralılara da acil şifalar
diliyorum.
Değerli
milletvekilleri, bugün devletin varoluşu üzerine kabul görmüş en önemli görüş
toplumsal sözleşmedir. Buna göre, kişilerin doğuştan getirdikleri bazı hak ve
yetkilerden vazgeçerek bunları bir soyut kuruma devrederek “devlet” dediğimiz
kurum oluşmuş. Devredilen bu yetkiler de kamu adına bu kurum tarafından
görevlendirilen görevliler eliyle yerine getirilmekte; bunlara da en yalın
tanımıyla “kamu görevlileri” demekteyiz. 
Değerli
milletvekilleri, işte bu kamu görevlileri içerisinde önemli bir yer tutan ve
kamunun güvenliğiyle görevli, düzeni sağlayan, suç ve suçlularla mücadele eden,
güvenlik görevini icra ederken bu görevlilerin işledikleri iddia edilen idari
eylem ve davranışlarının soruşturmasını yapmayı, bunların varsa ortaya
çıkarılmasını sağlamayı, yapılan işlemlerin merkezî bir kayıt altına alınmasını
amaçlayan bu kanunu bu saatte hep birlikte görüşmekteyiz. 
Değerli
milletvekilleri, kolluk görevlerini yerine getiren ve bu kanun kapsamına giren
Emniyet Genel Müdürlüğü, Jandarma Genel Komutanlığı ve Sahil Güvenlik
Komutanlıklarının kurumsal yapısı içerisinde kendi denetim ve teftiş kurulları
yine kendi personellerinden oluşmakta ve bu kurullar, bu kolluk güçlerinin
işledikleri iddia edilen ve bu kanun kapsamına giren suçları soruşturmakta ise
de bu soruşturmalar bugüne kadar bağımsız bir komisyon tarafından
denetlenmediği gibi, yapılan soruşturmalar hakkında bir yeknesaklık da
bulunmamaktadır. Bugüne kadar bunların tek bir çatı altında görülmesi de mümkün
olmamıştır. 
Değerli
milletvekilleri, bugün yürürlükte olan sistemle yapılan bu soruşturmalar kurum
taassubu içerisinde tam olarak suçluların ortaya çıkmasını da engellemektedir
gibi bazı iddialar hem kurumları hem de soruşturanları töhmet altında
bırakmıştır. 
Değerli
milletvekilleri, görüşülmekte olan kanunla, soruşturma sisteminin daha etkili
ve hızlı işlemesini sağlamak, saydamlığını ve güvenirliğini geliştirmek, kolluk
görevlilerinin işledikleri iddia edilen suçlardan disiplin cezasını gerektiren
eylem ve davranışlarından dolayı yapılan iş ve işlemlerin merkezî bir sistemde
kayıt altına alınması ve yeknesaklığın sağlanması amaçlanmaktadır. 
Ayrıca,
görüşülmekte olan bu kanunla, kanun kapsamına giren görevlilerin yani güvenlik
görevlilerinin işledikleri iddia edilen suçlar kanun kapsamında olup askerî
görevler kapsam dışı bırakılmıştır. Bu kanunla kurulmakta olan komisyon sadece
bilgi alan değil, aynı zamanda mevcut mekanizmaları harekete geçirebilecek bir
yetkiye de sahip olacaktır.
Değerli
milletvekilleri, ayrıca getirilmekte olan bu düzenlemeyle mevcut şikâyet
mekanizması devam edecek, ihbar ve şikâyetlerin her makama yapılabilmesi mümkün
olacaktır. 
Görüşülmekte
olan kanun tasarısıyla on yedi yıl görev yapmaktan onur duyduğum Mülkiye Teftiş
Kurulu içerisinde ihtisas sahibi olacak bir birim kurulmakta ve yine önemli
suçlara sadece mülkiye müfettişlerinin bakması düzenlemesiyle suç ve suçluların
ortaya çıkarılması konusunda uzman bir birime görev verilmektedir. 
Değerli
milletvekilleri, getirilmekte olan bu düzenlemeyle savcıların görevleri devam
etmekte, kurulacak komisyonun sekretarya görevini de asırlık deneyime sahip ve
bu konuda kurum hafızası ve tecrübesi olan Mülkiye Teftiş Kurulunun yapması da
yerinde bir düzenleme olarak mütalaa edilmektedir. 
Getirilen
bu düzenlemeyle kurulacak komisyon İçişleri Bakanlığına önerilerde bulunacak,
böylece yeni düzenlemelerin önünün de açılması sağlanacaktır. Ayrıca, bu
düzenlemeyle yapılan soruşturmaların merkezî bir sistem içerisinde izlenmesi de
mümkün olacaktır.
Yine,
bu düzenlemeyle kurulacak komisyonun yetkili mercilerden disiplin soruşturması
açılmasını ve teftiş yapılmasını istemesi de mümkündür.
Değerli milletvekilleri, görüşülmekte olan bu kanun
tasarısıyla İçişleri Bakanlığı bünyesinde sürekli bir kurul olarak kurulacak bu
kurul sistemimizde ilk kez görevleriyle ilgili olarak Türkiye Büyük Millet
Meclisine ve Başbakanlığa raporlar hazırlayıp gönderecek; bu konuda yasama ve
yürütmeyi yapılacak düzenlemelerle ilgili olarak bilgilendirme göreviyle de
donatılmış olacaktır. Ayrıca, modern demokratik toplumun vazgeçilmez unsuru
olan sivil toplum kuruluşlarıyla iş birliği yaparak toplumun ihtiyaçlarının da
yapılacak değişikliklere yansıtabilecek bir yetkiye de sahiptir.
Değerli
milletvekilleri, getirilen bu düzenlemeyle, yapılan soruşturmaların
şeffaflığını, güvenirliğini artırıcı, gelişmeyi ve ilerlemeyi sağlayıcı,
sistemin işleyişi esnasında eksiklikleri görüp giderilmesini sağlayıcı bir
düzenleme sistemimize kazandırılacaktır.
Değerli
milletvekilleri, getirilen bu düzenlemeyle, suç ve suçluyla mücadele ederken
güvenlik görevlilerimizin sık sık karşılaştıkları suçlamaların gerçek olup
olmadığı açığa çıkarılacak, varsa suçluların cezalandırılması sağlanacak, buna
karşılık yapılan münferit hatalardan kurumların ve devletin töhmet altında
kalması da önlenmiş olacaktır. 
Sayın
Başkan, değerli milletvekilleri; getirilen bu düzenlemeyle, kolluk sistemimizin
bağımsız bir kurul tarafından izlenmesi mümkün olurken kurum taassubuyla suç ve
suçluların korunmasının da önü kapatılacaktır.
Bu
duygularla ben kanunun ve kurulacak komisyonun ve getirilen düzenlemenin
hayırlı uğurlu olmasını diliyor, hepinize saygılar sunuyorum. (AK PARTİ
sıralarından alkışlar) 
BAŞKAN
– Teşekkürler Sayın Dülger.
Sayın
Okutan, az önce isminiz de geçti, buyurun, bir dakika efendim, 60’a göre.
V.- AÇIKLAMALAR (Devam)
39.- Isparta Milletvekili Nuri Okutan’ın,
İzmir Milletvekili Murat Bakan’ın 277 sıra sayılı Kanun Tasarısı’nın tümü
üzerinde CHP Grubu adına yaptığı konuşmasındaki bazı ifadelerine ilişkin
açıklaması
NURİ
OKUTAN (Isparta) – Efendim, bir düzeltme yapma adına söz aldım.
Biraz
önce konuşan Sayın Bakan İngiltere’de böyle bir komisyonun olduğundan bahsetti.
Doğru, bir komisyon var ama orada polis atama sistemi değişik; konsül polisi
atar, dolayısıyla polisin hatasını denetleyecek yine sivillerdir. Yapısından
kaynaklanan, polisin teşkilatlanmasından kaynaklanan bir sivil gözetim vardır.
Yoksa polisin bütün eylem ve işlemleri -bizde olduğu gibi- şu anda bir denetime
zaten tabidir, biraz önce bahsettim.
Teşekkür
ediyorum söz verdiğiniz için.
BAŞKAN
– Teşekkür ediyorum.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
4.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN –
Şahıslar adına ikinci ve son söz Tunceli Milletvekili Gürsel Erol’a aittir.
Buyurun
Sayın Erol. (CHP sıralarından alkışlar) 
GÜRSEL
EROL (Tunceli) – Sayın Başkanım, sayın milletvekilleri; gecenin bu saatinde
sizleri cumhuriyetin, demokrasinin, laikliğin, insan haklarının, barışın ve
özgürlüğün kenti olan Tunceli Milletvekili olarak sevgi ve saygıyla selamlıyorum ve geçen hafta, benim
ilimde, seçim bölgemde, Tunceli’de PKK terör örgütünün eyleminden kaynaklı
olarak hayatını kaybeden 3 güvenlik görevlimizin şehit olmalarından dolayı
kendilerine rahmet diliyorum, ailelerine de başsağlığı diliyorum. 
Tabii,
benden önce grubumuz adına konuşan İzmir Milletvekilimiz Murat Bakan Bey’in
ifadelerine aynen katıldığım gibi birkaç ekleme yapmak isterim. Bunlardan
birisi, bu komisyon, Avrupa Birliği uyum yasaları doğrultusunda zorunlu
kurulması gereken bir komisyon ama komisyonun etki alanını ve yetki alanını
biraz daha genişletmek lazım yani kolluk kuvveti deyince, yalnızca, ülkemizde
emniyet güçleri değil, aynı zamanda infaz koruma memurları var, aynı zamanda
özel güvenlik şirketleri var ve aynı zamanda korucular var. Yani, bunları da
kapsayan, daha geniş katılımlı bir komisyonun kurulmasında yarar görüyorum ve
komisyon kurulurken ileriki süreçte herhangi bir hukuksal sorun yaşanmaması,
güvenlik güçlerinin, devletin kendilerine verdiği yetkiyi yanlış ve kendi inisiyatiflerinde
kullanmaması amaçlı, komisyonun daha sivilleştirilerek, sivil toplum
örgütlerinin katılımlarının sağlanarak oluşturulmasında da yarar görüyorum. 
Nedenine
gelince, hepimiz şöyle hafızamızı biraz geriye götürelim, devletin içerisinde,
gücü kendi lehine kullanan derin güçler her zaman olmuştur. Bunun on iki yıl
önceki adı kontrgerilladır. O dönemde, sivil toplum örgütlerinin başkanlarına
suikast düzenlenmiştir, aydınlarımız öldürülmüştür, toplumsal olaylar
gerçekleştirilmiştir. 12 Eylülden sonra, “derin devlet” adı altında yeni bir
yapılanma oluşturuldu. Bu sefer, derin devlet kontrgerillayı tasfiye etti ama
yine, hukuka uymayan davranışlarla ülkemizde birçok faili meçhul cinayet ve
yargısız infazlar gerçekleştirildi ve en son dönemde, en son zamanda da,
hepimizin bildiği gibi, özellikle siyasi partinin, AKP’nin gündeme taşıdığı
paralel yapı. Yarın neyin çıkabileceğini bilmediğimiz için ve nelerin
olabileceğini bilmediğimiz için, yine devletin gücünü kendi gücü olarak görüp
kanun dışı, hukuk dışı uygulamalarla karşı karşıya kalabileceğimiz endişesi ve
kuşkusuyla bu komisyonun daha denetime açık bir şekilde, insanların kafasında
tereddüt ve şüphe yaratmayacak şekilde, sivil toplum örgütlerinin katılımıyla
oluşturulmasında ben yarar görüyorum. 
Tabii,
İçişleri Bakanlığımız, aslında, Türkiye’deki, görev açısından da sorumluluk
açısından da en önemli bakanlıklarımızdan birisi. Tabii ki kamu düzenini
korumak siyasi ve bürokratik bir görev. Aynı zamanda, kamu düzenini sağlarken
kamu hukukunu ve kamu güvenliğini de sağlamak zorunda. Yani kamu düzenini
sağlarken, kamu hukukunu ve kamu güvenliğini sağlarken de aynı zamanda, hukuka
uygun davranış göstermek zorunda. Ve bu anlamda, önümüzdeki süreçle ilgili,
özellikle bölgede, doğu ve güneydoğuda yaşanan olaylarla ilgili, oradaki
güvenlik güçlerinin davranışlarından, kılık kıyafetlerinden ve insanlara karşı
olan yaklaşımlarından -tabii ki bir çatışma ortamında psikolojik olarak
davranış şekilleri farklı olabilir- toplum üzerinde yaratacağı olumsuz
etkenlerden de kaçılarak denetimlerinin çok doğru ve sağlıklı yapılması
konusunda bir uyarıda da bulunmak isterim. Çünkü televizyonlarda ve gazetelerde
gördüğümüz kadarıyla o bölgede görev alan güvenlik güçlerinin kılık
kıyafetleri, tip şekilleri, sakal bıyık şekilleri oradaki bölgenin, farklı
şekildeki insanların yaklaşımlarına neden olabilecek düzeyde bir davranış
göstermekte ve bununla ilgili de bir tedbir alınması lazım diye düşünüyorum. 
Sayın
milletvekilleri, tabii, son iki gündür ülkemizin gündemi laiklikle ilgili Sayın
Meclis Başkanımızın yapmış olduğu açıklama. Biz buraya kendi illerimizden
tercih edilen veya seçilen milletvekili adayları olarak, en seçkin insanlar
olarak geldik. Bizi seçen veya kendi bölgelerimizde ön seçim yöntemiyle
belirlenen adaylık sürecimizle ilgili, bir defa, Parlamento çatısı altında
nezaketi ve hoşgörüyü hiçbir zaman unutmamamız lazım. Tabii ki siyaseten siyasi
partilerimizin genel başkanlarını kendilerimize doğal lider olarak görebilir,
bunların saygınlığıyla ilgili, bunların kendimize göre lider görünmesiyle
ilgili farklı algılar veya farklı düşünceler taşıyabiliriz. Ama hepimizin
unutmaması gereken en önemli şey şudur: Türkiye Cumhuriyeti’nin ulusal lideri
Mustafa Kemal Atatürk’tür. (CHP sıralarından alkışlar) Ve biz Atatürk’ün
devrimlerine ve cumhuriyetin temel değer yargılarına sadık kalmak zorundayız.
Atatürk’ün devrimleriyle ve cumhuriyetin değerleriyle çatışan herkes bana göre
cumhuriyet düşmanıdır ve cumhuriyet düşmanlığının da bu Parlamento çatısı
altında konuşulması ve tartışılmasını doğru bulmuyorum. Eğer biz bugün burada
milletvekili olarak görev yapıyorsak şunu hiçbirimiz unutmamalıyız ki bunu
Atatürk’ün kurduğu cumhuriyete borçluyuz ve bu cumhuriyetin değerlerine sahip
çıkmak yalnızca bir siyasetçi olarak değil, aynı zamanda bir yurttaş olarak
bizim siyasi sorumluluğumuzdur. Bu değerlerden asla hiçbirimiz vazgeçmemeliyiz
ve burada Parlamentoya seçilen milletvekilleri olarak siyasi düşüncelerimiz ne
olursa olsun, hangi konuda ne düşünürsek düşünelim biz birbirimizle kavga etmek
yerine fikirlerimizi ve düşüncelerimizi tartışabilmeliyiz, onları kavga
ettirebilmeliyiz. 
Bakın,
geçen konuşmamda da söylemiştim, ben Tunceli’de Atatürkçü ve cumhuriyetçi
kimliğiyle tanınan bir siyasetçiyim ve HDP’ye karşı -Tunceli HDP
milletvekilimiz de aramızda- en keskin siyasi mücadeleyi vermiş birisiyim ve
asla ve asla da siyasi düşüncelerine katılmıyorum ama o arkadaşlarımız da o
bölgelerden seçilmiş gelmişlerse bu kürsüde konuşurken onların düşüncelerini de
dinleyebilmeliyiz. Bize aykırı olabilir, aynı şeyleri düşünmeyebiliriz, bizim
düşüncelerimiz dışında çok farklı şeyler konuşabilirler. Eğer Parlamentoda bir
uzlaşma kültürünü geliştiremezsek, birbirimizi anlayamazsak, birbirimizi
dinleyemezsek, birbirimizin kaygılarını paylaşamazsak Parlamentonun bundan
sonraki süreçle ilgili, yönetimiyle ilgili sorun yaşarız. Hepimizin ortak
değerleri üzerinde birleşmenin yolunu ve yöntemini gerçekleştirebilmeliyiz. 
Bugün
eğer şehit cenazelerimiz geliyorsa bize düşen çocuklarımızı yetim
bırakmamaktır. Bakın, İsmet İnönü İkinci Dünya Savaşı’na girmez ve bir yurt içi
gezisinde İsmet İnönü’ye bir çocuk taş atar ve çocuğu yanına çağırarak der ki:
“Evladım, bana niye taş attın?” Çocuk der ki: “Bizi aç bıraktın.” ve İsmet
İnönü “Evet, ben seni aç bıraktım ama yetim ve babasız bırakmadım.” diye cevap
verir. Sorun doğu ve güneydoğudan veya Türkiye’nin herhangi bir ilinden şehit
cenazesi geldiği zaman o şehit cenazesine katılmak ve PKK terör örgütünün
eylemini kınamak değildir. Çözüm çocuklarımızı yetim bırakmamaktır, insanlarımızın
ölümlerini engelleyebilmektir. Eğer bunları başarabilirsek bu Parlamento
gerçekten, 26’ncı Dönem Parlamentosu olarak Türkiye Cumhuriyeti’mizin bir
başarı hikâyesini oluşturur. Aksi takdirde, şehitlerimiz üzerinden siyaset
yapmak hiçbirimizin hakkına ve adaletine sığacak bir davranış değil. 
Bu
ülkenin, cumhuriyetimizin, demokrasimizin varlığına hepimiz sahip
çıkabilmeliyiz, hepimiz her düşünceye açık olabilmeliyiz. Birbirimizi medeni
kurallar içerisinde, nezaket içerisinde dinleyebilmeliyiz. Hoşgörüyle
birbirimizi anlamanın yolunu ve yöntemini gerçekleştirebilmeliyiz. Çünkü bu
devlet hepimizin ve bu Parlamentoda hepimizin varlığının tek nedeni
cumhuriyettir. Cumhuriyete sahip çıkacağız, cumhuriyete sahip çıkarken de
birbirimize anlayış göstereceğiz.
Zaman
çok oldu. Bu süremi bir dahaki konuşmamdan alacaklı olarak Sayın Başkanımdan
rica ediyorum. Hepinize en içten dileklerimde sevgi ve saygılarımı sunarım.
Teşekkür
ederim. (CHP ve AK PARTİ sıralarından alkışlar)
BAŞKAN
– Teşekkür ediyoruz.
Böylece
tasarının tümü üzerindeki görüşmeler tamamlanmıştır. 
Maddelerine
geçmiyorum.
Birleşime
iki dakika ara veriyorum.
Kapanma Saati: 00.51
YEDİNCİ OTURUM
Açılma Saati: 00.52
BAŞKAN: Başkan Vekili Ahmet AYDIN
KÂTİP
ÜYELER: Elif Doğan TÜRKMEN (Adana), Özcan PURÇU (İzmir)
----- 0 -----
BAŞKAN – Türkiye
Büyük Millet Meclisinin 81’inci Birleşiminin Yedinci Oturumunu açıyorum.
Kolluk
Gözetim Komisyonu Kurulması ve Bazı Kanunlarda Değişiklik Yapılması Hakkında
Kanun Tasarısı ile Avrupa Birliği Uyum Komisyonu ve İçişleri Komisyon
raporlarının görüşmelerine devam edeceğiz. 
Komisyon? Yok. 
Ertelenmiştir.
5’inci
sırada yer alan,
Siyasi Etik Kanunu Teklifi ve
Avrupa Birliği Uyum Komisyonu ile Anayasa Komisyonu raporlarının görüşmelerine
başlayacağız. 
5.- Siyasi Etik Kanunu Teklifi (2/1000) ve
Avrupa Birliği Uyum Komisyonu ile Anayasa Komisyonu Raporları (S. Sayısı: 307)
BAŞKAN – Komisyon? Yok.
Ertelenmiştir.
Bundan sonra da komisyonun olmayacağı
anlaşıldığından, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 27 Nisan 2016
Çarşamba günü saat 14.00’te toplanmak üzere birleşimi kapatıyorum.
Hayırlı geceler diliyorum.
Kapanma Saati:
00.53




(x) 296 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.



(xx) 297 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.



(x) 277 S. Sayılı Basmayazı tutanağa
eklidir.


(x) Bu bölümde hatip tarafından Türkçe
olmayan kelimeler ifade edildi. 





