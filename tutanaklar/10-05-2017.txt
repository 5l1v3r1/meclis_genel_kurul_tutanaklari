



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 90’ıncı
Birleşim
 10
Mayıs 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa Milletvekili Bennur
Karaburun’un, Engelliler Haftası’na ilişkin gündem dışı konuşması
2.- İzmir Milletvekili Müslüm Doğan’ın,
toplantı ve gösteri özgürlüklerine ilişkin gündem dışı konuşması
3.- Bursa Milletvekili Lale Karabıyık’ın,
Özel Öğrenci Barınma Hizmetleri Yönetmeliği’ne ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ahmet Aydın’ın, Engelliler Haftası’na ve Berat Gecesi’ni
kutladığına ilişkin konuşması
2.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Genel Kurulu ziyaret eden Sinop’tan gelen tüm
annelere hürmetlerini sunduklarına ve Anneler Günü’nü kutladıklarına ilişkin
konuşması
3.- Oturum Başkanı TBMM Başkan Vekili Ahmet
Aydın’ın, Spor Toto 3’üncü Lig Play-Off Finali’nde 2’nci Lig’e yükselme mücadelesi
verecek olan Kocaelispor’a başarılar dilediğine ilişkin konuşması
4.- Oturum Başkanı TBMM
Başkan Vekili Ahmet Aydın’ın, Spor Toto 3’üncü Lig Play-Off Finali’nde 2’nci
Lig’e yükselme mücadelesi verecek olan Altay’a ve mücadele eden tüm takımlara
başarılar dilediğine ilişkin konuşması

V.- AÇIKLAMALAR
1.- İstanbul Milletvekili Sibel Özdemir’in,
geçen hafta yayımlanan Özel Öğrenci Barınma Hizmetleri Yönetmeliği’yle
öğrencilerin daha güvensiz koşullarla ve yeni istismarlarla karşılaşması
tehlikesinin yolunun açıldığına ilişkin açıklaması
2.- Sinop Milletvekili Barış Karadeniz’in,
Berat Kandili ile Anneler Günü’nü kutladığına, Mustafa Kemal Atatürk’e
hakaretlerde bulunan hainleri şiddetle lanetlediğine ve şu anda Genel Kurulda misafir
olan Sinop’tan gelen annelerin önünde saygıyla eğildiğine ilişkin açıklaması
3.- Sivas Milletvekili Ali Akyıldız’ın,
kısa bir süre önce yenilenen Sivas Öğretmenevi’nin başka bir yere taşınma
kararına ilişkin açıklaması
4.- İstanbul Milletvekili Mahmut Tanal’ın,
asgari ücretin açlık sınırının altında olduğuna ve Engelliler Haftası’na
ilişkin açıklaması
5.- Mersin Milletvekili Aytuğ Atıcı’nın,
Mersin’in Tarsus ilçesinde altı aydır esrarengiz bir şekilde devam eden kazı
çalışmasıyla ilgili bilgi almak istediğine ilişkin açıklaması
6.- Kocaeli Milletvekili Mehmet Akif
Yılmaz’ın, Berat Gecesi’ni kutladığına ve Amerika Birleşik Devletleri’nin YPG
terör örgütüne ağır silah desteği verilmesi yönündeki kararına ilişkin
açıklaması
7.- İstanbul Milletvekili Fatma Benli’nin,
Engelliler Haftası’na ilişkin açıklaması
8.- Niğde Milletvekili Ömer Fethi Gürer’in,
Berat Gecesi’ni kutladığına ve Niğde iline özellikle seçim dönemlerinde vaat
edilen desteğin verilmediğine ilişkin açıklaması
9.- Çanakkale Milletvekili Bülent Öz’ün,
Atatürk’e ve maneviyatına iftira atan kişilere hukuk sürecinin başlatılmasının
bir nebze de olsa sevindirici olduğuna ve FETÖ’ye övgüler düzen Mustafa Armağan’a
bunca zaman neden bir işlem yapılmadığını öğrenmek istediğine ilişkin
açıklaması
10.- Kocaeli Milletvekili Fatma Kaplan
Hürriyet’in, Spor Toto 3’üncü Lig Play-Off Finali’nde 2’nci Lig’e yükselme
mücadelesi verecek olan Kocaelispor taraftarının maça gidebilmesi için hafta
sonu Antalya-İzmit arası uçak seferleri düzenlenmesini talep ettiğine ilişkin
açıklaması
11.- Kahramanmaraş Milletvekili İmran
Kılıç’ın, Veysel Karani Haftası ile Engelliler Haftası’na ve Berat Gecesi’ni
kutladığına ilişkin açıklaması
12.- Adana Milletvekili İbrahim Özdiş’in,
iki yıl önce yaşanan bir olayda katil zanlısı olan Mert Zülfikar’ın ailesinin
gücünü kullanarak yurt dışına kaçtığına ve bu şekilde adaletten
kurtulabiliyorsa o ülkede hukuktan söz etmenin mümkün olup olmadığını öğrenmek
istediğine ilişkin açıklaması
13.- Adıyaman Milletvekili Behçet
Yıldırım’ın, cezaevlerinde pek çok hasta tutsak bulunmasına rağmen İstanbul
Büyükşehir Belediye Başkanı Kadir Topbaş’ın damadı Ömer Faruk Kavurmacı’nın
uyku apnesi sebebiyle tahliyesi kararının vicdanları sızlattığına ilişkin açıklaması
14.- İzmir Milletvekili Tacettin Bayır’ın,
Çevre ve Şehircilik Bakanlığının İzmir Karaburun Yarımadası’nda yapılmak
istenen balık çiftlikleri projesiyle ilgili kararını gözden geçirmesini talep
ettiğine ilişkin açıklaması
15.- Adana Milletvekili Elif Doğan
Türkmen’in, Türkiye'de kadın cinayetlerini önleme anlamında Adalet Bakanlığı
ile Aile ve Sosyal Politikalar Bakanlığını göreve davet ettiğine ilişkin
açıklaması
16.- Samsun Milletvekili Erhan Usta’nın,
Berat Gecesi’ni kutladığına, Engelliler Haftası’na, Amerika Birleşik
Devletleri’nin YPG terör örgütüne ağır silah desteği verilmesi yönündeki
kararının kabul edilemez olduğuna, Gazi Mustafa Kemal Atatürk’e hakaret içeren
değerlendirmelerle ilgili soruşturma başlatılmasının memnuniyet verici olduğuna
ve Yunus Emre Kültür ve Sanat Haftası’na ilişkin açıklaması
17.- İstanbul Milletvekili Filiz
Kerestecioğlu Demir’in, Berat Gecesi’ni kutladığına ve Engelliler Haftası’na
ilişkin açıklaması
18.- Ankara Milletvekili Levent Gök’ün,
Berat Gecesi’ni kutladığına, Engelliler Haftası’na, 10 Mayıs Danıştayın kuruluşunun
149’uncu yıl dönümüne ve Danıştay Başkanının bazı ifadelerine ilişkin
açıklaması
19.- Amasya Milletvekili Mehmet Naci
Bostancı’nın, Berat Gecesi’ni kutladığına, Atatürk hakkında tarihle, bilimle,
insanlıkla ilgisi olmayan birtakım ifadelerde bulunanları şiddetle kınadığına,
Engelliler Haftası ile Yunus Emre Kültür ve Sanat Haftası’na ve Amerika’nın
YPG’ye ağır silahlar vermesinin Suriye’nin barışına aleyhte etki yapacağına
ilişkin açıklaması
20.- Denizli Milletvekili Kazım Arslan’ın,
Meclisin Atatürk’e hakaret eden Mustafa Armağan’ın genel yayın yönetmenliğini
yaptığı Derin Tarih dergisine aboneliği hakkında bilgi almak istediğine ilişkin
açıklaması 

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Adana Milletvekili Muharrem
Varlı ve 21 milletvekilinin, Çukurova bölgesindeki mısır üreticilerinin
sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/522)
2.- Adana Milletvekili Muharrem Varlı ve 21
milletvekilinin, narenciye üreticilerinin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/523) 
3.- Adana Milletvekili Muharrem Varlı ve 21
milletvekilinin, hayvancılık sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/524)

B) Tezkereler
1.- Dilekçe Komisyonu Üyeleri ile İnsan
Haklarını İnceleme Komisyonu Üyelerinden Kurulu Karma Komisyonun, Kamu Denetçiliği
Kurumu 2013, 2014 ve 2015 yılı raporları hakkındaki 289 sıra sayılı Raporu’nun
İç Tüzük’ün 88’inci maddesine göre Komisyona geri verilmesine dair tezkeresi
(3/1009)


VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Grup Başkan Vekili Manisa Milletvekili Erkan
Akçay ve arkadaşları tarafından engelli vatandaşların yaşadıkları sorunların
araştırılarak alınması gereken önlemlerin belirlenmesi amacıyla Türkiye Büyük
Millet Meclisi Başkanlığına verilmiş olan (10/37) esas numaralı Meclis
Araştırması Önergesi’nin ön görüşmelerinin Genel Kurulun 10 Mayıs 2017 Çarşamba
günkü birleşiminde yapılmasına ilişkin önerisi

VIII.- YAZILI SORULAR VE CEVAPLARI
1.- Kocaeli Milletvekili Haydar Akar’ın,
4/C statüsündeki çalışanlar için yapılan çalışmalara ve 4/C’lilerin kadroya
alınmalarına yönelik bir talimatı bulunup bulunmadığına ilişkin Başbakandan
sorusu ve Çalışma ve Sosyal Güvenlik Bakanı Mehmet Müezzinoğlu’nun cevabı
(7/12819)
2.- İstanbul Milletvekili Mustafa Sezgin
Tanrıkulu’nun, 2003-2017 yılları arasında görev yapan bakanlık müşavirlerine
ilişkin sorusu ve Çalışma ve Sosyal Güvenlik Bakanı Mehmet Müezzinoğlu’nun
cevabı (7/12837)
3.- İstanbul Milletvekili Mustafa Sezgin
Tanrıkulu’nun, 2003-2017 yılları arasında Bakanlıkta çalışan basın
müşavirlerine ilişkin sorusu ve Çalışma ve Sosyal Güvenlik Bakanı Mehmet
Müezzinoğlu’nun cevabı (7/12838)
4.- İstanbul Milletvekili Mustafa Sezgin
Tanrıkulu’nun, 2003-2017 yılları arasında Bakanlıkta çalışan özel kalem
müdürlerine ilişkin sorusu ve Çalışma ve Sosyal Güvenlik Bakanı Mehmet
Müezzinoğlu’nun cevabı (7/12839)
5.- İstanbul Milletvekili Mahmut Tanal’ın,
Çalışma ve İş Kurumu Şanlıurfa İl Müdürlüğü tarafından vatandaşların
başvurularının kabul edilmediğine dair iddialara ilişkin sorusu ve Çalışma ve
Sosyal Güvenlik Bakanı Mehmet Müezzinoğlu’nun cevabı (7/12841)
6.- Mardin Milletvekili Ali Atalan’ın,
Toplum Yaranına Çalışma Programı kapsamında yapılan işe alımlara ilişkin sorusu
ve Çalışma ve Sosyal Güvenlik Bakanı Mehmet Müezzinoğlu’nun cevabı (7/12845)
7.- İzmir Milletvekili Müslüm Doğan’ın,
İzmir’de bir üniversite kantininde çalışan kadının referandum tercihi sebebiyle
işten çıkarıldığı iddiasının soruşturulmasına ilişkin sorusu ve Çalışma ve
Sosyal Güvenlik Bakanı Mehmet Müezzinoğlu’nun cevabı (7/12946)
10 Mayıs
2017 Çarşamba
BİRİNCİ OTURUM
Açılma Saati: 14.04
BAŞKAN: Başkan Vekili Ahmet
AYDIN
KÂTİP ÜYELER: Sema KIRCI
(Balıkesir), Emre KÖPRÜLÜ (Tekirdağ)
-----0-----
BAŞKAN – Türkiye Büyük Millet Meclisinin 90’ıncı
Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, Engelliler Haftası münasebetiyle
söz isteyen Bursa Milletvekili Bennur Karaburun’a aittir. 
Buyurun Sayın Karaburun. 
ÖMER FETHİ GÜRER (Niğde) – Sayın Başkan, geçen yıl da
söyledik, şu yakışmıyor. Buraya Meclis tarafından bir otomatik kaldırma…
BAŞKAN – Ona bakalım inşallah yani olabilecek en uygun
şey neyse.
MAHMUT TANAL (İstanbul) – Vallahi Başkanım, ben altı
yıldır milletvekiliyim, her yıl bunu söyledik ama. 
BAŞKAN – Sayın Karaburun, buyurun efendim. 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa Milletvekili Bennur
Karaburun’un, Engelliler Haftası’na ilişkin gündem dışı konuşması
BENNUR KARABURUN (Bursa) – Selâmün aleyküm.
Sayın Başkanım, değerli milletvekilleri; öncelikle
Berat Gecenizi en kalbî duygularımla kutlar, bu vesileyle Cenab-ı Allah’tan tüm
dualarınızın kabul olmasını dilerim. 
Engellilik Türkiye’de on beş yıl öncesine kadar pek de
gündemde olmayan bir konuyken 2002’de başlayan AK PARTİ hükûmetleriyle
birlikte, aynı, medeni hizmetin, insanlık anlayışının, gelişmişlik
göstergesinin temel noktası hâline gelmiştir. 2002 yılıyla birlikte, engelliler
devlet nezdinde belki de ilk kez muhatap alınmaya başlandı. 2005’te Sayın
Cumhurbaşkanımız Recep Tayyip Erdoğan önderliğinde Türkiye’de ilk defa engellilere
yönelik kanun çıkarılmasıyla, engellilere eğitimde, sağlıkta, istihdamda fırsat
eşitliği sağlanması için çalışmalara başlandı. Engelliler Kanunu’nun
uygulanmasına ilişkin ilgili diğer mevzuatlarla birlikte 1.500 maddelik bir
engelliler hukuku oluşturuldu ve tabii ki en önemlisi ayrımcılık yasaklandı.
Bu, neresinden bakılırsa bakılsın, devlet nezdinde bir zihniyet devrimiydi. 
Kurulduğundan bugüne, AK PARTİ, tüm çalışmalarında
engellileri içselleştiren, engellilerin sorunlarını sahiplenen ve engellileri
çözüme dâhil eden bir parti oldu. Birleşmiş Milletler Kalkınma Programı 2013
İnsani Gelişmişlik Raporu’nda, Türkiye, insani gelişme açığını kapatan 9’uncu
ülke olarak yer almıştır. Bu durum da toplumsal bir bilinç değişikliği ve
zihniyet dönüşümüyle ülke sathında her geçen gün daha da belirgin hâle
gelmektedir. Bugün geldiğimiz noktada, bugünün Türkiyesinde daha da iyisini
oluşturmak adına engellilere yönelik kanunlarımızı, mevzuatlarımızı yeniden
düzenliyor ve çalışmalarımızı bu minvalde şekillendiriyoruz.
Engelliler Haftası, 1982 yılından bu yana Birleşmiş
Milletlere üye olan ülkelerde ve ülkemizde her yıl 10-16 Mayıs tarihleri
arasında etkinliklerle kutlanmaktadır. 
Adalet ve Kalkınma Partisi olarak biz, devletin
milletin esenliği için var olduğuna, milletin esenliğinin de her kesimin
kendisi için söz hakkı bulabildiği ve hizmete ulaşabildiği bir toplumla
gerçekleşebileceğine inanıyoruz. AK PARTİ olarak misyonumuz, engellilerin başta
eğitim, sağlık, rehabilitasyon ve istihdam hizmetlerinden tam anlamıyla yararlanmalarının
önündeki engelleri kaldırmaktır. Toplumun her kesimiyle iş birliği içinde
gerçekleştirilen çalışmalarımız neticesinde bugün engellilerimizin ihtiyaç
duyduğu her alanda önemli rakamlara ulaşıldı. Bu sayede ülkemiz engelli hakları
bakımından dünyada öncü konumda. Sosyal ve ekonomik sebeplerle muhtaç durumda
olan engellilerin de öncelikle aile ortamında bakım ve korumalarının
sağlanmasını, aile yanında bakımı sağlanamayanlara ise bakım ve koruma
hizmetleri sunmayı amaçladık. Ailelere vereceğimiz desteğin, bütün alanlarda
sorunun yükünü hafifleteceğine ve hayatı kolaylaştıracağına inanıyoruz. Onun
için, diğer hizmet alanlarında olduğu gibi engelli hizmetlerinde aileyi bir
çözüm birimi olarak görüyoruz. Aile odaklı yürüttüğümüz engelli hizmetlerinde
de kaliteyi yakalamamız kuşkusuz zihniyet dönüşümünün gerçekleştirilmesiyle ve
farkındalığın artırılmasıyla mümkün olur.
Türkiye Büyük Millet Meclisi Genel Kurulunda Mecliste
grubu bulunan dört siyasi partinin de ortak önergesiyle çölyak hastalığının sebep
ve sonuçlarına ilişkin Meclis araştırma komisyonunun hastalığın önemine uygun
bir hamle olduğu görülmüştür. Engellilere yönelik Meclisimize getirilen tüm
düzenleme ve tekliflerin Meclisteki tüm taraflarca desteklendiğini müşahede
etmekten bir engelli hem de yüce Meclisimizin bir üyesi olarak büyük memnuniyet
duymaktayım. Bu anlamda, AK PARTİ’ye, çölyak hastaları ve tüm engelliler adına,
Mecliste siyasi partilerin grup başkan vekillerine duyarlılıkları ve
hassasiyetleri için teşekkür ediyorum. Toplumsal bir mesele hâline gelmiş
çölyak hastalığının araştırılması bu hastalıktan etkilenen tüm vatandaşlarımız
için umut verici olmuştur.
Engelliler için devlet, siyasi partiler, sivil toplum,
yerel yönetimler, hasılı, hepimizin yapması gereken çok işimiz var. Biz
engellilik alanında üzerimize düşenin ne kadar önemli olduğunun farkındayız.
Engellilerimizin bizden beklentilerini hayata geçirmek, beklentilerinin ötesine
geçerek onlara hizmet sunmak AK PARTİ olarak bizim çalışmalarımızdaki en büyük
teşvikimizdir. Bu yüzden, tüm kurumlarımızı harekete geçirecek öncü çalışmalar
yapmaya ve sivil toplumun gerçekleştirdiği çalışmaları desteklemeye önem
veriyoruz. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
BENNUR KARABURUN (Devamla) – Birleşmiş Milletlere üye
156 ülkede aynı tarihlerde gerçekleşen Engelliler Haftası’nın engellilerimiz
için hayırlara vesile olmasını diliyor, tüm engellilerimizi sevgiyle selamlıyor
ve son olarak şu mesajımı iletmek istiyorum: Engelli olmak hayatın hiçbir alanında
hiçbir şeye engel değildir; her şeyi yapabilir, her alana uzanabilirsiniz.
Engellilerle birlikte yaşama kültürünü uygulamak, yaygınlaştırmak hedefiyle,
farklılıklarımızın zenginleştirdiği günleri birlikte paylaşmak dileğiyle yüce
Meclisimizi sevgiyle saygıyla selamlıyorum. 
Teşekkür ediyorum. (AK PARTİ ve CHP sıralarından
alkışlar)
BAŞKAN – Teşekkür ediyorum Sayın Karaburun.
Gündem dışı ikinci söz, toplantı ve gösteri
özgürlükleri hakkında söz isteyen İzmir Milletvekili Müslüm Doğan’a aittir.
Sayın Doğan, buyurun. (HDP sıralarından alkışlar)
Sizin de süreniz beş dakikadır. 
2.- İzmir Milletvekili Müslüm Doğan’ın,
toplantı ve gösteri özgürlüklerine ilişkin gündem dışı konuşması
MÜSLÜM DOĞAN (İzmir) – Sayın Başkan, değerli
milletvekilleri; konuşmama başlamadan önce ülkemiz engelli yurttaşlarının
engelsiz bir dünyada, engelsiz olarak yaşamalarını diliyorum. 
Sayın Başkan, Türkiye'nin genel durumunun oldukça
endişe verici bir düzeye geldiğini hep birlikte görmekteyiz. İç ve dış
siyasette düşman yaratmaktan başka hiçbir şeye yaramayan başarısız politikalar
sonucu ekonominin giderek kötüleştiği, işsizliğin en yüksek seviyeyi gördüğü bu
dönemde iktidar sahipleri hatalarından ders çıkarmak yerine hâlâ ısrarla aynı
yanlışları sürdürmeye devam etmektedir. Özellikle 7 Haziran seçimleri
sonrasında halkın iradesi yok sayılarak seçimlerin yenilenmesiyle başlayan
süreç Anayasa’ya aykırı bir biçimde dokunulmazlıkların kaldırılması, 15 Temmuz
darbe girişimi, partimiz vekillerinin hukuksuz bir biçimde tutuklanması ve eşit
olmayan koşullarda gerçekleştirilen, meşruluğu tartışmalı bir referandumla
taçlandırılmıştır. Bu ülkenin üçüncü büyük partisinin eş genel başkanlarının,
Selahattin Demirtaş ve Figen Yüksekdağ’ın cezaevlerinde rehin tutularak
demokratik siyasetten tasfiye edilmeye çalışılması, yine bu süreçte Eş Genel
Başkanımız Sayın Figen Yüksekdağ’ın ve Diyarbakır Milletvekilimiz Nursel
Aydoğan’ın vekilliğinin hukuka aykırı bir biçimde düşürülmesi bu süreci giderek
derinleştirmektedir. 15 Temmuz darbe girişimini Allah’ın lütfu olarak görenler,
tarihte eşi benzeri görülmemiş bir biçimde OHAL kanun hükmünde kararnameleriyle
on binlerce kamu emekçisini bir gecede işten atmış, onlarca TV kanalını ve
basın yayın organını hiçbir gerekçe sunmadan kapatmış, derneklerin kapılarına kilit
vurulmuş, yüz binlerce insan maalesef mağdur edilmiştir. 
Şimdi sizlere OHAL kanun hükmünde kararnameleriyle
işinden edilmiş 2 emekçiden bahsetmek istiyorum. Nuriye Gülmen ve Semih Özakça.
Akademisyen Nuriye Gülmen ve Semih Özakça işlerini geri alabilmek, adil bir
yargılanmayla kendilerini savunabilmek adına altmış üç gündür açlık
grevindeler. Doktorlar bundan sonraki sürecin son aşama olduğunu belirtiyorlar.
Hükûmet yetkililerinden, Adalet Bakanından, Sağlık Bakanından tek bir cümle
duyamıyoruz. Bu insanlar bu ülkenin vatandaşları, yurttaşları değil mi? Neden
susuyorsunuz arkadaşlar? 
Kanun
hükmünde kararnameyle işten atıldığınızda başınıza neler geldiğini buradan
isterseniz biraz aktarmaya çalışayım. Bir kere, kanun hükmünde kararnameyle
atıldığınızda artık sağlık güvenceniz yoktur, herhangi bir sağlık kurumuna
gittiğinizde sizi muayene etmiyorlar. Artık hiçbir kamu kurumunda ya da yarı
kamu kuruluşunda dolaylı ya da doğrudan çalışamıyorsunuz. Yurt dışına gidip iş
aramak gibi bir şansınız da yok çünkü mevcut pasaportunuz geçersiz ve sizlere
turistik pasaport da verilmiyor. İşsizlik maaşından yararlanamıyorsunuz, hiçbir
şekilde yardım almanız mümkün değil, bu insanları ve bakmakla yükümlü oldukları
ailelerini tamamen açlığa mahkûm ediyorsunuz. Zaten başlı başına hak ihlalleri
silsilesi olan süreç karşı dava açmamakla, savunma yapmamakla, o rektörün
hoşuna gitmemek, bu meslektaşın hırsına kurban olmak, sosyalist olmak, demokrat
olmak, Alevi olmak, muhalif olmak gibi gerekçelerle taçlandırılmış durumda. Şimdi,
Yüksel Caddesi’ndeki sevgili arkadaşlarımız diyor ki: “Bizi açlığa mahkûm
ettiniz.” Durum bu kadar net arkadaşlar. Şimdi, buradan soruyorum: Bu insanlar
ne yapmalı sayın milletvekilleri? Hak aramak bu anlamda onları ölüme terk etmek
midir? 
Bir
başka örnekle de sizi tekrar bilgilendirmek istiyorum değerli milletvekilleri.
Dersim’e gittim, Pir Seyit Rıza’nın anıtı önünde Dersim katliamıyla ilgili bir
anma programı vardı, ben şunu öğrendim. Kayyum olarak atadığınız insan, vali,
bir hafiye gibi çalışıyor; toplantı ve gösterilere özgürlük, demokrasi, barış
istemli her türlü toplantıya katılanları teker tespit ediyor ve -çok ilginç-
ecrimisil uygular gibi “Siz bu alana geldiniz, işgal ettiniz, size para cezası
kesiyorum.” diyor ve insanlar en küçük demokratik haklarını kullanmaya
sınırlandırılmış durumdalar, bu kabul edilemez arkadaşlar. 
Bir
de ikinci bir husus, yetmiş altı gündür evladının cesedini bekleyen bir baba
var. Dersim’de Pir Seyit Rıza’nın anıtı önünde yatıyor, evladının cesedini
bekliyor. Evladı ne olursa olsun, hangi mücadele içerisinde olursa olsun,
demokratik olsun, demokratik olmasın, bir babanın ölen evladının cesedini
almaya hakkı vardır arkadaşlar. Türkiye nereye gidiyor? Bu kabullenilemez,
devlet aklını yitiremez bu şekilde; büyük bir zafiyet var, bu iyiye gidiş
değil. Bu anlamda devleti…
(Mikrofon
otomatik cihaz tarafından kapatıldı)
MÜSLÜM
DOĞAN (Devamla) - …devletin bu güçlerini, valisini buradan uyarmak zorundayız
arkadaşlar.
BAŞKAN
– Siz de tamamlayın lütfen.
MÜSLÜM
DOĞAN (Devamla) – Gerçekten kötü bir sürece gidiyoruz, bu kabullenilecek bir
şey değil. Bir babanın gayet insani olan talebi nasıl yerine getirilemez? Bu
çocuğu ne oldu? Çatışmada öldürüldüyse cesedi nerede? Bunların
cevaplandırılması gerekiyor.
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ediyorum Sayın Doğan.
Gündem
dışı üçüncü söz, değişen Özel Yurtlar Yönetmeliği hakkında söz isteyen Bursa
Milletvekili Lale Karabıyık’a aittir. 
Sayın
Karabıyık, buyurun. (CHP sıralarından alkışlar)
3.- Bursa Milletvekili Lale Karabıyık’ın,
Özel Öğrenci Barınma Hizmetleri Yönetmeliği’ne ilişkin gündem dışı konuşması
LALE
KARABIYIK (Bursa) – Sayın Başkan, değerli milletvekilleri; öncelikle tüm İslam
âleminin Berat kandilini kutluyorum ve hayırlara vesile olmasını diliyorum. 
Çok
uzun süre önce değil, öğrencilerle ilgili, barınmayla ilgili, yurtlarla ilgili
çok büyük sorunlar yaşadık; Karaman’da yaşadık, Aladağ’da yaşadık, İzmir’de
yaşadık, kimi basına yansıdı, kimi yansımadı. Aynı zamanda şunu biliyoruz ki
bir ülkede devlet, çocukların eğitimini, barınmasını, korunmasını sağlamak
zorunda; bu, devletin asli görevlerinden ve sorumluluğu dâhilinde. Burada
denetim de son derece önemli. Geçmişte yaşanan tecavüz hadiselerinde, yangında,
bütün olaylarda hep şunu söyledik, dedik ki: “Ortaokul düzeyinde gerçek ve
tüzel kişiler yurt açamazlar.” Sadece devletin açması gerektiğini ifade ettik.
Açmışlar ise de bunların illegal olduğunu söyledik ama bugün geldik, illegal
dediğimiz uygulamaları legal hâle getirecek yönetmelik hazırlandı ve
yayımlandı. Biz bunun son derece yanlış olduğunu söylemek istiyoruz, her zaman
da söyledik ve söylemeye devam edeceğiz.
Şimdi,
yönetmeliğe bakarsak, Millî Eğitim Bakanlığı tarafından Özel Özel Öğrenci
Yurtları Yönetmeliği’nde yapılan değişiklikle artık ortaokul öğrencileri için
de özel yurt açılabiliyor. Bu yeni yönetmelik, birçok sorunun yaşandığı
ortaokul öğrencileri için yasal olmayan özel öğrenci yurdu ve pansiyonları
yasallaştırmış oluyor değerli vekiller. Ortaöğretim ve yükseköğretim düzeyindeki
öğrenci yurdu açma, işletme usul ve esasları Özel Öğrenci Yurtları
Yönetmeliği’yle düzenlenmişti ancak ardından 6/5/2017 yani birkaç gün önceki
tarihli gazetede yayımlanarak Özel Öğrenci Barınma Hizmetleri Yönetmeliği’yle
tekrar yeni bir düzenleme yapıldı ve değiştirildi. Yayımlanan bu yönetmelikle
2004 tarihli Özel Öğrenci Yurtları Yönetmeliği de maalesef yürürlüktün
kaldırılmış oldu. Buna göre, gerçek ve tüzel kişilere ortaokul düzeyinde yurt
açma izni veriliyor. Ayrıntısına baktığınızda özel yurtların açılması için en
az 40, pansiyon için 30, apart ve stüdyo daire için 10 öğrenci şartı
getiriliyor. 
Şimdi,
buraya dikkat çekmek istiyorum: “Kurumlarda geçici barınma” adı altında
ortaöğretim kurumlarında yükseköğretim öğrencilerinin, yükseköğretim yurtlarında
ortaöğretim öğrencilerinin barınmalarına da izin veriliyor ki sayın vekiller,
bu, çok yanlış, pedagojik açıdan da son derece zararları olan bir uygulama. 
Yine,
“Kurumların denetimi il millî eğitim müdür yardımcısı ya da şube müdürünün
başkanlığında şube müdürü ve resmî ortaöğretim kurumu müdürü tarafından
yapılacak.” deniyor. Yani, burada aslında müfettişlerin denetim yetkisi de
saklı tutuluyor. 
Gerçek
ve tüzel kişilere ortaokul düzeyinde yurt açma izni verilmesi zaten doğru
değil. Telafisi mümkün olmayan zararları geçmişte de gördük, bundan sonra da
görebiliriz; bunu belirtmek istiyorum. Ortaokul düzeyinde açılacak yurtlar
mutlaka Millî Eğitim Bakanlığı tarafından işletilmeli ve denetlenmeli. Bunun
yanı sıra, “Bu kurumları denetlemesi gereken maarif müfettişlerinin denetim
hakkı saklı tutulur.” diyor ama maarif müfettişlerinin denetlemediği kurumlarda
siyasi yandaşlık ön plana çıkabilir, istismar vakalarının da üstü çok rahat
örtülebilir. 
Ayrıca,
gerçek ve tüzel kişilere yurt, pansiyon açmanın yanı sıra bir de 10 öğrenciyle
apart ve stüdyo açma yetkisi veriyorsunuz. Bunun anlamı, bir apartman dairesi
kiralayan tüm gerçek ve tüzel kişiler bu evleri açabilecek, istismar vakaları
bu tür kurumlarda artacak. Karaman’da, Aladağ’da, İzmir’de yaşanan olaylar tüm
kamuoyunun vicdanını sızlatmıştı, bunları burada defalarca söyledik, ifade
ettik. Zaten Millî Eğitim Bakanlığı, şu anda ortaokul öğrencilerinin sadece
yüzde 1’ine hizmet verebiliyor yurt anlamında, barınma anlamında, nedense bütün
yatılı ilköğretim bölge okullarını da kapatıyor; yüzde 37,6’ya indi, 67
oranında bir azalma söz konusu. Yani, bunun anlamını bilmek gerçekten mümkün
değil, neden böyle yapıldığını gerçekten anlamak mümkün değil.
Tabii
ki, yurtlar siyaset yuvası hâline geldi, burada amaç belli. Biz sürekli “Devlet
yurtları yapsın.” derken, “Hayır devlet yapmayacak, vakıflara bırakacağız.”
şeklinde bir diretme söz konusu. O zaman amaç, çocuklara barınma sağlamak değil
de, çocukları siyaseten şekillendirmek mi? Eğer barınma sağlamak amaç olsaydı
çocukların maksimum yararı dikkate alınırdı ve uygulama bu şekilde devam
etmezdi.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen siz de bir dakikada. 
Buyurun.

LALE
KARABIYIK (Devamla) – Buraya dikkat çekmek istiyorum: Yaşanan kötü olayların
tekrar devam etmesini anneler olarak, babalar olarak, bu ülkenin vatandaşı
olarak hiç kimse arzu etmez. Bu nedenle buradaki tehlikeyi görmek lazım. Biz
bunlara, bu yurtlara illegal derken şimdi bunları legal yapmak gerçek durum,
fiilî durum hikâyesidir ve bunun da yanlış olduğunu bir kez daha belirtmek
istiyorum.
Teşekkürler.
(CHP sıralarından alkışlar)
BAŞKAN
– Teşekkür ediyorum Sayın Karabıyık.
IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ahmet Aydın’ın, Engelliler Haftası’na ve Berat Gecesi’ni
kutladığına ilişkin konuşması
BAŞKAN – Sayın milletvekilleri, Dünya Engelliler
Haftası bu hafta. Dünyanın dört bir yanında ve ülkemizde vermiş oldukları
mücadeleyle yılmadan ve yorulmadan azimle herkese örnek olan engelli
kardeşlerimiz, bugün giderek artan sosyoekonomik standardı ve her türlü
problemlerinin çözümüne yönelik iyileştirmelerle yarınlarını çok daha anlamlı
bir şekilde inşa etmektedirler.
Başta Meclisimiz, Hükûmetimiz ve devlet kuruluşları
olmak üzere, kendi kendilerine yetebilecekleri ve sorunsuz bir hayat sürmeleri
için çabalarımız her zaman olduğu gibi bugün de devam etmektedir. Yapılan her
türlü bilinçlendirme çalışmaları, ele alınan faaliyetler, çıkarılan kanunlar ve
kurumsallaşmaya dayalı hizmetlerle vatandaşlarımızın sahip oldukları haklarını,
hukukla, eğitimle ve istihdamla bir bütün olarak düşünerek insan onuruna
yakışır bir hayat sürdürmeleri için kendileriyle beraber çalışmaktayız.
Kardeşlerimizin karşı karşıya bulundukları riskleri en aza indirip koruyucu ve
yönlendirici bir ulusal politika izleyerek hareket etmek arzusu içinde olmamız
en önemli vazifelerimizin başında gelmektedir. Üreten, sosyal hayatın bütün
alanlarında aktif biçimde yer alabilen bağımsız bireyler olarak yer
alabilmeleri için her alanda gereken duyarlılığın artmasını sağlamamız da
başlıca görevlerimiz arasındadır. Bu manada Dünya Engelliler Haftası
vesilesiyle ülkemizdeki tüm engelli vatandaşlarımızın bu anlamlı gününü tebrik
ediyor, hak ettiklerini her zaman almaları gerektiği engelsiz bir dünya
düşüncesiyle en içten selam ve saygılarımı sunuyorum. 
Ayrıca, bu gece İslam âlemi açısından son derece önemli
olan mübarek Berat Gecesi. Gecenizi hayırlıyorum, Beratın insanlığın
kardeşliğine, barışa ve herkesin beraatına, affına, günahlarından arınmasına
vesile olmasını diliyorum. Dua ve dileklerimizle birlikte tüm müminlerin bu
mübarek gecesini bir kez daha kutluyorum bu vesileyle. 
Şimdi, sisteme giren sayın milletvekillerine, ilk 15
arkadaşımıza, İç Tüzük 60’a göre birer dakika süreyle söz vereceğim.
Sayın Özdemir, buyurun. 
V.- AÇIKLAMALAR
1.- İstanbul Milletvekili Sibel Özdemir’in,
geçen hafta yayımlanan Özel Öğrenci Barınma Hizmetleri Yönetmeliği’yle
öğrencilerin daha güvensiz koşullarla ve yeni istismarlarla karşılaşması
tehlikesinin yolunun açıldığına ilişkin açıklaması
SİBEL
ÖZDEMİR (İstanbul) - Teşekkür ederim Sayın Başkan. 
Geçtiğimiz
hafta yayımlanan Özel Öğrenci Barınma Hizmetleri Yönetmeliği’yle öğrencilerin
daha güvensiz koşullarla, yeni istismarlarla karşılaşması tehlikesinin yolu da
açıldı. Gerçek ve tüzel kişilere ortaokul ve yükseköğretim düzeyinde yurt,
pansiyon, apart ve stüdyo daire açma hakkı getirildi, denetimi ise Bakanlığın
kişisel tercihlerine bırakıldı. “Geçici barınma” adı altında ortaöğretim ve
üniversite öğrencilerinin aynı odada kalmasının yolu açıldı. Öğrencilerin
güvenli ve sağlıklı koşullarda barınma ve yurt ihtiyacını bilinçli olarak
karşılamayan mevcut siyasi iktidar, cemaatlere emanet ettiği bu alanı şimdi de
hangi cemaatlerin insafına bırakıyor? 
Buradan
tüm ailelere sesleniyorum: Lütfen, sizler de bu yönetmelikle çocuklarımızın
güvenliğinin kimlere emanet edildiğini görün ve bu düzenlemeye tepkinizi
gösterin. 
Teşekkür
ederim. 
BAŞKAN
– Sayın Topal’ın yerine Sayın Karadeniz, buyurun. 
2.- Sinop Milletvekili Barış Karadeniz’in,
Berat Kandili ile Anneler Günü’nü kutladığına, Mustafa Kemal Atatürk’e
hakaretlerde bulunan hainleri şiddetle lanetlediğine ve şu anda Genel Kurulda
misafir olan Sinop’tan gelen annelerin önünde saygıyla eğildiğine ilişkin
açıklaması
BARIŞ
KARADENİZ (Sinop) – Teşekkür ederim Sayın Başkanım. 
Öncelikle
kandilimiz mübarek, dualarımız kabul olsun. 
Ulu
Önder Mustafa Kemal Atatürk’e, değerli annesi Zübeyde Hanım’a, eşine ve manevi
kızına akla sığmaz hakaretlerde bulunan hainleri şiddetle lanetliyorum. Bizim
için çok anlamlı olan bu günde hiç üşenmeden Sinop’tan gelen annelerimizle
birlikte Ulu Önderimizi ziyaret ettik. Sinop Belediyesi Kent Konseyi Kadın
Meclisiyle birlikte gelen 93 yaşında Ayşe Cenal ve 84 yaşındaki Hasibe Akkoca
ve 45 annemizle birlikte onu minnetle andık. Annelerimiz Atatürk’ü bizlere
armağan eden Türk milletinin annesi Zübeyde Hanım’ı da özlemle yâd ettiler,
hepsine teşekkür ediyorum. Bu kutsal çatı altındaki milletvekillerimizin
ebediyete intikal etmiş annelerine Allah’tan rahmet diliyorum, hayatta olan
annelerin, şehit annelerinin ve izin verirseniz kendi annemin ellerinden
öpüyorum. Tüm ulusumuzun şimdiden Anneler Günü’nü kutluyorum. Sinop’tan gelen,
şu anda Genel Kurulda misafir olan annelerimizin önünde saygıyla, hürmetle
eğiliyorum. (CHP ve AK PARTİ sıralarından alkışlar)
BAŞKAN
– Teşekkür ediyoruz Sayın Karadeniz. 
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Genel Kurulu ziyaret eden Sinop’tan gelen tüm
annelere hürmetlerini sunduklarına ve Anneler Günü’nü kutladıklarına ilişkin
konuşması
BAŞKAN - Biz de Meclis Başkanlık Divanı olarak
Sinop’tan gelen tüm annelerimize en derin saygılarımızı, hürmetlerimizi
sunuyoruz. Anneler Günü’nü kutluyor ve tüm annelerin ellerinden öpüyoruz. 
Sayın Akyıldız, buyurun.
V.- AÇIKLAMALAR (Devam)
3.- Sivas Milletvekili Ali Akyıldız’ın,
kısa bir süre önce yenilenen Sivas Öğretmenevi’nin başka bir yere taşınma
kararına ilişkin açıklaması
ALİ
AKYILDIZ (Sivas) – Teşekkür ediyorum Sayın Başkan.
Sivas’ta
Pulur Mahallesi’nde herkesin rahatlıkla ulaşabileceği merkezî bir yerde
bulunan, içinde de iki adet düğün salonu ile özellikle de ekonomik anlamda
sıkıntısı olan benim Sivaslı kardeşlerime hizmet vermekte olan Sivas
Öğretmenevi, çok kısa bir süre önce 500 bin liranın da çok çok üzerinde bir
maliyetle tadilat yapılarak yenilendi. Şimdi, ne değişti de öğretmenevinin
başka bir yere taşınması kararı alındı? Madem böyle bir niyetiniz vardı öyleyse
bu kadar masrafı neden yaptınız? Tüyü bitmemiş yetimin hakkı olan bu parayı
çöpe atmakla kul hakkı yediğinizin de farkında mısınız? Gerçi sizin için kul
hakkının önemli olmadığını, varsa yoksa bazı yandaşları zengin etmenin çok daha
önemli olduğunu bugüne kadar yaptığınız uygulamalarla göstermiştiniz. 
Buradan
Sayın Millî Eğitim Bakanımıza, kamuoyunu tatmin edecek bir açıklama yaparak
özür dileyip bu yanlıştan derhâl geri dönülmesini öneriyor, saygılarımı
sunuyorum.
BAŞKAN
– Sayın Tanal…
4.- İstanbul Milletvekili Mahmut Tanal’ın,
asgari ücretin açlık sınırının altında olduğuna ve Engelliler Haftası’na
ilişkin açıklaması
MAHMUT
TANAL (İstanbul) – Teşekkür ediyorum Sayın Başkan.
Değerli
milletvekilleri, asgari ücret açlık sınırının altındadır. Bu sebeple asgari
ücretle çalışan vatandaşlarımız mağdur durumdadır. Bu asgari ücretle çalışan
vatandaşlarımızın bu mağduriyeti ne zaman giderilecektir? 
Engellileri
yok saymak insanlığı yok saymaktır. Engelliler Haftası’nı kutluyorum. Ancak
kamu kurumlarında ve aynı zamanda özel işyerlerinde yasa uyarınca istihdam
edilmesi gereken engellilerin yerine engelli olmayanlar çalıştırılmaktadır. Bu,
engelli vatandaşlarımızın mağduriyetine yol açmaktadır. Yasa uyarınca sürekli
engelli sayısının artmasından dolayı istihdam alanı engellilere açılmamaktadır.
Engellilere istihdam alanının açılması için -yasayla ilgili- bir teklif verdik,
bu oranın artırılmasını bekliyor, selam ve saygılarımı iletiyorum. 
BAŞKAN
– Sayın Atıcı…
5.- Mersin Milletvekili Aytuğ Atıcı’nın,
Mersin’in Tarsus ilçesinde altı aydır esrarengiz bir şekilde devam eden kazı
çalışmasıyla ilgili bilgi almak istediğine ilişkin açıklaması
AYTUĞ
ATICI (Mersin) – Değerli arkadaşlar, Mersin’in Tarsus ilçesinde tam altı aydır
esrarengiz bir kazı çalışması devam ediyor. Kazı alanı Özel Harekât ekiplerince
ve uzun namlulu silahlarla korunuyor, alana milletvekilleri dahi sokulmuyor.
Konuyla
ilgili olarak verdiğim soru önergesine AKP Hükûmeti cevap veremedi, Bilgi
Edinme Yasası çerçevesinde yaptığım başvuruya cevaben bugüne kadar sadece testi
parçalarının çıkarıldığı belirtildi. Bu, hiç inandırıcı değildir. Halktan ne
saklanıyor? Bu kazı alanında ne aranıyor? Gerçekte ne bulundu? Roma dönemine
ait ve milyonlarca dolar değerindeki Dakyanus hazinesinin yurt dışına
çıkarıldığı doğru mudur? Paha biçilemeyen bir inci bulunduğu doğru mudur?
Kazıyı Cumhurbaşkanı adına eski bir AKP milletvekilinin takip ettiği iddiaları
doğru mudur? Bu iddialar AKP Hükûmeti tarafından derhâl cevaplandırılmalıdır.
Teşekkür
ederim. 
Sayın
Yılmaz…
6.- Kocaeli Milletvekili Mehmet Akif
Yılmaz’ın, Berat Gecesi’ni kutladığına ve Amerika Birleşik Devletleri’nin YPG
terör örgütüne ağır silah desteği verilmesi yönündeki kararına ilişkin
açıklaması
MEHMET
AKİF YILMAZ (Kocaeli) – Teşekkür ediyorum Sayın Başkan.
Öncelikle
milletvekillerimizin ve aziz milletimizin Berat Gecesi’ni tebrik ediyor,
hayırlara vesile olmasını Cenab-ı Hak’tan niyaz ediyorum. 
Bilindiği
üzere, Amerika Birleşik Devletleri yönetiminin dün ilan ettiği PKK’nın Suriye
kolu YPG terör örgütüne ağır silah desteği verilmesi yönündeki kabul edilemez
kararı, bize, ABD’nin öteden beri bölgede devam ettirdiği terör örgütleri
eliyle etnik ve mezhebî çatışmaları körükleyen yıkıcı kaos stratejisinin devam
ettiğini gösteriyor. 
Sözde
“terörle mücadele” adı altında terör örgütleriyle iş tutmak bölgemizde barışa
değil terörü ve kaosu artırmaya hizmet eden bir yaklaşımdır ve bundan
vazgeçilmelidir. Biz bölgemizde barış istiyoruz. Terör örgütlerini
destekleyerek de barış tesis edilemez, terör terörle temizlenemez. 
ABD
yönetiminin bölgemizde kan ve gözyaşını artıracak, çatışmaları körükleyecek bu
yanlış kararı…
(Mikrofon
otomatik cihaz tarafından kapatıldı)
BAŞKAN
– Sayın Benli…
7.- İstanbul Milletvekili Fatma Benli’nin,
Engelliler Haftası’na ilişkin açıklaması
FATMA
BENLİ (İstanbul) – Teşekkürler Sayın Başkan. 
Engelliler
Haftası vesilesiyle söz almış bulunmaktayım. Sonuçta her birimizin de engelli
adayı olduğu gerçeği bu konunun hayati önemi olduğunu göstermekte. Sonuçta
hepimiz farklıyız, hepimizin farklı engelleri var ve bu engelleri ancak beraberce
mücadele ederek aşabiliriz. AK PARTİ de her türlü engeli aşabilmek için
engellilere olan bakış açısını tümden değiştirdi, bu yöndeki sosyal
politikaları yardım değil hak eksenli bir anlayışla gerçekleştirdi, özellikle
de 2005 yılında çıkardığı Engelliler Hakkında Kanun’la bu alanda çığır açtı. Bu
kanunla ilk defa evde bakım ve evde sağlık hizmetlerinin sunulması,
engellilerin eğitimde fırsat eşitliğine kavuşması gibi pek çok çalışmanın
gerçekleşmesine imkân tanıdı ancak daha fazla sonuç alabilmek için beraberce
mücadele etmeye devam etmek durumundayız. Biliyoruz ki bir arada olursak
aşamayacağımız engel yok. Engeli ne olursa olsun herkesin, haklarını
kullanmasını sağlayabiliriz, yeter ki gönüllerdeki engelleri kaldıralım…
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
Sayın
Gürer…
8.- Niğde Milletvekili Ömer Fethi Gürer’in,
Berat Gecesi’ni kutladığına ve Niğde iline özellikle seçim dönemlerinde vaat
edilen desteğin verilmediğine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan. 
Halkımızın
Berat Gecesi’ni kutluyorum, hayırlara vesile olmasını diliyorum.
Niğde
ili özellikle seçim dönemleri vaat almakta ancak gereken destek Hükûmet
tarafından verilmemektedir. Niğde, Avrupa Birliği Kırsal Kalkınma Projesi
kapsamı dışında bırakılmıştır; bir kere Niğde tarımla ilgili bir projede dahi
devre dışı kalmıştır. Önemli geçim kaynağı tarım olan Niğde’de patateste,
elmada, lahanada ülke çapında ilk sıralarda üretim yapılmaktadır. Gümrük ve
Ticaret Bakanlığı tarafından sebze ve meyve ticaretinde lojistik altyapı
geliştirilmesi için lisanslı depoculuğun yaygınlaştırılmasıyla ilgili pilot
iller içine Niğde ili alınmamıştır. Soğutma üniteleri, soğuk hava depoları,
kurutma-temizleme-ayıklama-paketleme üniteleri ve bunlara ilişkin makine ile
ekipmanların alımlarında pilot bölge seçilen illerin içine Niğde de
alınmalıdır. Niğde, bu anlamda, Hükûmetin uygulamaya koyduğu politikalarda göz
ardı edilmektedir ve Niğde, bu bağlamda, sahipsizdir. 
BAŞKAN
– Sayın Öz…
9.- Çanakkale Milletvekili Bülent Öz’ün,
Atatürk’e ve maneviyatına iftira atan kişilere hukuk sürecinin başlatılmasının
bir nebze de olsa sevindirici olduğuna ve FETÖ’ye övgüler düzen Mustafa
Armağan’a bunca zaman neden bir işlem yapılmadığını öğrenmek istediğine ilişkin
açıklaması
BÜLENT
ÖZ (Çanakkale) – Sayın Başkan, ulusal yayın yapan bir kanaldan, adı “derin
terbiyesizlik” olan programda Atatürk’e ve maneviyatına iftira atan o hadsiz
kişilere hukuk sürecinin başlatılması bir nebze olsa sevindiricidir. Fakat
FETÖ’cü şüphesiyle binlerce kişi hapisteyken, açlık grevindeyken FETÖ’ye
övgüler düzen, cilt cilt kitaplar yazan Mustafa Armağan’a bunca zaman neden bir
işlem yapılmadığını iktidara sormak istiyorum. Ensar’a kulak tıkayanların,
gerçek FETÖ’cülere gözlerini kapatanların ülkemizin kurucusu Ulu Önder
Atatürk’e yapılan bu hakaretler için neden hiçbir şey demediklerini merak
ediyorum. Tescilli FETÖ’cüleri besleyen, koruyan, kollayan düzen yıkılacak.
Tarihçilik ile yalancılığı birbirine karıştıranlar gücünü kimden alıyorsa
ortaya çıkacak. Buradaki konuşmam dakikalarla sürelidir ama mücadelemiz
asırlarca sürecektir. Emelleri ne olursa olsun cumhuriyetimizi ve Mustafa Kemal
Atatürk’ü yok edemeyecekler.
Teşekkür
ederim. (CHP sıralarından alkışlar)
BAŞKAN
- Sayın Hürriyet…
10.- Kocaeli Milletvekili Fatma Kaplan
Hürriyet’in, Spor Toto 3’üncü Lig Play-Off Finali’nde 2’nci Lig’e yükselme
mücadelesi verecek olan Kocaelispor taraftarının maça gidebilmesi için hafta
sonu Antalya-İzmit arası uçak seferleri düzenlenmesini talep ettiğine ilişkin
açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Kocaelispor’umuz,
Spor Toto 3’üncü Lig Play-Off Finali’nde 14 Mayıs Pazar günü Antalya’da Altay
ile karşı karşıya gelecek ve 2’nci Lig’e yükselme mücadelesi verecek. O gün 20
bine yakın taraftarın Antalya’ya gitmesi bekleniyor ancak taraftar “O 610
kilometre uzaklıktaki Antalya’ya nasıl giderim?” diye düşünüyor. Kocaeli’de
Cengiz Topel Havaalanı’mız var ama haftada üç gün, sadece Trabzon’a uçuş var.
Sürekli “Talep yok.” deniliyor, buyurun size talep. Kocaeli’nin Bakanı Fikri
Işık ve Ulaştırma Bakanı Ahmet Arslan’a sesleniyorum: Gelin, hafta sonu
Antalya-İzmit arası uçak seferleri düzenleyelim. Havaalanı için defalarca
yapılan açılışlar artık bir işe yarasın. Bu, sizin için parmak şıklatmak kadar
kolay. Göz bebeğimiz Kocaelispor’a, yeşil-siyahlı renklere âşık olan
taraftarımıza bir katkı da böyle sunalım. Sayın bakanlara tekrar sesleniyorum:
Şampiyonluk gelsin bu sene, beraber kutlayalım Fethiye’de. (CHP sıralarından alkışlar)
IV.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Ahmet
Aydın’ın, Spor Toto 3’üncü Lig Play-Off Finali’nde 2’nci Lig’e yükselme
mücadelesi verecek olan Kocaelispor’a başarılar dilediğine ilişkin konuşması
BAŞKAN – Kocaelispor’a başarılar
diliyoruz biz de.
Sayın Kılıç…
V.- AÇIKLAMALAR (Devam)
11.- Kahramanmaraş Milletvekili İmran
Kılıç’ın, Veysel Karani Haftası ile Engelliler Haftası’na ve Berat Gecesi’ni
kutladığına ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan.
Veysel
Karani Haftası, Engelliler Haftası ve Berat Gecesi’ni aynı anda idrak ediyoruz.

Berat
Gecesi, Yüce Allah’ın rahmet ve mağfiretine sığındığımız, gönüllerimizi
tövbeyle arındırdığımız özel bir gecedir. Bu mübarek gecenin bize sunduğu
manevi iklimde beratımızı almamızın Yüce Rabb’imizin ilahi mesajına kulak
vermekle, ahlaki erdemleri hayatımıza yansıtmakla mümkün olacağını bir kez daha
anlarız. Ey nefis, büyük günahlardan dolayı düşme yeise, onlar kusurlar gibidir
Allah’ın affediciliğinde. "Kendi hakkında nasıl Allah'ın af ve
müsamahasını dilersen, başkalarından da af ve müsamahayı esirgeme sen."
Hazreti Ali böyle buyuruyor. Affın en güzeli güçlüyken yapılandır. Zalimleri
affetmek mazlumlara ezadır. Beraatizimmet asıldır. Suçsuzluk esas, suçluluk
fasıldır. Asli günah söz konusu değildir. Her çocuk masum doğar. Günah
şahsidir. Bağışlanmayacağına inanman en büyük günahtır.
BAŞKAN
– Sayın Özdiş…
12.- Adana Milletvekili İbrahim Özdiş’in,
iki yıl önce yaşanan bir olayda katil zanlısı olan Mert Zülfikar’ın ailesinin
gücünü kullanarak yurt dışına kaçtığına ve bu şekilde adaletten
kurtulabiliyorsa o ülkede hukuktan söz etmenin mümkün olup olmadığını öğrenmek
istediğine ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Adalet Bakanına: Şubat 2015’te, İstanbul
Ataköy’de Ömer Fatih Öztürkler isimli 17 yaşındaki gencimiz, Mert Zülfikar
isimli şahıs ve onun arkadaş grubuyla bir kavgaya karışmış, olay sonucunda da
kalbinden bıçaklanarak öldürülmüştür. Katil zanlısı Mert Zülfikar, ailesinin
maddi ve siyasi gücünü kullanarak -ki olaya karışan gençlerden birisinin yakın
tarihte bakanlık yapmış bir şahsın yeğeni olduğu söyleniyor- yurt dışına
kaçmış, geçen iki yılda da bulunamamıştır. Bununla birlikte anne ve babası da
kayıptır.
Şimdi soruyorum: Bir ülkede zengin ve tanıdığı olan
herkes, istediği kişiyi öldürüp sonra yurt dışına kaçarak adaletten
kurtulabiliyorsa o ülkede hukuktan söz edebilmek mümkün müdür? 
BAŞKAN – Sayın Yıldırım…
13.- Adıyaman Milletvekili Behçet
Yıldırım’ın, cezaevlerinde pek çok hasta tutsak bulunmasına rağmen İstanbul
Büyükşehir Belediye Başkanı Kadir Topbaş’ın damadı Ömer Faruk Kavurmacı’nın
uyku apnesi sebebiyle tahliyesi kararının vicdanları sızlattığına ilişkin
açıklaması
BEHÇET
YILDIRIM (Adıyaman) – Teşekkürler Başkanım.
Cezaevlerinde
162’si ağır 1.144 hasta tutsak bulunmaktadır. Bu hasta tutsaklar pek çok
işkence ve insanlık onuruna aykırı utanç verici muameleler görmektedir. Hasta
tutsaklar “Cezaevinde kalamaz.” raporu olmasına rağmen hâlen cezaevinde
tutulurken FETÖ’nün en büyük finansörlerinden biri olduğu iddia edilen İstanbul
Büyükşehir Belediye Başkanı Kadir Topbaş’ın damadı Ömer Faruk Kavurmacı’nın on
altı yıla kadar hapis cezası istenmesine rağmen nöbetçi mahkeme “uyku apnesi” -soru
işareti- sebebiyle tahliyesine karar vermiştir. Bu karar vicdanları
sızlatmıştır. Adaletin, yargının ayaklar altına alındığı bu dönemde hekimlik
mesleği de derin yara almıştır. Kişiye göre adalet, kişiye göre sağlık olmaz.
Adı geçen şahsın ciddi bir sağlık sorunu varsa amenna. Diğer mahkûmların da
sağlık sorunları göz önüne alınmalı. Bir ülkede adalete ve buna bağlı Adli
Tıbba güven kalmamışsa sözün bittiği yerdeyiz. Adaleti bu kadar kirleten
iktidarın mesleğim olan hekimlikten elini çekmesini talep ediyorum.
BAŞKAN
– Teşekkür ediyorum. 
IV.- OTURUM BAŞKANLARININ KONUŞMALARI (Devam)
4.- Oturum Başkanı TBMM
Başkan Vekili Ahmet Aydın’ın, Spor Toto 3’üncü Lig Play-Off Finali’nde 2’nci
Lig’e yükselme mücadelesi verecek olan Altay’a ve mücadele eden tüm takımlara
başarılar dilediğine ilişkin konuşması
BAŞKAN
– Az önce, Sayın Hürriyet, Kocaelispor’a başarılar diledik, rakip takım Altay’a
da aynı başarıları dilemek durumundayız. 
FATMA
KAPLAN HÜRRİYET (Kocaeli) – Tabii ki.
BAŞKAN
– Bütün takımlara başarılar diliyoruz. Centilmence, sportmence, inşallah en iyi
şekilde…
MÜSLÜM
DOĞAN (İzmir) – Başkan, Sivasspor’a da başarılar.
BAŞKAN
– Sivasspor’u unutmuyoruz zaten, bütün takımlara, mücadele eden tüm takımlara
gerçekten spora kalite getirmek şartıyla, centilmence bir mücadele dileğinde
bulunuyoruz ve başarılar diliyoruz tüm takımlarımıza.
Sayın
Bayır, buyurun.
V.- AÇIKLAMALAR (Devam)
14.- İzmir Milletvekili Tacettin Bayır’ın,
Çevre ve Şehircilik Bakanlığının İzmir Karaburun Yarımadası’nda yapılmak
istenen balık çiftlikleri projesiyle ilgili kararını gözden geçirmesini talep
ettiğine ilişkin açıklaması
TACETTİN
BAYIR (İzmir) – Teşekkür ederim Sayın Başkan.
İzmir
Karaburun Yarımadası’nda, yaklaşık 4 milyon metrekare, yapılmak istenen tek
projeli balık çiftliklerine bütün muhtarlar, sivil toplum örgütleri, kent
konseyleri karşı çıkarken denizlerimizin, kıyılarımızın kirletilmesi, doğanın
yok edilmesi, bitirilen turizmin daha da bitirilmek istenmesi, halka rağmen
“rant” adına yarımadanın kirletilmesine izin vermeyeceğimizin bilinmesini
istiyoruz. Çevre ve Şehircilik Bakanlığının bu kararını gözden geçirmesini,
illaki yapılacaksa başka bir alanın tespit edilerek farklı bir alanda bu balık
çiftliğinin yapılmasını talep ediyoruz. 
Teşekkür
ederim.
BAŞKAN
– Son olarak Sayın Türkmen, buyurun.
15.- Adana Milletvekili Elif Doğan
Türkmen’in, Türkiye'de kadın cinayetlerini önleme anlamında Adalet Bakanlığı
ile Aile ve Sosyal Politikalar Bakanlığını göreve davet ettiğine ilişkin
açıklaması
ELİF
DOĞAN TÜRKMEN (Adana) – Teşekkür ederim Başkan.
Son
iki yıldır Adana, kadın cinayetlerinde başı çeken bir il olmuştur ancak son on
beş yılda Türkiye'de de kadın cinayetlerinin ne kadar artmış olduğu istatistiği
bir gerçektir. Türkiye CEDAW Sözleşmesi ve İstanbul Sözleşmesi’ni imzalamış bir
ülke olarak kadın cinayetlerini önleme anlamında neden daha çok politikalar
geliştirmemekte hatta önlemek bir yana erkek egemen resmî politikasıyla kadın
cinayetlerini neredeyse özendirmektedir. Bu konuda Adalet Bakanlığı ve Aile ve
Sosyal Politikalar Bakanlığını göreve davet ediyorum.
Teşekkür
ederim.
BAŞKAN
– Teşekkür ediyorum Sayın Türkmen.
Şimdi,
sisteme giren sayın grup başkan vekillerine iki dakika süreyle söz vereceğim.
Sayın
Usta, buyurun.
16.- Samsun Milletvekili Erhan Usta’nın,
Berat Gecesi’ni kutladığına, Engelliler Haftası’na, Amerika Birleşik
Devletleri’nin YPG terör örgütüne ağır silah desteği verilmesi yönündeki
kararının kabul edilemez olduğuna, Gazi Mustafa Kemal Atatürk’e hakaret içeren
değerlendirmelerle ilgili soruşturma başlatılmasının memnuniyet verici olduğuna
ve Yunus Emre Kültür ve Sanat Haftası’na ilişkin açıklaması
ERHAN
USTA (Samsun) – Teşekkür ederim Sayın Başkan.
Öncelikle
bütün milletvekillerimizin, milletimizin ve Türk-İslam âleminin Berat Gecesi’ni
tebrik ediyorum.
Bu
hafta Engelliler Haftası. Dün konuyla ilgili, konunun önemine ilişkin
değerlendirmelerimi yapmıştım, bugün de yine konunun önemine binaen bir Meclis
araştırması önergemiz olacak. Engelli vatandaşların yaşadıkları sorunların
araştırılarak alınması gereken önlemlerin araştırılması amacıyla… Bu konuda da
Genel Kuruldan araştırma önergemize destek talep ediyoruz.
Sayın
Başkan, dün Amerika Birleşik Devletleri Başkanı Donald Trump, Rakka operasyonu
öncesi, terörist örgüt YPG’ye ağır makineli tüfek ve zırhlı araç yardımını onaylamıştır.
Bu, hiçbir şekilde bizim açımızdan kabul edilemez, müttefik hukukuyla da
bağdaşmayacak bir durumdur. Bu, Türkiye’nin ve bölgenin güvenliğini olumsuz
etkileyecek bir durumdur. Tabii, burada yanlışlık Amerika Birleşik
Devletleri’nin Rakka operasyonunu YPG’yle birlikte yapmasındadır. Bu anlayış,
Suriye’de sorunların çözümünü zorlaştıracaktır, kolaylaştırmayacaktır. 
Birkaç
gün önce bir özel televizyon kanalında cumhuriyetimizin kurucusu Gazi Mustafa
Kemal Atatürk’le ilgili, hakaret içeren ve tarihî gerçeklerle bağdaşmayan bir
kısım değerlendirmeler yapılmıştı. Bunları da hiçbir şekilde kabul edilemez
buluyoruz, kınıyoruz. Burada, Bakırköy Cumhuriyet Başsavcılığının konuyla
ilgili iki tane soruşturma başlatmış olması son derece memnuniyet vericidir. Ortak
değerlerimize sahip çıkmak durumundayız. Medyanın da sorumlu hareket etme
yükümlülüğü vardır. RTÜK’ün de bu tür gerçek dışı beyanlara fırsat vermemesini
temenni ediyoruz.
Bu
hafta, yine, Yunus Emre Kültür ve Sanat Haftası. İslam tarihinin en büyük bilgelerinden,
tasavvuf şiirinin en önemli temsilcilerinden, aynı zamanda bir âlim ve halk
şairi olan Yunus Emre, 1240 yılında dünyaya gelmiş, 1320 yılında vefat
etmiştir. Hacı Bektaş-ı Veli dergâhında hizmet eden mutasavvıf Yunus Emre...
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
ERHAN
USTA (Samsun) – ...asil, garip, zengin, fakir, din farkı gözetmeksizin
insanları eşit şekilde saymıştır. Yaşadığı ve yaşattığı inanç sistemi Kur’an’ın
özüne ulaşarak Allah, insan ve âlemin sırlarını keşfetmeyi ve bunları hayata
geçirmeyi amaçlayan tasavvuf sistemidir. Yunus, her şeyden evvel, tasavvuf
düşüncesinin önemli bir ismidir. Yunus, benlik hevesinden öyle geçmiştir ki
şiirlerinden bile varlığını silip atmış, kimliği hakkında kesin bilgi bırakmamıştır.
Bilinen şudur ki Yunus Emre Hak âşığıdır. Yunus, yaşadığı zamandan günümüze
kadarki kimliği itibarıyla halk nezdinde asla bir tartışmanın konusu
olmamıştır; tasavvufa getirdiği yorumlarla ve bunları söyleme üslubuyla
Mevlâna’nın Türkçe söyleyen hâli oldu. O yüzden Yunus’a “Türkçede Mevlâna’yı
yaşamış, Türk dilinde Mevlâna’yı şakımış gönül eri, aşkın bülbülü.” dememizde
bir sakınca yoktur. Bu nedenle halk onu kendileriyle müşterek inançlara ve dile
sahip, Hak ve halk dostu bir mutasavvıf olarak benimsedi ve sevdi. Kendisine
Cenab-ı Allah’tan rahmet diliyorum. 
BAŞKAN
– Teşekkür ediyorum. 
Sayın
Kerestecioğlu, buyurun. 
17.- İstanbul Milletvekili Filiz
Kerestecioğlu Demir’in, Berat Gecesi’ni kutladığına ve Engelliler Haftası’na
ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Bugün
bütün Müslümanların Berat Gecesi’ni kutluyoruz. Aynı zamanda Engelliler
Haftası’na girdik ve engeli yurttaşlarımızın pek çok sorunları var. Maalesef,
birçok ülkede bu sorunlara çözüm bulunacak hak temelli politikalar izlenirken
ülkemizde, evet, 2005’te bir yasa çıkarıldı ama buna uygun düzenlemeler
yapılmamakta ve onların ihtiyaçlarına da yardım gözüyle bakılmakta. Bunun ciddi
bir ayrımcılık olduğunu ve engelli yurttaşlarımıza engelsiz bir gelecek
dilediğimizi, aslında yaratılan bütün bu engellerle zaten engelli olduklarını
belirtmek isterim. 
Aynı
zamanda şunu da ifade etmek gerekir: Savaş yeni engelliler yaratır, iş
cinayetleri yeni engelliler yaratır, trafikteki kontrolsüzlük yeni engelliler
yaratır, yani engellilik sadece doğuştan olan bir şey değildir aynı zamanda
önlenebilecek bir durumdur; bunun da dikkate alınması lazım. 
Ben
size bir fotoğraf da bu Engelliler Haftası’nda göstermek istiyorum. Kocaeli
eski savcısı Seyfullah Çakmak FETÖ soruşturması kapsamında tutuklandı ve Çakmak
dokuz aydır cezaevinde tutuluyor. Onun ağır engelli 2 çocuğu var ve bu
çocukların engelli aylığı kesildi. O nedenle, Meclis bazı şeyleri kutlamadan
önce, gerçekten vatandaşlarına, özellikle iktidarlar, devletler, intikam
duygusuyla yaklaşmamayı kendilerine hedef edinmelidirler.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
FİLİZ
KERESTECİOĞLU DEMİR (İstanbul) – Babaları soruşturuluyor olabilir, yargılanıyor
olabilir, zaten masumiyet karinesine göre, aslında, yargılaması devam eden
herkes suçsuzdur, öncelikle bunu belirtmek isterim ama onun dışında, çocuklar
babaları nedeniyle, eşler kocaları nedeniyle ya da karıları nedeniyle
cezalandırılamazlar. Aynı zamanda suçların şahsiliği ilkesi vardır. Eşi diyor
ki: “Ben ev kadınıyım, sosyal güvencem yok. Neredeyse on sekiz yıllık evlilik
hayatımız hastanelerde geçti. Kızım Tuğba’yı ağırlığı nedeniyle kaldıramıyorum,
yıkayamıyorum bile. Ne yapmam gerektiğini biri bana söyleyebilir mi?” Evet,
birisi söylesin ne yapması gerektiğini Engelliler Haftası münasebetiyle. 
Teşekkür
ederim. 
BAŞKAN
– Teşekkür ediyorum Sayın Kerestecioğlu. 
Sayın
Gök…
18.- Ankara Milletvekili Levent Gök’ün,
Berat Gecesi’ni kutladığına, Engelliler Haftası’na, 10 Mayıs Danıştayın
kuruluşunun 149’uncu yıl dönümüne ve Danıştay Başkanının bazı ifadelerine
ilişkin açıklaması
LEVENT
GÖK (Ankara) – Teşekkür ederim Sayın Başkan.
Tüm
İslam âleminin Berat Kandili’ni kutluyorum. 
Sayın
Başkan, bu hafta Engelliler Haftası. Engelli vatandaşlarımızın sorunlarını
çözüme kavuşturmak için her şeyden önce bu konuya ilişkin toplumsal
duyarlılığın güçlendirilmesi gerektiği çok açıktır. Engelli bir kişinin
yaşadığı en önemli sorunun o kişinin engeli değil, toplumun engellilerle ilgili
yanlış anlayış ve ön yargılarının olduğu, kendisine sağlanan olanakların
yetersizliği, diğer insanlarla arasındaki fırsat eşitsizliğinin olduğu
unutulmamalıdır. Bir toplum engelli ve yaşlı vatandaşlarına sahip çıkamıyor,
gerekli desteği veremiyorsa o toplumun gelişmiş bir toplum olarak
adlandırılması mümkün değildir. Tüm engelli vatandaşlarımızın sorunlarına çözüm
üretmek ve onların eşit hizmet almasını sağlamak açısından onlara sahip çıkarak
onların sorunlarına ortak olmak hepimizin insani ve vicdani görevi olmalıdır.
Bu anlamda, tüm engelli yurttaşlarımızı saygı ve sevgiyle selamlıyorum. 
Cumhuriyet
Halk Partisinin de bugün engelli yurttaşlarımızın sorunlarının araştırılması ve
çözüm bulunması amacıyla verdiği bir grup önerisi vardır. Umarım ve dilerim ki
hem Cumhuriyet Halk Partisinin hem de diğer muhalefet partilerinin vermiş
olduğu aynı konudaki önergeler kabul edilir ve engelli yurttaşlarımızın nefes
almasını sağlayacak tedbirleri hep beraber alırız. 
Sayın
Başkan, bugün Danıştayın 149’uncu kuruluş yıl dönümü. Danıştay Başkanı Sayın
Zerrin Güngör bugün yapmış olduğu konuşmayla bir yargı organının siyasetin
nasıl emrine girdiğinin çok açık ifadelerini kullanmıştır. Sayın Zerrin Güngör
bir Danıştay Başkanı olarak idareyi denetlemekle görevli olan bir yargının Başkanıdır.
Danıştayın en önemli görevi idarenin işlem ve eylemlerini denetlemektir. Bugün
Danıştay Başkanı Sayın Zerrin Güngör 16 Nisanda kabul edildiği -bizim açımızdan
meşru olmayan mühürsüz oyla- ilan edilen referandum sonuçlarının…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
LEVENT
GÖK (Ankara) – …“16 Nisan referandum sonuçlarıyla kuvvetler ayrığı ilkesi daha
da belirgin hâle getirildi.” demek suretiyle Venedik Komisyonunun dahi “Bu
Anayasa değişikliği geçerse kuvvetler ayrılığı ortadan kalkar.” raporu önde ve
bizim tüm itirazlarımız öndeyken böyle bir sözü bir Danıştay Başkanı olarak
nasıl söylemiş gerçekten anlamakta hayret ediyorum. Aslında anlamakta hayret
etmiyoruz çünkü tam bir, sahibinin sesi gibi konuştu bugün Danıştay Başkanı.
Olağanüstü hâlin ilanının ve KHK’ların amacının da demokrasiyi korumak
olduğunu, kişilerin hak ve özgürlüklerine amaç dışında herhangi bir sınırlama
getirmek olmadığını söylemek suretiyle yani bir hukuk devleti ilkesinden nasıl
ayrılabileceğinin çok tipik bir örneğini verdi. Ben Danıştay Başkanına, hemen
şurada, Danıştaya çok yakın mesafede bulunan Yüksel Caddesi’nde 2 akademisyenin
altmış günü aşan bir açlık grevini izlemesini öneririm.
(Mikrofon
otomatik cihaz tarafından kapatıldı) 
BAŞKAN
– Tamamlayın.
LEVENT
GÖK (Ankara) – KHK’larla işten atılan ve nedenini bilmeyen bu akademisyenlerin
açlık greviyle karşılaştıkları sorunları acaba bir yerinde görmek ister mi
Sayın Danıştay Başkanı? Bunların sesi, vicdanı olmak istemez mi? Bu insanların
adaletsiz bir şekilde işten atılmasının önüne geçmek istemez mi? Bir Danıştay
Başkanına yakışır mı bu konuşmalar? Nasıl bir Danıştay Başkanıdır böyle?
Danıştay Başkanı bugün tam anlamıyla siyasete girmiştir; cübbesini çıkarmıştır,
siyasete girmiştir. Kendisini kınadığımı ifade ediyorum Sayın Başkanım.
BAŞKAN
– Sayın Bostancı, buyurun.
19.- Amasya Milletvekili Mehmet Naci
Bostancı’nın, Berat Gecesi’ni kutladığına, Atatürk hakkında tarihle, bilimle,
insanlıkla ilgisi olmayan birtakım ifadelerde bulunanları şiddetle kınadığına,
Engelliler Haftası ile Yunus Emre Kültür ve Sanat Haftası’na ve Amerika’nın
YPG’ye ağır silahlar vermesinin Suriye’nin barışına aleyhte etki yapacağına
ilişkin açıklaması
MEHMET
NACİ BOSTANCI (Amasya) – Sayın Başkan, teşekkürler. 
İslam
dünyasının Berat Gecesi’ni tebrik ediyorum, hayırlara vesile olmasını
diliyorum. Bir ümit kapısıdır, geçenlere ne mutlu.
Türkiye
Cumhuriyeti'nin kurucusu Atatürk hakkında tarihle, bilimle, insanlıkla ilgisi
olmayan, dedikodu ve söylentiden öteye geçmeyecek birtakım lüzumsuzlukları
serdeden insanları ve bu tavrı şiddetle kınıyorum. Atatürk hepimizin ortak
değeridir, cumhuriyet hepimizin ortak değeridir. Bunlara ilişkin toplumda
hiçbir tartışma yoktur. Bu tür konuşmalara mecra olmayı da uygun bulmam, bunu
da bu vesileyle bildirmek isterim. 
Engelliler
Haftası içindeyiz. Türkiye toplumunun yüzde 10 civarı engelli olarak biliniyor.
İnsanlar engelli olabilir ama kişilik bütünlüğü olan özgür bireyler olarak
hayatlarını sürdürmeleri hem onlar için hem de toplumlar için hayati derecede
önemlidir. Geleneksel dünyada bu toplumsal dayanışmayla bir ölçüde çözülür ama
modern dünyada devlet bu işlere ilişkin asli aktördür, rollerini yerine
getirmek durumundadır. AK PARTİ 2002’den bu yana engellilere ilişkin olarak
getirmiş olduğu toplumsal hayattaki düzenlemeler, kazandırdığı sosyal haklar
ile bu devletin engellilere karşı üstlenmesi gereken rolleri yerine getirme
doğrultusunda çok önemli işler yapmıştır, bunlara ilişkin nice kanun maddesini
ve bundan daha önemlisi insani anekdotu herhâlde hepimiz biliyoruzdur. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
MEHMET
NACİ BOSTANCI (Amasya) – Bunlar yeterli olmayabilir ama istikamet, devletin bu
rolünü yerine getirmesi yolunda, yine toplumsal talepler ve ihtiyaçlar
çerçevesinde davranmaya devam etmesi istikametindedir.
Yunus
Emre Haftası içindeyiz. Bir gün arabayla yolda giderken bir yolcu almıştım
-ismini bilmem, işini bilmem- konuşurken mal mülk mevzusu oldu. “Mal sahibi,
mülk sahibi, / Hani bunun ilk sahibi?” dedim. Adını, sanını, işini bilmediğim
kişi “Mal da yalan, mülk de yalan, / Var biraz da sen oyalan." diye
tamamladı. Yunus Emre yaşıyor, bu toplumun ortak hafızasında ve hayatında
yaşıyor. Yunus Emre Haftası münasebetiyle bunu belirtmek isterim. 
Amerika’nın
YPG’lilere ağır silahlar vermesinin Suriye’nin barışına ve oradaki insanların
gözyaşlarına…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
MEHMET
NACİ BOSTANCI (Amasya) – …aleyhte etki yapacağını bu vesileyle bildirmek
isterim. Suriye’nin toprak bütünlüğünü ve oradaki insanların esenliğini düşünen
politikaların araçları böyle olmamalı. 
Teşekkür
ediyorum.
BAŞKAN
– Teşekkür ediyorum.
Şimdi
gündeme geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç adet önerge vardır, ayrı ayrı okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Adana Milletvekili
Muharrem Varlı ve 21 milletvekilinin, Çukurova bölgesindeki mısır üreticilerinin
sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/522)
Türkiye Büyük Millet Meclisi
Başkanlığına
Türkiye mısır üretiminin büyük bir kısmını karşılayan
Çukurova bölgesindeki mısır üreticilerinin içinde bulunduğu sorunların tespiti
ve çözümü konusunda gerekli araştırmaların yapılması, buna göre alınacak
önlemlerin ve gerçekleştirilmesi gereken uygulamaların yerine getirilmesi
hususunda Anayasa’nın 98’inci, Türkiye Büyük Millet Meclisi İçtüzüğü’nün
104’üncü ve 105’inci maddeleri gereğince Meclis araştırması açılmasını arz ve
teklif ederiz.
1) Muharrem Varlı (Adana)
2) Erkan Akçay  (Manisa)
3) Celal Adan  (İstanbul)
4) Emin Haluk Ayhan  (Denizli)
5) Mustafa Mit  (Ankara)
6) Baki Şimşek  (Mersin)
7) Mevlüt Karakaya  (Adana)
8) Ruhi Ersoy  (Osmaniye)
9) Zihni Açba  (Sakarya)
10) Mehmet Necmettin Ahrazoğlu  (Hatay)
11) Saffet Sancaklı  (Kocaeli)
12) Fahrettin Oğuz Tor  (Kahramanmaraş)
13) Nuri Okutan  (Isparta)
14) Mehmet Günal  (Antalya)
15) Mehmet Erdoğan  (Muğla)
16) Ekmeleddin Mehmet İhsanoğlu  (İstanbul)
17) Yusuf Halaçoğlu  (Kayseri)
18) Erhan Usta  (Samsun)
19) Ahmet Selim Yurdakul  (Antalya)
20) Arzu Erdem  (İstanbul)
21) Zühal Topcu  (Ankara)
22) Kamil Aydın  (Erzurum)
Gerekçe:
Dünyada
üretilen mısırın yüzde 27'si insan beslenmesinde, yüzde 73'ü ise hayvan yemi
olarak kullanılmaktadır. Gelişmekte olan ülkelerde mısırın kullanımı hayvan
beslenmesinde yüzde 46, insan beslenmesinde ve sanayi ham maddesi olarak yüzde
54'tür. Gelişmiş ülkelerde ise bu oran hayvan beslenmesinde yüzde 90, insan
beslenmesinde ve sanayi ham maddesi olarak yüzde 10'dur.
Mısır
dünyada tahıllar içinde üretim açısından buğdaydan sonra ikinci sırada yer
almaktadır. Mısır, hayvan yemi ve insan yiyeceği olarak çok değişik alanlarda
kullanılan ve ülkemizde buğday ve arpadan sonra en fazla üretilen bir hububat
bitkisidir. Ülkemizin hemen her yerinde yetiştirilen mısır, yakın zamana kadar
yaygın bir şekilde sadece Karadeniz Bölgesi’nde yetiştirilmekte iken 1980’li
yıllardan itibaren özellikle Tarım Bakanlığı tarafından yürütülen İkinci Ürün
Projesi’yle güney bölgelerimizde yaygınlık kazanmıştır.
Bugün
Türkiye'de 6,4 milyon ton civarındaki mısır üretimi, tarlanın hazırlanması,
ürün ekimi ve hasadı, nakliye, depolama, sanayide değerlendirilmesi ve nihai
tüketiciye ulaşıncaya değin geçen süreçte milyonlarca insanımızın istihdam
edildiği, ekmek yediği, ekonomiye ciddi manada katma değer sağlayan tarım
sektörü içinde ayrıcalıklı konum edinmiştir.
Toprak
Mahsulleri Ofisi (TMO) verilerine göre üretim kayıtlarının tutulmaya başlandığı
1970 yılında 1 milyon 40 bin ton mısır üretilmiştir. 2014 yılına gelindiğinde
658 bin hektar alandan 5 milyon 950 bin ton mısır üretimi gerçekleştirilmiştir.
Bu yıl ise mısır ekimi yapılan 680 bin hektar alanda 6,4 milyon ton mısır
üretilmiştir.
Bölgede
mısır üretimi Adana ve Mersin başta olmak üzere Doğu Akdeniz'de
yoğunlaşmaktadır. 2012-2013 döneminde Adana'da 682,5 bin ton mısır üretimi
yapılmışken Mersin'de 148,5 bin ton üretim yapılmıştır. Adana'nın 2005-2006
dönemindeki üretiminin 1 milyon tonun üzerinde, Mersin'in üretiminin de 348 bin
ton olduğu dikkate alındığında yaşanan sorunların bölgedeki mısır tarımına
etkileri daha net olarak ortaya çıkmaktadır.
Bu
nedenledir ki tarım politikalarının en üst seviyedeki belirleyicisi konumundaki
Bakanlığın dünya piyasalarını da takip ederek mısırda arz-talep dengesini titiz
bir şekilde kurgulaması, planlaması elzem görülmektedir. Bu denge, sadece
çiftçiler açısından değil, maliyet dalgalanmalarından zarar gören sanayiciler,
sanayicilerimizin istihdam ettiği işçiler için de önem arz etmektedir.
Geçtiğimiz
yıllar için prim desteğinin çok yetersiz olması karşısında hayal kırıklığı
yaşayan üretici, yine müdahale fiyatının çok geç açıklanmasından, hasat
dönemlerinde gümrük kapılarının açılmasından, TMO'nun yine zamansız ve gereksiz
piyasa müdahalelerinden endişe etmeye devam etmektedir. Çiftçilerimiz, TMO'nun
yine kendilerinin aleyhine piyasaya mal arzından, ürün bedellerinin çok geç
ödenmesinden kaygılı olup önünü görememektedirler.
Mısırda,
özellikle ikinci ürün mısırda Çukurova'da hastalıklardan ve iklim şartlarının
olumsuz gitmesinden dolayı verim düşüklüğü yıllardır yaşanmaktadır. Bu
olumsuzlukların yanında fiyatların kötü oluşu çiftçimizi çok sıkıntı içerisinde
bırakmakta ve perişan etmektedir.
Çiftçinin
ve özellikle mısır üreticilerinin en büyük sıkıntısı girdi maliyetlerinin
yüksekliği ve istikrarsızlığıdır. Bu girdilerden özellikle gübre çiftçinin
kullanım zamanında en yüksek fiyattan işlem görmekte ve çiftçinin belini
bükmektedir. Bir diğer girdi olan akaryakıt konusunda da yüksek maliyet
traktörlerin çalışmasını ve tarlaların işlenmesini engellemektedir. Dünyadaki
petrol fiyatlarının düşmesine rağmen ülkemizde akaryakıt fiyatlarının düşmemesi
ve komik derecede düşmesi hiçbir vatandaşın anlayamadığı bir konu hâline
gelmesine neden olmuştur.
Çiftçilerin
hepsi tarlasını ekebilmek için tarlalarını ipotek ettirerek bankalardan kredi
almaktalar. Basında son yıllarda çıkan haberlerden de görüleceği gibi
bankaların elinde çok sayıda icralık tarla olması bunun çok acı bir
göstergesidir.
Sonuç
olarak, Türkiye mısır üretiminin büyük bir kısmını karşılayan Çukurova
bölgesindeki mısır üreticilerinin içinde bulunduğu sorunların tespiti ve çözümü
konusunda gerekli araştırmaların yapılması, buna göre alınacak önlemlerin ve
gerçekleştirilmesi gereken uygulamaların yerine getirilmesi amacıyla Meclis
araştırma komisyonu kurulmasını arz ederiz.
2.- Adana Milletvekili Muharrem Varlı ve 21
milletvekilinin, narenciye üreticilerinin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/523) 
Türkiye Büyük Millet Meclisi
Başkanlığına
Narenciye üreticilerinin sorunlarının tespiti ve çözümü
konusunda gerekli araştırmaların yapılması, buna göre alınacak önlemlerin ve
gerçekleştirilmesi gereken uygulamaların yerine getirilmesi hususunda
Anayasa’nın 98’inci, Türkiye Büyük Millet Meclisi İçtüzüğü’nün 104’üncü ve
105’inci maddeleri gereğince Meclis araştırması açılmasını arz ve teklif
ederiz.
1) Muharrem Varlı (Adana)
2) Erkan Akçay (Manisa)
3) Celal Adan (İstanbul)
4) Emin Haluk Ayhan (Denizli)
5) Mustafa Mit (Ankara)
6) Baki Şimşek (Mersin)
7) Mevlüt Karakaya (Adana)
8) Ruhi Ersoy (Osmaniye)
9) Zihni Açba (Sakarya)
10) Mehmet Necmettin Ahrazoğlu (Hatay)
11) Saffet Sancaklı (Kocaeli)
12) Kamil Aydın (Erzurum)
13) Fahrettin Oğuz Tor (Kahramanmaraş)
14) Nuri Okutan (Isparta)
15) Mehmet Günal (Antalya)
16) Mehmet Erdoğan (Muğla)
17) Ekmeleddin Mehmet İhsanoğlu (İstanbul)
18) Yusuf Halaçoğlu (Kayseri)
19) Erhan Usta (Samsun)
20) Ahmet Selim Yurdakul (Antalya)
21) Arzu Erdem (İstanbul)
22) Zühal Topcu (Ankara)
Gerekçe:
Sınır
ihlali yapan Rus savaş uçağının düşürülmesinin ardından Rusya’nın Türk tarım
ürünlerine uyguladığı ambargo yaş sebze ve meyve ihracatı yapan ülkemizi ve
üreticilerimizi etkilemiştir.
Türkiye,
narenciye üretiminde dünyadaki ilk 10 ülke arasındadır. Çukurova bölgesinde ise
ülkemizdeki toplam turunçgil üretiminin yaklaşık yüzde 70’i üretilmektedir.
Greyfurtun yüzde 95’i, limonun yüzde 85’i, portakalın yüzde 65’i ve
mandalinanın ise yüzde 75’i bu bölgede yetiştirilmektedir. Dünya turunçgil
üretiminin yüzde 3’ünü karşılayan Türkiye’de turunçgil üretiminin yüzde 50’sini
portakal oluşturmaktadır.
Turunçgiller
dış ticaretine bakıldığında, ülkemizde üretilen toplam turunçgillerin yüzde
32’si ihraç edilmektedir. Türkiye’nin yıllık 2 milyon ton olan yaş meyve sebze
ihracatının yarısını turunçgiller oluşturmaktadır. İhracatta en yüksek payı
yüzde 42’yle limon almaktadır. Toplam turunçgil ihracatında mandalina yüzde 27,
portakal yüzde 18, greyfurt ise yüzde 13’lük paya sahiptir. Türkiye’nin
portakal ve limonda en fazla ihracat yaptığı ülkeler Rusya, Ukrayna, Romanya ve
Suudi Arabistan’dır. Bu ülkeleri Avrupa Birliği ülkeleri takip etmektedir.
Mandalinada Ukrayna, İngiltere, Rusya, Suudi Arabistan ve Doğu Avrupa ile
Avrupa Birliği ülkeleri; greyfurtta ise Rusya, İngiltere, Romanya, Polonya ve
Avrupa Birliği ülkeleri en fazla ihracat yapılan ülkelerdir.
2014
yılı itibarıyla 3 milyon 787 bin ton turunçgil üretiminin 1 milyon 585 bin tonu
ihraç edilmekte olup yaklaşık 1 milyar dolar gelir elde edilmekte ve bu
üretimin 1 milyon 150 bin tonu Adana’da üretilmektedir. Turunçgil üretiminin
Adana ekonomisine etkisi ile Türkiye ve Adana için çok önemli bir ihracat ürünü
olduğu göz ardı edilemeyecektir. 
2015-2016
turunçgil üretim sezonunun henüz başında Rusya’yla yaşanan kriz üreticileri çok
sarsmıştır. Henüz üretimin yüzde 30’u hasat edilmiştir. Hasat edilmiş ürünlerin
büyük bir kısmı da paketleme depolarında ihracatı beklemektedir. Üretimin
önemli bir kısmı henüz dalındadır. Üreticilerin mağduriyetinin yanında hasat
işçiliği ve paketlemelerde çalışan yüz binlerce işçinin işe çıkamıyor olması
sosyal açıdan büyük problemler yaratacaktır. 
İhracatta
yaşanan problemlerden dolayı üreticilerin tahsilat zorlukları yaşadığı,
yapılmış sözleşmelerin feshedildiği, verilen çeklerin iadesinin talep edilmesi,
zaten ödeme sıkıntısı içinde olan çiftçilerin önümüzdeki senelerde üretimde
zorluklar yaşamasına neden olacaktır. Mevcut pazarların yerlerinin başka
pazarlar tarafından doldurulması da kısa sürede mümkün görülmemektedir. 
Öncelikle,
iç pazarda tüketimi artırabilmek için Hal Yasası’nın yaptırımlarının
gevşetilmesi, kamu spotlarının yayınlanması ve kamu kuruluşlarında turunçgil
tüketiminin teşvik edilmesi gerekmektedir. Kısa vadede alınacak bu önlemler
üreticileri biraz olsun rahatlatabilecektir. 
Sonuç
olarak, yaş sebze ve meyve üretimi yapan, özellikle de narenciye üretici
vatandaşlarımızın neredeyse tamamı zarar etmiş ve şu anda devletten yardım ve
çözüm beklemektedir. 
Rusya’yla
yaşanan kriz sebebiyle narenciye üreticilerinin ortaya çıkan sorunlarının
tespit edilmesi, tespit edilen sorunların giderilerek yaşanan ve yaşanması
muhtemel mağduriyetlerin önüne geçilmesi ve buna göre alınacak önlemlerin ve
gerçekleştirilmesi gereken uygulamaların yerine getirilmesi amacıyla Meclis
araştırma komisyonu kurulmasını arz ederiz. 
3.- Adana Milletvekili Muharrem Varlı ve 21
milletvekilinin, hayvancılık sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/524)
Türkiye Büyük Millet Meclisi
Başkanlığına
Hayvancılık sektörünün yaşadığı sorunların tespiti ve
çözümü ile kırmızı et fiyatlarının yüksekliği konusunda gerekli araştırmaların
yapılması, buna göre alınacak önlemlerin ve gerçekleştirilmesi gereken
uygulamaların yerine getirilmesi hususunda Anayasa’nın 98’inci, Türkiye Büyük
Millet Meclisi İçtüzüğü’nün 104 ve 105’inci maddeleri gereğince Meclis
araştırması açılmasını arz ve teklif ederiz. 
1)
Muharrem Varlı (Adana)

2)
Erkan Akçay   (Manisa)

3)
Celal Adan (İstanbul)

4)
Mustafa Mit (Ankara)

5)
Emin Haluk Ayhan (Denizli)

6)
Baki Şimşek (Mersin)

7)
Mevlüt Karakaya (Adana)

8)
Ruhi Ersoy (Osmaniye)

9)
Zihni Açba (Sakarya)

10)
Mehmet Necmettin Ahrazoğlu (Hatay)
 
11)
Saffet Sancaklı (Kocaeli)

12)
Kamil Aydın (Erzurum)

13)
Fahrettin Oğuz Tor  (Kahramanmaraş)

14)
Nuri Okutan (Isparta)

15)
Mehmet Günal  (Antalya)

16)
Mehmet Erdoğan (Muğla)

17)
Ekmeleddin Mehmet İhsanoğlu (İstanbul)

18)
Yusuf Halaçoğlu (Kayseri)

19)
Erhan Usta (Samsun)
20)
Ahmet Selim Yurdakul  (Antalya)

21)
Arzu Erdem  (İstanbul)

22)
Zühal Topcu (Ankara)

Gerekçe:
Hayvancılık,
gelişmiş ülkeler başta olmak üzere birçok ülkede genel ekonominin önemli
sektörlerinden birisi konumundadır. Türkiye'de ise tarım kesiminde bulunan
nüfusun önemli bir bölümü, bir başka deyişle tarım işletmelerinin yaklaşık
yüzde 70’i hayvancılıktan geçimini sağlamasına rağmen hayvancılık ülke
ekonomisine istenilen katkıyı yapamamaktadır.
Bunun
en önemli göstergesi Türkiye'de hayvancılığın toplam tarımsal üretim değeri
içinde yaklaşık yüzde 30'a yakın bir paya sahip olmasıdır. Hâlbuki AB
ülkelerinde bu durum yüzde 40-50'ler düzeyindedir. Bunun birçok nedeni olmakla
birlikte en önemli nedenlerinden birisi ticari anlamda hayvancılık yerine
geçimlik hayvancılık yapılmasıdır. Hayvancılık, gerek ulusal gerekse bölgesel
kalkınmada önemli iktisadi fonksiyonlara sahip bulunmaktadır. Bunlar arasında
kırsal kesimde gizli işsizliği önleme, sanayi ve hizmetler sektörüne istihdam
yaratma, sanayileşmeye kaynak aktarma ve halkın yeterli ve dengeli beslenmesini
sağlama, kalkınmanın finansmanını öz kaynaklara dayandırma gibi önemli
fonksiyonlar sayılabilir.
Türkiye
hayvancılığının birçok sorunu bulunmasına rağmen, en önemli sorunlarından
birisi yem ve beslenme sorunudur. Bu sorun yıllardır Türkiye hayvancılığını
tehdit etmektedir. Bu sorunun temelinde yem bitkileri tarımına ağırlık
verilmeden hayvansal üretim yapılması ve buna bağlı olarak çayır-mera
alanlarının azlığı yer almaktadır. Diğer önemli bir sorun ise hayvan bakım ve
sağlık sorunlarıdır. Türkiye'deki hayvancılıkta maalesef hâlen modern olmayan
ahırlar ön plandadır. Diğer sorunlar ise eğitim ve teknik eleman yetersizliği
ile örgütlenme yetersizliğidir.
Damızlık
değeri yüksek hayvanlardan arzu edilen verimin alınabilmesi için yetiştiricinin
bakım, besleme ve sağlık korumada eğitilmesi, gereksinim duyduğu teknik
desteğin sağlanması gerekir. Günümüzde hayvancılıkta birçok destekleme (yem
bitkilerine yapılan ödemeler, alet-ekipman destekleri, gebe düve alımlarına
destek, buzağı desteklemeleri, suni tohumlama desteği, süt destekleme
ödemeleri, süt sağım tesisi kurma vb.) varmış gibi görünmesine rağmen yapılan
bu destekler hayvansal üretimde artışları sağlayabilecek düzeyde değildir.
AKP
iktidarlarının son yıllarda yüksek et fiyatlarını canlı hayvan ve et ithalatıyla
çözmeye çalışmaları hayvancılığı tamamen bitirme noktasına getirmiştir. Asıl
önemlisi de her defasında ithalatın çözüm olmadığının görülmesine rağmen bu
politika ısrarla sürdürülmekte ve sadece spekülatörlerin para kazanması
sağlanmaktadır.
Koyun
ve sığır varlığımızın artmamasının nedeni, ülkede hayvanların besleneceği
meraların kalmamasıdır. Ayrıca, hayvanlarımız meralar yetmeyince yemle
beslenmekte ve yemin girdisi döviz olunca hayvanların beslenme maliyeti de
artmakta ve fiyatlar yükselmektedir. Beş yıl önce besiciler 1 kg et satarak 32
kg besi yemi alabiliyorken, şimdilerde 1 kg et karşılığı 18-20 kg besi yemi
alabilmektedirler. 
Türkiye
hayvancılığının günübirlik politikalar yerine, tutarlı, hükûmetlere göre
değişmeyen, uzun vadeli politikalarla geliştirilmesi gerekmektedir.
Hayvancılıkta gerek tarımsal yapıyı iyileştirmeye dönük gerekse üretim artışı
sağlayacak politikalar maalesef izlenememiştir.
Türkiye'ye
ne kaçak hayvan girişini engellemek ne de Türkiye içerisinde hayvan
hareketlerini izlemek ve bir düzene sokmak mümkün olamamıştır. Özellikle doğu
ve güneydoğu komşularımızdan hayvan girişinin engellenememesi hastalık
tehdidini sürekli hâle getirmiştir. Nitekim, Türkiye'de ciddi salgınların
başlangıç noktası genellikle bu bölgeler olmaktadır. 
Hayvancılığın
kârlı bir şekilde yapılabilmesi için, kaliteli kaba yem üretimine önem
verilmesi, çayır ve meraların zamansız, aşırı, düzensiz kullanılmasının
engellenmesi, mera alanlarının ıslahının ciddiyetle ele alınması ve üretici
örgütlerinin ülkemizde de yeterli önemi kazanması gerekmektedir.
Sonuç
olarak, hayvancılık sektörünün yaşadığı sorunların tespiti ve çözümüyle,
kırmızı et fiyatlarının yüksekliği konusunda gerekli araştırmaların yapılması,
buna göre alınacak önlemlerin ve gerçekleştirilmesi gereken uygulamaların
yerine getirilmesi amacıyla Meclis araştırması komisyonu kurulmasını arz
ederiz.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Sayın
Arslan, sisteme girmişsiniz, 60’a göre bir dakika süreyle söz veriyorum.
Buyurun.
V.- AÇIKLAMALAR (Devam)
20.- Denizli Milletvekili Kazım Arslan’ın,
Meclisin Atatürk’e hakaret eden Mustafa Armağan’ın genel yayın yönetmenliğini
yaptığı Derin Tarih dergisine aboneliği hakkında bilgi almak istediğine ilişkin
açıklaması 
KAZIM
ARSLAN (Denizli) – Teşekkür ederim Sayın Başkan.
Türkiye
Büyük Millet Meclisi Başkanına soruyorum: Meclisimizin abone olduğu Derin Tarih
dergisi, Büyük Önderimiz Mustafa Kemal Atatürk’ün özel yaşamı, ilke ve
devrimleriyle açıkça kavgalıdır. Derginin Genel Yayın Yönetmeni sözde tarihçi
Mustafa Armağan, gerek bu dergide gerekse TVNet kanalında hakaret ve iftira
dolu sözleriyle düşünce ve ifade özgürlüğünün sınırlarını çoktan geçmiş, laik
cumhuriyetimize, Kurtuluş Savaşı kadrolarına, Büyük Önderimiz Mustafa Kemal
Atatürk’e şuursuzca dil uzatmıştır. 
Bu
durumlar çerçevesinde,
1)
Meclis Başkanlığı olarak Derin Tarih dergisi aboneliğini sona erdirecek
misiniz? 
2)
Şimdiye kadar bu dergiden kaç adet alınmış, bunun karşılığında ne kadar para
ödenmiştir?
3)
Başkanlığınıza bağlı olan kurumlarda Derin Tarih dergisi aboneliği var mıdır?
Bunların abonelikleri ne zaman sona erecektir? 
Teşekkür
ederim. 
BAŞKAN
– Teşekkür ediyorum. 
Dilekçe
Komisyonu ile İnsan Haklarını İnceleme Komisyonu Üyelerinden Kurulu Karma
Komisyonu Kamu Denetçiliği Kurumu 2013, 2014 ve 2015 yılı raporları hakkındaki
289 sıra sayılı Raporu’nun İç Tüzük’ün 88’inci maddesine göre Komisyona geri
verilmesine dair bir tezkeresi vardır, okutuyorum: 
VI.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Dilekçe Komisyonu Üyeleri ile İnsan
Haklarını İnceleme Komisyonu Üyelerinden Kurulu Karma Komisyonun, Kamu
Denetçiliği Kurumu 2013, 2014 ve 2015 yılı raporları hakkındaki 289 sıra sayılı
Raporu’nun İç Tüzük’ün 88’inci maddesine göre Komisyona geri verilmesine dair
tezkeresi (3/1009)
10/5/2017
Türkiye Büyük Millet Meclisi
Millet Başkanlığına
İlgi
(a) yazımız ekinde Başkanlığınıza sunulması üzerine 24/5/2016 tarihinde
dağıtılmış bulunan ve hâlen TBMM Genel Kurulunun 79'uncu sırasında görüşülmeyi
bekleyen 289 sıra sayılı Kamu Denetçiliği Kurumu 2015, 2014 ve 2013 Yıllık
Raporları Hakkında Dilekçe Komisyonu ile İnsan Haklarını İnceleme Komisyonu
Üyelerinden Kurulu Karma Komisyon Raporları'nın (5/5, 5/4, 5/3) Kamu
Denetçiliği Kurumu 2016 Yılı Yıllık Raporu’yla birlikte değerlendirilmesine
ihtiyaç duyulmuştur.
Yukarıda
belirtilen nedenle 289 sıra sayılı Komisyon Raporu’nun TBMM İçtüzüğü’nün
88'inci maddesi kapsamında Komisyonumuza geri verilmesi hususunda gereğini arz
ederim.
 Mihrimah
Belma Satır
 (İstanbul)
 Dilekçe
Komisyonu Başkanı
BAŞKAN – 289 sıra sayılı Komisyon Raporu Karma
Komisyona geri verilmiştir. 
Birleşime on dakika ara veriyorum. 
Kapanma Saati: 15.12
İKİNCİ OTURUM
Açılma Saati: 15.30
BAŞKAN: Başkan Vekili Ahmet
AYDIN
KÂTİP ÜYELER: Sema KIRCI
(Balıkesir), Emre KÖPRÜLÜ (Tekirdağ)
-----0-----
BAŞKAN
– Türkiye Büyük Millet Meclisinin 90’ıncı Birleşiminin İkinci Oturumunu
açıyorum.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Grup Başkan Vekili Manisa Milletvekili Erkan
Akçay ve arkadaşları tarafından engelli vatandaşların yaşadıkları sorunların
araştırılarak alınması gereken önlemlerin belirlenmesi amacıyla Türkiye Büyük Millet
Meclisi Başkanlığına verilmiş olan (10/37) esas numaralı Meclis Araştırması
Önergesi’nin ön görüşmelerinin Genel Kurulun 10 Mayıs 2017 Çarşamba günkü
birleşiminde yapılmasına ilişkin önerisi
Türkiye Büyük Millet Meclisi
Başkanlığına
Danışma Kurulunun 10/5/2017 Çarşamba günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını arz ederim.
Saygılarımla.
 Erhan
Usta
 Samsun
 MHP
Grup Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan MHP Grup Başkan Vekili ve
Manisa Milletvekili Erkan Akçay ve arkadaşlarının (10/37) esas numaralı,
engelli vatandaşların yaşadıkları sorunların araştırılarak alınması gereken
önlemlerin belirlenmesi amacıyla verdiği Meclis araştırması önergemizin
10/5/2017 Çarşamba günü (bugün) Genel Kurulda okunarak görüşmelerinin bugünkü
birleşiminde yapılması önerilmiştir.
BAŞKAN
– Milliyetçi Hareket Partisi grup önerisi lehinde ilk söz Konya Milletvekili
Mustafa Kalaycı’ya aittir.
Sayın
Kalaycı, buyurun. (MHP sıralarından alkışlar)
Süreniz
on dakikadır.
MUSTAFA
KALAYCI (Konya) – Sayın Başkan, değerli milletvekilleri; engelli
vatandaşlarımızın yaşadıkları sorunların araştırılarak alınması gereken
önlemlerin belirlenmesi amacıyla Milliyetçi Hareket Partisi olarak verdiğimiz
Meclis araştırması açılmasına dair önerge üzerine söz almış bulunmaktayım. Bu
vesileyle yüksek heyetinizi hürmetle selamlıyorum.
Öncelikle
sizlerin, milletimizin, Türk ve İslam âleminin Berat Gecesi'ni yürekten
kutluyorum. Berat Gecesi, Allah'ın rahmet ve bağışlamasının bol olduğu gecedir.
Bu gece hürmetine dertliler deva bulsun, hastalar şifaya kavuşsun. Bu gece
arınalım, saadet ve kurtuluş mükâfatıyla bezenelim ve hep birlikte berat
edelim. Allah bizleri darda koymasın, yüzüstü bırakmasın; millî ve manevi
değerlerimizi vefa ve fedakârlık yolundan asla ayırmasın.
Değerli
milletvekilleri, 10-16 Mayıs Engelliler Haftası, engelli kardeşlerimizle ilgili
sorumluluk, duyarlılık, bilinç ve farkındalık düzeylerinin yeniden
değerlendirilmesine ve yeni baştan gözden geçirilmesine öncelikle vesile
olmaktadır.
Şunu
da ifade etmeliyim ki: Engelli vatandaşlarımızı hatırlamak ve beklentilerini
hatırlatmak için sadece 10-17 Mayıs Engelliler Haftası’nı ya da 3 Aralık
Engelliler Günü’nü beklemek hakkaniyetli ve insaflı bir tutum değildir.
Engellilerin arzu, istek ve ihtiyaçları yılın tamamında gündemin ön sıralarında
yer almalıdır. Hiçbir ayrıma takılmadan insan olmanın sağladığı tüm imkânlar
engelli kardeşlerimize de sunulmalıdır. Bu kapsama giren sosyal, siyasal ve
ekonomik imkânlar bir lütuf olmayıp engeli bulunan her kardeşimizin anasının ak
sütü gibi hak ve helalidir.
Türkiye'deki
engellilerin belirlenmesiyle ilgili olarak en son çalışma 2002 yılında
yapılmıştır. Bu araştırmaya göre ülke nüfusunun yüzde 12,3'ü engelli olarak
hayatını sürdürmektedir. Aradan geçen on beş yıllık süre içinde engellilerle
ilgili geniş kapsamlı bir araştırma yapılmamış, 2010 yılında sadece veri
tabanındaki engelli vatandaşlarımızın sorun ve beklentileri çalışması
yapılmıştır. Bugün itibarıyla engellilerin sayısı, engel durumu, eğitim, sağlık
ve istihdam durumları sağlıklı bir şekilde bilinmemektedir. Bu konuda kapsamlı
bir çalışma mutlaka yapılmalıdır.
Ulaşımdan
eğitime, çalışma hayatından sağlık hizmetlerine varıncaya kadar her alanda
engellilerimize insanca bir hayat sunmak insani ve hukuki mükellefiyettir.
Engelli olmayı atıl değil aktif hâle dönüştürmek, üretim çarkının içinde özne
hâline getirmek, hayatın akışına çaresizce kapılan değil, bizatihi yön veren
bir konuma taşımak şarttır. Bizim için engellilerin toplumla bütünleşmeleri,
başkalarının yardımına muhtaç olmadan hayatlarını idame ettirmeleri asıl
gayedir. Eğitimlerine ve sosyal yaşantılarına normal olarak devam edebilmeleri
için fiziki ve sosyal çevrenin oluşturduğu engellerin kaldırılması başlıca
beklentimizdir. 
Engellilerin
en önemli sorunlarından biri işsizliktir. Engellilerin istihdamı sorunu kendine
özgü yanlarıyla engelli sorunlarının en önemli boyutlarından birini
oluşturmaktadır. Her insanın yapabileceği bir iş vardır ve engelliler de
onların niteliklerini dikkate alan uygun bir eğitim ve rehabilitasyondan geçirildikleri
zaman çalışabilirler, üretime katılabilirler. Herkes gibi engelliler de
çalışmaya, üretmeye isteklidirler. 
Engellilere
yönelik istihdam politikaları büyük ölçüde kota tekniğine dayanmaktadır.
Ülkemizde kamu kurumlarının çalıştırmak zorunda olduğu engelli kontenjan oranı
yüzde 3’tür. Dünyada engelli kotası ülkeden ülkeye farklılık göstermektedir.
Birçok ülkede kamu kurumlarında yüzde 5 ve üzerinde engelli kotası uygulaması
yapılmaktadır. Devlet Personel Başkanlığının Nisan 2017 verilerine göre kamuda
engelli memur kontenjanı 62.912, çalışan engelli memur sayısı 48.947 olup açık
engelli kontenjanı 13.967’dir. Engelli memur kontenjanının yüzde 22’si açık
durumdadır. En fazla açık kontenjan 9.236’yla Millî Eğitim Bakanlığında
bulunmaktadır. Engelli öğretmenlerle ilgili geçtiğimiz aylarda 1.500 kontenjan
için atama öngörülmesine karşın tümüne atama yapılmamıştır. Atama bekleyen
engelli öğretmenlerin branşları dikkate alınarak bir atama süreci planlanması
ve uygulanması beklenirken sayısı, branşı belli olan engelli öğretmenlere
keyfekeder bir kadro dağıtımına gidilmiştir. Bazı bölümlere hiç kontenjan
verilmemiş, bazılarına mevcuttan fazla, bazılarına ise mevcudun altında
kontenjan verilerek mağduriyetin devam etmesine neden olunmuştur. Hakları
açıkça tespit ve tayin edilmiş engelli öğretmenlerin herhangi bir mağduriyet
yaşamamaları için kontenjan dağılımının yapılan başvurulara göre
düzenlenmesinde zaruret vardır. Bu hem Millî Eğitim Bakanlığının sorumluluğu
hem de aklın ve vicdanın gereğidir.
Engelli
bireylerin öncelikle işe yerleştirilmelerinin, üretime katılmalarının ve
topluma kazandırılmalarının temini amacıyla kamuda engelli kotaları yüzde 5’e
çıkartılmalı ve açık bulunan engelli kontenjanlarına süratle atama
yapılmalıdır. 
Engelliler
Haftası münasebetiyle bu yıl içinde yapılacak atamaya dair şimdiden engellilere
müjde verilmeli ve en az 10 bin kadro tahsisi yapılmalıdır. Engelli Kamu
Personeli Seçme Sınavlarının daha sıklıkla yapılması dikkate alınmalıdır.
Engelliler, “hizmetli” kadrolarına değil, niteliklerine uygun kadrolara
atanmalı, mevcut hizmetli memurların da genel idare hizmetlerinde ilgili
kadrolara geçirilmeleri sağlanmalıdır. 
Engellilerimizin
karşılaştıkları en önemli sorun alanlarından biri de eğitimdir. Engellilere
yönelik özel eğitim ve örgün eğitim veren okulların, öğretmenlerin ve verilen
derslerin sayısı son serece yetersizdir. Özel eğitim kurumlarında fizik tedavi
ve eğitim alan engellilerin haftalık iki saat bireysel eğitimi, engelli 36
aydan büyük ise bir saatlik grup eğitimi devlet tarafından karşılanmaktadır.
Maalesef, çok ağır engellilere hiçbir faydası olmamasına rağmen grup eğitimi
verilmektedir. Bu engellilere grup eğitimi yerine bireysel eğitim verilmelidir.
İlk yaşlarda haftalık iki saat bireysel eğitim yeterli olsa da ilerleyen
yaşlarda bu yetersizdir. Birçok aile daha fazla eğitim için gerekli ücreti
ödeyememektedir. Devlet, engelli çocukların haftalık en az dört saat bireysel
eğitim ve iki saat grup eğitim masrafını karşılamalıdır.
İhtiyaç
içinde bulunan engellilere bağlanan aylıklar da çok yetersiz durumdadır. Bugün
engelli yakını ve engelli aylığı 350 Türk lirası, ağır engelli aylığı ise 525
Türk lirası düzeyindedir. Engelli aylıklarının iyileştirilmesi gerekmektedir
çünkü bu aylıklarla geçimlerini sağlamaları mümkün değildir. Ayrıca, engelli
aylığı verilmesinde muhtaçlık kriterinin kendi geliri yerine aile gelirine göre
belirlenmesi birçok engellinin aylığının kesilmesine yol açmıştır. Yersiz
ödenen aylıklar ile bunlardan doğan ceza ve faizlerin terkin edilmesine dair
düzenlemeler yapılsa da bu düzenlemeler ödenen aylıkların geri alınmasını
önlemiş ancak soruna kalıcı bir çözüm getirmemiştir. Yaşanan mağduriyetin
giderilmesi için engellilerin muhtaçlığının belirlenmesinde "hane başına
düşen gelir” uygulamasından vazgeçilip, kişisel gelir uygulamasına dönülmesi
için yasal düzenleme yapılmalıdır.
Ülkemizde
engelliler kendi aralarında da eşit fırsatlara sahip değildir. Engellilerin
malul sayılması ve maluliyet aylığı bağlanmasında farklı uygulama
bulunmaktadır. Aynı derecede engeli olan sigortalıların malul sayılmasında,
engellilik durumunun doğuştan ve sonradan olması durumuna göre farklı hukuka
tabi tutulmaları hakkaniyetle bağdaşmamakta olup, bu uygulama Anayasa’nın
adalet ve eşitlik ilkelerine de aykırıdır.
Engellilerin
eşit fırsatlara sahip olabilmeleri kapsamında, doğuştan ya da sigortalılıktan
önce engelli olanlar da 5510 sayılı Kanun’un malul sayılma ve maluliyet aylığı
bağlanmasıyla ilgili hükümlerinden yararlandırılmalıdır.
Engelli
vatandaşlarımızın bağımsız, ayakları üstünde durabilen ve mutlu fertler olarak
yaşayabilmeleri için yapılması gerekenler daha çoktur. Engelsiz bir Türkiye,
engelsiz bir toplum, engelsiz bir gelecek için sorumluluk şuuru, empati
kültürü, dayanışma ve yardımlaşma duygusu muhakkak surette canlı ve aktif
tutulmalıdır. Engelli kardeşlerimizin, hayatın her alanında hak ettikleri
seviyelerde bulunmalarının önü ardına kadar açık tutulmalıdır.
Milliyetçi
Hareket Partisi olarak, engelli vatandaşlarımızın yaşadıkları sorunların
araştırılarak gerekli önlemlerin alınması amacıyla Meclis araştırması
açılmasını öneriyoruz.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen, bir dakika ek süre veriyorum.
Buyurun.

MUSTAFA
KALAYCI (Devamla) – Bu konuda tüm milletvekillerimizin aynı görüşte olduğunu
düşünüyor, desteklerinizi bekliyor, teşekkür ediyor, saygılar sunuyorum. (MHP
sıralarından alkışlar) 
BAŞKAN
– Teşekkür ediyorum Sayın Kalaycı. 
Önerinin
aleyhinde ilk söz Mardin Milletvekili Mithat Sancar’a aittir. 
Buyurun
Sayın Sancar. (HDP sıralarından alkışlar) 
MİTHAT
SANCAR (Mardin) – Sayın Başkan, değerli milletvekilleri; Engelliler
Haftası’ndayız. Maalesef bu tür sorunları ancak kendilerine tahsis edilmiş özel
günlerde ya da haftalarda hatırlıyoruz. Bunun dışında genellikle bu sorunlar ve
bu sorunları ağır bir şekilde yaşayan insanlar unutuluyor. 
Evet,
Türkiye’de engellilerle ilgili en temel sorun hak ve eşitlik temelli bir
uygulamanın oluşturulmamış olmasıdır, oluşturulması yönünde de herhangi bir
girişimin bulunmamasıdır. Yardım ve sadaka kültürü içinde engellilerin
sorunlarının çözüleceği varsayılarak bir siyaset yürütülüyor. Bu da aslında
engellilere bir yardım değil, tam tersine bir ayrımcılıktır, hatta hakarettir.
Oysa engelliler, hepimiz gibi, engeli olmayanlar gibi birer yurttaştır, eşit
haklara sahip olmaları gerekir, yaşamın bütün alanlarından ve bütün
imkânlarından eşit muameleyle yararlanmaları lazımdır. Maalesef bu konuda büyük
bir hoyratlık, büyük bir kayıtsızlık söz konusudur. Hak ve eşitlik temelli
olmayan, yardım ve sadaka anlayışına dayanan hiçbir politikanın engelli
yurttaşların sorunlarını çözmesi mümkün değildir. 
Bakın,
engellilere yönelik hoyratlığın siyasi gerekçelerle nasıl derinleştiğine dair
örnekler her gün karşımıza çıkıyor. Biraz önce Grup Başkan Vekilimiz Sayın Kerestecioğlu
söz etti, açığa alınan bir babanın 2 ağır engelli çocuğunun engelli yardımı
kesildi. Burada nasıl bir vicdansızlık işlediğini tekrar tekrar bu kürsülerden,
bu platformdan ve başka yerlerden dile getirmeye çalışıyoruz. Kin ve intikam
temelli bütün yaklaşımlar, aynı duyguları farklı kesimlerde yaygınlaştırır.
Ülkeyi kin ve intikam duygusunun hâkim olduğu bir atmosfere mahkûm eder. Bugün
bu şekilde kendilerinde kin ve intikamla hareket etme hakkı bulanlar yarın aynı
duygularla karşılaşabilirler. Bunu sürekli hatırlatıyorum, Anayasa değişikliği
zamanında da bunları hatırlattık çünkü başka argümanın etki etme imkânı
kalmadığını görüyorum. Yani makul, rasyonel, işte dünya literatüründen,
uygulamalarından örneklerle anlatmak bir işe yaramıyor. Sadece belki uyarı bir
parça etki eder diye umut ediyoruz. O nedenle bunları hatırlatıyoruz. Ayrıca
geçmişimiz, yakın geçmişimiz hatta uzak geçmişimize de baktığımızda bir döngü,
intikam ve kin döngüsünün büyük yaralar açtığını çok rahat görebiliriz.
Toplumumuz bu yaraların sarılmasını sağlayacak yöntemler beklerken yaraların
daha da derinleşmesine yol açan bir anlayışla karşı karşıya kalıyor. 
Kanun
hükmünde kararnamelerle işinden atılan insanlar arasında engelliler de var ve
bunlara hangi suçların isnat edildiği de belli değil; soyut örgüt üyeliği
gerekçesi yeterli görülüyor. Bunlardan bir tanesi Veli Saçılık, biliyorsunuz
hayata dönüş operasyonu adı altında yapılan vahşette kolunu kaybetmişti, daha
sonra engelli kontenjanından işe alındı, olağanüstü hâl döneminde kanun
hükmünde kararnameyle işinden atıldı. Devletin kendi sorumlu olduğu böyle bir
mağduriyetten sonra bir süre engelli kontenjanında çalışma imkânı bulan bu
arkadaşımız, şimdi engeline bakılmaksızın gerekçeler de son derece keyfî bir
şekilde gösterilerek işinden atılmıştır. 
Nuriye
Gülmen ve Semih Özakça kardeşlerimiz altmış üç gündür açlık grevindeler.
İstedikleri şey çok basittir arkadaşlar. İstedikleri şey işlerine iade
edilmektir. Kendilerinin açlıkla terbiye edilmesi için işten atıldıklarını
söylüyorlar ve buna kendi cevaplarını veriyorlar. “Siz bizi açlıkla terbiye
etmek istediniz, biz kendimizi açlığa yatırıyoruz.” Bu, vicdanlarda hiçbir
hareketlenme yaratmıyor mu? Bu iki güzel insanın gözümüzün önünde erimesine
seyirci kalacak mıyız? Bizler, hepimiz ama en başta hiç şüphesiz Hükûmet, bu
haksızlığın asıl sorumlusu Hükûmet mutlaka harekete geçmelidir. 
Bizlere
de düşenler vardır, Hükûmette olmayan partilerin milletvekillerine de düşenler
vardır, daha fazla destek ve dayanışma gösterme zorunluluğumuz bulunuyor
değerli arkadaşlar. Bu 2 insanımızın yarın öbür gün -şu hafta dolayısıyla
söylüyorum sadece- evet, pek çok hasarla hayata devam etmeleri söz konusu
olabilir bugün bitirseler bile ki bitirmeye niyetleri yok, “Sonuna kadar,
işimize iade edilene kadar açlık grevini sürdüreceğiz.” diyorlar. Gözlerimizin
önünde bu 2 güzel insanın yok olmasına seyirci kalmak büyük bir
vicdansızlıktır. Hükûmetin nasıl bu kadar vicdansız olabildiğini anlamakta
bazen -çok ciddiyim- zorlanıyorum. Bunu söylediğimiz zaman da “Niye
zorlanıyorsunuz? Dünya kadar vicdansızlık örneği var bu Hükûmetin yarattığı.
Sizler çok naifsiniz.” diyorlar bize, Hükûmeti eleştirenler, bizimle aynı
fikirleri paylaşanlar. Evet, bu naifliği kaybetmemek belki insanlığımızı ayakta
tutmak için yegâne imkânımızdır bugün. Naif olmaya devam edeceğiz. Sizleri bir
parça naifliğe davet ediyorum, bir parça şu iktidar hesaplarının dışında, şu
çıkar hesaplarının dışında düşünmeye ve davranmaya davet ediyorum. Şu kadarcık
bir naiflik insanlığımızı kurtarabilir.
Şimdi,
dün burada bir milletvekilimizin daha milletvekilliği düşürüldü. Büyük bir
vicdansızlık, büyük bir haksızlık. Sadece vicdansızlık değil, hukuksuzluk
ortada duruyor. Bakın, darbe girişiminden bu yana açığa alınan hâkim ve
savcıların sayısı 4.500’ü buldu, bunların bir kısmı tutuklu. Arkadaşlarımız
hakkında, mesela Nursel Aydoğan hakkında verilen mahkûmiyet kararının görüldüğü
mahkemedeki, o davanın görüldüğü mahkemedeki savcı MİT tırları davası
dolayısıyla ihraç edildi. 3 hâkim, o mahkeme heyetinin 3 hâkimi yine ihraç
edildi, meslekten atıldı. Neden? Onların tarafsız bir yargılama yapmadıkları,
başka amaçlar için yargıyı kullandıkları varsayılıyor. Bir örgüte mensubiyet
böyle bir sonuç doğurur.
Yine,
mesela, Eş Genel Başkanımız Selahattin Demirtaş hakkında 21 Şubat 2017
tarihinde Doğubeyazıt 2. Asliye Ceza Mahkemesinin verdiği beş aylık hapis
cezası da aynı şekilde bu kararı veren hâkimin ihraç edildiği, daha geçen gün
ihraç edildiği bir davadır değerli arkadaşlar. Bu dosyanın hâkimi HSYK’nın 5
Mayıs 2017 tarihli kararıyla meslekten ihraç edilmiştir. 
Şimdi,
bazen bu ihraçları Hükûmet sözcüleri Almanya’nın birleşmesi, Doğu Bloku’nun
çökmesi sonrası uygulamalarla karşılaştırıyor, diyorlar ki: “Orada da
tasfiyeler yapıldı.” Birkaç kere uyardım, bu argümanı kullandım, işinize
yaramaz, tam tersi sizi haksız çıkaracak çok fazla oradan örnek ve argüman
türer. Size bir iki örnek vereyim: Sovyetler Birliği çöktükten sonra, hatta
çökmeden önce Perestroyka zamanında, 1987-1988’den başlayarak geçmişteki
adaletsiz mahkeme kararlarının iptali için süreç başlattı, 1991’de kanun
çıkardı bunun için. 
Şimdi,
siz bu hâkimleri, savcıları atacaksınız, bunlar meslekten çıkacak ve siz onu, o
kararı gerekçelendirirken kullandığınız argümanı da hiç başka alana
uygulamayacaksınız yani diyeceksiniz ki: “Darbe girişimi, onları atıyoruz.
Onların yargıladıkları da cezalarını çekmeye devam etsinler.” Bu kadar keyfîlik
olamaz, bu kadar vicdansızlık olamaz. Dün sayın Meclis başkan vekiline de
ilettim, tekrar söylüyorum: Değerli arkadaşlar, eğer bu bir Hükûmet
politikasıysa bunu açık söyleyin, bundan kaçmayın; söyleyin, deyin ki: “Biz
elimizdeki bütün kirli imkânlarla, bütün haksız yöntemlerle sizleri tasfiye
edeceğiz.” Yapın bunu. Biz de buna göre kendi tavrımızı zaten takınıyoruz,
politikamızı yürütüyoruz. “Yok.” diyorlar, “Böyle bir politikası yok
Hükûmetin.” O zaman sizi uyarıyorum; eğer gerçekten yoksa böyle bir
politikanız, o zaman yargı içinde sizi de tuzağa düşürmeyi hedefleyen bir
oluşum var, böyle düşünmemiz gerekiyor. 
(Mikrofon
otomatik cihaz tarafından kapatıldı) 
MİTHAT
SANCAR (Devamla) – Bir dakika daha rica ediyorum.
BAŞKAN
– Tamamlayın lütfen.
MİTHAT
SANCAR (Devamla) – Demek ki hani bu kadar haksız, adaletsiz kararları veren bir
odak vardır ve 15-20 milletvekilinin, 30-40 milletvekilinin bu tür hükümlerle
milletvekilliğinin düşürülmesini sağlayabilirler. Buna karşı koruma yolu
Meclisin kendi iradesini göstermesidir. Haksız ve adaletsiz olduğu belli olan
bu kadar açık kararlara, mahkeme kararlarına “Efendim, mevzuat böyle diyor. Ne
yapalım? Burada okumak zorundayız.” gibi bir gerekçeyle bu tür sonuçları
bağlarsanız büyük bir vebal altında kalırsınız. Bu vebalin hesabını vermek
gerektiğinde umarım sizler başkalarının adalet için size dayanışma göstermesini
talep etmek zorunda kalmazsınız. Umarım yarın “Adalet, adalet!” diye bağırmak
zorunda kalmazsınız. Biz onurlu bir şekilde mücadelemizi yürütüyoruz,
cezaevlerindeki arkadaşlarımız da öyle. Sizler ise bu ağır yükün hesabını
vermeyi asla başaramayacaksınız.
Saygılarımla
efendim. (HDP sıralarından alkışlar) 
BAŞKAN
– Teşekkür ediyorum.
Şimdi,
önerinin lehinde ikinci söz Kayseri Milletvekili Çetin Arık’a aittir. 
Sayın
Arık, buyurun. (CHP sıralarından alkışlar)
ÇETİN
ARIK (Kayseri) – Teşekkür ederim Sayın Başkan. 
Milliyetçi
Hareket Partisinin engelli vatandaşlarımızın sorunlarının araştırılmasıyla
ilgili verdiği grup önerisi hakkında konuşmak üzere söz almış bulunuyorum.
Öncelikle gazi Meclisi saygıyla selamlıyor, tüm İslam âleminin Berat Kandili’ni
kutluyorum. 
Değerli
arkadaşlar, Türkiye’nin yüzleşmekten korktuğu ama korkmaması, aksine yüzleşmesi
gereken bir konudur engelliler. Bakın, Milliyetçi Hareket Partisinin grup
önerisinde de vurguladığı gibi engellilerle ilgili Türkiye İstatistik Kurumunun
son çalışması 2002 yılını kapsıyor. Yani bugün gerçek anlamda Türkiye'de kaç
tane engelli yurttaşımızın olduğu ve bunların sorunlarıyla ilgili gerçek
verilere sahip değiliz. Eldeki verilere göre nüfusumuzun yüzde 12,5’ini
engelliler oluşturuyor. Bu da yaklaşık 10 milyon engelli yurttaşımızın olduğunu
gösteriyor. Evet, 10 milyon engelli vatandaşımız var ama büyük çoğunluk bu
engelli vatandaşlarımızı görmüyor çünkü engelli bireylerin bir bölümünün
aileleri engelli bireyleri toplumsal yaşamdan uzak tutmayı tercih ediyor.
Kimileri bunu bir utanç kaynağı olarak görüyor. Peşinen söylemek gerekir ki
utanması gereken engelliler ve aileleri değil, engellilerin sorunlarına çözüm
üretmeyen, üretemeyen, engellileri görmezden gelen yetkililer, çözüm üretemeyen
siyasi makamlardır.
Değerli
milletvekilleri, maalesef ülkemizde engelliler 3 Aralık Dünya Engelliler Günü
veya 10-16 Mayıs Engelliler Haftası gibi belirli gün ve haftalarda
hatırlanıyor. Büyük nutuklar atılıyor, iddialı vaatler veriliyor ama maalesef
ki çözüm yok. Bir yıl sonra yine aynı nutuklar, yine aynı iddialı vaatler
verilecek. Gelin hep birlikte bu kez farklı bir şey yapalım. Her şeyden önce
siyasetüstü bir konu olan engelliler konusunu ele alırken siyasi manevraları,
siyasi kaygıları bir kenara bırakarak çözüm için bir araya gelelim. Milliyetçi Hareket
Partisinin önergesine hep birlikte destek verelim ve öncelikle engellilerle
ilgili sağlıklı verileri ortaya koyalım. Gerçekten ülkemizde kaç yurttaşımız
engelli, bunların kaçı istihdam ediliyor, kaçı eğitim olanaklarından
yararlanıyor bunları bilmemiz gerekiyor. 
Sevgili
arkadaşlar, engellilerin en önemli sorunlarından bir tanesi eğitim. Engelli
yurttaşlarımız temel bir hak olan, Anayasa’yla güvence altına alınan eğitim
hakkından maruz bırakılıyor. Örneğin otizmli çocuklarımız… Otizm doğumdan
gelen, belirtileri yaşamın ilk üç yılında ortaya çıkan, beynin farklı
çalışmasıyla ilgili bir gelişimsel yetersizlik. 1985 yılında 2.500 doğumdan
1’inde görülürken şimdi 68 doğumdan 1’inde otizm görülüyor ve yapılan
araştırmalar on yıl sonra her 2 çocuktan 1’inin otizmli doğacağını söylüyor.
Tablo bu kadar ürkütücü. Peki, 68 çocuktan 1’i otizmli doğuyor, yirmi dakikada
1 çocuk otizm tanısı alıyor ise dünyanın en yaygın ve en güvenilir araştırma
şirketi on yıl sonra her 2 çocuktan 1’i otizmli doğacak diyor ise biz bu
çocukları niye göremiyoruz, nerede bu çocuklar? Hiç uzatmadan söyleyeyim,
evlerinde. Aile mecbur kalmadıkça bu çocukları dışarı çıkarmıyor. Çıkarsa da
mümkün olduğunca kimseye görünmemeye çalışıyor. Neden peki? Neden en büyük
ilaçları doğal gelişen yaşıtlarıyla birlikte olmak olan bu çocuklar evlerinde
hapis hayatı yaşıyor? Şimdi, belki evlerinde hapis hayatı yaşayabiliyorlar ama
yüzde 50’yi bulacak olan bu özel çocuklar eve hapsedilebilecek mi? Yüzde 50
evinde tutulabilecek mi? Bu özel çocuklarda tek çare kesintisiz, yoğun ve
sürekli bir eğitim. 
Sayın
milletvekilleri, otizmli çocuklar en az haftada kırk saat eğitimle hayata
tutunacak hâle geliyorlar. Ama maalesef, ülkemizde ne yeterince eğitim verecek
eğitmen ne eğitimi verebilecek nitelikli okullar ne de en önemlisi buna yetecek
devlet yardımı var. Normal eğitimin bile dershane desteği olmadan yürümediği
bir dönemde bu özel çocuklara haftada sadece ve sadece iki saat eğitim
verilmesi reva mıdır? Ve yine Türkiye’de toplam nüfus içerisinde yaklaşık 1 milyon
142 bin otizmli birey var. 0-18 yaş grubunda ise 352 bin otizmli çocuk var. 352
bin çocuktan eğitime ulaşabilen çocuk sayısı sadece ve sadece 26.586. O da
maalesef ki kâğıt üzerinde.
Bakınız,
size bir örnek vermek isterim: Otizmli Esra Nazlı Doğan. Sevgili Esra
konservatuvar eğitimi almak istiyor ama bürokratik engelleri bir türlü
aşamıyor. Esra 3 yaşında otizm tanısı almış genç bir kız. Piyano tutkunu, müzik
tutkunu bir genç kızımız. Güzel sanatlar lisesinde okumak istiyor ancak ders
verecek öğretmen olmadığı için Esra liseye kabul edilmiyor. Buna rağmen Esra,
2015 yılında Ankara’da yapılan ortaokul ve liseler arası klasik müzik piyano
dalında 3’üncü oluyor. Yine, Ankara’da ortaokul ve liseler arası solo ses
yarışmasında ilk 10’a girdi. Esra’ya ders veren öğretmen müzik bilgisinin
konservatuvar seviyesinde olduğunu söylüyor, Esra da konservatuvar okumak
istiyor. Esra’nın konservatuvar sınavlarına girebilmesi için lise diploması
şartı aranıyor. Esra lise diploması alabilmek için açık öğretim lisesine devam
ediyor. Esra üç yılda toplam 51 kredi alabilmiş. Esra’nın lise diploması
alabilmesi için kredisini 192’ye tamamlaması gerekiyor. Esra otizmli ama
sistem, Esra’ya diğer bireylerle aynı standart soruları soruyor. Esra’nın
trigonometriyi, logaritmayı, molekülleri bilmesine gerek yok. 
Üstelik
siz, Esra’ya haftalık iki saat eğitim hakkı vermişsiniz, güzel sanatlar
lisesinde okumak istemiş ama siz demişsiniz ki: “Ders verecek öğretmenimiz
yok.” Kabul etmemişsiniz. Şimdi, Esra’yı aynı koşullarda sınava tabi tutuyorsunuz
ve aynı krediyi tamamlamasını istiyorsunuz. Adalet bunun neresinde? Vicdan
bunun neresinde? Hâlbuki Esra’ya şans verilse belki de dünya çapında bir
piyanist olacak. Biliyoruz ki bu çocuklara yapacağımız her türlü yatırım,
sağlıklı ve mutlu çocuklar ve aileler olarak bize geri dönecektir. Amerika’da
yapılan bir araştırmaya göre bu çocuklara harcanan her 1 dolar topluma 16 dolar
olarak geri dönmektedir. 
Ülkemizde
engelli çocukların eğitimi için en önemli sorunlardan birisi özel eğitim
öğretmeni eksiği ve bu öğretmenleri yetiştirecek öğretim üyesi sayısının
yetersizliğidir. Hâlen 7 bin özel eğitim öğretmeni açığı var ve bu açığın
kapatılması için eğitim kurumlarına her türlü desteğin sağlanması hayati önem
taşımaktadır. 
Sayın
milletvekilleri, engelliler konusundaki bir diğer sorun ise engellilerin
istihdamı. İstihdam konusunda sınıfta kalan AKP iktidarı engellilerin istihdamı
konusunda ise küme düşmüş durumda. Engellilerin iş gücüne katılımı
incelendiğinde, eldeki verilere göre engellilerin yüzde 78’inin iş gücüne dâhil
olmadığı görülüyor. Burada, çalışabilecek durumda olan yaklaşık 2 milyon
engellinin istihdam dışı kaldığı gibi acı bir gerçekle karşı karşıyayız. İş
Yasası’na göre, 50 ve üzerinde işçinin çalıştığı iş yerlerinde; özel sektörde
yüzde 3, kamu kuruluşlarında yüzde 4 oranında engelli çalıştırılması
zorunluluğu var ama olay yasa yapmakla bitmiyor, bu yasanın hayata geçirilmesi,
uymayanların denetlenmesi gerekiyor. Her şeye rağmen iş bulabilen engelli
vatandaşlarımız ise iş yerlerinin fiziksel koşullarına uygun olmaması nedeniyle
büyük zorluklar yaşıyor. İş yerlerinin engellilerin ihtiyaç duyduğu teknolojik
ve çevresel donanıma sahip olması bakımından ülkemiz, uluslararası
standartların çok gerisinde. Bu noktada AKP iktidarının siyasi rant amaçlı
yardımlarının da önemli bir sorun olduğunun altını çizmek gerekiyor. AKP
tarafından, engelli bireylerin toplumsal hayata katılabilmeleri için yapılan
destekler genellikle muhtaçlık yardımı niteliğindedir. Engelli bireylerin
aldığı muhtaçlık aylığı da, ağır engelliye bakan kişinin aldığı bakım aylığı da
engelli bireyin ve ailesinin onurlu bir yaşam sürdürmesini sağlamaktan uzaktır.
Engelli dostu görüntüsü altında oy avcılığı yapılırken…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen, açıyorum bir dakika daha. 
ÇETİN
ARIK (Devamla) – …engelliler, giderek artan düzeyde yardıma muhtaç bir toplum
kesimi hâline geldi. Çağdaş, sosyal hukuk devleti anlayışı, tüm engelli
yurttaşlarımızın başkalarına gereksinim duymadan yaşamını sürdüren, üreten ve
toplumsal yaşama katkıda bulunan bireyler olmalarını amaçlamaktadır. 
Şöyle
bir örnek vermek gerekirse, engellilerin toplu taşıma araçlarından ücretsiz
yararlanması tabii ki önemlidir ama daha da önemlisi engellilerin sıkıntısız
bir şekilde binip inebilecekleri, sıkıntısız yolculuk yapabilecekleri toplu
taşıma araçlarını hayata geçirmektir. İşte, o zaman engelliler daha fazla
hayatın içinde olacaktır. 
Engelsiz
bir dünya dileğiyle hepinizi saygıyla selamlıyorum. Milliyetçi Hareket
Partisinin önerisine evet diyoruz.
Teşekkür
ederim. (CHP, AK PARTİ ve MHP sıralarından alkışlar) 
BAŞKAN
– Teşekkür ediyorum Sayın Arık.
Şimdi,
önerinin aleyhinde ikinci ve son konuşmacı Erzincan Milletvekili Serkan Bayram.
Buyurun
Sayın Bayram. (AK PARTİ sıralarından alkışlar) 
SERKAN
BAYRAM (Erzincan) – Sayın Başkan, değerli milletvekilleri; MHP grup önerisi
üzerinde aleyhte söz almış bulunmaktayım. Hepinizi saygıyla selamlıyorum.
Bugün
Berat Kandili. Hepinizin bu güzel gecede, bu güzel kandil gününde beratınızı
kutluyorum, hayırlara vesile olur diyorum. 
Tabii,
demin konuşmacı vekillerimiz fazla bir şey yapılmadığı noktasından bahsederken,
2002 yılı öncesinde Meclisimizde 1 engelli vekil ya var ya yokken bugün,
şükürler olsun, 4 engelli vekilimiz var Mecliste. Bu, bir kazanımdır. İnşallah,
zamanla sayısı daha da artar çünkü damdan düşen, sorunu en güzel anlar. Allah
kimseyi de damdan düşürmesin, temennimiz o.
Engellilik
sadece engelli vatandaşlarımızı ve ailelerini değil, toplumu oluşturan tüm
kesimleri ilgilendiren, duyarlı olmayı gerektiren ve çok yönlü ele alınması
gereken toplumsal bir görevdir. Çeşitli engellerine rağmen, hayat mücadelesi
veren ve hayatlarını onurlu bir şekilde geçirmek adına ekonomik, kültürel ve
sosyal alanda hayatın içerisinde olan engelli vatandaşımız bizim için büyük bir
önem arz etmektedir. 
Engelli
vatandaşlarımızı topluma kazandırmak, kimseye muhtaç olmadan, bağımsız olarak,
kendi başlarına yaşayabilmelerini sağlamak, üretken insan durumuna getirerek
yaşam düzeylerini gelişen dünya şartlarına göre biçimlendirmek, ihtiyaçlarını
iyi anlamak, onlara mevcut şartlar içinde en iyi ortamları hazırlamak ve onlara
iş imkânları sağlamak bir sosyal devlet ilkesi olarak Anayasa’mızın bizlere
vermiş olduğu bir ödevdir, yükümlülüktür.
Engellilerin
hayatını kolayca sürdürebilmeleri, toplumda ayrım yapılmadan toplumun diğer
bireyleriyle eşit pozisyonlarda yer alabilmeleri, her alanda desteklenmeleri
için partimiz elini taşın altına koymuştur.
Yine,
2002-2017 yılları arasında engellilik alanında devrim sayılabilecek nitelikte
adımlar attık ve mevzuatlar çıkardık. Engelli haklarını koruyup geliştirmek
amacıyla 2005 yılında Engelliler Kanunu’nu çıkardık. Ben yüce Meclise, 2005
yılında çıkan Engelliler Kanunu’nda bütün partiler destek vermiştir, bu
destekten dolayı da teşekkürlerimi sunuyorum çünkü engellilik olayı
partilerüstü bir olaydır, Meclisimiz o özeni göstermiştir, şükranlarımı
sunuyorum.
Yine,
Birleşmiş Milletler Engelli Hakları Sözleşmesi’ni 2007 yılında imzalayarak
Avrupa Konseyinden önce imzalayan ülke olduk. 2010 yılında Anayasa’nın 10’uncu
maddesinde referandumla değişiklik yaparak engellilerimize, kadınlarımıza,
yaşlılarımıza pozitif ayrımcılık getirdik. Yine, 2013 yılında Başbakanlık
genelgesiyle Engelli Hakları İzleme ve Değerlendirme Kurulunu oluşturduk. 2014
yılında yapılan 6518 sayılı Yasa’yla 2005 yılında çıkarmış olduğumuz 5370
sayılı Yasa güncellenerek Birleşmiş Milletler Engelli Kişilerin Haklarına
İlişkin Sözleşme’ye uyum sağladık. 2010 yılında yapılan yasal düzenlemeler
neticesinde engelli bakım hizmetleri alanında yeni bir hizmet modeli olan evde
bakıma destek hizmeti için gerekli düzenlemeleri yaptık. Bu hizmet modeliyle
evinde bakılan ancak evde bakım ücreti veya kurumsal bakım hizmeti gibi
hizmetlerden yararlanamayan bakıma muhtaç engellinin talep etmesi hâlinde Aile
ve Sosyal Politikalar Bakanlığımızca görevlendirilecek bakıcı personel
tarafından evde bakım hizmetleri sağladık. Bakmakla yükümlü olunan birey
sayısına göre kendilerine düşen ortalama aylık gelir tutarı bir aylık net
asgari ücret tutarının üçte 2’sinden az olan bakıma muhtaç engellilerin
isterlerse ikametgâhlarında, isterlerse resmî ve özel bakım merkezlerinde
bakımlarını sağlayacak düzenlemeyi yaptık. Mart 2017 tarihi itibarıyla da 485
bin engelli vatandaşımıza evde bakım hizmeti verdik. 2002 yılında bakım ve
rehabilitasyon merkezinde 1.843 engellimize hizmet verirken Mart 2017
itibarıyla bu sayıyı 6.700’e çıkararak engelli yatılı hizmetini sunduk. Yine,
2017 Mart ayı itibarıyla 166 özel bakım merkezinde 12.316 engelliyi yatılı
bakım hizmetinden yararlandırdık. 
2002
yılında 30 engelliye 1 bakım elemanı düşerken şimdi 6 engelliye 1 bakım elemanı
düşüyor. Tam 5 katı kazançlı çıktık, 30’a 6. Ailesi yanında, bakımı mümkün
olmayan engelliler için umut evleri modelini geliştirdik. İş Kanunu’na göre
çalıştırılamayan her engelli ve çalıştırılmayan her ay için 1/1/2017 itibarıyla
2.295 TL o iş yerlerine idari para cezası uygulamasını getirdik. 2016 sonu
itibarıyla kamu kurumlarında işçi statüsünde mevcut istihdam edilen engelli
işçi 10.822’dir, kamuda işçi statüsünde engelli bireyi çalıştırmakla yükümlü
olan kurumlarda kota açığı sadece 387’dir. 2016 sonu itibarıyla özel sektörde
hâlen 92.413 engelli çalışırken özel sektörde engelli birey çalıştırma
yükümlülüğü olan kurumlarda kota açığı da 20.336’dır. Bu sayede 2002 yılı
itibarıyla engelli kontenjanda memur olarak çalışan engelli sayısı 5.777’yken
bugün itibarıyla 48.947’dir; tam on kat artmıştır engelli memur sayısı. Kamuda
engelli memur kontenjanı açığı 13.976’ya inmiştir, 2008 yılında engelli
memurlar için daha uygun emeklilik imkânı getirilmiştir. 
Yine,
İŞKUR iş birliğiyle Korumalı İşyerleri Projesi’ni gerçekleştirdik. Korumalı
İşyerleri Projesi’yle ilgili engelli istihdamına katkı sağlayacak olan sivil
toplum kuruluşlarına yol göstermek üzere Korumalı İşyeri Başvuru Rehberi
hizmetini sunduk. Engelli bireylerin özel sektörde istihdamını desteklemek
üzere Bakanlığımız beş ili kapsayan bir destekli istihdam projesiyle, İşe Katıl
Hayata Katıl Projesi’yle özel sektörde engelli çalışmasını artıran unsurlarla
ilgili bir çalışma başlattı.
Yine,
2011 yılının sonunda, engellilerin adil bir rekabet ortamında yarışabilmesini
sağlamak için Devlet Memurları Kanunu’nu değiştirerek engelliler için ayrı bir
merkezî sınav uygulaması getirdi. Bu sınavla, engelli memur alımı bu sınava
göre her yıl yapılmaktadır; yakında da memur öğretmenlerle ilgili 1.500 engelli
öğretmen atamamız olacaktır. 
Yine,
2014 yılında yaptığımız değişiklikle toplu taşıma araçlarında erişilebilir
olması zorunluluğu getirdik ve bunu en iyi şekilde izleyen, denetleyen bir
kurul oluşturduk. Bizden önce sadece memur ve SSK’lıların çocuklarının
faydalandığı çocuklara eğitim desteğinden, bizim dönemimizde, sosyal güvencesi
olsun olmasın bütün engelli vatandaşlarımızı -bu haktan- yararlandırdık.
Bedensel engellilerin, ihtiyaç olması hâlinde oturduğu apartmanda fizikî
değişiklik yaptırabilmesine ilişkin düzenlemeleri getirdik. Kamu binalarında,
toplu taşıma araçlarında engellilerin kullanımına uygun hâle getirdik. Lüks
konut kapsamına girmeyen bir evi olan engellilerden emlak vergisinin
alınmayacağı uygulamasını getirdik. Engellilerin günlük yaşamlarını ve
toplumsal hayata katılmalarını kolaylaştırıcı araç ve gereçleri muafiyet
kapsamına aldık, KDV ve ÖTV indirimini getirdik engellilerimizle ilgili. 
Yine,
engellilerimizin yaşamdan zevk almaları, geleceğe güvenle bakabilmeleri ve
üreten bireyler olarak kendi kendine yeter duruma gelmeleri, okulda, iş
hayatında, sokakta, parklarda yani hayatın her alanında var olsunlar, ülkemize
hizmet etme yarışında bizlere omuz versinler diye, engel grubu ve engel oranı
ne olursa olsun, bütün engelli vatandaşlarımızın kendi kendine yetebilen,
onurlu ve başı dik eşit vatandaşlar olarak yaşamını sağlamak için her gün daha
kuvvetli bir azimle var gücümüzle çalışmaktayız. 
Cumhurbaşkanımız
Sayın Recep Tayyip Erdoğan’ın belirttiği gibi, Allah’ın topluma birer emaneti
olarak kabul ettiğimiz engellerimizi toplumun diğer mensuplarıyla aynı derecede
bu ülkenin sahibi olarak görüyor ve kabul ediyoruz. 10-16 Mayıs Engelliler
Haftası’nı en içten dileklerimle kutlar, yüce Meclisi saygılarımla selamlarım.
(AK PARTİ sıralarından alkışlar) 
BAŞKAN
– Teşekkür ediyoruz Sayın Bayram. 
Böylece
Milliyetçi Hareket Partisi Grubu önerisi üzerinde konuşmalar tamamlanmıştır. 
RAMAZAN
CAN (Kırıkkale) – Başkanım, karar yeter sayısı istiyoruz.
BAŞKAN
– Milliyetçi Hareket Partisi grup önerisini oylarınıza sunmadan önce karar
yeter sayısı arayacağım. 
Kabul
edenler… Kabul etmeyenler… Karar yeter sayısı yoktur. 
Birleşime
beş dakika ara veriyorum. 
Kapanma
Saati: 16.16
ÜÇÜNCÜ OTURUM
Açılma Saati: 16.20
BAŞKAN: Başkan Vekili Ahmet
AYDIN
KÂTİP ÜYELER: Sema KIRCI
(Balıkesir), Emre KÖPRÜLÜ (Tekirdağ)
-----0-----
BAŞKAN
– Sayın milletvekilleri, Türkiye Büyük Millet Meclisinin 90’ıncı Birleşiminin Üçüncü
Oturumunu açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı. 
Şimdi
öneriyi tekrar oylarınıza sunacağım ve karar yeter sayısı arayacağım.
Kabul
edenler… Kabul etmeyenler… Karar yeter sayısı yoktur, birleşime beş dakika ara
veriyorum. 
Kapanma Saati: 16.21
DÖRDÜNCÜ OTURUM
Açılma Saati: 16.26
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Emre KÖPRÜLÜ (Tekirdağ)
-----0-----
BAŞKAN
– Sayın milletvekilleri, Türkiye Büyük Millet Meclisinin 90’ıncı Birleşiminin
Dördüncü Oturumunu açıyorum.
Milliyetçi
Hareket Partisi grup önerisinin ikinci oylamasında da karar yeter sayısı
bulunamamıştı. 
Şimdi
öneriyi tekrar oylarınıza sunacağım ve karar yeter sayısı arayacağım.
Kabul
edenler… Kabul etmeyenler… Karar yeter sayısı yoktur.
Yapılan
üçüncü oylamada da karar yeter sayısı bulunamadığından, kanun tasarı ve
teklifleri ile komisyonlardan gelen diğer işleri sırasıyla görüşmek için 11
Mayıs 2017 Perşembe günü, alınan karar gereğince, saat 14.00’te toplanmak üzere
birleşimi kapatıyorum, iyi günler diliyorum.
Kapanma Saati: 16.28



