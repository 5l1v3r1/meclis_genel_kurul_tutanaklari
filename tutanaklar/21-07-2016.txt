



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

117’nci Birleşim
21 Temmuz 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Konya Milletvekili Mustafa Hüsnü
Bozkurt ve 24 milletvekilinin, Panplast Sulama Tarım Sanayi ve Ticaret AŞ
işçilerinin sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/270)
2.- Tekirdağ Milletvekili Candan Yüceer ve
21 milletvekilinin, çocuk işçiliğiyle ilgili sorunların sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/271)
3.- Bolu Milletvekili Tanju Özcan ve 25
milletvekilinin, orman köylüleri ve ormancılık kooperatiflerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/272)
B) Tezkereler
1.- Başbakanlığın, Anayasa’nın 120’nci
maddesi ile 2935 sayılı Olağanüstü Hal Kanunu’nun 3’üncü maddesinin birinci
fıkrasının (b) bendine göre, ülke genelinde 21/7/2016 Perşembe günü saat
01.00’den itibaren doksan gün süreyle olağanüstü hâl ilan edilmesine dair
20/7/2016 tarihli ve 2016/9064 sayılı Bakanlar Kurulu Kararı’na ilişkin
tezkeresi (3/812)
IV.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail
Kahraman'ın, 11’inci Cumhurbaşkanı Abdullah Gül’ün Meclisi ziyaretine ilişkin konuşması
V.- AÇIKLAMALAR
1.- Manisa Milletvekili Erkan Akçay'ın,
Amasya Milletvekili Mehmet Naci Bostancı’nın (3/812) esas numaralı Başbakanlık
Tezkeresi üzerinde AK PARTİ Grubu adına yaptığı konuşmasıdaki bazı ifadelerine
ilişkin açıklaması
2.- Diyarbakır Milletvekili İdris
Baluken'in, olağanüstü hâl uygulamasının temel hak ve özgürlüklerin askıya
alındığı, Meclisin bir yönüyle işlevsizleştirildiği, kanun hükmünde
kararnamelerin onay mercisi hâline geldiği ve anayasal denetimin ortadan
kalktığı bir sistem olduğuna ve bu konuda Genel Kurulu uyarmak istediğine ilişkin
açıklaması
3.- Manisa Milletvekili Erkan Akçay'ın,
Milliyetçi Hareket Partisi olarak, Bakanlar Kurulunun olağanüstü hâl
tezkeresine olumlu oy vereceklerine ilişkin açıklaması
VI.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun
117’nci Birleşiminde Başbakanlık tezkeresi dışında başka bir konunun
görüşülmemesinin ve Genel Kurulun daha önce toplanması kararlaştırılan 22
Temmuz 2016 Cuma günü toplanmamasına ilişkin önerisi
VII.- OYLAMALAR
1.- Başbakanlığın, Anayasa’nın 120’nci
maddesi ile 2935 sayılı Olağanüstü Hal Kanunu’nun 3’üncü maddesinin birinci
fıkrasının (b) bendine göre, ülke genelinde 21/7/2016 Perşembe günü saat
01.00’den itibaren doksan gün süreyle olağanüstü hâl ilan edilmesine dair
20/7/2016 tarihli ve 2016/9064 sayılı Bakanlar Kurulu Kararı’nın oylaması
21 Temmuz 2016 Perşembe
BİRİNCİ OTURUM
Açılma Saati: 14.00
BAŞKAN: İsmail
KAHRAMAN
KÂTİP ÜYELER: Ömer SERDAR (Elâzığ), Elif Doğan
TÜRKMEN (Adana)
-----0-----
BAŞKAN
– Türkiye Büyük Millet Meclisinin 117’nci Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçiyoruz. 
Başkanlığın
Genel Kurula sunuşları vardır.
Meclis
araştırması açılmasına ilişkin üç ayrı önerge vardır, ayrı ayrı okutuyorum: 
III.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Konya Milletvekili Mustafa Hüsnü
Bozkurt ve 24 milletvekilinin, Panplast Sulama Tarım Sanayi ve Ticaret AŞ
işçilerinin sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/270)
(Kâtip
Üye Elâzığ Milletvekili Ömer Serdar tarafından önergenin okunmasına başlandı)
“Türkiye Büyük Millet Meclisi Başkanlığına
Konya’nın
Cihanbeyli ilçesinde Anadolu Birlik Holdinge bağlı bir sanayi kuruluşu olarak
faaliyet gösteren Panplast Sulama Tarım San. ve Tic. AŞ bünyesinde çalışan
işçiler, Ekim 2015’te demokratik ve anayasal haklarını kullanarak PETROL-İŞ
Sendikasına üye olmuşlardır. Sendikal örgütlenme sürecinde üyeliklerde gerekli
çoğunluk sağlanmış ve PETROL-İŞ Sendikası tarafından…” 
MUSA
ÇAM (İzmir) – Sayın Başkan, gündem dışı konuşmalar yok mu, gündem dışı
konuşmalar?
BAŞKAN
– Hayır, yok efendim, özel gündem olduğu için direkt görüşmelere başladık.
Buyurun.
(Kâtip
Üye Elâzığ Milletvekili Ömer Serdar tarafından önergenin okunmasına devam
edildi)
“…10/10/2015
tarihinde Çalışma ve Sosyal Güvenlik Bakanlığına ‘Çoğunluk Tespiti’ başvurusu
yapılmıştır. Bakanlık yetkilileri tarafından ilgili başvuruya 16/10/2015 tarih
ve 75014829/103.02-23122 sayılı yazıyla olumlu yanıt verilmesine ve PETROL-İŞ
Sendikasına 6/11/2015 tarihinde toplu sözleşme yetki belgesi tebliğ edilmesine
rağmen, işveren beş günlük yasal sürenin son günü yetkiye itiraz etmiştir.
İşverenin itirazı üzerine Bakanlık toplu sözleşme yetkisini askıya almıştır. 
Çalışma
ve Sosyal Güvenlik Bakanlığından yetki alınması öncesi ve sonrası da dâhil
olmak üzere sendikalaşma sürecinde, işveren tarafından işçilere sendikaya üye
oldukları için baskı yapıldığı, örgütlenme iradelerini kırmak için iş yerinde
yıldırma politikalarına başvurulduğu ve işçilerin sendikadan istifa etmeye
zorlandığı belirtilmektedir. İşçilerin e-devlet şifrelerini vermeye ve
sendikalı arkadaşlarını ihbar etmeye zorlandığı, Çalışma ve Sosyal Güvenlik
Bakanlığı tarafından çoğunluk tespitine olumlu yanıt verilmesinin ardından ise
işverenin baskılarının daha da arttığı dile getirilmektedir. 
Panplast
Sulama Tarım San. ve Tic. AŞ yöneticileri tarafından 5/11/2012 tarihinde 7,
9/11/2015 tarihinde 3, 12/11/2015 tarihinde 12, 26/11/2015 tarihinde 4, 9/12/2015
tarihinde 46 ve 10/12/2015 tarihinde de 4 kişi olmak üzere toplam 76 sendikalı
işçinin işine son verilmiştir. Aynı dönemde, işverenin iş yerinde çalışan
PETROL-İŞ Sendikasına üye işçilerin, işverenin başka iş kolu numarasıyla yeni
açarak tescil ettirdiği veya yine eskiden beri kurulu olmakla birlikte başka iş
kolu numarasıyla tescilli bulunan başka iş yerlerine (fiilen çalıştıkları iş
yeri değişmemekle birlikte) kâğıt üstünde nakillerini yaptırması hususuyla
ilgili olarak sendika Çalışma ve Sosyal Güvenlik Bakanlığına 8/12/2015 tarihli
ve 01127 sayılı bir yazıyla bilgi vermiş ve gereğinin yapılmasını talep
etmiştir. 
Yukarıda bahsi geçen bilgiler ışığında, on binlerce
çiftçinin alın teri ve emeğiyle Konya Pancar Ekicileri Kooperatifi öncülüğünde
oluşturulan Anadolu Birlik Holding çatısı altında faaliyet gösteren Panplast
Sulama Tarım San. ve Tic. AŞ’de yaşanan hak gasplarının, işçilerin yasa ile
tanımlanan sendikal örgütlenme hakları sebebiyle maruz kaldıkları baskı ve
yıldırma politikalarının, işten çıkarılan işçiler ve ailelerin
mağduriyetlerinin belirlenmesi ve alınması gereken tedbirlerin tespiti amacıyla
Anayasa’nın 98, TBMM İçtüzüğü’nün 104 ve 105’inci maddeleri uyarınca Meclis
araştırması açılmasını saygılarımla arz ederiz.”
1)
Mustafa Hüsnü Bozkurt (Konya)
2)
Tekin Bingöl (Ankara)
3)
Kadim Durmaz (Tokat)
4)
Gülay Yedekci (İstanbul)
5)
Mevlüt Dudu (Hatay)
6)
Cemal Okan Yüksel (Eskişehir)
7)
Mustafa Sezgin Tanrıkulu (İstanbul)
8)
Şenal Sarıhan (Ankara)
9)
Mehmet Gökdağ (Gaziantep)
10)
Ali Şeker (İstanbul)
11)
Çetin Arık (Kayseri)
12)
Nurhayat Altaca Kayışoğlu (Bursa)
13)
Mahmut Tanal (İstanbul)
14)
Haydar Akar (Kocaeli)
15)
Aydın Uslupehlivan (Adana)
16)
Çetin Osman Budak (Antalya)
17)
Ahmet Akın (Balıkesir)
18)
Namık Havutça (Balıkesir)
19)
Melike Basmacı (Denizli)
20)
Erkan Aydın (Bursa)
21)
Ceyhun İrgil (Bursa)
22)
Lale Karabıyık (Bursa)
23)
Kazım Arslan (Denizli)
24)
Orhan Sarıbal (Bursa)
25) Tur Yıldız Biçer (Manisa)
2.- Tekirdağ Milletvekili Candan Yüceer ve
21 milletvekilinin, çocuk işçiliğiyle ilgili sorunların sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/271)
Türkiye Büyük Millet Meclisi
Başkanlığına
Sosyal
devlet mekanizmalarının gereğince işletilememesi, giderek etkisini artıran
gelir dağılımı bozukluğu ve yoksulluk, ekonomik ve sosyal desteklerin
yetersizliği ve nüfusun hızlı artışına paralel olarak ülkemizde çocuk işçiliği
giderek kalıcı bir sorun hâlini almakta ve ülkemiz çocuklarının eğitim
hakkından yararlanmalarının önündeki en büyük engeli oluşturmaktadır.
Çocuk
işçiliğinin önlenmesine ilişkin mevzuatın yeterli olması sorunları çözmeye
yetmemekte, mevzuatın uygulanmasında ortaya çıkan yanlışlıkların da ortadan
kaldırılması gerekmektedir. Bu soruna ilişkin uzun vadeli çözümler içerecek
biçimde etkin ve sürdürülebilir bir mücadele çerçevesi çizilmesi lüzumu olduğu
aşikârdır.
Bu nedenlerle çocuk işçiliği ile ilgili sorunların ve
alınması gereken önlemlerin belirlenmesi amacıyla Anayasa’nın 98, İç Tüzük’ün
104 ve 105'inci maddeleri gereğince Meclis araştırması açılmasını arz
ederiz.22/12/2015
1)
Candan Yüceer (Tekirdağ)
2)
Mustafa Sezgin Tanrıkulu (İstanbul)
3)
Mevlüt Dudu (Hatay)
4)
Cemal Okan Yüksel (Eskişehir)
5)
Aydın Uslupehlivan (Adana)
6)
Mehmet Gökdağ (Gaziantep)
7)
Aylin Nazlıaka (Ankara)
8)
Nurhayat Altaca Kayışoğlu (Bursa)
9)
Kadim Durmaz (Tokat)
10)
Mahmut Tanal (İstanbul)
11)
Haydar Akar (Kocaeli)
12)
Çetin Osman Budak (Antalya)
13)
Ahmet Akın (Balıkesir)
14)
Namık Havutça (Balıkesir)
15)
Devrim Kök (Antalya)
16)
Erkan Aydın (Bursa)
17)
Ceyhun İrgil (Bursa)
18)
Lale Karabıyık (Bursa)
19)
Kazım Arslan (Denizli)
20)
Orhan Sarıbal (Bursa)
21)
Tur Yıldız Biçer (Manisa)
22) Şenal Sarıhan (Ankara)
Gerekçe:

Altında
ülkemizin de imzası bulunan ve çocuk hakları açısından en kapsamlı ve kapsayıcı
dayanak noktasını oluşturan Birleşmiş Milletler Çocuk Hakları Sözleşmesi’nin
1’inci maddesine göre 18 yaşın altındaki her birey çocuk olarak
tanımlanmaktadır. Bu belge, her çocuğun en iyi biçimde yaşamasını, doğuştan gelen
ve çocuk olmaktan kaynaklı tüm haklardan tam olarak yararlanabilmesini amaçlar.
Bu amacı gerçekleştirebilmek için doğrudan veya dolaylı olarak çocukları
ilgilendiren bütün düzenleme ve uygulamalarda çocuğun yüksek yararının temel
alınması gereğini şart koşar. Bu sözleşme de dâhil olmak üzere ülkemiz Avrupa
Birliği ve Avrupa Konseyinin çocuklarla ilgili hazırlamış olduğu sözleşme ve
protokoller de dâhil olmak üzere toplamda 19’u bağlayıcı 30 adet hak temelli
belgenin imzacısıdır. Ancak bu sözleşmelerin hükümlerine ve mevzuattaki
sözleşmelere bağlı düzenlemelere rağmen, ülkemizde çocuk işçiliği süreklilik
kazanan, önlenmeyen ve önlenilemeyen bir durum hâlini almıştır. 
2005
yılında hazırlanan ve bu yılın sonunda tamamlanacak olan Çocuk İşçiliğinin
Önlenmesi İçin Zamana Bağlı Politika ve Program Çerçevesi’ne göre çocuk
işçiliğinin en kötü biçimleri öncelikle olmak üzere çocuk işçiliğinin tamamen
ortadan kaldırılması hedeflenmiştir. Ancak programın başarılı olduğunu
söyleyebilmek olanaksızdır. Aksine, emek piyasasının esnekleşmesi ve
kararsızlaşmasının yaygınlaşmasına paralel olarak, çocuk işçiler güvensiz işçi
havuzunun önemli bir kaynağı hâline gelmiştir. 
TÜİK’in en son 2012 yılında yaptığı Çocuk İşgüçü Anketi
Sonuçları verilerine göre çocukların istihdam oranı 6-14 yaş grubu yüzde 2,6;
15-17 yaş grubu ise yüzde 15,6’dır. Yani bir başka ifadeyle, 6-17 yaş arası 900
bine yakın çocuk çalışma hayatı içinde yer almaktadır. Türkiye genelinde
çalışan çocukların yüzde 49’8’i bir okula devam ederken yüzde 50,2’si öğrenim
hakkından mahrum bırakılmaktadır. Yoksulluk ve yanlış eğitim politikaları çocuk
emeğinin acımasız döngüsünü besleyen en önemli unsurları oluşturmaktadır.
Çocuk
işçiliği yoksullaştırma ve güvencesizleştirme ile beslenen istihdam
stratejilerinin yapısal olarak ürettiği bir sonuç olarak karşımıza çıkmaktadır.
Çocuk işçiliğinin ortadan kaldırılması, çalışan çocukların hem kendilerinin hem
de ailelerinin içine düştükleri, düşük ücretli ve vasıfsız iş gücü döngüsünün
kırılabilmesi açısından büyük önem taşımaktadır. Ülkemiz çocuklarının yoksulluk
nedeniyle eğitim hakkından yoksun kalmaları, yoksulluğun kuşaktan kuşağa
aktarılmasına ve bir yoksulluk kısır döngüsü yaratılmasına neden olmaktadır.
Yukarıda
anılan nedenlerle çocuk işçiliğinin önlenmesi ile ilgili sorunların ve alınacak
önlemlerin yüce Meclisimizce tespiti amacıyla bir Meclis araştırması
açılmasının yerinde olacağı düşüncesindeyiz.
3.- Bolu Milletvekili Tanju Özcan ve 25
milletvekilinin, orman köylüleri ve ormancılık kooperatiflerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/272)
Türkiye Büyük Millet Meclisi Başkanlığına
Türkiye'de
binlerce orman köyü olup bu köylerde 7 milyon 346 bin dolayında orman köylüsü
yaşamaktadır. Türkiye Ormancılık Kooperatifleri Merkez Birliğine (OR-KOOP)
bağlı 3 bin kooperatif ve bu kooperatiflere bağlı 300 bin orman köylüsü yer
almaktadır. Türkiye ormanlarının devletle işletilme sürecinde orman köylüsünün
temsilcisi olan kooperatifler orman faaliyetlerinin yüzde 70'ini
gerçekleştirmektedirler.
Ülkemizde
dağ ve orman köyleri genellikle engebeli ve dik eğimli topraklar üzerinde
kurulmuş olması nedeniyle orman köylerinin gerek altyapı gerekse de eğitim ve
sağlık imkânlarının yetersiz olduğu bilinmektedir. Orman ve orman
işletmelerinin mülkiyetinin devlete ait olması nedeniyle orman köylüsü devletin
sağlamış olduğu imkânlar ölçüsünde geçimini ormanlardan sağlamaya
çalışmaktadır.
Orman
köylüsün emeğinin karşılığını alabilmesi, orman köylüsünün doğdukları yerde
yaşamlarını sürdürebilmeleri için gerekli koşulların devlet tarafından
sağlanması gerekmektedir. Yoğun orman alanları olan bölgelerde iklim şartları
ve coğrafi koşullar ormancılığın o yörenin ekonomisinde önemli bir yer
tutmaktadır. O yöredeki orman köylüsünün tek geçim kaynağını ormanlar
oluşturmaktadır. Bu kapsamda ormanlar konusunda yapılan düzenlemeler ve alınan
kararlar orman köylüsünün tek örgütü olan ormancılık kooperatiflerini de
doğrudan etkilemektedir.
Son
yıllarda uygulanan yanlış politikalar nedeniyle, orman üretimi primleri,
teşvikler ve taban birim fiyatlarının düşük olması, benzin ve mazot fiyatlarına
üst üste yapılan zamlar neticesinde orman köylüsü kâr etmekten öte,
masraflarını bile karşılayamaz bir noktaya gelmiştir. Bunun doğal sonucu olarak
köylerden kentlere göç başlamıştır.
Bugün
ülkemizde gelir düzeyi en düşük kitle orman köylüleridir. Gelir yetersizliği
nedeniyle kendisine tanınan BAĞ-KUR kapsamında sosyal güvenlik şemsiyesi altına
girme imkânını bile kullanamamaktadırlar. Bu sorunun ortadan kaldırılması
adına, orman köylüsünün sosyal güvenlik çatısı altına alınabilmesini sağlayacak
yasal düzenlemeler yapılmalıdır. 
Orman
köylüsünün alın terinin karşılığını alamaması orman kooperatiflerinin de
kazanımlarını etkilemiştir. Birçok orman kooperatifi vergilerini
ödeyememesinden dolayı kapanmakla karşı karşıya kalmıştır.
Orman
köylüsü ve kooperatifleri son dönemlerdeki Hükûmet politikasının ürünü olan,
orman üretiminin dikili satış ve hizmet alımı gibi nedenlerden dolayı taşeron
sisteme dönüştürdüğünden büyük bir gelir kaybına uğramıştır. Orman köylüsü
âdeta müteahhidin işçisi yapılmıştır. Yapılan düzenlemeler orman köylüsünün
gelirini artırmaya yönelik olması gerekirken gelinen nokta yüklenici ve
taşeronun daha fazla kâr elde etmesine yönelik olduğu görülmektedir. Bu
uygulamalardan vazgeçilerek orman köylüsüne hak ettiğini alabilmesini
sağlayacak düzenlemeler yapılmalıdır. Orman köylüsüne önemli bir gelir getiren
kesim ücretlerinin yeterli olmadığı, kesim ücretlerinin daha üst seviyelere
çekilmesi gerekmektedir. 
Türkiye
kadastrosu yapılırken orman köylerinin gerekli önceliği alamaması sorunları da
beraberinde getirmiştir. Son yıllarda kadastro çalışmaları yapılan bu köylerde
çalışmaların aksamasının sebebi, mevzuat gereği bu arazilerin çoğunlukla hazine
adına tespit ve tescil edilmesinden doğan karışıklıklar ile arazi ölçmelerinde
karşılaşılan güçlüklerdir.
Yukarda
kısaca bahsedilen sorunlar, orman köylüleri ve ormancılık kooperatiflerinin
sorunlarına ilişkin bazılarıdır.
Orman
köylüleri ve ormancılık kooperatiflerinin sorunlarının araştırılması ve çözüm
önerilerinin tespit edilmesi amacıyla, Anayasa’nın 98’inci ve Türkiye Büyük
Millet Meclisi İçtüzüğü’nün 104’üncü ve 105’inci maddeleri gereğince Meclis
araştırması açılmasını arz ve teklif ederiz.
1)
Tanju Özcan  (Bolu)
2)
Mustafa Sezgin Tanrıkulu  (İstanbul)
3)
Kazım Arslan  (Denizli)
4)
Gülay Yedekci  (İstanbul)
5)
Mevlüt Dudu  (Hatay)
6)
Aylin Nazlıaka  (Ankara)
7)
Aydın Uslupehlivan  (Adana)
8)
Nurhayat Altaca Kayışoğlu  (Bursa)
9)
Mehmet Gökdağ (Gaziantep)
10)
Kadim Durmaz (Tokat)
11)
Mahmut Tanal (İstanbul)
12)
Haydar Akar (Kocaeli)
13)
Çetin Osman Budak (Antalya)
14)
Ahmet Akın (Balıkesir)
15)
Ali Şeker (İstanbul)
16)
Çetin Arık (Kayseri)
17)
Namık Havutça (Balıkesir)
18)
Onursal Adıgüzel (İstanbul)
19)
Devrim Kök (Antalya)
20)
Melike Basmacı (Denizli)
21)
Erkan Aydın (Bursa)
22)
Ceyhun İrgil (Bursa)
23)
Lale Karabıyık (Bursa)
24)
Orhan Sarıbal (Bursa)
25)
Tur Yıldız Biçer (Manisa)
26)
Şenal Sarıhan (Ankara)
BAŞKAN
– Değerli milletvekilleri, bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Başbakanlığın
bir tezkeresi var, okutuyorum:
B) Tezkereler
1.- Başbakanlığın, Anayasa’nın 120’nci
maddesi ile 2935 sayılı Olağanüstü Hal Kanunu’nun 3’üncü maddesinin birinci
fıkrasının (b) bendine göre, ülke genelinde 21/7/2016 Perşembe günü saat
01.00’den itibaren doksan gün süreyle olağanüstü hâl ilan edilmesine dair
20/7/2016 tarihli ve 2016/9064 sayılı Bakanlar Kurulu Kararı’na ilişkin
tezkeresi (3/812)
Türkiye Büyük Millet Meclisi Başkanlığına
Anayasa’nın
120’nci maddesi ile 2935 sayılı Olağanüstü Hal Kanunu’nun 3’üncü maddesinin
birinci fıkrasının (b) bendine göre, ülke genelinde 21/7/2016 Perşembe günü
saat 01.00’den itibaren doksan gün süreyle olağanüstü hâl ilan edilmesine
ilişkin 20/7/2016 tarihli ve 2016/9064 sayılı Bakanlar Kurulu Kararı’nın sureti
ilişikte gönderilmiştir.
Gereğini
arz ederim.
 Binali
Yıldırım
 Başbakan
BAŞKAN
– Hükûmet? Yerinde.
Şimdi,
Başbakanlık tezkeresi üzerinde İç Tüzük’ün 72’nci maddesine göre görüşme
açacağım.
Hükûmete,
gruplara ve şahsı adına iki milletvekiline söz verilecektir.
Hükûmet
ve grupların söz süresi yirmişer, şahıslar adına konuşmaların süresi onar
dakikadır.
İlk
sözü, Hükûmet adına Adalet Bakanı Sayın Bekir Bozdağ talep etmişlerdir.
Buyurunuz
beyefendi. (AK PARTİ sıralarından alkışlar)
Süreniz
yirmi dakikadır.
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri;
sözlerimin başında hepinizi saygıyla selamlıyorum.
Kurtuluş
Savaşı’nın başında ülkemizin işgaline karşı mücadele ederken hiçbir zaman
kapanmayan ve Kurtuluş Savaşı’nın karargâhı olan Türkiye Büyük Millet Meclisi,
15 Temmuz 2016 tarihi itibarıyla demokrasimize, millî irademize, hukuk
devletimize kastedenlere karşı da demokrasimizi korumanın, millî irademizi
müdafaa etmenin, insan hak ve onuruna sahip çıkmanın bir ana merkezi olmuştur.
Bu vesileyle, Gazi Meclisi bir kez daha saygıyla selamlıyorum, hepinize ayrı
ayrı teşekkür ediyorum. (AK PARTİ sıralarından alkışlar)
Sayın
Başkan, değerli milletvekilleri; ülkemizin ve milletimizin göz bebeği olan Türk
Silahlı Kuvvetleri içerisinde yuvalanmış Fethullahçı terör örgütü üyesi
oldukları anlaşılan asker elbiseleri içerisindeki bir grup, 15 Temmuz 2016
tarihinde emir komuta zinciri dışına çıkarak uçaklarla, helikopterlerle,
tanklarla, zırhlı araçlarla, bombalarla, ağır silahlarla, seçilmiş
Cumhurbaşkanına, seçilmiş Türkiye Büyük Millet Meclisine, seçilmiş Başbakan ve
Hükûmete, kısaca devlete ve 79 milyon aziz milletimize karşı Fethullah Gülen’in
emir ve komutası altında hain bir darbe teşebbüsünde bulunmuştur. Bu darbe
teşebbüsü sırasında Cumhurbaşkanlığı Külliyesi, Türkiye Büyük Millet Meclisi, Başbakanlık,
Genelkurmay Başkanlığı, Jandarma Genel Komutanlığı, MİT yerleşkesi, boğaz
köprüleri, TRT binaları, Polis Özel Harekât Merkezi ve emniyet birimleri ile
çeşitli askerî birimlerimiz yoğun silahlı saldırı altında kalmıştır.
Fethullahçı terör örgütü elebaşı Fethullah Gülen’in emir ve komutasına bağlı
Türk Silahlı Kuvvetleri içerisindeki paralel ordu mensuplarının alçak ve hain
grubun başlattığı darbe teşebbüsü, öncelikle Cumhurbaşkanımızın ölmeyi göze
alarak İstanbul’a doğru uçması ve İstanbul’a inmesi, Türkiye Büyük Millet
Meclisinin Sayın Meclis Başkanımızın başkanlığında sabaha kadar demokrasi
nöbetini MHP, CHP, AK PARTİ grup başkan vekilleri ve milletvekilleriyle beraber
bombaların altında tutması, Başbakanımız ve bakanlarımızın cesur ve dik duruşu,
siyasi partilerimizin demokrasiye sahip çıkıp, millî iradeye sahip çıkıp
darbeye karşı ortak tavır sergilemesi, medyamızın birlikte hareketle insan
haklarına ve demokrasiye sahip çıkması, bütün bunların hepsinden önemlisi, aziz
Türk milletinin herhangi bir görüş farkı gözetmeksizin, hangi siyasi partiye
mensup olursa olsun ölümü göze alarak meydanlara çıkması, tankların, uçakların
üzerine yürümesi, havaalanlarının önlerine araçlarını çekmesi, kurşunlara
göğsünü siper etmesi, tankların üzerine çıkması, kısaca 79 milyon aziz
milletimizin demokrasiye ve millî iradeye birlikte sahip çıkıp darbeye karşı
onurlu direnişiyle başarısız kılınmıştır. Ben bu vesileyle, bu darbe
teşebbüsünün başarısız kılınmasında birlikte hareket eden 79 milyon aziz
milletimizin her bir ferdine ayrı ayrı, Sayın Cumhurbaşkanımıza, Başbakanımıza,
Hükûmetimize, Meclis Başkanımıza, Parlamentomuzun saygıdeğer üyelerine, siyasi
partilerimize, medyamıza, sivil toplum örgütlerine, hasılı “demokrasi” diyen,
“insan hakları” diyen, “hukuk devleti” diyen, “millî iradeye saygı” diyen
herkese gönülden şahsım ve Hükûmetimiz adına şükranlarımızı arz ediyoruz. (AK
PARTİ sıralarından alkışlar) 
Değerli
milletvekilleri, Parlamento cumhuriyet tarihinde ilk defa havadan bombalandı.
Düşman yurdumuzu işgal ettiğinde top seslerini duyan Parlamento, ilk defa topun
kendisini gördü. Düşmanlarımızın dahi yapmadığı bir saldırının Türk Silahlı
Kuvvetleri içerisindeki bir çete tarafından yapılmış olması son derece
manidardır, son derece düşündürücü bir ihanet saldırısıdır. Sivil
vatandaşlarımızın üzerine hedef gözetmeksizin ateş edilmesi, keskin
nişancılarla insanların vurulması, tankların masum insanların üzerine sürülüp
onların şehit edilmesi, otomatik silahlarla, bombalarla etrafın yakılıp
yıkılması, bütün bunlar bu terör örgütünün gerçekleştirmeye çalıştığı vahşice
darbe teşebbüsünün vahşi yüzünü gösteren somut örneklerden sadece bazılarıdır. 
Şimdi,
Hükümetimiz, dün Millî Güvenlik Kurulunun aldığı karar çerçevesinde darbe
teşebbüsünde bulunan terör örgütünün tüm unsurlarıyla ve süratle bertaraf
edilmesi, bundan sonra da demokrasimiz ve hukuk devletimiz, milletimiz, millî
irade ve ülkemiz için tehlike ve tehdit olmaktan çıkarılması, bir daha hiçbir
şekilde darbe teşebbüsünün tekrarlanmaması, tekrarlanamaması ve bu konuda bu
amaçla alınması gereken tedbirlerin hızlı ve kararlı bir biçimde alınıp hayata
geçirilmesini sağlamak maksadıyla olağanüstü hâl ilan edilmesi yönündeki
görüşünü Bakanlar Kuruluna iletmiştir. Cumhurbaşkanımızın başkanlığında Anayasa
gereği toplanan Bakanlar Kurulumuz, bu görüş doğrultusunda Türkiye'de üç ay
süreyle olağanüstü hâl ilan edilmesine karar vermiştir. Bu karar 21 Temmuz 2016
tarihli Resmî Gazete’de yayımlanmış ve aynı gün Türkiye Büyük Millet Meclisine
gönderilmiştir.
Sayın
Başkan, değerli milletvekilleri; Anayasa’mıza göre olağanüstü hâl tabii afet
hâllerinde, tehlikeli salgın hastalıklar durumunda, ağır ekonomik bunalımın
varlığında ve Anayasa’yla kurulan hür demokrasi düzeni veya temel hak ve
hürriyetleri ortadan kaldırmaya yönelik yaygın şiddet hareketlerine ait ciddi
belirtilerin ortaya çıkması veya şiddet olayları sebebiyle kamu düzeninin ciddi
şekilde bozulması hâllerinden birinin veya birkaçının varlığı hâlinde ilan
edilebilir. Bu çerçevede, Hükûmetimiz Anayasa’yla kurulan hür demokrasi
düzenini korumak, temel hak ve hürriyetleri korumak, genel güvenlik, asayiş ve
kamu düzenini korumak, şiddet olaylarını önlemek, başarısız kılınan darbe
teşebbüsünün tekrarı ile bundan sonra Türkiye'de darbe teşebbüslerine teşebbüs
edilebilmesinin önüne geçmek, halkımıza en büyük kötülüğü yapan, kamu
düzenimizi bozan, ekonomimize zarar veren, demokrasimizi, hukuk devletimizi,
millî irademizin tecelligâhı Meclisimizi ve seçilmiş Cumhurbaşkanı ve
Hükûmetimizi darbe teşebbüsüyle yok etmeye çalışan, devletimizi âdeta bir
kanser hücresi gibi sarmış bulunan bu Fethullahçı terör örgütüyle ve bu örgütün
Türk Silahlı Kuvvetleri, yargı, Emniyet ve üniversitelerimiz başta olmak üzere,
kamu içindeki bütün uzantılarının kamudan temizlenmesi ve demokrasimizin, devletimizin,
milletimizin, hukuk devletimizin emniyeti bakımından tam emniyetli hâle
getirilmesi ve bunların ülkemiz için, demokrasimiz ve hukuk devletimiz için bir
daha tehlike ve tehdit olmaktan çıkarılması maksadıyla bu karar alınmıştır.
Esasında Hükûmetimizin olağanüstü hâl ilan etmeksizin bu adımları süratli
atabilme imkânı olmuş olsaydı bu karara ihtiyaç duymazdık. Zira, Türkiye pek
çok krizi yönetmiştir ancak karşı karşıya olduğumuz kriz diğer krizler gibi
değildir. Özellikle arz etmek istiyorum: Cumhurbaşkanımızın en yakınında duran
insanlar -işte, yaverinden tutun başkalarına kadar- o kadar incelemeye, titiz
denetlemeye rağmen görülemeyebiliyor. Genelkurmay Başkanının emir subayı, özel
kalemi, şoförü, koruması, diğer komutanların emir subayları ve diğer pek çok
devlet yapısı içerisinde yer alan bu kişilerin hizmet ettikleri kişiler
tarafından bütün titizliğe rağmen, bütün dikkate, bütün itinaya rağmen fark
edilememiş olması, çok görünmez ama bütün çıplaklığıyla ortada olan büyük bir
tehlikeyle karşı karşıya olduğumuzu göstermektedir. 
Şimdi
“Bunlarla bu kadar mücadele edilmesine rağmen niye netice alamıyoruz ve bunları
göremiyoruz?” diye sorduğumuzda bir arkadaşımızın cevabını buradan özellikle
ifade etmek isterim: “Bunlar Allah’a karşı dahi takiye yapıyorlar, sana bana
takiye yapıp gizlenmeleri o kadar zor değil. Allah’ı aldatanlar herkesi
aldatırlar. Allah’la milleti aldatanlar, yine Allah’la herkesi aldatmaya devam
ediyorlar.” (CHP sıralarından alkışlar) O nedenle, bunların karşısında
hepimizin birlikte hareket etmesi ve bunlarla mücadele noktasında alınmış bu
olağanüstü hâl kararının gerekliliği ve uygulanması çok açık bir zaruret olarak
ortada durmaktadır.
Sayın Başkan, değerli milletvekilleri; esasında bu
olağanüstü hâl kararı millete karşı alınmış bir olağanüstü hâl kararı değildir;
esasında devlet burada kendisine bir olağanüstü hâl kararı vermiştir,
Hükûmetimiz kendisine bir olağanüstü çalışma ve seferberlik ilan etmiştir.
Bundan önceki olağanüstü hâl kararlarına baktığınızda, devletin millete uyguladığını,
millete karşı ilan ettiğini görüyoruz. Ama, burada, devletimizin yapısı
içerisinde bir kanser gibi sarılmış ve her tarafta gizlenmiş bulunan bu yapının
kısa süre içerisinde devlet aygıtından ayıklanması, temizlenmesi, devletimiz,
demokrasimiz, milletimiz, Parlamentomuz için bir daha tehlike ve tehdit
oluşturmaması için bu gerekli ve zaruri bir adımdır. Buradan hareketle bu
olağanüstü hâl kararının farklı farklı yansıtılması, “Toplumun bütün hayat
alanlarına sirayet edecek, yasaklar gelecek, şu şu kısıtlamalar olacak.”
şekilde bir değerlendirme yapılması büyük bir yanılgı olur. Olağanüstü Hal
Kanunu’nda yetkiler var ama bu yetkilerin hepsi OHAL ilan edildiğinde
kullanılıp zorunlu olarak devreye girmemektedir. Yetkiler, görevler valilerin
uhdesinde olacak, valiler gerekli gördüğü zaman bu tedbirleri, bu kararları
alacaktır. Sanki Türkiye’de bu uygulamalar hemen başlamış gibi bir
değerlendirme yapmak fevkalade yanlış olur, fevkalade büyük bir hata yapmış
oluruz. Burada sıkıyönetim ilanı söz konusu değildir, yönetimin askere devri
kesinlikle söz konusu değildir, yönetim sivil idarededir. Valilerin etkinliği
artırılmaktadır, valilerin gücü artırılmaktadır, hızlı karar alma ve bunları
uygulama imkânı getirilmektedir. Bu, son derece önemli bir adımdır. Bunun ekonomiye
dönük, hayatımızın diğer alanlarına dönük elbette birtakım yansımaları olabilir
ama çok net söylüyorum, bu konuda ekonomiyle ilgili herhangi bir adım
olmayacaktır. 
Saygıdeğer
milletvekilleri, OHAL kararı, demin açıkça ifade ettiğim gibi, devletin kendi
görevlerini olağanüstü hız ve kararlılıkla kısa süre içerisinde yerine
getirmesi ve devlet içindeki Fethullahçı terör örgütüne ait bütün unsurların
temizlenmesi ve Türkiye’de bundan sonra yeni bir darbenin tekrarlanmasının
önlenmesi amacına matuftur. Şu anda, 15 Temmuz 2016 tarihindeki darbe teşebbüsü
başarısız kılınmıştır ama bunun tekrarlanmaması için bizim de atmamız gereken
adımlar vardır. Bunun artçıları olabilir, başka başka zaman yeni versiyonları
ortaya çıkabilir. Bu kadar büyük bir badireyi atlattıktan sonra hiçbir şey
olmamış gibi biz yolumuza devam edersek, önümüzde kırk senedir büyüyüp de
göremediğimiz bu tehlikenin geleceğe de yansımasına, gelecekte hepimiz için
daha büyük bir tehlikeye dönüşmesine izin vermiş oluruz. O nedenle, Hükûmetimiz,
bunu görmüş ve bu çerçevede milletimizin ve Anayasa’mızın kendisine yüklediği
sorumluluk çerçevesinde kararlı bir biçimde demokrasimizi, hukuk devletimizi,
millî irademizi ve ülkemizi korumak için her türlü adımı atmaya devam
edecektir. 
Belirtelim
ki olağanüstü hâl ekonomik, sosyal, kültürel ve benzeri hiçbir faaliyeti
olumsuz etkilemeyecektir. Bu olağanüstü hâl, ekonomik nedenlerle ilan edilmiş
bir olağanüstü hâl olmadığı için ekonomiyi, yatırımları, planlamaları da
olumsuz etkilemeyecektir. Ekonomiyle ilgili ve diğer alanlarla ilgili herhangi
bir düzenleme yapılması da söz konusu olmayacaktır. Olağanüstü hâl bir
sıkıyönetim değildir, yönetim askerde olmayacaktır, kolluk yetkileri askerî
makamlara geçmeyecektir, bazı suçların yargılanması askerî mahkemelere
devredilmeyecektir, yönetim askerde değil sivil iradede olacaktır ve sivil
irade daha etkin bir biçimde yönetimi yerine getirecektir. Bu nedenle,
olağanüstü hâlin ilan edilmiş olması, vatandaşlarımızın hayatında olağanüstü
birtakım değişiklikler meydana asla getirmeyecektir. Esasında, bu olağanüstü
hâl, olağan hâlin kalıcılaşmasını sağlamak içindir. 15 Temmuz 2016’da ortaya
çıkan olağanüstü durumun kalıcı olmadığının, tekrarının mümkün olmadığının ve
mümkün olmayacağının, milletin temsilcilerinin, milletin ayakta olduğunun hem
tescili hem de olağanüstülüklerin tamamının kısa sürede sonlandırılması
anlamını taşıyacaktır. Ne yapacağız? Birtakım kanun hükmünde kararnameler
Türkiye Büyük Millet Meclisine sevk edeceğiz. Peki, bu kanun hükmünde
kararnamelerin Türkiye Büyük Millet Meclisine sevki, kanun hükmünde
kararnamelerin çıkarılmış olması Türkiye Büyük Millet Meclisinden bazı şeylerin
kaçırılması anlamına mı gelir? Hayır. Kanun hükmünde kararnameleri neden
önemsiyoruz? Çünkü, ortada bir yangın var, yangını söndürmek için elimizde su
var, imkân var. Bu suyu oraya hemen döküp o yangını söndürmekle meşgul olmamız
gereken bir zamandayız. Zaman kaybetmek bu tehlikenin büyümesinden başka bir
sonuç doğurmaz. Kanun hükmünde kararnameler Resmî Gazete’de yayımlanır
yayımlanmaz yürürlüğe girdiği için derhâl adımlar atılacaktır ama kararname
Parlamentoya sevk edilecek ve Parlamentoda da İç Tüzük’ümüzün 128’inci
maddesine göre bir ay içerisinde görüşülerek kanunlaşmak durumundadır.
Dolayısıyla, bunların Parlamentodan kaçırılması, Parlamento iradesinin
denetimine sunulmaması söz konusu değildir; yine Parlamento bu duruma vaziyet
edecek, eksikler, yanlışlar varsa düzeltme konusunda iradesini ortaya
koyacaktır. Bu, Parlamentoya karşı bir darbe değil; Parlamentoyu bombalamak
isteyen, bu yüce çatıyı yok etmek isteyenlere karşı, milletin ve milletin
Parlamentosunun, Hükûmetinin bundan sonra Anayasa ve hukuka göre vuracağı
darbenin ilanıdır. Biz bunu ilan ediyoruz, gizli bir iş yapmıyoruz. (AK PARTİ
sıralarından alkışlar) Milletten, Anayasa’dan aldığımız yetkiyle bunu
yapıyoruz.
(Mikrofon
otomatik cihaz tarafından kapatıldı) 
BAŞKAN
– Sayın Bakan, iki dakika içinde lütfen tamamlar mısınız.
ADALET
BAKANI BEKİR BOZDAĞ (Devamla) – Bitiriyorum Sayın Başkanım.
Biz
bunu gizli kapaklı yapmıyoruz. Milletimize ne dediysek olağanüstü hâl süresi
içerisinde onları yapmaya devam edeceğiz. Üç ay koyduk süreyi ama bu üç ayı
tamamlamak zorunda değiliz. Amacımız, üç aydan daha kısa süre içerisinde
atacağımız adımları atmak, yapacaklarımızı yapmak ve süre dolmadan da
olağanüstü hâli yeniden kaldırmaktır. (AK PARTİ sıralarından alkışlar) Çünkü,
derdimiz, demin de söyledim, yangını söndürmektir ve bu yangının
tekrarlanmasının önüne geçmektir; demokrasimizi, hukuk devletimizi, millî
irademizi tahkim etmek, güvenceye almaktır. Bunları yaptıktan sonra da zaten
buna gerek kalmayacaktır. Planlamalarımıza göre biz bunu üç ay içerisinde, en
geç, tamamlayacağız ama daha erken de tamamlamak için elimizden gelen bütün
gayreti göstereceğiz. 
Ben
15-16 Temmuz 2016 darbe teşebbüsü karşısında birlikte hareket eden siyasi
partilerin sayın genel başkanlarına, Meclis gruplarına, grup başkan
vekillerine, dayanışma gösteren medyaya, sivil topluma, aziz milletimize ve
demokrasiye inanan herkese ayrı ayrı Hükûmetimiz adına şükranlarımı sunuyorum
ve bu OHAL kararının demokrasiye, millî iradeye karşı saldırıları püskürtmek
için alındığını bir kez daha ifade ediyor, hepinizi saygıyla Allah’a emanet
ediyorum. (AK PARTİ ve Bakanlar Kurulu sıralarından alkışlar)
BAŞKAN
– Teşekkür ediyorum Sayın Bakan. 
Efendim,
şimdi gruplar adına konuşmalara geçiyoruz. 
Gruplar
adına ilk konuşma, Milliyetçi Hareket Partisi Grubu adına Manisa Milletvekili,
Grup Başkan Vekili Sayın Erkan Akçay’a aittir. 
Buyurunuz
Beyefendi. (MHP sıralarından alkışlar)
Süreniz
yirmi dakikadır.
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri;
Hükûmetin yüce Meclisimize sunduğu, üç ay süreyle ülke genelinde olağanüstü hâl
ilan edilmesine ilişkin tezkere hakkında Milliyetçi Hareket Partisi Grubu adına
söz aldım. Sözlerime başlarken muhterem heyetinizi ve bu tarihî oturumu takip
eden aziz Türk milletini saygıyla selamlıyorum. 
15
Temmuz 2016 akşamı Türk Silahlı Kuvvetleri içinden bir grubun darbe yapmak ve
yönetimi ele geçirmek amacıyla yaptığı kalkışmayla Türkiye Cumhuriyeti
olağanüstü ve gayrimeşru bir durumla karşı karşıya bırakılmıştır. Demokrasi ve
hukuk dışı bir yaklaşımla, yakın tarihimizde Türk milletinde büyük acılara ve
derin izlere sebep olan darbelerin bir yenisine daha girişilmiş; Türkiye
Cumhuriyeti, tarihinin en karanlık günlerinden birisini yaşamıştır. 15 Temmuz
kalkışmasında Genelkurmay karargâhı işgal edilmiş; Emniyet binaları, devlet
televizyonu, özel kanallar, istihbarat kuruluşları, yollar, köprüler,
havalimanları, askerî üs ve bölgeler ablukaya alınmış, saldırıya uğramış,
tanklar sokaklara çıkmış ve yüce Gazi Meclisimiz 7 kez bombalanmış ve
kurşunlanmıştır. Kalkışmaya karşı sokaklarda tepkisini göstermek isteyen
vatandaşlarımız darbeciler tarafından açılan ateşlerle hedef alınmıştır. 15
Temmuzu 16 Temmuza bağlayan gece 246 vatan evladı şehit düşmüş, 1.536
vatandaşımız yaralanmıştır. Şehitlerimize Allah’tan rahmet, yaralılarımıza
şifalar diliyoruz. Milletimizin başı sağ olsun.
15
Temmuzdaki melun girişim, demokrasiyi, hukuku ve millî iradeyi yok sayma
teşebbüsüdür. Bu kalkışma, yalnızca seçilmiş Hükûmet veya milletvekillerini
değil, Türk milletinin tamamını, millî iradeyi ve Türkiye Cumhuriyeti’nin bütün
kurumlarını hedef almıştır. Bu darbe girişimiyle Türk milletinin birlik ve
kardeşliği hedef alınarak ülkemiz bir kaos ortamına sokulmak istenmiştir.
Milliyetçi Hareket Partisi bu hain girişime en başından karşı çıkmış, Türkiye
Cumhuriyeti’nin, kurumlarının, Hükûmetin, demokrasinin ve hukukun yanında
kararlı tavrını açıkça ortaya koymuştur.
Değerli
milletvekilleri, yaşanan bu vahim hadiseler neticesinde Cumhurbaşkanı
Başkanlığında toplanan Bakanlar Kurulu üç ay süreyle olağanüstü hâl kararı
almış, bu gece saat birden itibaren uygulama başlamıştır. Öncelikle belirtmek
istiyorum ki olağanüstü hâl anayasal bir durumdur. Anayasa’nın 119’uncu
maddesinde tabii afet ve ağır ekonomik bunalım, 120’nci maddesinde şiddet
olaylarının yaygınlaşması ve kamu düzeninin ciddi şekilde bozulması
sebepleriyle olağanüstü hâl ilan edilebileceği düzenlenmektedir. Olağanüstü hâl
ayrıca 2935 sayılı Kanun’la düzenlenmiştir. 
OHAL
kararı devlet içerisinde çöreklenmiş olan cemaat kisveli bir terör örgütünün
darbe girişimi sonrasında alınmıştır. Elbette ki devlet, terörle ve paralel
yapılarla mücadele edecektir ve etmelidir ancak bir hususu dikkatlerinize
sunmak istiyorum. Cemaat kisveli yapılanmanın bir terör örgütü olduğu henüz
yeni tescillenmiştir. Dünden bugüne gelen süreçleri göz ardı etmememiz
gerektiği de açıktır. Gülen cemaati için biz “çete” dedikçe birileri ona sahip
çıktı. Biz “Türkiye’ye gelsin, faaliyetlerini durdursun, hakkındaki iddiaları
cevaplasın.” dedikçe birileri ona sahip çıktı. Biz o gün kehanette bulunmadık,
falcılık da yapmadık; Türkiye gerçeklerini millî merkezli gördük, yorumladık.
Sayın Genel Başkanımızın bu örgüte dair yapmış olduğu ikazlara kulak verilmiş
olsaydı 15 Temmuzda paletler sokaklarda olmayacak, Meclisimiz bombalanmayacak,
milletimiz kurşunlanmayacak, 246 vatandaşımız hayatını kaybetmeyecekti. Biz
demokratik ve millî bir sorumlulukla hareket ederek yıllardır bu uyarıları
yaptık, bu ilkesel duruşumuzu bugün de devam ettireceğiz. Türkiye hiçbir şart
altında hukuktan ve demokrasiden ayrılamaz. Anayasa ve kanun, olağanüstü hâlin
çerçevesini çizmiştir. Bu istisnai yönetim sürecinin amacı bugün görüştüğümüz
tezkerede belirlenmiştir. Tezkerede belirlenen sınırların dışına kesinlikle
çıkılmadan siyasi çıkar ve hedefler gözetilerek yeni fiilî durumlar peşine
düşülmemesi gerekmektedir. OHAL uygulamalarını yakından takip edeceğiz, bu süreçte
gerekli uyarılarımızı yapmaya devam edeceğiz. 
Ülkemizi
bugünlere getiren devlet ve yönetim krizidir. Şahsi ve keyfî yönetimin
getirdiği nokta 15 Temmuz aşamasıdır. Yaşanan menfi hadiselerin arkasında iyi
yönetememe sorunu vardır. İşi ehline vermezseniz, ülkeyi kurum ve kurallarıyla
yönetmezseniz, şahsi ve keyfî yönetirseniz darbeyi de eniştenizden haber
alırsınız. Hani MİT Müsteşarı sır küpünüzdü? Bu sır küpü sırları kendine mi
saklamış? 
15
Temmuz darbe girişimi sonrasında en çok tartışılan kavramlardan birisi
istihbarat zafiyetidir. Bu kavramın zorunlu, âdeta bir moda deyim hâline
gelmesinden dolayı milletimiz ve devletimiz adına üzüntü duyduğumuzu belirtmek
istiyorum. Biz tren garında, Devlet Mahallesi’nde, Kızılay’da, İstiklal
Caddesi’nde, Atatürk Havalimanı’nda gerçekleşen terör eylemlerinden sonra hep
bu konuya dikkat ettik, dikkat çektik. Ancak dediler ki: “İstihbarat zafiyeti
yok.” Bugün diyorlar ki: “İstihbarat zafiyeti var.” Biz diyoruz ki istihbarat
zafiyeti de yönetim zafiyetinden kaynaklanmaktadır. Bu zafiyet derhâl
giderilmelidir. Elbette Millî İstihbarat Teşkilatı, Emniyet istihbarat ve
devlet kurumları ve kurallarıyla iyi yönetilmezse birileri kurumlara sızar ve
her türlü melaneti işleme cüretini kendinde bulabilir. Zamanında yapılan tespitler
dikkate alınmamıştır, Milliyetçi Hareket Partisi olarak yaptığımız uyarılar
dinlenmemiştir. Hiç mi gazete okumadınız? 2014 yılından bu yana bu darbenin
gelişimine ilişkin somut uyarılar yapılıyordu. Peki, diyelim gazeteleri de
dikkate almadınız, o zaman en yakınınızdaki adamlardan da mı haberiniz olmadı?
Emir subayları, astsubaylar, özel kalemler maalesef bu darbe tezgâhının içine
girmiş ve bir ihanet hareketinin içinde yer almışlardır. 
Değerli
milletvekilleri, burada sadece bir istihbarat zafiyeti yok, ifade ettiğim gibi
çünkü konunun hassasiyeti nedeniyle üst üste vurgulamak durumundayız, bir
yönetim zafiyeti vardır. Silahlı Kuvvetler içerisinde “klik” diye tabir edilen
bir grup darbe hazırlığında bulunuyor, üstelik hiçbir kuvvet komutanı bu girişimi
desteklemiyor ancak ne hikmetse bugün general ve amirallerin yaklaşık üçte 1’i
darbe iddiasıyla gözaltına alınıyor. Biz buna diyeceğiz ki: “İstihbarat
zafiyeti var ama yönetim zafiyeti yok.” Bunu söyleyemeyiz. “İstihbarat olsaydı
Fethullahçı terör örgütü olmazdı.” diyorlar. Bu ifadeyi kabul edemeyiz.
Yıllarca Millî İstihbarat Teşkilatını, Emniyet İstihbarat Teşkilatını kimler
yönetti? Ayrıca, Genelkurmay İstihbaratının MİT’e bağlanması da ayrı bir bahis.

Değerli
milletvekilleri, bu örgütü canavarlaştıran, kamuda istediği gibi at
koşturmasına fırsat veren, toplumsal ve bürokratik örgütlenmesine imkân
sağlayan istihbarat zafiyeti değil, üzülerek söylüyoruz ki yönetim zafiyetidir.
15 Temmuz darbe girişimi sonrasında görevden uzaklaştırılan ve gözaltına alınan
kamu personeli sayısı 50 bini geçmiştir. Bu denli yüksek bir rakamla OHAL’e
girilmesi birtakım kaygıları da beraberinde getirmektedir. Uygulamalar son
derece dikkatle, özenle ve somut verilere dayanarak yapılmalıdır. Kurunun
yanında yaş da yanmasın. Bu özen ve dikkat sadece Fethullah terör örgütüne
değil, diğer terör örgütlerine de yöneltilmelidir ve diğer terör örgütleri de
asla dikkatten uzak tutulmamalıdır. Olağanüstü hâl içerisinde yeni
mağduriyetlerin oluşmasına engel olunmalıdır. Kamu personeline yönelik bu
süreçte kişiselleşmekten ve siyasi mülahazalardan mutlaka uzak durulmalıdır. 
15
Temmuzun bir milat olmasını diliyoruz. Önce nerede yanlış yapıldığını tespit
etmemiz gerekmektedir. Hiçbir şey olmamış gibi davranamayız, teşhisi doğru
koyalım ki tedavi iyi sonuç versin. 
Değerli
milletvekilleri, gelişmeleri dün, bugün ve yarın perspektifiyle
değerlendirmemiz gerekiyor. Bugün yaşadıklarımıza dün sebep olanlar neydi ve
bugün yaşadıklarımızın yarınki sonuç ve yansımaları ne olacak? OHAL kararının
darbe girişimi sonrasında Fethullahçı terör örgütüne yönelik bir hareket olduğu
ifade ediliyor. Bu amaç noksandır. Biraz evvel de ifade etmeye çalıştığım gibi,
bugün Türkiye’deki tek paralel yapılanma ve tek tehlike bu örgüt değildir. Doğu
ve güneydoğu bölgelerimizde KCK ve bir diğer tehlikeli yapı olarak PKK
karşımızdadır. Dolayısıyla, OHAL kararının içerisinde mutlaka PKK terör
örgütüyle ve diğer bütün terör örgütleriyle mücadele de yer almalıdır. Doğu ve
güneydoğuda asker kışlasındadır. Bölücü terör, bu durumu fırsata çevirerek
yeniden palazlanma faaliyetleri içerisindedir. 
Bugüne
geldiğimizde Hükûmetin Sayın Genel Başkanımızın altı yıl önceki uyarılarına
uygun hareket etmesi elbette sağlıklı bir gelişmedir ancak bir kez daha
vurgulamak istiyorum ki, OHAL’de, ülkemizin başına bela olmuş her türlü terör
belalarıyla ve yapılanmalarla mücadele edilmelidir. Ülkemiz olağanüstü şartlar
içindedir. Bu koşullardan basiretle çıkmak zorundayız, tehlike geçmemiş, kriz
atlatılmamıştır. Fiilî durum yaratma gayretleri devleti çivisinden çıkarmıştır.
15 Temmuzda darbeyle bir fiilî durum yaratılmak istenmiş ancak milletimiz ve
devlet kurumlarının kararlı direnciyle darbe girişimi bertaraf edilmekle
birlikte devlet yönetiminde de bir kriz vardır. Fiilî durum, Anayasa ve hukuk dışına
çıkmaktır. 
Milliyetçi
Hareket Partisi olarak her türlü darbeye, her türlü fiilî duruma karşıyız.
Milliyetçi Hareket Partisinin duruşu konjonktürel değil, ilkeseldir; bunun çok
iyi anlaşılması gerekmektedir. Eğer demokrasiye inanıyorsak, ister silahlı ister
silahsız her türlü fiilî duruma karşı çıkmamız gerekiyor. Darbe girişimleriyle
mücadele için hukuk ve demokrasi çerçevesinde mevcut sistemi iyi işletmemiz
gerekmektedir. O yüzden bu olağanüstü hâl uygulamasıyla birlikte anayasal
demokratik kurumların süratle işler hâle getirilmesi gerekmektedir. Devleti
yönetenler her türlü fiilî durum karşısında durmalıdır. Özellikle OHAL yönetimi
içerisinde oluşturulabilecek fiilî durumlara özenle dikkat edilmelidir. Herkes
Anayasa’ya uyacak, herkes hukuka uyacak, herkes devletin kurum ve kurallarıyla
yönetilmesini sağlayacak. 
Değerli
milletvekilleri, bir ayıklanmaya, yenilenmeye ihtiyacımız olduğu muhakkaktır.
Bu yenilenme devletin bütün kurumları için geçerlidir. Ancak Amerika’yı yeniden
keşfetmeye de gerek yok. Tek yapmamız gereken, ülkeyi şahsi ve keyfî bir
anlayıştan kurtararak kurum ve kurallarıyla yönetmektir. Yıllardır
biriktirdiğimiz demokratik birikim ve bilincimize sahip çıkacağız, bu badireyi
hep birlikte atlatacağız. Millî birlik ve beraberliğimizi asla bozdurmayacağız.
Türkiye Cumhuriyeti bir çadır ve kabile devleti değildir. Hiçbir gerekçeyi,
demokrasiden kopuşa, darbe girişimlerine, ara rejimlerine veya rejim
değişikliklerine dayanak kabul edemeyiz. Her türlü darbeye ve fiilî duruma,
demokrasi ve hukuk dışı arayışlara karşı ortak akıl ve iradeyle hareket etmek
zorundayız. Sabırla hareket etmeli, sağduyunun rehberliğinden ayrılmamalıyız.
Millî birlik ve kardeşliğimiz üzerinde oynanan acımasız oyunun değirmenine su
taşımaktan özenle kaçınmalıyız. Geleceğimizi hukuk ve demokrasi çerçevesinde
hep birlikte inşa etmeliyiz. Meşruiyete bağlı ve sadık kalarak Türkiye’nin
sorunlarına çözüm üretmeliyiz. Çare demokrasidir, çıkış demokrasidedir, çözüm
çerçevesi demokrasiyle sınırlı kalmalıdır. 
Sayın
Başkan, değerli milletvekilleri; sonuç olarak ifade ediyoruz ki Milliyetçi
Hareket Partisi böylesi karanlık ve oldukça sıkıntılı dönemde Türkiye
Cumhuriyeti devletinin ve Türk milletinin yanında ne pahasına olursa olsun
tavizsiz şekilde duracak, hiçbir gayrimeşru oluşum veya çeteleşmeye aman
vermeyecektir. Ülke genelinde olağanüstü hâl uygulaması isabetli ve yerinde bir
tercihtir. 
Milliyetçi
Hareket Partisi olarak Bakanlar Kurulunun üç aylık süreyle yüce Meclisimizden
talep ettiği ülke genelindeki olağanüstü hâl tezkeresine olumlu oy vereceğiz.
Bu üç aylık olağanüstü hâl uygulamasının ülkemize bir an evvel huzur, sükûn ve
esenlik getirmesini, demokrasi ve hukukun sarsılmaz bir şekilde tahkim
edilmesini yürekten diliyor, yüce Meclisimizi saygıyla selamlıyorum. (MHP ve AK
PARTİ sıralarından alkışlar) 
BAŞKAN
– Teşekkür ediyorum Sayın Akçay. 
Gruplar
adına ikinci hatip Halkların Demokratik Partisi Grubu adına Adana Milletvekili
Sayın Meral Danış Beştaş’a aittir. 
Buyurunuz
Hanımefendi. (HDP sıralarından alkışlar) 
Süreniz
yirmi dakikadır. 
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
ben de hepinizi saygıyla selamlıyorum. 
15
Temmuzdaki darbe girişiminden sonra Meclisin bugün olağanüstü hâl ilanı
sebebiyle bir araya gelmesi dolayısıyla söz almış bulunmaktayım. Doğrusu,
toplumsal hafızamız, yakın tarihimiz ve Anayasa’nın olağanüstü hâli öngördüğü
sistem, ayrıntılı bir değerlendirmeye ve tartışmaya muhtaç. Ama bugün
olağanüstü bir dönemden geçiyoruz. Tabii ki darbe karşısında bütün Türkiye toplumunun,
bütün siyasi partilerin, toplumun en geniş bileşenlerinin, hatta bütün toplumun
karşı duruşu gerçekten çok değerlidir ve bu değeri başta da Parlamentonun
bilmesi gerekiyor. Peki, darbe karşısında bu kadar büyük bir toplumsal uzlaşma
varken gerçekten olağanüstü hâl ilanına, Türkiye’nin tekrar toplumsal
hafızasını canlandırmaya ihtiyaç var mıydı, bunu çok güçlü bir şekilde
değerlendirmemiz gerekiyor. 
Değerli
milletvekilleri, yani bir tarihsel arka plan sunacak zaman yok ama sadece şunu
söyleyeyim: 1987’de uygulamaya konulan OHAL tam 46 kere uzatıldı, bunu bilelim
ve 6 OHAL valisiyle tanıştı bu ülke ve gerçekten vatandaş ile devlet arasında
uçurumun nasıl derinleştiğini, nasıl büyük hak ihlallerinin, büyük bir kırımın,
yıkımın, göçün, katliamların, işkencenin yaşandığını kitaplar, tarih bize
yazıyor. Biz bunların canlı tanıkları, mağdurları ve tarafı olarak da OHAL
sisteminin nasıl bir sistem olduğunu yakından bilen bir yerden konuşuyoruz.
Gerçekten, OHAL sistemi, sadece 430 sayılı bir Kararname hafızamızdan hiç
çıkmadı. Bununla şunu öngörüyordu, hatırlatmak babında söylüyorum: Bu Kanun
Hükmündeki Kararname ve İçişleri Bakanına, OHAL Bölge Valisine ve OHAL Bölgesi
dâhilindeki il valilerine tanınan yetkilerin kullanılması noktasında cezai,
mali, hukuki sorumluluk iddiası ileri sürülemezdi ve bu maksatla herhangi bir
yargı mercisine başvurulamıyordu. Yüz binlerce göç oldu; anlamsız, sonuçsuz
birçok yasak uygulandı. Türkiye’de faaliyet gösteren insan hakları
kuruluşlarının verilerine göre bu dönemde yaklaşık 4 bin yerleşim yeri
boşaltıldı ve 3 milyonun üzerinde insan göçe zorlandı ve o dönemde yaşananlar
da, işkence ve kötü muamele, belki köylülere dışkı yedirilmesiyle gündeme geldi
ama işkencenin haddi hesabı yoktu gerçekten, keyfî uygulamalarla büyük işkenceler
vücut bulmuştu. İşçi ve emekçilere yönelik çalışmalara engel oldu. 
Peki,
şu anda uygulanmak istenen OHAL neleri içeriyor, ne getirecek yaşamımıza?
Bunları gerçekten bütün Türkiye yurttaşlarının bilmeye, tartışmaya hakkı var.
Biraz sonra Hükûmetin bu konudaki sunumu da şüphesiz çok önemli, onu da
değerlendireceğiz ama kanun ne diyor? Çünkü Olağanüstü Hâl Kanunu, aynen
Anayasa gibi, darbecilerin getirdiği bir kanun. Biz, darbeye karşı mücadele
ederken darbecilerin getirdiği kanunlara sarılıyoruz; bu büyük bir ironi. Bunu
da büyük bir şekilde, güçlü bir şekilde tartışmaya ihtiyacımız var. 
Şimdi,
neden olağanüstü hâle “Hayır.” diyoruz, geniş bir şekilde açıklayacağım ama,
şimdi, şu anda, TSK’nın yüksek komuta kademesinin katılmadığı aslında, halkın,
Cumhurbaşkanı ve iktidarın yanı sıra muhalefetin ve medyanın da direndiği bu
kanlı darbe girişimi aslında süratle bastırıldı. Hepimiz bu günleri güçlü bir
şekilde yaşadık. Silahlı Kuvvetlerde binlerce askerî personel ile çok sayıda
emniyet mensubu gözaltına alındı. Rakamları paylaşmaya gerek yok. Hükûmetin ve
Genelkurmay Başkanlığının açıklamalarına göre, 17 Temmuz itibarıyla ülkenin
bütününde tam ve mutlak bir kontrol sağlandı. Bunlar resmî açıklamalar. Hem
kontrolün sağlanması hem de Anayasa’nın kendisinin, olağanüstü hâl
uygulamasını, hür demokrasi düzenini veya temel hak ve hürriyetleri ortadan
kaldırmaya yönelik yaygın şiddet hareketlerine bağlamış olmasını unutmayalım.
İşte, bu bağlamda, bunu dikkate aldığımızda, olağanüstü hâl ilanının temel
demokratik hakları askıya alarak Türkiye’yi zaman tüneline sokmak dışında bir
işlevi olmayacak. Bunu önemle tekrar tekrar vurgulamak istiyoruz. Diğeri, kanun
hükmünde kararnamelerle bir yönetme süreci başlayacak. Doğru, demin Sayın
Adalet Bakanı açıklamasında bunun Parlamento onayına sunulacağını söyledi.
Anayasa’ya göre Parlamento onayına sunulacak ama tartışma süreci, kanunun
görüşülme süreci, buradaki o Meclis görüşmeleri tümüyle göz ardı ediliyor,
devre dışı bırakılıyor ve en önemlisi onaya sunulduğu süre zarfında kanun
hükmünde kararnamelerle zaten işlem devam ediyor. Bir ay süresince yapılması
gereken her şey, atılacak her türlü adım atılmış oluyor. Bu durumda da şunu çok
güçlü tartışmamız gerekiyor: Bu olağanüstü hâl ilanıyla darbeye karşı yek vücut
duran Parlamento aslında devre dışı bırakılıyor. Bu çok çok önemli bir
meseledir. 
Kanun hükmünde kararnamelerle yönetilecek, yürütülecek
bir sürecin startı verilmiş durumdadır. Bununla ilgili daha çok tartışma
yapılacak ama umarız uygulama bizi yanıltır, umarız gelecek günler bizi
yanıltır, bunu yürekten istiyoruz.
Diğeri, tabii ki kanun hükmünde kararnamelerle ilgili
Anayasa Mahkemesine dava açılamıyor, her şey askıda olduğu gibi bu da askıda.
Aslında Anayasa’ya uygunluk denetiminin yapılmaması yönündeki anayasal düzenlemeyle
Anayasa olağanüstü hâl dönemlerinde Hükûmetin çıkaracağı kararnamelerin
Anayasa’ya aykırı olacağını zımnen öngörüyor ve kabul ediyor. Bunu Anayasa
deklere etmiş oluyor.
Velhasıl, yani biliyoruz yakın tarihi, hepiniz de
biliyorsunuz, 19 Temmuz 1987’den tamamen kaldırıldığı 30 Kasım 2002’ye kadar
Bakanlar Kurulu kararıyla dört ayda bir tam 46 kez uzatılan olağanüstü hâl
rejiminde Türkiye uygulaması hiçbir zaman geçici olmadı. Bunu göz ardı edemeyiz
ve yine temennimiz ve dileğimiz gerçekten bu olağanüstü hâlin geçici olmasıdır.
Toplumsal hafızamız umarım tekrar canlanmaz.
Değerli arkadaşlar, ek yetkiler çok fazla. Bunu eminim
bütün milletvekili arkadaşlarım biliyordur ezbere fakat şunu unutmayalım,
sokağa çıkma yasağı uygulanmayacağı, temel hak ve özgürlükler askıya
alınmayacağı yönünde Hükûmetin yetkili ağızlarından açıklamalar var ama biz
kanunu da göz ardı edemeyiz. Bu kanunda her türlü hakkı askıya alma yetkisi
var; sokağa çıkmak, belirli yerlerde dolaşmak, araç seyrinin değiştirilmesi,
kişilerin üstünün aranması, eşyalarının aranması, bu eğer ülke genelinde ise
kimlik taşıma mecburiyeti. Dün biri “OHAL deyince babamın arada bir eve dönüp
kimliğini bulması.” diye söylemişti çünkü kimliksiz dışarı çıkmak mümkün değil.
Basit gibi görünüyor ama normal hayatta çok hayati meselelerdir. 
Yine, gazeteler, basın-yayın organları üzerindeki
toplama hâkimiyeti ve yetkisi çok güçlü bir şekilde veriliyor. Buna ilişkin
birçok kısıtlama yapılabilir; kanun hükmünde kararnamelerden ziyade, kanunda
öngörülen meseleler. Gözaltı süresi, en önemli meselelerden biri bu, dünden
beri en çok tartışılan meselelerden biri bu. Evet, 1992 yılında gözaltında
bulundurma süresi AİHM kararları çerçevesinde kısaltılmıştı ama toplu suçlarda
en fazla dört gün olarak tespit edilmişti fakat Anayasa’mızda şu hüküm hâlâ
yerli yerinde duruyor, Anayasa’nın bu hükmü uyarınca olağanüstü hâl süresindeki
gözaltılar konusunda iç hukukta bir sınır bulunmuyor aslında. Çünkü, Anayasa’ya
göre, olağanüstü hâl, sıkıyönetim ve savaş hâllerinde gözaltı süresinin
uzatılabileceği söyleniyor ve üst sınır belirtilmiyor; bu da çok ciddi bir
endişe kaynağı olarak önümüzde duruyor. 
İDRİS BALUKEN (Diyarbakır) – Sayın Başkan, salonda
büyük bir uğultu var. Bir uyarı yapmanız mümkün müdür? Takip edemiyoruz.
Salonda büyük bir uğultu var, takip edemiyoruz.
MERAL DANIŞ BEŞTAŞ (Devamla) – Evet, uğultu büyük.
BAŞKAN – Efendim, uğultu oluyor, lütfen sükûnetimizi
muhafaza edelim.
Teşekkür ediyorum.
MERAL DANIŞ BEŞTAŞ (Devamla) – Değerli milletvekilleri,
OHAL’e ilişkin yani sisteme ilişkin bu kadar söylemek yeter.
Peki,
gerçekten bu sistemi Türkiye’ye getirmek gerekiyor mu? Bugün Meclisin,
Parlamentonun tartışması gereken en önemli mesele budur. Darbe karşıtı
toplumsal uzlaşmaya değinmiştim. Evet, bu toplumsal uzlaşmayla demokrasi
yönünde adım atmanın tarihsel fırsatı bu OHAL kararıyla aslında geri
tepilmektedir, reddedilmektedir. Bu toplumsal barış tam aksine yönde, demokrasi
yönünde, hak ve özgürlükler yönünde kullanılmalıdır. 
Biz
Halkların Demokratik Partisi olarak 7 Hazirandan bu yana bir darbenin devam
ettiğini hep söyleyegeldik; 1 Kasımın aslında bir darbe olduğunu, halkın
seçilmiş temsilcilerinin… Hiç gerekmediği hâlde Anayasa’ya göre, iktidarın ve
Cumhurbaşkanının kararıyla ve tasarrufuyla bu darbenin bütün kurum ve kurullarıyla
devam ettirildiğini biliyoruz. Bu kürsüden defalarca bu tartışıldı. 
Peki,
şu anda demokrasi için OHAL, demokrasi nöbetiyle OHAL kutlamaları ne anlama
geliyor? Gerçekten zehir içirip “Bu zehri iyi ki içiyorum. İyi ki bu zehir bana
veriliyor.” demenin bir anlamı var mı? Gerçeklerle yüzleşmemiz gerekiyor. Biz
halk adına buradayız ve halkın geleceği, halkın yaşam alanlarını daraltan
kanunlara, önerilere karşı da büyük tartışmayı, geniş tartışmayı yapmak
zorundayız. 
Liderler
zirvesini öneren tek partiyiz. Eş genel başkanlarımızdan bu darbeye karşı
partilerin ortak tutumuna dair liderlerin bir araya gelmesi gerektiği ve bu
darbeden ortak akılla, uzlaşıya dayalı çıkılabileceği yönünde çağrılar oldu ama
maalesef bu çağrılar karşısında, Başbakan diğer siyasi partilerin liderleriyle
bir araya gelse de bu liderler zirvesi çağrımız hiçbir şekilde tartışılmadı ve
dikkate alınmadı. Bu çağrımız hâlâ devam ediyor. 
Peki,
bugün birçok açıklama yansıdı, bunlardan biri de Yalçın Akdoğan’ın açıklaması.
Aynen şöyle söylüyor: “Normal vatandaşlar bu OHAL’den zarar görmeyecek.” Kim
normal vatandaş? Gerçekten bu vatandaşları nasıl ayıracağız? Sokağa çıkan
vatandaş normal değil, yani bugünlerde çok normal de, genel uygulamayı
söylüyorum. Dernek kuran, muhalif olan, söz söyleyen, yazı yazan,
televizyonlarda iktidarı eleştiren ya da farklı siyasi partilerde siyaset yapan
vatandaşlar, iktidar partisi dışındakiler normal mi, değil mi? Bunun cevabını
aramak en temel hakkımız. Böyle bir talihsiz açıklama olamaz, vatandaşları normal
olan ve olmayan olarak ayırmak büyük bir talihsizliktir. Bunu da not düşmek
istiyoruz. 
Baştan
beri İmralı’da Sayın Öcalan’ın ifade ettiği darbe mekaniğinin devrede olduğu ve
bu mekaniğin işlemesine engel tek çözümün de demokrasi, hak ve özgürlüklerin
tahkim edilmesi olduğu yönündeki öngörü bugün ortaya çıkmıştır. İşte, bu darbe
mekaniğini durdurmanın, bitirmenin yegâne yolu tabii ki daha fazla demokrasi,
daha fazla özgürlüklerdir. 
Yine,
bugün Sayın Numan Kurtulmuş’un bir açıklaması var: “OHAL süresince AİHS askıda
olacak.” Evet bu, anayasal ve uluslararası sözleşmelere dayanıyor, 15’inci
maddesi istisna kalmak kaydıyla. “Hiç kimse etkilenmeyecek.” diyorlar ama
AİHS’in askıda olması bile başlı başına bunun ne kadar büyük sonuçlara yol
açtığını görmemiz açısından önemli bir not.
15’inci
madde nedir peki? Bunu bir cümleyle söyleyeyim: Yaşam hakkı, işkence yasağı,
kölelik ve zorla çalıştırma yasağı, kanunsuz ceza olmayacağı yönünde ama şu
anda gerçekten hepimiz dehşetle işkence görüntülerini, işkence iddialarını ve
söylemlerini izliyoruz. Her şart ve koşul altında kime karşı olursa olsun
işkenceye asla tolerans gösterilemez. Demokratik bir ülkede işkencenin hoş
görülmesi ve desteklenmesi kabul edilemez; muhaliflere karşı, darbecilere karşı
bile olsa işkenceye karşı çok net bir duruşumuzun olması lazım.
Bu
konuda Sayın Türkân Elçi’nin bir sözü var -değerli arkadaşım Tahir Elçi’nin
eşi- bir açıklama yapmış: “Benim eşimi öldürenleri bile yakalasanız sakın ha
işkence yapmayın. Ömrünü işkenceyle mücadeleye adamış birinin eşi olarak ben
bunu kabul etmiyorum.” demiş. (HDP sıralarından alkışlar) Bu büyük erdem, bu
büyük olgunluk karşısında gerçekten hepimizin düşünmesi gerekiyor ve şu anda
darbeyi bastırma hamlesi hak ve özgürlüklere, hakların özüne dokunmamalı. Bu,
muhaliflerin, muhalefetin bir bütün olarak hedef alınması, zapturapt altına
alınması anlamına gelmemeli. Görüntüler bu konuda maalesef umut verici değil,
umutlarımızı kırıyor ama bundan sonra biz uyarımızı gerçekten dikkatle ve
özenle yapmak istiyoruz tekrar. 
Şimdi,
diğer bir mesele değerli arkadaşlar -sürem çok yok ama- bugünlerde yakalanan,
tutuklanan darbecilerin önemli bir kısmının Kürt illerinde savaş suçlarına,
insanlığa karşı suçlara imza attığını, bunların faili olduğunu görüyoruz
açıklamalarla; zaten görev yerleri belli, orada yapılanlar belli. Biz şimdiden
şu çağrımızı ve takibini yapacağımızı, asla bırakmayacağımızı ilan ediyoruz:
Şırnak’ta, Nusaybin’de, Diyarbakır’da ya da diğer illerde yüzlerce insanı diri
diri yakan, Roboski’de 34 köylüyü bombalatan ve her gün savaş suçları,
insanlığa karşı suçları işleyen darbeciler sadece darbe yapmaktan yargılanamaz.
Bu suçlar mutlaka yargı önüne gitmeli ve bu konuda en büyük teminatı da Hükûmet
vermelidir çünkü bu suçlar diğer süreçlerde, Ergenekon ve Balyoz süreçlerinde
maalesef mahkeme dosyalarına girmedi, iddianamelere konu edilmedi ve suçların
üstü örtülmek istendi. Darbeyle hesaplaşmak istiyorsak, bir daha darbelerin
oluşmasını gerçekten önlemek istiyorsak mutlak surette bütün suçların hesabı
sorulmalıdır. 
Değerli arkadaşlar, bu konuda, iktidar partisinin
OHAL’e ilişkin yakın tarihte, 2002’den bu yana çok sayıda açıklaması var. Demin
Sayın Adalet Bakanı da söyledi: “Bu, devletteki temizliğe ilişkin, aygıta
ilişkin.” Şimdi, ben Anayasa maddesinde söyledim, Anayasa buna cevaz vermiyor.
Zaten 15 Temmuzdan bu yana on binlerce insan görevden el çektirildi, alındı.
Fakat şu konuda da uyarımızı özenle yapmak istiyoruz: Gerçekten darbecilerle
hiçbir ilişkisi olmayan birçok muhalif kesimden de gözaltı ve tutuklama haberleri
alıyoruz. Bu bir muhalefetin tasfiyesi operasyonuna dönüşürse bunun karşısında
Halkların Demokratik Partisi olarak dururuz. Buna ilişkin tek bir örnek
vereyim: Van Yüzüncü Yıl Üniversitesinde görevden uzaklaştırılan 10 akademisyen
Barış Bildirisi’ne imza atan akademisyenler. Bu arada, on binlerce insan
görevden alınırken bunun muhalefete yönelik bir operasyon olması da asla kabul
edilemez ve bunun karşısında hepimizin durması gerekiyor. 
Biz Halkların Demokratik Partisi olarak darbeden
çıkışın yol haritasını demokrasi olarak defalarca verdik ve Kürt meselesinin
çözümü demokrasiye giden en önemli adımdır. Kürtlerle barış olmadan bu ülkede
gerçek bir demokrasi, gerçek bir özgürlük rejimi ve gerçek demokratik hak ve
özgürlüklerden söz etmek mümkün değil ve bizi bugüne getiren olgular, olaylar
da bölgedeki, Kürt illerindeki çatışmalar, insanlığa karşı işlenen suçlar ve
hak, özgürlük taleplerinin şiddetle, baskıyla bastırılmasıdır. Şu anda biz
tekrar tekrar öneriyoruz: Çözüm süreci ve Dolmabahçe Mutabakatı bugünlerde en
çok tartışılması gereken meselelerden bir tanesidir. Demokrasiyi savunuyorsak,
halkın iradesini savunuyorsak bunu da önümüze güçlü bir şekilde koymamız
gerekiyor. 
Şimdi bize bir tercih sunuluyor, darbe veya demokratik
olmayan yönetimler arasında bir tercih yapmamız isteniyor. Biz her ikisini de
tercih etmiyoruz, bu tercihi yapmaya zorlanmayı reddediyoruz. Bizim tercihimiz
demokrasiden yanadır, demokratik hak ve özgürlüklerin genişletilmesinden
yanadır. 
Kendimi sizlere dinletememiş olabilirim ama son cümle
olarak şunu söyleyebilirim: OHAL kararı… 
(Mikrofon otomatik cihaz tarafından kapatıldı)
BAŞKAN – Sayın Beştaş, iki dakikada toparlar mısınız.
MERAL DANIŞ BEŞTAŞ (Devamla) – Teşekkür ederim Sayın
Başkan. 
İşte,
bu tercih meselesi gerçekten hepimizin önünde duruyor. Bugün hepimiz oy
vereceğiz. Biz demokratik olmayan ve 7 Hazirandan bu yana bütün kurum ve
kurullarıyla tek insan yönetimine doğru evrilen bir sistemi mi tercih edeceğiz
yoksa darbeyi mi? Böyle bir şey olamaz. Biz demokrasiyi tercih ediyoruz ve
bunun için de Parlamentonun devre dışı bırakılmasını reddediyoruz. Biz
Parlamentonun çalışmalarının daha güçlü bir şekilde devam etmesi gerektiğini
söylüyoruz. Biz sivil toplumun önündeki, basın-yayın özgürlüğünün önündeki,
çalışmaların önündeki engellerin kaldırılmasını istiyoruz. Şu anda sokaklara
kadınlar çıkamıyor mesela, buna zaman olmadığı için yer veremedim. Ama,
darbelerde, savaş ortamlarında ve bu tip cinnet dönemlerinde en büyük hedef
kitle kadınlardır, toplumsal yaşam alanlarından dışlanırlar. Öyle sözler sarf
edildi ki bu dönemde, kadınların yaşam alanlarını ortadan kaldıran, cinsiyetçi,
ağza alınamayacak sözler sarf edilmeye cüret edildi. İşte, Türkiye toplumunun
ve dünyanın yarısını oluşturan kadınlar olarak biz bu darbeye de karşıyız ama
antidemokratik yönetimlere de karşıyız. Biz demokrasilerde kadınların daha
fazla haklar ve özgürlükler çerçevesinde kadın kimliğiyle kadın özgürlüğünü
tesis edebileceğini ve bunu yaşama geçirebileceğini ifade etmek istiyoruz. 
Netice
olarak, tercihimizi çok net ifade ediyoruz: OHAL kararına kesinlikle “Hayır.”
diyeceğiz çünkü “olağanüstü hâl” demek, vatandaşların hak ve özgürlüklerinin
askıya alınması demektir, “olağanüstü hâl” demek, vatandaşların yaşam
alanlarının daraltılması demektir. Devletteki temizlik ve darbeyi ortadan
kaldırmaya yönelik hamleler mevcut hukuki sınırlar içinde yapılabilir; öneriler
gelebilir, bunları değerlendiririz. 
Teşekkür
ediyorum. (HDP sıralarından alkışlar) 
BAŞKAN
– Gruplar adına üçüncü konuşma, Cumhuriyet Halk Partisi Grubu adına Aydın
Milletvekili, Genel Başkan Yardımcısı Sayın Bülent Tezcan’a aittir.
Buyurunuz
Beyefendi. (CHP sıralarından alkışlar) 
Süreniz
yirmi dakikadır.
CHP
GRUBU ADINA BÜLENT TEZCAN (Aydın) – Teşekkür ederim Sayın Başkan.
Sayın
Başkan, değerli milletvekilleri; 15 Temmuzu 16 Temmuza bağlayan gece Türkiye
Cumhuriyeti’ne ve parlamenter demokrasiye dönük, uzun zamandan bu yana devletin
içerisinde yerleşmiş, bir kanserli ur gibi sarmış ihanet şebekesinin, bir terör
örgütünün, Fethullahçı terör örgütünün bütün sisteme dönük haince bir
saldırısıyla karşı karşıya kaldık. Türk Silahlı Kuvvetleri içerisindeki bir
cunta uzun zamandan bu yana Silahlı Kuvvetlerin komuta kademesini tasfiye etme
girişimlerinden aldıkları güçle ve kamu içerisindeki kadrolaşmadan aldıkları
cesaretle parlamenter demokrasinin yüz yıllık birikimini ayaklar altına
alabileceklerini sanıp hain bir kalkışmayla Türkiye'yi önemli bir tehdidin
eşiğine getirdiler. (CHP sıralarından “Sayın Başkan” sesleri)
VELİ
AĞBABA (Malatya) – Sayın Başkan, müdahale edin. 
BÜLENT
TEZCAN (Devamla) – Arkadaşlar, ben devam ederim, siz rahat olun. Bırakın, siz
dinleyin, dinlemeyenler dinlemesin. Siz dinleyin arkadaşlar.
BAŞKAN
– Bülent Bey, bir dakika efendim.
Efendim,
lütfen sükûnetle toplantıyı takip edelim. Görüşme yapılacaksa lütfen dışarıda
yapalım.
Teşekkür
ediyorum. 
Devam
ediniz.
BÜLENT
TEZCAN (Devamla) – Değerli arkadaşlar, bu hain darbe girişimine karşı Türkiye
Cumhuriyeti’nde parlamenter demokrasi birikimimiz çok önemli bir sınav
vermiştir. Her şeyden önce, siyaset kurumu darbecilere teslim olmamıştır.
İktidar ve muhalefet partileri; ana muhalefet partisi ve diğer muhalefet
partileri darbeye karşı olduklarını çok net biçimde ifade etmişlerdir. Sayın
Genel Başkanımız ilk anda “Darbe nereden gelirse gelsin darbenin her türlüsüne
karşıyız.” demiştir. Diğer siyasi partiler, Başbakan, bakanlar ve Hükûmet de bu
noktada önemli bir sınav vermiştir ve ne güzel bir tecrübedir ki yıllardan bu
yana darbelerle karşı karşıya kalan ülkemizde, ilk defa, darbelere karşı bir
toplumsal mutabakatla karşı çıkabilme iradesi gösterilmiştir. Bu iradeyi
Parlamento göstermiştir. Bu iradeyi siyaset kurumu göstermiştir. (Alkışlar) Bu
iradeyi millet göstermiştir. Millî iradeye karşı her türlü saldırıya cesaretle
göğüs gereceğini ifade eden millet göstermiştir. Ben, darbeye karşı direnen
bütün vatandaşlarımıza, siyaset kurumuna, milletimize teşekkür ediyorum. (CHP
sıralarından alkışlar) O gece burada milletvekillerimizle beraber bu çatının
altındaydık. Türkiye Büyük Millet Meclisi, tarihte, dünyada “Gazi Meclis”
adını, unvanını taşıyan tek meclistir ve 15 Temmuz gecesi Türkiye Büyük Millet
Meclisi “Gazi Meclis” unvanını hak ettiğini bir kere daha tarihe kaydetmiştir.
(CHP, AK PARTİ ve Bakanlar Kurulu sıralarından alkışlar) 
Değerli
arkadaşlar, o gün burada Cumhuriyet Halk Partililer, Adalet ve Kalkınma
Partililer, Milliyetçi Hareket Partililer, Halkların Demokrasi Partilileri
yoktu, o gün burada milletin temsilcileri vardı, aralarındaki bütün siyasi
ayrımları bir kenara bırakarak. (CHP, AK PARTİ ve Bakanlar Kurulu sıralarından
alkışlar) Milletin haklarına ve hukukuna tecavüz edilme sürecinde bütün
saldırılara karşı el ele tutuşabilme iradesi ve cesaretini hayata geçiren
milletin iradesi vardı. 
Bunları
niye söylüyorum? Tabii ki bugüne kadar buraya nasıl geldiğimizi konuşacağız. Siyaset,
bu darbe girişimini, devleti teslim alan bu çetenin devlet içerisinde nasıl
örgütlendiğini çözmeden geleceği kuramaz. Bunları biliyoruz. Hangi imkânlarla
devlette liyakat sistemini ortadan kaldırıp liyakate göre değil, sadakate göre
bir devlet örgütlenmesi kurmaya kalktığımızda ya da ideolojik anganjmanlarla
devlette kadrolaşmayı bir siyasal maharet gibi algılamaya başladığımızda
getireceği felaketin ne olduğunu hep beraber gördük parti ayrımı olmaksızın.
Onun için, bundan sonraki süreci kurarken bunları bileceğiz.
Bakın,
2013 yılındaki Yüksek Askerî Şûrada Kara Kuvvetleri Komutanlığında albaylıktan
generalliğe terfi eden 25 generalin bugün 18 tanesi darbe girişiminden içeride,
tutuklu, gözaltında. Aynı Şûrada 2013 yılında Deniz Kuvvetlerinde albaylıktan
amiralliğe terfi eden 8 amiralden -8 kişi terfi etmiş- 7 tanesi cemaatçi terör
örgüt üyesi, Fethullahçı terör örgütü üyesi, darbe girişimcisi diye içeride.
Bunlar tesadüfen yaşanmadı. 
Değerli
arkadaşlar, bunları, bugün, dönüp de dün siz şunu yaptınız, geçmişte bunu
yaptınız tartışması için söylemiyorum. Sadece bu süreçte bir önemli mutabakat
yakaladık, geçmişi bir kenara bıraktık. Geçmişi gelecekte tartışacağız. Geçmişi
Türkiye'nin sarsılan kamu düzenini, hak ve özgürlükler düzenini yeniden kurmak
için bir araya geldiğimizde sükûnetle tartışacağız, bir polemik havası içesinde
değil, birbirimizi suçlama havası içerisinde değil. Bunları hatırlayacağız.
Şimdi geçmişi bırakıyoruz, şimdi önümüze bakacağız.
Niye
söylüyorum? 15 Temmuzda bir büyük mutabakatın işaretini verdik siyaset
kurumuyla, milletiyle, siyasi partileriyle, darbeye direnen devlet
organlarıyla, kamu görevlileriyle. Şimdi, bunun, bu beraberliğin, bu
mutabakatın bundan sonranın Türkiye’sini kurma konusunda yaşatılması gibi bir
zorunluluğu var. Eğer bu zorunluluğu terk eder, bu zorunluluğu unutur ve o gün
yaşadıklarımızı bir kenara atarsak, o gün bu Parlamentoda tepemizde bombalar
atılırken el ele nasıl verip de direndiğimizi unutursak, bir iktidar, hükûmet
etme, iktidarı elinde tutma kıskançlığıyla yeniden aynı felaketin içerisine
sürüklenmemiz işten bile değildir. O yüzden, Parlamentoya bir önemli işaret
için söylüyorum bunu, bir önemli uyarı için söylüyorum değerli milletvekilleri.

Değerli
arkadaşlar, birinci aşamayı geçtik. Neydi? Darbe girişimini, bu hain pusuyu
püskürttük. Şimdi ikinci aşama. Biliyoruz ki ikinci aşamanın üç evresi var.
Bunlardan birinci evre hesaplaşma süreci, ikinci evre normalleşme süreci,
üçüncü evre demokratikleşme süreci. Hesaplaşma sürecinden kastettiğim intikam
alma süreci değildir. Sözün kendisi intikama mütemayil bir sözdür, onun için
çok dikkatli kullanmak zorundayız. Hesaplaşma süreci, darbe girişimine şu veya
bu şekilde destek olmuş, katkı vermiş, yanında, içinde, kenarında bulunmuş
herkesin hukuk önünde hesap verme sürecidir. Hukuk önünde herkes hesap verecek.
Anayasa’nın ve hukukun çizdiği sınırlar içerisinde herkes yaptığının hesabını
verecek. İşte bu hesaplaşma süreci hukuk içerisinde, anayasal kurallar ve
evrensel standartlar içerisinde kaldığı zaman biz darbecilerden farklı
olduğumuzu gösteririz. Darbecilerin, hukuku tanımayarak, Anayasa’yı tanımayarak
yaptığı bir şeyin biz ancak ve ancak hukukun sınırları içerisinde hesabını
sorduğumuz zaman büyük devlet olmanın, saygın devlet olmanın gereğini yerine
getirmiş oluruz. (CHP sıralarından alkışlar) O yüzden hesaplaşma süreci
önemlidir. 
Değerli
arkadaşlar, bundan sonraki normalleşme süreci için de hesaplaşmanın hukuk
içerisinde kalması çok büyük önem taşıyor. Toplumun bir an önce normalleşmesi
gerekir. Darbenin yarattığı öfkeyi anlıyoruz. Bu darbenin yarattığı öfkeyle
insanların bir intikam alma arzusu içerisinde olması vatandaş açısından
anlaşılabilir ama siyaset kurumu bu konuda ciddi olmak ve vatandaşın öfkesini
kaşımak yerine, vatandaşın öfkesini de dizginleyerek toplumu hızla suhulete ve
normalleşmeye taşımak zorundadır; bu bizim görevimiz. Normalleşmeye geçmenin
yolu normal usullerdir, olağan usullerdir, olağanüstü usuller değildir.
Normalleşmek istiyorsak, hızla hukuk içerisinde normalleşeceksek olağan yöntemlere
ihtiyacımız var. Olağanüstü yöntemlerden olağan sonuçlar çıkarmak ne yazık ki
zordur.
Değerli
arkadaşlar, daha sonraki aşamada bu normalleşmenin üzerinde tam demokrasiyi
kurmak, birlikte temel hak ve özgürlüklerin üzerinde güçlenen liyakat esasına
dayanan devlet sistemini kuran bir tam demokrasiyi birlikte yerleştirmek
zorundayız. Sadakate göre değil liyakate göre insanların kendisini güven
içerisinde hissettiği bir süreci kurmamız lazım. Bunu nasıl yapacağız?
Değerli
milletvekili arkadaşlarım, işte, darbe girişiminin olduğu gece Parlamento bu
iradeyi gösterdi. Başta söyledim, o gece burada hepimiz o saldırıya karşı göğüs
gerdik. Her birimiz fırsatı bulduğumuz anda milletle beraber “Tankın üzerine
çıkın.” diye darbecilere karşı cesaretle durmanın tecrübesini gösterdik. O
hâlde, çıkışın yolu bu beraberliktedir, ayrışmakta değil, yetkileri de bu
beraberlik içerisinde kullanmaktadır; çıkışın yolu o günkü irade, güç ve inanç
birliğini bundan sonranın Türkiye’sini yeniden inşa ederken beraberce
yapabilmek, paylaşabilmektir yani o inşa sürecini paylaşabilme yeteneğidir.
Bunu gösterebildiğimiz ölçüde Türkiye hızla darbe geçmişini temizleyip geleceğe
doğru yönelebilecektir.
Bakın,
bugün Hükûmet Millî Güvenlik Kurulunun tavsiyesiyle olağanüstü hâl tezkeresi
getirdi, bunu görüşüyoruz. Değerli arkadaşlar, evet, olağanüstü hâl Anayasa’da
yeri olan bir düzenlemedir. Olağanüstü hâle Anayasa dışı, hukuk dışı bir yöntem
demek mümkün değil, Anayasa’mızda var olan bir düzenleme. Anayasa’da yeri var.
Anayasa açısından yeri var diyebiliriz belki ama bugünkü ortamda siyaseten
uygun bir yöntem değildir arkadaşlar.
Değerli
milletvekilleri, niye siyaseten uygun bir yöntem değildir? Evet, çok büyük bir
kalkışma teşebbüsüyle karşı karşıyayız, çok büyük bir çete devleti teslim
almaya kalkmış, çok büyük bir terör örgütü devletin her kesimine ulaşmış;
bununla mücadele etmek kolay değil, bunu biliyoruz, bununla mücadele etmek için
önemli adımlar atılması gerektiğini de biliyoruz, bunun en büyük kalkışmasını
birlikte atlattık ama siyaseten uygun değil, şunun için: Çünkü bu mücadele her
zamankinden daha fazla ortak davranmayı gerektiren bir mücadele, bu mücadele
her zamankinden daha fazla el ele vermeyi gerektiren bir mücadele, bu mücadele
her zamankinden daha fazla kucaklaşmayı gerektiren bir mücadele. Onun için,
Parlamentonun kendi hukukuna, Parlamentonun haklarına tecavüz eden bu darbeye
karşı Parlamento nasıl el ele, aktif bir şekilde, gece bombaların altında
direndiyse bundan sonrasında da o Parlamentoyu devre dışına çıkaran bir yöntem değil,
tam da Parlamentoyu işin merkezine alan bir çözüm yöntemini uygulamak
zorundayız. Bunun yolu da olağanüstü hâl değildir, Parlamento iradesini hâkim
kılmaktır. (CHP sıralarından alkışlar) 
Değerli
milletvekilleri, değerli Hükûmet üyeleri; bunun için diyoruz ki: Siyaseten
uygun değildir. Niye? Çünkü olağanüstü hâl Parlamentoyu devre dışı bırakır,
çünkü olağanüstü hâl yetkileri sadece iktidarda toplamayı hedefleyen ve bu
süreci iktidarın yürüteceğini öngören, planlayan bir yöntemdir. İşte bu, o gece
oluşan ruha zarar verir; beraberlik ruhuna, o direniş ruhuna zarar verir. İşte
bu, Parlamento içerisinde oluşan birlikte mücadele etme iradesine zarar verir.
Bunu yaşatalım. 
Bakın,
biz Cumhuriyet Halk Partisi Grubu olarak bu darbecilerle, bu çeteyle, onların
devlet içindeki bütün uzantılarıyla vereceğiniz bütün mücadeleye destek
vereceğiz; hiç tereddüt yok, birlikte vereceğiz bu mücadeleyi. Parlamento grubu
olarak Meclise getireceğiniz bu konudaki bütün düzenlemelere destek vereceğiz,
hiçbirisine karşı çıkmıyoruz ama olağanüstü hâl, bunlarla mücadele ederken,
toplumdaki mevcut öfkenin de etkisiyle ya da iktidarı kullanma konusundaki
kontrolsüzlüğün müthiş ve muhteşem hazzıyla sürecin nereye sürükleneceğini
bilmeyen bir maceraya demokrasimizi götürebilir. Demokrasiyi kurtarmanın yolu,
demokrasiyi büyütmenin yolu, olağan yöntemlerle hukukun içerisinde mücadele
etmektir.
Şimdi,
belirli devlet kurumlarının şu veya bu sebeplerle her türlü eleştiriyi
engelleyecek adımlar attığını görüyoruz. Sosyal medyada masumane eleştiri
paylaşımlarının, yargı tarafından tutuklama ya da idare tarafından gözaltına
alınmayla sonuçlandığını görüyoruz. Bunların şu anda çok yaygın olduğunu
söylemek durumunda değiliz ama yaygınlaşma riskini ve ihtimalini görüyoruz. Bu
durumda, işte tam da bu nedenlerle böyle bir psikoloji 15-16 Temmuz gecesi
darbeye karşı oluşan direnme psikolojisini parçalar, darmadağın eder; toplumun
direnme konusundaki beraberliğinin devam etmesi yerine, iktidarı elinde tutan
ve kendisini iktidarın parçası sayan bir kesimin bundan sonraki süreci kendi
başına yeniden inşa edebilme hakkını kendinde görmesine yol açar. 
Değerli
arkadaşlar, iktidarın verdiği güç kontrolsüz olmaya mütemayildir. Bu, iktidarın
doğasında vardır, gücün doğasında vardır. O yüzden bugün, olağanüstü hâlle bu
süreci tamamlama günü değildir. Bugün, tam tersine, olağan yöntemlerle,
anayasal sınırlar içerisinde bu darbe girişimiyle mücadele etmenin elzem,
gerekli, zaruri olduğu süreçtir.
Bakın,
şu aşamada, henüz, tahmin ettiğimiz, nereye evirilebileceğini bildiğimiz ama
sürecin ruhuna zarar vermemek için başlangıçta ifade etmeyi doğru bulmadığım
bir noktadayız. 15 Temmuz gecesi, meydanlarda direnmek için, darbeye karşı
direnmek için sokağa çıkanların yapısı, kompozisyonu bugün değişmeye başladı.
“Darbeye karşı hep beraber milletin iradesini savunalım.” diye yola çıkanlar
artık meydanlarda milletin iradesi yerine sadece belirli bir siyasi iradenin
propagandasının yapılıyor olmasından rahatsızlık duymaya başladı. (CHP
sıralarından alkışlar) Bu yapı, bundan sonra darbelere karşı çizeceğimiz hatta,
izleyeceğimiz mücadelede çok yanlış ve olumsuz bir noktaya sürükler. Toplum
provokasyonlara açık hâlde uzun süre tutulamaz. İktidar sorumluluğu ve siyaset
kurumunun sorumluluğu, bir an önce, provokatif ortamları ortadan kaldıracak
önlemleri almaktır. Bu da ancak dayanışmayı büyüterek, o gece ortaya çıkan ruhu
büyüterek mümkündür. 
Değerli
arkadaşlar, son olarak şunu söylüyorum: “Bu Meclis Gazi Meclistir.” diye söze
başladım. O gün sabah da bu kürsüde onları söyledim. Bu Gazi Meclis, bundan
önce, kurulduğu yıllarda, Polatlı’dan gelen top seslerine rağmen burada Ulusal
Kurtuluş Savaşı’nı yönetti; bu Gazi Meclis, cephelerde düşman işgaline karşı bu
memlekette mücadeleyi yönetti; bu Gazi Meclis, kendi içindeki ihanet şebekelerinin
tepeden attığı bombalara rağmen, o gece Parlamentonun namusunu, milletin
namusunu ve onurunu korudu. Bundan sonra da olağanüstü hâle gerek yoktur,
milletin onurunu korumaya devam edecektir. (CHP sıralarından alkışlar) Bu
yüzden, olağanüstü hâl tezkeresini kabul etmiyoruz. 
(Mikrofon
otomatik cihaz tarafından kapatıldı) 
BÜLENT
TEZCAN (Devamla) – Tamamlayayım Başkanım. 
BAŞKAN
– Bülent Bey, iki dakika daha, buyurun, toparlayın. 
BÜLENT
TEZCAN (Devamla) – Bu nedenle, Cumhuriyet Halk Partisi olarak, olağanüstü hâle
gerek olmadığını, Parlamentonun dayanışması içerisinde bütün bu süreci
yönetebileceğimizi, Türkiye Büyük Millet Meclisinin tam da bu dönemde görevde
ve devrede olması gerektiğini, Türkiye Büyük Millet Meclisinin yetkilerini
ondan almanın hiçbir iktidara bu dönemde yaramayacağını, Türkiye’ye de faydası
olmayacağını, bu nedenle olağanüstü hâl tezkeresine karşı çıktığımızı ve
“Hayır.” dediğimizi ifade ediyorum.
Teşekkür
ederim, sağ olun. (CHP sıralarından alkışlar) 
BAŞKAN
– Teşekkür ediyorum Sayın Tezcan.
Sayın
milletvekilleri, birleşime on beş dakika ara veriyorum.
Kapanma Saati: 15.41
İKİNCİ OTURUM
Açılma Saati: 16.23
BAŞKAN: İsmail
KAHRAMAN
KÂTİP ÜYELER: Ömer SERDAR (Elâzığ), Elif Doğan
TÜRKMEN (Adana)
-----0-----
BAŞKAN
– Sayın milletvekilleri, Türkiye Büyük Millet Meclisinin 117’nci Birleşiminin
İkinci Oturumunu açıyorum.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail
Kahraman'ın, 11’inci Cumhurbaşkanı Abdullah Gül’ün Meclisi ziyaretine ilişkin
konuşması
BAŞKAN
– Aramızın uzun sürmesinin sebebini açıklamak isterim. 11’inci Cumhurbaşkanımız
Sayın Abdullah Gül Beyefendi Meclisimizi ziyarete geldiler ve arayı onun için
verdik. 4 siyasi partimiz de burada kendisiyle bir arada bulunup hep beraber
hoş geldin dedik. Kendileri Genelkurmay Başkanını, Başbakanı, bilahare
Cumhurbaşkanımızı ziyaret edecekler. Gösterdikleri ilgi toplumumuzun tümünün
takdirini mazhardır tabii. Bütün toplum olarak bu tablolar hepimizin
demokrasiyi özümseme noktasında geldiğimiz merhaleyi, mesafeyi gösteriyor, o
bakımdan sevindiricidir. Sizlerin adına kendilerine teşekkür ettim ve buna
benzer ziyareti inşallah sondur. Milletteki bu birlik, bütünlük, beraberlik,
demokrasinin özümsenmiş olması bundan böyle, böyle darbelere Türkiye’nin maruz
kalmayacağının da bir ifadesidir. Bu, benim ve zannediyorum sayın Genel Kurulun
topyekûn kalbî inancıdır. (Alkışlar) 
Teşekkür
ediyorum.
III.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
1.- Başbakanlığın, Anayasa’nın 120’nci
maddesi ile 2935 sayılı Olağanüstü Hal Kanunu’nun 3’üncü maddesinin birinci
fıkrasının (b) bendine göre, ülke genelinde 21/7/2016 Perşembe günü saat
01.00’den itibaren doksan gün süreyle olağanüstü hâl ilan edilmesine dair
20/7/2016 tarihli ve 2016/9064 sayılı Bakanlar Kurulu Kararı’na ilişkin
tezkeresi (3/812) (Devam)
BAŞKAN
- Hükûmet yerinde.
Başbakanlık
tezkeresinin görüşmelerine kaldığımız yerden devam ediyoruz.
Gruplar
adına son konuşma Adalet ve Kalkınma Partisi Grubu adına Amasya Milletvekili
Grup Başkan Vekili Sayın Mehmet Naci Bostancı’ya aittir. (AK PARTİ sıralarından
alkışlar)
Buyurun
beyefendi.
Müddetiniz
yirmi dakikadır.
AK
PARTİ GRUBU ADINA MEHMET NACİ BOSTANCI (Amasya) – Sayın Başkanım, değerli
arkadaşlar; biz hep Gazi Meclis diyoruz, niçin bu ismi verdiğimizi hepimiz iyi
biliyoruz. 15 Temmuz gecesi aradan geçen bunca yıl içerisinde Gazi Meclise
“gazi” adını veren, ruhu dimdik ayakta tutan bu Meclisin bugünkü
temsilcilerini, hepsini saygıyla selamlıyorum. (AK PARTİ, CHP ve MHP
sıralarından alkışlar)
Tarihî
bir zaman diliminden geçiyoruz. Bazen tarihe şahitlik edilirken içinden,
olanların ne kadar derin, ne kadar travmatik, ne kadar dönüştürücü olduğu fark
edilmeyebilir. Belli bir eleştirel mesafeye geçildiğinde, bir zaman geçtiğinde,
işte o dönemde yaşananların mahiyeti çok daha iyi anlaşılır. Ama görüyorum ki
bugünden, daha üzerinden beş-altı gün geçmişken toplumun bütün kesimlerinde,
yaşananların tarihî bir dönem olduğuna ilişkin yüksek bir bilinç, soğukkanlı
bir muhakeme ve kararlı bir duruş mevcut. Bu, ülkenin geleceği bakımından son
derece önemli ve sevindirici. 
Hükûmet,
15 Temmuz darbe girişimi çerçevesinde, yaşananlar dolayısıyla bir olağanüstü
hâl tezkeresi getirdi, bunu konuşuyoruz. Kıymetli konuşmacıları, partileri
temsil eden konuşmacıları dinledim. Gerçekten de dönemin ruhuna, yaşanan o
tarihî ana şahitlik eden konuşmalar olduğunu söylemeliyim. Soğukkanlı bir akıl,
rasyonel bir muhakeme, polemikten uzak, dikkatli bir dil, meseleyi enine boyuna
ortaya koymaya çalışan bir çerçeve ve sonuç olarak dile getirilen eleştirilerde
dikkatli bir üslup. Esasen, Mecliste belki her zaman olması gereken dil ama
tarihî dönemler öyledir. Akılcı siyasetler, o tarihî anları, orada yaşananları
muhakeme ederler, geçmişte düşünürler, gelecek adına buradan da yeni sonuçlar çıkartırlar.
Eminim, hepimiz bu yaşananlardan, Türkiye'nin geleceği adına, siyaset adına,
siyaset dili adına, bu medeni müzakere ortamı adına sonuçlar çıkaracağız. 
Ben,
burada ortaya konulan bütün görüşlere çok teşekkür ediyorum. “OHAL gerekli
değil.” diyen sayın HDP konuşmacısı, sayın CHP konuşmacısı bunun gerekçelerini
anlatırken özgürlüklere, halkın birtakım hassasiyetlerine vurgu yaptılar. Emin
olun, bizim için onlar da, kesinlikle, bunları ifade eden arkadaşlar kadar
önemlidir. Biz de özgürlükleri, bu toplumun güvenliğini, hak ve hürriyetleri
son derece önemsiyoruz. Eleştiriler dile getirilirken, darbe yapanlar, topluma
bu travmayı yaşatanlar, bunların arka planında yer alanlara ilişkin her türlü
soruşturma, kovuşturma, kararlılık yine bu konuşmalarda dile getirildi; bu da
mühim, bu son derece önemli. 
Kıymetli
arkadaşlar, AK PARTİ, on dört yıllık iktidarı boyunca, zaman zaman kimi
çevreler “Olağanüstü hâl gereklidir.” tarzında toplumsal düzeyde tartışmalar
yaparken, yaşananlar dolayısıyla, olağanüstü hâle yaklaşmadı. Türkiye
olağanüstü hâl uygulamasına 19 Temmuz 1987 yılında girmişti. Bakın, 18 Kasım
2002’de Hükûmet kuruluyor, 30 Kasım 2002’de olağanüstü hâle son veriliyor.
Hükûmet kurulur kurulmaz yaptığı ilk iş olağanüstü hâli kaldırmak. On dört yıl sonra
olağanüstü hâl tezkeresiyle karşınızdayız. On dört yıl boyunca bazen bunun
gerekli olduğuna ilişkin kanaatler serdedilse bile bunu yapmamış bir irade,
Meclisin eğer bugün OHAL tezkeresiyle karşısındaysa tabii burada bir es verip
düşünmek lazım. 
Kıymetli
arkadaşlar, olağanüstü hâl tezkeresi getirilirken Anayasa 120’nci maddeye göre
getiriliyor; biliyorsunuz işin teknik boyutunu, teknik tartışmalarını. Anayasa
120, tezkerenin açıklamasında da ifade ediliyor. Anayasa 120, 15’inci maddeye
atıf yapıyor. Bakın, 15’inci maddede 2004 yılında yaptığımız bir değişiklik
var. Bu değişiklikle biz olağanüstü hâle ilişkin birtakım sınırlama ve
kısıtlamalara kısıtlama getiriyoruz. Orada ikinci paragrafı okursa arkadaşlar:
“Birinci fıkrada belirlenen durumlarda da, savaş hukukuna uygun fiiller sonucu
meydana gelen ölümler dışında, kişinin yaşama hakkına, maddî ve manevî
varlığının bütünlüğüne dokunulamaz; kimse din, vicdan, düşünce ve kanaatlerini
açıklamaya zorlanamaz ve bunlardan dolayı suçlanamaz; suç ve cezalar geçmişe
yürütülemez; suçluluğu mahkeme kararı ile saptanıncaya kadar kimse suçlu
sayılamaz.” 2004’te yapılmış bu değişiklik. 
Değerli arkadaşlar, siyaset, bazen mükemmel ile kötü
arasında bir tercih değildir, zorunlu kaldığınız, öyle yapmak mecburiyetiyle
davrandığınız kimi kararlar ile kötü arasında bir tercihtir. 15 Temmuzda
hepimiz, toplum bir travma yaşadı, çok önemli, çok derin bir travma çünkü
şimdiye kadar hep bu ülkenin korunması için kendisine görev verilmiş tankları,
uçakları, zırhlı araçları, bunun için kullanma anlayışına alışmış halkımız,
birdenbire semalarda o uçakları kendi Meclisini bombalarken gördü, o tankları,
kendi parasıyla alınmış olan o tankları kendi halkının üzerine yürürken gördü,
o zırhlı araçları kalabalığın üzerine yürürken ve ateş açarken gördü. Bu bir
travmadır. Elbette, Türk Silahlı Kuvvetleri bu işin içerisinde hiçbir biçimde
emir komuta zinciri içinde olmadığı gibi, birçok birlik, birçok komutan bunun
içinde değildir. Bir çete, “paralel devlet yapılanması” olarak adlandırdığımız,
çok çeşitli tartışmalarını yaptığımız, bir tarafıyla bâtıni bir yorumla
kendisine taraftar toplamaya çalışan, diğer taraftan sosyoekonomik bir zeminde
kendi taraftarlarını çıkar vaadiyle etrafına toparlayan, bu iki katmanı üst
üste getiren bir yapı organize etti bütün bunları ve saatler geçtikçe bu açığa
çıktı. Ama en başta, en başlangıçta hepimizin yaşadığı, Silahlı Kuvvetlere ait
tankın, topun bu millete tevcih edildiğiydi. Bu bir travmadır. Sonraki
saatlerde anlaşıldı askeriyenin önemlice bir kısmının buna karşı olduğu ve
nihayet tavır aldığı gelişmeleri sonraki saatlerdeydi. 
Esasen, şunu hemen belirteyim: Bütün darbeler
zayıfların işidir, asla kuvvetli olanların değil. Bütün darbeleri yapanlar
halkın karşısında zayıftır. Bunlar ayrıca zayıf, bunlar ayrıca korkak, bunlar
ayrıca topluma karşı tedhiş, provokasyon, baskı, yıldırma tekniklerini
kullanarak böyle bir toplumsal psikoloji üzerinden halkı teslim alma planı
yapan, zayıflığını bunlarla telafi etmeye çalışan bir çete. 
Kıymetli arkadaşlar, hemen belirteyim, halkımız
sokaklara çıktı, buna direndi. Halk hareketlerinin aslında dünya tarihindeki
yeri iki yüz yıllıktır, ondan önce yoktur ve bu iki yüz yıllık halk hareketleri
içinde meydanları doldurup despotlara direnenler vardır, halkın iradesini
temsil etmeyen yönetimleri alaşağı eden halk hareketleri vardır. Ama benim
gördüğüm ve bildiğim, bir millet ilk defa bütünüyle kendi demokratik iradesine
el koymaya kalkışan bir çeteye karşı, bir despot anlayışına karşı direnmiştir.
Bu, işte, Türkiye’de yaşanan, dünya halk hareketleri tarihi içerisinde, bu
özelliğiyle, muhakkak ayrı bir yere konulmuştur. Bundan sonra da akademik
olarak, politik olarak muhakkak incelenecektir.
Millet, kendi iradesine el koymak isteyen despot bir
harekete defol demiştir, elinin tersiyle onu kovalamıştır; ne elindeki tanktan
korkmuştur ne uçaktan korkmuştur. (AK PARTİ ve CHP sıralarından alkışlar)
Çünkü, kıymetli arkadaşlar, uçağa binen inecektir; o tankın içine giren
çıkacaktır; o zırhlı araçla halkın üzerine yürüyen muhakkak kafasını oradan
çıkaracaktır. Milletimiz bunu biliyor. Milletimiz, tabii, onların inmesini,
çıkmasını da beklemedi, o çelikten, o muhkem, o darbecilerin kendi planlarını
gerçekleştirmek için halka tedhiş ve korku yaratmaya dönük silahlarına, çıplak
elleriyle direndi. 
Milletimizi, bu asil milleti, hani her zaman hamaset
filan deniliyor ya, bütün o hamaset dilini hak eden, sonuna kadar, her
zerresine kadar hak eden, meydanlardaki o insanları buradan bir kez daha
saygıyla selamlıyorum, çıplak elleriyle o tanklara karşı direnenleri. (AK PARTİ
sıralarından alkışlar)
Kıymetli
arkadaşlar, sosyolojik olarak bizim bir millet olup olmadığımız, milletleşme
sürecimiz çok konuşulur, tartışılır. Millet olmak, ortak kader ve gelecek
duygusuyla davranmaktır. Millet olmak demek -sembolik bir örnek olsun diye
söylüyorum- hani, Kurtdereli Mehmet Pehlivan’a Atatürk diyor ya “Güreşirken ne
düşünüyorsun?” diye, “Arkamda milleti hayal ediyorum.” diyor, işte, millet
olmak, Özel Kuvvetlerde kendisine “İtaat et.” diyen darbeci generali “Arkamda
millet var.” diyerek, “Başka kim var benim yanımda, kimler buna direnecek?”
diye düşünmeksizin, hesap etmeksizin, muhakeme yapmaksızın, “Acaba, ben hayatta
nasıl kalırım?” diye bir an durmaksızın alnından vuran insan, bizim millet
olmamızın örneklerinden birisidir. (AK PARTİ sıralarından alkışlar) 
Hiç
düşünmeksizin o yürüyen tankların önüne kendisini atanlar bizim millet
olmamızın kanıtıdır. Zırhlı araçların üzerine yürüyen, köprüyü tutmuş olan o
eşkıya sürüsüne karşı “Siz nasıl olur da millet iradesinin dışında bir despotun
iradesiyle milleti zorla kendi iradenize mahkûm ettirmeye çalışırsınız?”
diyerek direnen, onun üzerine yürüyen kahramanlar bizim millet olmamızın
karineleridir. Evet, malum repliktir, bilirsiniz, “Bir çivi, bir nal; bir nal,
bir at; bir at, bir krallık; bir kral, bir ülke.” derler. Türkiye’de de darbeye
karşı işleyen sistem tıpkı böyle olmuştur. O Özel Kuvvetlerdeki Ömer’i, o
ismini hâlâ bilmediğim, kendini tankın önüne atan kişiyi, o İstanbul Boğazı’nda
silahların üzerine yürüyen rahmetli Erol Olçak ve oğlunu bir kez daha, bütün
şehitlerimiz gibi rahmetle anıyorum. (AK PARTİ sıralarından alkışlar) O
insanlar, o insanlar, işte, bir çivinin, bir nalın, bir atın, bir krallığın ve
bir ülkenin birliğinin nasıl sistematik bir şekilde bir araya geldiğinin
örnekleridir. Onlar, kanlarıyla bu ülkenin millet olma hâlini yazmışlar, millet
iradesini ve demokrasiyi yükseltmişlerdir.
Kıymetli
arkadaşlarım, darbecileri asla hafife almıyoruz. Bunlar kesinlikle çok iyi
planlama yapmışlar, zayıflıklarını telafi edici her tür önlemi hesap kitap
düzeyinde ortaya koymuşlar. Darbe başladığında -dikkat edin- ilk hedefleri
Sayın Cumhurbaşkanımız; peşinden ilk hedefleri bu ülkenin meşru kuvvetleri,
polisi, Özel Harekâtı, Özel Kuvvetleri; ilk hedefleri Millet Meclisi. 
Saat
dokuz on civarında telefonum sürekli çalmaya başladığında insanların bana
sorduğu soru şuydu -her kesimden insan, siyasetçiyiz ya ne olup bittiğini
biliyoruz- doğrudan onların sözleriyle söylüyorum: “Tayyip Bey nerede, çıksın
ve millete seslensin.” Söylenen buydu. Tayyip Bey de çıktı, millete seslendi.
(AK PARTİ sıralarından alkışlar) Bazen milletin o meydanlardaki millet
iradesini yükseltmesi için bir işaret fişeği gerekir, bir işaret fişeği
gerekir. O ruhu harekete geçirmek için cumhurun başı olarak Sayın
Cumhurbaşkanımızın ortaya koyduğu irade çok önemlidir. O milleti meydanlarda
tankların karşısına kendi iradesini savunmak için çıkartmak, sivil direnişi
ateşlemek için Millet Meclisinin kıymetli vekillerinin ortaya koyduğu irade çok
önemlidir. Bütün partilerin, sayın genel başkanların ortaya koyduğu irade çok
önemlidir. Sayın Kılıçdaroğlu açıklama yapmıştır, Sayın Bahçeli açıklama
yapmıştır, Halkların Demokratik Partisi darbeye karşı açıklama yapmıştır. Bütün
bunlar şunu gösterdi darbecilere, milletin nezdinde gösterdi o alacakaranlık
zamanda: Sizin tabanınız yok. Siz muallak, boşlukta bir avuç sergerdesiniz ve
bu millet sizin hesabınızı görecek. (AK PARTİ sıralarından alkışlar)
Değerli
arkadaşlar, elbette bu asil millete, kanıyla milletin iradesini yükselten bu
insanlara, bu ortak ruha hepimiz saygı gösterdiğimiz gibi bugüne kadar, saygı
sözlerinin ötesinde, siyasette, toplumsal hayatta, her alanda, eleştiriler
ayrı, siyasi rekabet ayrı, medeni tartışmalar ayrı, ama o ortaklıkları her
zaman hesaba katan bir anlayış, bir yaklaşım, bir medeni dil, millet olmanın
ortaklıklarını asla ıskalamayan bir üslupla Türkiye’nin geleceğini birlikte
kuracağız, birlikte demokrasiyi yükselteceğiz, yücelteceğiz. Allah korusun,
darbeciler eğer bir an için başarılı olsalardı, şuna emin olun, o oturdukları
yerde üç günden, beş günden fazla oturamazlardı, onu da belirteyim. O koltuğa
oturabilirlerdi ama üç günden fazla oturamazlardı. Bu ülke, darbecileri iğrenç
bir pislik gibi kusardı. Bunu bütün darbeciler bilsin. Bundan sonra da
hevesliler varsa onların da kulaklarına küpe olsun. Bu ülke darbecilere geçit
vermez, vermedi, vermeyecek. 
Kıymetli
arkadaşlar, meydanlar herkesin, meydanlarda herkese yer var, meydanlarda zaten
herkesin sesi var. Ben biliyorum, 15 Temmuz gecesi o direnişi gösteren,
hastanelere düşen yaralıların ne kadar farklı fikirlerden olduğunun şahidi
benim, hepimiz öyle, şahidiz bu insanlara. İsimlerini vermek istemem şimdi
buradan ama bu ülke topyekûn direndi, topyekûn demokrasiyi yükseltti, hâlen meydanlarda.
Emin olun, hepimiz hâlen bu meydanlardaki sese ses verebiliriz, eğer biraz tek
renkli bir yöne doğru gittiği kanaatindeysek onu çok renkli kılmak için elden
geleni yapabiliriz. Bizim arkadaşlara söylediğimiz şu: Bu meydanlar milletin
meydanlarıdır, elbette hiçbir partinin değildir, demokrasinin meydanlarıdır.
Demokrasiyi yücelten bu milletin her tür rengi bu meydanlarda sesini
yükseltmelidir. Bu meydanlarda “Ölürüm Türkiye’m” de çalınmalıdır, bu
meydanlarda “Onuncu Yıl Marşı” da çalınmalıdır, bu meydanlarda “Sev Kardeşim”
de çalınmalıdır, bu meydanlarda “Dombra” da çalınmalıdır. Milletin birliğinin
hepimizin zihnine yerleşmiş o sembolik tınıları var ya, onların hepsi
çınlamalıdır. Meydanlarda da birlikte olduk, bundan sonra da olmaya devam
edelim.
Cumhuriyet
Halk Partisini kutluyorum, 24 Temmuz tarihinde meydanlarda olacak. Buradan
bütün İstanbullulara çağrı yapıyorum: Siz de orada olun bütün İstanbullular,
mümkünse bütün Türkiye orada olsun çünkü bu iş hepimizin işi. (AK PARTİ ve CHP
sıralarından alkışlar)
Kıymetli
arkadaşlar, Stefan Zweig’ın “İnsanlığın Yıldızının Parladığı Anlar” diye bir
kitabı vardır, arkadaşlar bilirler. Bazen, tarihin kritik anlarında insanlar
kritik roller üstlenirler ve tarihin ırmağını bir yerden başka bir yere
çevirirler. 
(Mikrofon
otomatik cihaz tarafından kapatıldı) 
BAŞKAN
– Sayın Bostancı, iki dakika içinde toparlar mısınız.
MEHMET NACİ BOSTANCI (Devamla) – Tarihin ırmağını o
kritik anlarda aldıkları kararlar, gösterdikleri irade, cesaretle başka bir
tarafa çevirirler. Zweig’ın bize tarihten örneklerle anlattığı budur. Biz de
millet olarak bu 15 Temmuz darbecilerine karşı tarihin kritik bir anında, her
bir bireyi hesap kitap yapmaksızın başka bir tarafa akıtılmak istenen bu tarih
ırmağını millet iradesi istikametine, demokrasi tarafına akıttık. Ne mutlu bu
millete! Ne mutlu demokrasinin iradesini meydanlarda gerektiğinde çıplak
yumruklarıyla nasıl koruyacağını gösteren insanlarımıza! (AK PARTİ sıralarından
alkışlar) İnşallah, bundan sonra da bu millet ortak değerler için, demokrasi
için kendi iradesine el koymaya kalkan maceraperestlere karşı dayanışması
doğrultusunda gereken her türlü tutumu kararlılıkla gösterecektir.
Bizim amacımız, bu OHAL düzenlemesiyle, gizli, sinsi,
organize, bu ülkenin geleceği için büyük tehdit oluşturan bir yapıya karşı,
paralel devlet yapılanmasına karşı etkili, kapsamlı sonuçlar alıcı çalışmaları
gerçekleştirmektir. Bunu yaparken teenniyle davranmak, hukuka uymak,
vatandaşların hak ve hukuklarına halel gelmemesine azami dikkati göstermek
hepimizin boynunun borcudur. Bu çalışmaları yaparken, darbecilere karşı
mücadele ederken elbette hakka, hukuka, insan haklarına saygılı olmaya devam
edeceğiz. Sayın Başbakanımız da son grup toplantısında “Demokratların
darbecilerden çok önemli ve derin bir farkı var.” dedi. Biz insan hakları,
özgürlük ve demokrasi diyoruz. Bunu sadece demiyoruz, darbecilere karşı
mücadelede de bunu sahaya çıkaracak bir kararlılığı ve iradeyi temsil ediyoruz.

Ümit ederim, OHAL tezkeresi Meclis tarafından
onaylanır. Ülkemiz için büyük bir tehdit olan bu çeteye karşı o kararlı ve
cesur mücadele teknik desteklerle birlikte devam eder.
Hepinizi saygı ve sevgiyle selamlıyorum. (AK PARTİ
sıralarından alkışlar)
BAŞKAN – Teşekkür ederim Sayın Bostancı.
ERKAN AKÇAY (Manisa) – Sayın Başkan…
BAŞKAN
- Buyurun Sayın Akçay. 
V.- AÇIKLAMALAR
1.- Manisa Milletvekili Erkan Akçay'ın,
Amasya Milletvekili Mehmet Naci Bostancı’nın (3/812) esas numaralı Başbakanlık
Tezkeresi üzerinde AK PARTİ Grubu adına yaptığı konuşmasıdaki bazı ifadelerine
ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Bir
hususu düzeltmek için söz aldım. 
Sayın
Bostancı konuşmasının başında “30 Kasım 2002’de ilk işimiz olağanüstü hâli
kaldırmak oldu.” şeklinde ifade kullandı. Bu hususu açıklığa kavuşturmak için
şunu açıklamamız gerekiyor: 57’nci Hükûmet döneminde 31 Mayıs 2002 tarihinde
Millî Güvenlik Kurulu kararını takiben 30 Temmuz 2002 tarihinde toplanan
Bakanlar Kurulunun bir kanun hükmünde kararnamesiyle bu olağanüstü hâlin
kaldırılmasına karar verilmiştir ve bir iki ilde 30 Kasıma kadar devam etmesi
kararlaştırılmıştır. Dolayısıyla, zaten fiilen 30 Kasım 2002’de olağanüstü hâl
kalkacaktı. Durum budur. 
Teşekkür
ederim Sayın Başkan. 
BAŞKAN
– Teşekkür ediyorum. 
Zabıtlara
geçti efendim. 
İDRİS
BALUKEN (Diyarbakır) – Sayın Başkan, İç Tüzük 60’a göre çok kısa bir söz talep
ediyorum. 
BAŞKAN
– Buyurun İdris Bey.
2.- Diyarbakır Milletvekili İdris
Baluken'in, olağanüstü hâl uygulamasının temel hak ve özgürlüklerin askıya
alındığı, Meclisin bir yönüyle işlevsizleştirildiği, kanun hükmünde
kararnamelerin onay mercisi hâline geldiği ve anayasal denetimin ortadan
kalktığı bir sistem olduğuna ve bu konuda Genel Kurulu uyarmak istediğine
ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Birazdan
önemli bir oylama yapacağız. Bu Meclis çatısı altında bulanan 4 siyasi parti
grubu da 15 Temmuz darbe girişimine karşı çok net tutumlar ortaya koydu ve bu
darbe girişimini kınayan, lanetleyen tarihî bir duruş sergiledi. 
Şimdi, bu darbe sürecinden çıkışın tartışmalarını
yürütüyoruz. Biz, Halkların Demokratik Partisi olarak en başından beri bu darbe
sürecinin tamamen ortadan kalkması için, böylesi bir riskin bertaraf edilmesi
için sarılmamız gereken en temel değerlerin demokrasi, hukuk devleti, toplumsal
barış ve insan hakları olduğunu ifade ettik. Bugün de aynı önerimizi bir kez
daha altını çizerek yinelemek istiyorum. Olağanüstü hâl uygulaması temel hak ve
özgürlüklerin askıya alındığı, Meclisin bir yönüyle işlevsizleştirildiği, kanun
hükmünde kararnamelerin onay mercisi hâline geldiği ve anayasal denetimin
ortadan kalktığı bir sistemdir. Biz, bu sırada oturan milletvekilleri olarak
olağanüstü hâl uygulamalarının yakın hafızasına sahip olarak son bir kez
Meclisi uyarıyoruz. Yapılan bu düzenleme darbe zemininden çıkışı değil,
antidemokratik uygulamalarla mevcut ortamı daha fazla bulanıklaştırmaya hizmet
edebilir. Hele hele bu karar sürecinin, kendi mesai arkadaşının, burnundaki,
burnunun dibindeki çalışma arkadaşının darbe yapacağını öngöremeyen Millî
Güvenlik Kurulunda kararlaştırılmış olması…
(Mikrofon
otomatik cihaz tarafından kapatıldı)
İDRİS BALUKEN (Diyarbakır) – Tamamlıyorum hemen Sayın
Başkan, bağlıyorum.
BAŞKAN – Lütfen tamamlayınız.
İDRİS
BALUKEN (Diyarbakır) – Darbeyi önleyemeyen, o öngörüye sahip olamayan askerî
yetkililerin bulunduğu Millî Güvenlik Kurulunda kararlaştırılması ve Bakanlar
Kuruluna tavsiye edilmesi bu anlamıyla Meclisin o sürecin dışında tutulmasının
da yöntem açısından yapılmış en büyük yanlışlık olduğunu bir kez daha ifade ediyor
ve Genel Kurulu olağanüstü hâl konusunda bu tarihî uyarılarla bir kez daha
uyarmak istiyorum.
Teşekkür
ederim.
BAŞKAN
– Teşekkür ederim Sayın Baluken.
Yalnız
şunu söylemek istiyorum: Tabii, biz şu anda milletimiz tarafından da takip
ediliyoruz. Anayasa'da “Yürütme” bölümünde olağanüstü hâl bir anayasal kurum
olarak vardır, bunu bilmemiz tabii ki lazım. Siz, grubunuzun konuşmasına bir
eklenti daha yaptınız, Meral Hanım bunları ifade etmişlerdi.
III.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
1.- Başbakanlığın, Anayasa’nın 120’nci
maddesi ile 2935 sayılı Olağanüstü Hal Kanunu’nun 3’üncü maddesinin birinci
fıkrasının (b) bendine göre, ülke genelinde 21/7/2016 Perşembe günü saat
01.00’den itibaren doksan gün süreyle olağanüstü hâl ilan edilmesine dair
20/7/2016 tarihli ve 2016/9064 sayılı Bakanlar Kurulu Kararı’na ilişkin
tezkeresi (3/812) (Devam)
BAŞKAN
– Efendim, şimdi, şahıslar adına konuşma bölümüne geçiyoruz.
Şahsı
adına ilk konuşma, Ankara Milletvekili Sayın Levent Gök Bey’e aittir.
Buyurun
beyefendi. (CHP sıralarından alkışlar)
LEVENT
GÖK (Ankara) – Sayın Başkan, değerli milletvekilleri; görüşülmekte olan Hükûmet
tezkeresi üzerinde şahsım adına söz aldım. Hepinizi sevgiyle saygıyla
selamlıyorum.
Sayın
Başkan, değerli milletvekilleri; grubumuz adına konuşan sözcümüz olağanüstü hâl
tezkeresine ilişkin bu kararın ve oylamanın niçin uygun olmadığına dair
gerekçelerimizi izah etti; ben kendi bakış açım çerçevesinde buna devam etmeye
gayret edeceğim.
Değerli
arkadaşlarım, bütün konuşmacılar anlattılar, 15 Temmuz gecesi Türkiye tarihinin
bir milat gecesidir. Türkiye tarihi yazıldığında ileride, 15 Temmuzdan önce bir
safha olacaktır, 15 Temmuz gecesi çok önemli bir yer tutacaktır, 15 Temmuzdan
sonraki günler de çok ama çok önemli bir yer işgal edecektir Türkiye tarihinde.
15 Temmuz gecesinde çeşitli duyumlar aldığımız, bazı hareketler duyulduğu
istihbaratı geldiğinde derhâl Cumhuriyet Halk Partisi Genel Merkezine
gittiğimizde biz değerli milletvekilleri o anda bize gelen duyumların ötesinde
gözlemlere tanık olduk. Cumhuriyet Halk Partisinin Genel Merkezi
Cumhurbaşkanlığı Sarayı’nı tam karşıdan gören bir mevkidedir ve
Cumhurbaşkanlığı Sarayı’nın bombalandığına ya da helikopterlerle ateş
açıldığına bizzat tanık olduk. Şimdi, olayların ardındaki gelişmeleri
izliyoruz, Sayın Cumhurbaşkanının yaverinden herhangi bir haber gelmediği,
eniştesinden darbeyi öğrendiği, Millî Güvenlik Kurulu üyelerinin birbirinden
haberi olmadığı, MİT Müsteşarının haber verme konusunda, teyit etme konusunda
bir zaman beklediği anda değerli arkadaşlarım, AKP’li değerli yöneticiler bu
darbe girişimini Cumhuriyet Halk Partisinden öğrenmiştir. O anda, salonda
bulunan Sayın Mustafa Elitaş, salonda bulunan Ayşe Nur Bahçekapılı, Sayın Naci
Bostancı tarafımca bizzat aranarak “Arkadaşlar, Cumhurbaşkanlığı Sarayı
bombalanıyor, dikkatli olun, bu çok ciddi bir darbe girişimidir.” dedik. Siz,
ne yaverlere güvenin ne MİT’e güvenin, şu Cumhuriyet Halk Partili
kardeşlerinize güvenin. (CHP ve AK PARTİ sıralarından alkışlar)
Herkes
burada. Olayın vahametini biz gözlerimizle gördük değerli arkadaşlarım. Derhâl
Genel Başkanımızı uçaktan indikten sonra bilgilendirdik, güvenli bir yere
alınmasını temin ettik, Genel Başkanımızın yaptığı açıklamadan sonra buraya
geldik ve burada, hep beraber kucaklaştık. Ne adına? Millî irade adına.
Evet,
bizim AKP’yle sorunumuz var, biz AKP’yle pek çok konuda anlaşamıyoruz, biz
AKP’nin iktidardan gitmesini istiyoruz, ama değerli arkadaşlar, biz, Cumhuriyet
Halk Partisi olarak, Adalet ve Kalkınma Partisiyle hesaplaşmamızı millet önünde
yapmak istiyoruz, milletten alacağımız oyla iktidara gelmek istiyoruz. (CHP ve
AK PARTİ sıralarından alkışlar)
Şimdi,
bu tablodan sonra, 15 Temmuza kadar burada konuşulan, ifade edilen hiçbir
konuşmanın anlamı kalmamıştır. O gün Cumhuriyet Halk Partisinin net duruşu,
darbeye karşı net duruşu, zor durumda olan bir iktidar partisine, zor durumda
olan bir demokrasiye olan duruşu, bir terör örgütüne karşı olan duruşu, çok net
bir duruşu, canı pahasına burada herkes tarafından gerçekleştirilmiştir. Bu
Meclis, bombalar altında tarihî bir gece yaşamıştır, sabaha kadar. Biz, o
sabaha kadar oturduğumuz sığınaklardaki anılarımızı daha sonra sizlerle
paylaşacağız; AKP’lisi, CHP’lisi, MHP’lisi, bütün kardeşlerimiz, Meclis
Başkanımızın başkanlığında, Adalet Bakanı, diğer bakanlar, biz birbirimizin
yüzüne baktığımız zaman, 15 Temmuz gecesini artık siyasette zaten bir milat
olarak kabul ettik. 
O gün niçin buraya geldik biliyor musunuz değerli
arkadaşlarım: Bu, sadece AKP’nin sorunu değil, bu Türkiye'nin sorunuydu,
Cumhuriyet Halk Partisinin sorunuydu, HDP’nin, MHP’nin, bütün siyasi kurumların
sorunuydu, demokrasi sorunuydu. Arkadaşlarımızla görüştük ve dedik ki “Aman,
Meclisi çalıştıralım ve olağan usullerle Meclis çalışmaya devam etsin.
Yurttaşlarımız Meclisin çalışmasını görürse, o olağan duruma geldiğimizi
görürse, moralleri artar, darbecilerin morali bozulur.” ve olağanı bir an önce
gerçekleştirelim diye buraya geldik, tarihî bir oturum gerçekleştirdik. Ertesi
gün, AKP grup başkan vekillerimiz burada, hepsiyle yaptığımız görüşmede, bu
geçtiğimiz hafta, bu hafta Meclisin mutlaka ve mutlaka çalışması gerektiğini,
mutlaka olağan bir durumun sergilenmesi gerektiğini ifade ettik değerli
arkadaşlarım. Çünkü, 15 Temmuz gecesi bu terör örgütünün yarattığı darbe
girişimi sonuç verseydi bizi bekleyen tablo, sıkıyönetim, olağanüstü hâl,
gözaltılar, ileride haksız tutuklamalar, mahkemeler, çok karanlık bir tablo
olacaktı. Biz bu karanlık tabloyu biliyoruz. 27 Mayısta asılan Adnan
Menderes’in travmasını bu toplum atlatabildi mi? 12 Martta asılan Deniz Gezmiş
ve arkadaşlarının travmasını bu toplum atlatabildi mi? 12 Eylülde asılan 50’ye
yakın arkadaşımızın -sağdan soldan- travmasını bu toplum atlatabildi mi? Biz
darbeleri çok iyi biliyoruz, darbelerin neye yol açtığını biliyoruz. İşte, bir
darbe olsa idi gerçekleşecek olan olağanüstü hâl ya da sıkıyönetim
uygulamalarının önüne geçmek, Türkiye’den darbe tehlikesini bertaraf etmek ve
Türkiye’yi olağan bir süreçte götürmek açısından çok önemli katkılar
verdiğimize inanıyorum ve Meclisin çalışmasının da buna çok önemli katkı
sağladığını düşünüyorum. 
Değerli
arkadaşlarım, biz işte bu olağanüstü hâle bundan dolayı karşıyız. Yani, tüm
partilerin -hemen hemen- pek çok siyasi çatışmanın içerisinden geçmiş,
kutuplaşmadan geçmiş siyasi partilerin, uzun yıllardan sonra, üzerinde
normalleşmek için anlaştığı bir ortamda olağanüstü hâlin tekrar tartışılması,
şu andaki olağan bir tabloyu bozucu bir hâl alacaktır. O nedenle karşıyız. Biz
siyaset kurumu olarak sorunlarımızı çözebiliriz. Bu karşılaştığımız darbe
tehlikesi, onun süreci, sonuçları ve bundan sonra yapılacakları Parlamento
çatısı altında birbirimizi ikna ederek çözebiliriz.
Bakın,
şimdi, gelen yasalarda birbirimize soruyoruz: “Hangi maddeye karşısınız?” Bir
güzel ortam yakaladık, bu ortamı bozmayalım, buna ihtiyacımız var. Biz de
demokratik yollardan siyasetin yürümesini, kararların alınmasını istiyoruz ve
bu belanın savuşturulmasını tek başına AKP’nin yapamayacağını da gördük değerli
arkadaşlarım. Katkı vermek istiyoruz sizlere, yanınızda olmak istiyoruz. Bu
FETÖ tehlikesinin daha sürdüğünü görüyorum ben, süreceğini görüyorum. Ortada
daha başka büyük tehlikeler var. Bu tehlikeler karşısında iktidar partisi
yalnız kaldığında pek çok yanlış da olabilir. Gelin, gücümüzü birleştirelim.
Bunun yolu olağanüstü hâl değildir, olağanüstü hâlde Meclisin devre dışı
kalmasıyla sorun çözülemez. Beraber olursak sorunları çözebiliriz, olağanüstü
hâl bu nedenle önemlidir. (CHP sıralarından alkışlar) Biz bu tablo içerisinde
olağan yöntemlerle bu olağanüstü durumu aşacağımıza inanıyoruz, çok kararlıyız
bu konuda. Cumhuriyet Halk Partisi olarak demokrasiyi korumak, insan haklarını
korumak, temel hak ve özgürlükleri korumak adına getirilecek olan olağanüstü
hâlin de olumsuz tehlikeler yaratacağına inanıyoruz. Bu uygulama eğer kötü
uygulanırsa -iktidar partisini ve devlet aklını soğukkanlılığa ve basirete
davet ediyoruz- biliniz ki çok kötü uygulamalar önümüze geldiğinde, eğer 15
Temmuz gecesi darbe başarılı olsaydı Türkiye hangi kötü sonuçla karşılaşacaksa
bu kötü uygulamalardan daha da kötü sonuçlar doğabilir değerli arkadaşlarım.
Çok dikkatli olmak lazım, bunun bir garantisi yok, bunun hiçbir şekilde bir
garantisi yok. Hata her zaman yapılabilir. Şu ana kadar gördüğümüz pek çok hata
var, şu ana kadar gördüğümüz pek çok usulsüzlük var. Bu tehlike AKP’yi, ne
yazık ki, başka bir tehlikeyle karşı karşıya getiriyor. 
2002
yılında 30 Kasımda, uzatılmamak suretiyle kalkan olağanüstü hâli “Biz
olağanüstü hâli kaldırdık.” diyerek demokrasi manifestosuna yazan AKP, seçim
“billboard”larına asan AKP ve iktidar partisi maalesef bugün çok ironik bir
durumla karşı karşıya ve 12 Eylül Askerî Darbe Dönemi’nde çıkartılmış olan
Olağanüstü Hâl Kanunu’nu uygulamak için bugün burada, birazdan oylama
yapacağız. Arkadaşlar, biz anayasa tartışmalarında “Darbe dönemi hukukunu da
temizleyelim.” dedik, bunlar da vardı işin içerisinde. 
Şimdi,
Cumhuriyet Halk Partisi sizlere öneriyor: Bu yol yanlış bir yol, bu yolda
gitmek, ısrar etmek yanlış ama anlaşılıyor ki bu yola birazdan oylarınızla onay
vereceksiniz. Uygulamalarda çok dikkatli olmak gerekiyor, uygulamalarda
yapacağınız en ufak bir hata Türkiye’yi çok başka kırılganlık noktalarına
götürebilir; Türkiye’yi böyle bir tehlike bekliyor, iktidarı da böyle bir
tehlike bekliyor. Biz de muhalefet olarak böylesine kritik bir süreçte sizlerle
yardımlaşmak istiyoruz, birbirimize elimizi uzatmak istiyoruz. Elimizi tutun.
Tuttuğunuz bu el, işte, darbe gecesini size nasıl haber veriyorsa FETÖ
tehlikesinin temizlenmesinde aynı oranda destek verecektir, bundan hiç kuşkunuz
olmasın. Cumhuriyet Halk Partisi laik cumhuriyetten yana, Cumhuriyet Halk
Partisi demokratik, sosyal hukuk devletinden yana, Cumhuriyet Halk Partisi
Türkiye’den yana. (CHP sıralarından alkışlar) Onun için, olağanüstü hâl eğer
onaylanacaksa zarar görmeden… 
(Mikrofon
otomatik cihaz tarafından kapatıldı) 
BAŞKAN
– Sayın Gök, bir dakikalık bir müddet ekliyoruz efendim. 
LEVENT
GÖK (Devamla) – …Türkiye’de yaratacağı tahribatı engellemeniz gerekiyor. 
Türkiye’de
bu süreç bir trol gibidir değerli arkadaşlarım, alttan girer de herkesi
sürükler, siz dahi farkına varamazsınız. Şu anda devleti saran bir korku var.
İşte, o korkuyu yenmek gerekiyor. Kim acaba takiye yapmış, kendisini saklamış;
kim gerçek, kim değil? İhbarlar olacak, başka şeyler olacak, belki en
sevdiğiniz bir arkadaşınız gözaltına alınacak. Pek çok yanlışın yapılabileceği
bir döneme gidiyoruz. Aman ha, dikkatli olun; aman ha, bin defa düşünüp bir
defa iş yapın. 
Biz
Cumhuriyet Halk Partisi olarak bu olağanüstü hâli olağan yollarla aşacağımız
düşüncesiyle sizlere, milletimize, Türkiye’ye katkı vermek açısından kabul
etmiyoruz. Bu yolu o yüzden olağanlaştırmak ve Türkiye’yi normalleştirmek
hepimizin başlıca görevidir diyor, hepinizi sevgiyle saygıyla selamlıyorum.
(CHP sıralarından alkışlar) 
BAŞKAN
– Teşekkür ediyorum Sayın Gök. 
Şahsı
adına ikinci konuşma Bartın Milletvekili Sayın Yılmaz Tunç’a aittir. 
Buyurunuz
Sayın Tunç. (AK PARTİ sıralarından alkışlar) 
Süreniz
on dakikadır. 
YILMAZ
TUNÇ (Bartın) – Sayın Başkan, değerli milletvekilleri; olağanüstü hâl ilanına
dair Bakanlar Kurulu tezkeresi hakkında şahsım adına söz almış bulunuyorum.
Genel Kurulu saygılarımla selamlıyorum. 
15
Temmuz gecesinde, Türk Silahlı Kuvvetleri bünyesinde yıllar boyunca sinsice
örgütlenmiş Fethullahçı terör örgütü çeteleri devlete ve millete karşı haince
saldırıya geçerek ülke yönetimini ele geçirmeye cüret etmişlerdir. İstanbul’da
boğaz köprüsünde yol keserek, devletin televizyonunu işgal ederek
eşkıyalıklarını dünyaya duyurmaya başlamışlar, milletin vergileriyle alınan,
vatan savunması için kullanılması gereken silahları, uçakları, helikopterleri,
tankları kaçırarak milletin üzerine saldırmışlardır. Kurtuluş Savaşı’nda bile
düşman Büyük Millet Meclisine kurşun atamamışken, Polatlı’dan beri geçememişken
bu hainler millî iradenin tecelligâhı Türkiye Büyük Millet Meclisine, Polis
Özel Harekâta, Emniyete, MİT’e defalarca bomba atarak ülkesine olan kinini ve
düşmanlığını kusmuşlardır. Millet ne olduğunu anlamaya çalışırken
Cumhurbaşkanımız Sayın Recep Tayyip Erdoğan ve Başbakanımız Sayın Binali
Yıldırım televizyonlara bağlanarak bunun bir darbe girişimi olduğunu,
darbecilerin başarıya ulaşamayacağını, bu hukuksuzluğun hesabını soracaklarını
ifade ederek milletini ülkesine sahip çıkmaya, meydanlarda bu hainlere karşı
durmaya davet etmişlerdir. Muhalefet partisi liderleri yaptıkları açıklamalarla
darbeye karşı olduklarını belirtmişler ve milletimizin takdirini
toplamışlardır. Halkın meydanlara indiğini gören teröristler milletin üzerine
tankları acımasızca sürmüşler, insanlarımızı canice kurşun yağmuruna
tutmuşlardır. Bu aziz millet bu hainlerden korkmamış, mücadelesini sürdürmüş,
hainlerin kullandıkları tankların altına yatarak, üzerine çıkarak, kurdukları
tuzakları başlarına çevirmiştir. (AK PARTİ sıralarından alkışlar)
Sayın
milletvekilleri, Recep Tayyip Erdoğan bu ülkenin seçilmiş ilk Cumhurbaşkanıdır,
on dört yıl boyunca lideri olduğu Türkiye'ye sınıf atlatmıştır, her alanda
hayal dahi edilemeyen icraatlara imza atmıştır. Dünya mazlumlarının sesi olmuş
bu büyük liderin önü on dört yıllık süre içerisinde defalarca kesilmeye
çalışılmış ancak her girişim Cumhurbaşkanımızın dirayetli tutumu ve
milletimizin ferasetiyle aşılmıştır.
Tüm
bu çabalarında başarısız olan Türkiye düşmanları bu kez milletin silahıyla
milleti vurmaya kalkışmıştır. Bu hain örgütün Türkiye'ye karşı başlattığı
saldırıda yabancı ülkelerde yaşayan vatandaşlarımız, dost akraba
topluluklarımız sokaklara inerek Türkiye'ye destek olmuşlardır. Dost gibi
görünen müttefik ülkeler, Birleşmiş Milletler, Avrupa Birliği, NATO gibi
uluslararası kuruluşlarca hukuka ve millet iradesine saldırılırken sonuç
beklenmiştir. Milletin mücadelesi galip gelince de yarım ağız “Seçilmiş
Hükûmetin yanındayız.” demek zorunda kalmışlardır. 
Burada
iki hususa dikkatinizi çekmek istiyorum değerli milletvekilleri. Bu hain terör
örgütünün devlet kademelerine sızma girişiminin AK PARTİ döneminde başlamadığı
ortaya çıkmıştır. Bu örgütlenmenin otuz kırk yılı aşkın bir zamandan bu yana
her iktidar döneminde devam ettiğini gelinen noktada açıkça görüyoruz. Bu
teröristlerin kendilerini gizleyerek orduda tuğgeneral, tümgeneral, orgeneral
seviyesine kadar çıkabilmesi bu yapının 1980 darbesinden bu yana ordunun
içerisine sızdığını açıkça göstermektedir. Hain örgütün okyanus ötesinden
talimatla yönetilen organize bir terör örgütü olduğu 17-25 Aralık yargı darbesi
girişimiyle deşifre olmuş ve ilk mücadeleyi de Sayın Cumhurbaşkanımız -o dönem
Başbakanımızdı- ve AK PARTİ başlatmıştır. MİT Müsteşarının tutuklanmaya
çalışılmasının, MİT tırlarının durdurulmasının, 17-25 Aralık yargı kullanılarak
darbe girişiminde bulunulmasının hep bu paralel çetenin işi olduğunu
söylediğimizde bugünkü birlik ve beraberlik örneğini keşke o zamanlarda da
gösterebilmiş olsaydık. Keşke bu çetenin HSYK’dan ve yüksek yargıdan tasfiye
edilmesini amaçlayan tasarılara hep birlikte bugün olduğu gibi destek
verseydik. Son üç dört yıldır bu tehlikeyi görerek yargıya ve emniyete sızan
paralel örgüt mensupları eğer tasfiye edilmemiş olsaydı son üç dört yıl
içerisinde, bugün ülkemiz çeteler tarafından işgal edilmiş olacak ve millî
irade rafa kalkmış olacaktı. 
Değerli milletvekilleri, OHAL kararıyla hukukun dışına
mı çıkılacaktır? Cevap kesinlikle hayırdır. OHAL, devletin ani refleks
göstermesi gereken durumlar için Anayasa’mızca tanınan, hukuka uygun, meşru,
evrensel hukuk tarafından kabul edilen ve dünyanın neredeyse tüm demokratik
ülkelerinde var olan bir kurumdur. En son sadece bir terör saldırısı sonrasında
Fransa’da OHAL ilan edilmiş ve kimse “Fransa ne yapıyor?” dememiştir.
Geçtiğimiz günlerde de Fransa Ulusal Meclisi Fransa’daki OHAL kararını altı ay
daha uzatmıştır. OHAL ilan edilmesi bilakis Türkiye Cumhuriyeti’nin
darbecilerle ve terörle mücadele ederken hukuk içerisinde kalma iradesinin bir
tezahürüdür. Hukuk içerisinde kalma iradesi olmayan bir yönetim, alınacak
tedbirleri OHAL ilan edilmeden de alabilirdi. Burada amaçlanan, hukukun
üstünlüğünü, mevzuatın yürürlüğünü ve demokrasiyi savunurken bu değerlerin
aksine hamleler yapmaktan kaçınılmasıdır. Dolayısıyla, OHAL, FETÖ’cü
teröristlerden başka hiç kimsenin korkmasını yahut hoşnut olmamasını
gerektirecek bir durum değildir. İlan edilen OHAL, devlet ile milletin birlikte
devlet içerisindeki teröristlerin oluşturabileceği tehlikenin önüne geçebilmeyi
amaçlamaktadır. Geçmiş dönemlerde askerî darbeler için alınan ve sürekli
uzatılan OHAL uygulamasından farklı bir durum vardır değerli milletvekilleri. 
AK PARTİ, göreve geldiği günden bu yana temel hak ve
özgürlükler konusunda hep hassas davranmıştır. İktidara geldiğinde ilk iş
güneydoğudaki OHAL uygulamasını uzatmamak olmuştur. OHAL Kanunu’nda temel hak
ve özgürlükleri koruyan değişiklikleri 2004 yılında AK PARTİ iktidarı
gerçekleştirmiştir. 
OHAL
bir sıkıyönetim değildir değerli milletvekilleri. Temel hak ve özgürlüklerin
kısıtlanması söz konusu değildir, bilakis temel hak ve özgürlüklere yönelik
tehdidin ortadan kaldırılmasına yönelik, konusu, sebebi ve süresi sınırlı,
Anayasa’nın 120’nci maddesinde öngörülen hukuki bir tedbirdir. Sıkıyönetim ise
askerlerin yönetimde olduğu bir sistemdir. Sıkıyönetimde sıkıyönetim
mahkemeleri vardır, OHAL’de ise sivil yönetim, doğal mahkemeler işbaşındadır.
Valilerin koordinasyonunda işlemler yürütülür. İdarenin tüm işlemleri yargı
denetimine tabidir. O nedenle, temel hak ve özgürlüklerin kısıtlanacağına
yönelik eleştiriler doğru değildir. “Olağanüstü hâl Parlamentoyu devre dışı
bırakır.” eleştirileri de haksız eleştirilerdir. OHAL’i onaylayacak ve
kaldıracak merci burasıdır, Türkiye Büyük Millet Meclisidir. OHAL uygulamasıyla
ilgili kanun hükmünde kararnameler yine sizin huzurunuza, Türkiye Büyük Millet
Meclisine gelecek ve şu yüce çatının altında onaylanacaktır. Demokratik
ülkelerin terör tehditlerini bertaraf için başvurduğu olağanüstü yönetim
biçimini Türkiye, Meclisini bombalayanlara karşı kullanmayacaksa ne zaman
kullanacaktır değerli milletvekilleri? (AK PARTİ sıralarından alkışlar) Terörle
mücadelede canını ortaya koyan polislere karşı bomba atanlara kullanmayacaksa
ne zaman kullanacaktır? Anayasa’daki OHAL maddesini halkını tanklarla ezmeye
çalışan canilere kullanmayacaksa biz ne zaman kullanacağız? Cumhurbaşkanını
öldürmeye kalkacak kadar gözü dönmüşlere karşı kullanmayacaksa ne zaman
kullanacağız?
Sayın
Başkan, değerli milletvekilleri; millî iradeye sahip çıkan, darbecileri püskürten,
darbecileri püskürtürken şehit düşen, yaralanan tüm demokrasi kahramanlarına
karşı borcumuz vardır. O borç da ülkemize karşı bu ihaneti gerçekleştiren,
asker elbisesi altına gizlenen teröristlerden hak ettikleri hesabı sormaktır.
Yaptığımız iş, bu hesabın millet adına sorulmasını sağlayacak hukuk zeminini
oluşturmaktan ibarettir. Bu zemini de saldırılarda hedef alınan bu Gazi Meclis
sağlayacaktır. 
Bu
duygu ve düşüncelerle demokrasi şehitlerimizin önünde saygıyla eğiliyorum,
şehitlerimize Allah’tan rahmet diliyorum, milletimize geçmiş olsun diyorum,
yaralılarımıza acil şifalar diliyorum, ülkemizi bu tür badirelerle
karşılaştırmaması için Cenab-ı Allah’a dua ediyor, sizleri saygıyla sevgiyle
selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Tunç. 
Değerli
milletvekilleri, görüşmeler tamamlanmıştır. 
MUSTAFA
ELİTAŞ (Kayseri) – On dakika ara verelim Sayın Başkanım. 
ERKAN
AKÇAY (Manisa) – Sayın Başkan...
BAŞKAN
– Buyurun Sayın Akçay.
V.- AÇIKLAMALAR (Devam)
3.- Manisa Milletvekili Erkan Akçay'ın,
Milliyetçi Hareket Partisi olarak, Bakanlar Kurulunun olağanüstü hâl
tezkeresine olumlu oy vereceklerine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Değerli milletvekilleri, bir hususu Genel Kurula bilgi
olarak arz etmek istiyorum. Genel Başkanımız Sayın Devlet Bahçeli, şu anda
burada Genel Kurul çalışmasına katılmayı çok arzu ediyordu. Buna rağmen,
malumunuz olduğu üzere, 15 Temmuz’daki hain saldırılarda hayatını kaybeden
şehitlerimizin şu anda devam eden cenaze namazı ve merasimine katıldığından
zaman nedeniyle bir çakışma olmuştur. 
Bu
vesileyle, Milliyetçi Hareket Partisi olarak, Bakanlar Kurulunun üç aylık
süreyle yüce Meclisimizden talep ettiği olağanüstü hâl tezkeresine olumlu oy
vereceğimizi tekraren ifade ediyorum. 
Saygılar
sunuyorum. (MHP ve AK PARTİ sıralarından alkışlar)
BAŞKAN
– Teşekkür ediyorum efendim. 
Değerli
milletvekilleri, birleşime on dakika ara veriyorum. 
Kapanma Saati: 17.16
ÜÇÜNCÜ OTURUM
Açılma Saati: 17.44
BAŞKAN: İsmail KAHRAMAN
KÂTİP ÜYELER: Ömer SERDAR (Elâzığ), Elif Doğan TÜRKMEN
(Adana)
-----0-----
BAŞKAN – Değerli
milletvekilleri, Türkiye Büyük Millet Meclisinin 117’nci Birleşiminin Üçüncü
Oturumunu açıyorum.
III.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
1.- Başbakanlığın, Anayasa’nın 120’nci
maddesi ile 2935 sayılı Olağanüstü Hal Kanunu’nun 3’üncü maddesinin birinci
fıkrasının (b) bendine göre, ülke genelinde 21/7/2016 Perşembe günü saat
01.00’den itibaren doksan gün süreyle olağanüstü hâl ilan edilmesine dair
20/7/2016 tarihli ve 2016/9064 sayılı Bakanlar Kurulu Kararı’na ilişkin
tezkeresi (3/812) (Devam)
BAŞKAN – Hükûmet
yerinde.
Değerli
milletvekilleri, Başbakanlık tezkeresi üzerindeki görüşmeleri tamamlamıştık. 
Şimdi
Başbakanlık tezkeresini tekrar okutup oylarınıza sunacağım:
Türkiye Büyük Millet Meclisi Başkanlığına
Anayasa’nın
120’nci maddesi ile 2935 sayılı Olağanüstü Hal Kanunu’nun 3’üncü maddesinin
birinci fıkrasının (b) bendine göre, ülke genelinde 21/7/2016 Perşembe günü
saat 01.00’den itibaren doksan gün süreyle olağanüstü hâl ilan edilmesine
ilişkin 20/7/2016 tarihli ve 2016/9064 sayılı Bakanlar Kurulu Kararı’nın sureti
ilişikte gönderilmiştir.
Gereğini arz
ederim.
 Binali
Yıldırım
 Başbakan
BAŞKAN
– İşari olarak yapılacak oylamanın açık olarak yapılması için bir önerge
vardır, önergeyi okutup oylarınıza sunacağım.
Türkiye Büyük Millet Meclisi Başkanlığına
Anayasa’nın
120’nci maddesi ile 2935 sayılı Olağanüstü Hal Kanunu’nun 3’üncü maddesinin
birinci fıkrasının (b) bendine göre, ülke genelinde 21/7/2016 Perşembe günü
saat 01.00’dan itibaren doksan gün süreyle olağanüstü hâl ilan edilmesine
ilişkin Hükûmet tezkeresinin oylamasının açık oylama şekliyle yapılması
hususunun Genel Kurulun onayına sunulmasını arz ve teklif ederiz.
 Mehmet Naci Bostancı Ramazan
Can Mehmet Metiner
 Amasya Kırıkkale İstanbul
 Mustafa Yel Ayşe
Sula Köseoğlu Osman Aşkın Bak
 Tekirdağ Trabzon Rize
 Özcan Ulupınar Abdülhamit
Gül Hatice Dudu Özkal
 Zonguldak  Gaziantep Afyonkarahisar
 Sebahattin Karakelle Bülent
Turan Yılmaz Tezcan
 Erzincan Çanakkale Mersin
 İmran Kılıç Ravza
Kavakcı Kan Fatma Benli
 Kahramanmaraş İstanbul İstanbul
 Şirin Ünal Kemalettin
Yılmaztekin Sami Dedeoğlu
 İstanbul Şanlıurfa Kayseri
 Mustafa Ilıcalı Orhan
Kırcalı Emine Yavuz Gözgeç
 Erzurum Samsun Bursa
 Mehmet Erdoğan Ahmet
Uzer Mehmet Akyürek
 Gaziantep Gaziantep Şanlıurfa
 Zehra Taşkesenlioğlu Reşat
Petek Canan Candemir Çelik
 Erzurum Burdur Gaziantep
 Yıldız Seferinoğlu Mehmet
Demir Metin Akgün
 İstanbul Kırıkkale Tekirdağ
 Jülide Sarıeroğlu Rafet
Sezen Sabri Öztürk
 Ankara Edirne Giresun
 Volkan Bozkır
 İstanbul
BAŞKAN
– Önergeyi kabul edenler… Kabul etmeyenler… Oy birliğiyle kabul edilmiştir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Oy birliğiyle kabul edilmiştir.
Oylama
için üç dakika süre vereceğiz. Bu süre içerisinde sisteme giremeyen üyelerin,
teknik personelden yardım istemelerini, bu yardıma rağmen de sisteme giremeyen
üyelerin, oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını taşıyan oy
pusulasını yine oylama için öngörülen üç dakikalık süre içerisinde Başkanlığa
ulaştırmalarını rica ediyorum.
Oylama
işlemini başlatıyorum.
(Elektronik
cihazla oylamaya başlandı)
BAŞKAN
- Değerli milletvekilleri, oylama devam ediyor ama bir Danışma Kurulu önerisi
var; bilahare, oylamanın bitimiyle ilan edeceğiz. Dolayısıyla, sayın
milletvekillerimizin kısa bir zaman ayırmaları bakımından ikaz etmek istedim.
Bir Danışma Kurulu önerisi oylanacaktır.
Teşekkür
ediyorum. 
(Elektronik
cihazla oylamaya devam edildi)
BAŞKAN – Değerli milletvekilleri, açık oylama sonucunu
açıklıyorum:
Anayasa’nın 120’nci maddesi ile 2935 sayılı Olağanüstü
Hal Kanunu’nun 3’üncü maddesinin birinci fıkrasının (b) bendine göre, ülke
genelinde 21/07/2016 Perşembe günü saat 01.00’den itibaren doksan gün süreyle
olağanüstü hâl ilan edilmesine dair Bakanlar Kurulu Kararına ilişkin
Başbakanlık Tezkeresi açık oylama sonucu:
“Kullanılan
oy sayısı : 461
Kabul :
346
Ret :
115(x)



Kâtip Üye
Ömer Serdar
Elâzığ



Kâtip Üye
Elif Doğan Türkmen
Adana”



Efendim,
böylelikle tezkere kabul edilmiş ve Türkiye Büyük Millet Meclisi kararı
olmuştur.
Hayırlı
olsun. (AK PARTİ sıralarından alkışlar)
Sayın
Başbakanın bir teşekkür konuşması talebi var.
Buyurun
Sayın Başbakan. (AK PARTİ ve Bakanlar Kurulu sıralarından ayakta alkışlar) 
BAŞBAKAN
BİNALİ YILDIRIM (İzmir) – Sayın Başkan, Türkiye Büyük Millet Meclisimizin çok
değerli üyeleri; az önce Meclisimizde kabul edilen olağanüstü hâl kararı
aslında demokratik düzenimize, millî iradeye karşı 15 Temmuz gecesi başlatılan
silahlı darbe teşebbüsünün doğurduğu sonuçları ve yaptığı tahribatı ortadan
kaldıracak tedbirleri almaya yöneliktir. 
Geçmiş
dönemlerdeki OHAL kararlarına baktığımız zaman, tedbirler vatandaşın yaşamını
sınırlamaya ve vatandaşın hareket alanını kısıtlamaya yönelik tedbirlerdi ama
15 Temmuzda gerçekleştirilmeye çalışılan darbe teşebbüsüyle millet,
Hükûmetiyle, bütün siyasi partileriyle, Başkomutanıyla bir olmuş, beraber
olmuş, kenetlenmiş ve bu darbe bozuntularını bertaraf etmiştir ve milletimiz
rahat bir nefes almıştır. Bu süreç içerisinde çok insan, çok kurum, büyük bir
kadirşinaslıkla, ülke sevgisiyle bu kalkışma hareketine en net şekilde duruş
sergilemiş ve Türkiye dünyaya bir demokrasi destanı yazdığını göstermiştir. 
Kısacası,
bugün alınan kararla devlet millete değil, kendisine olağanüstü hâl ilan
etmiştir. (AK PARTİ ve Bakanlar Kurulu sıralarından alkışlar) Bu olağanüstü hâl
ilanıyla devlet içine yıllardan beri kümelenmiş FETÖ çeteleri, terör çeteleri
bir bir temizlenecek ve ülkemizin istiklaline, demokrasisine zarar vermeye kalkışan
bu mihraklar bir daha ayağa kalkmamak üzere bertaraf edilecektir; amaç budur. 
Bu
süreçte de şunun özellikle bilinmesini istiyoruz: Türkiye’nin en meşru bir
şekilde karşı çıktığı ve sonunda da darbecileri yerle yeksan ettiği bu işte
bile bazı dost bildiğimiz çevrelerden birtakım kafa karıştırıcı haberler
geliyor, Türkiye’nin ekonomisi üzerine birtakım oyunlar oynanmaya çalışılıyor.
Şunu herkes bilmelidir ki Türk ekonomisi dünyaya açık bir ekonomidir. 15 Temmuz
gecesi bu girişim olmasına rağmen ilk mesai gününde, pazartesi günü normal
piyasa şartları neyse borsasıyla, bankasıyla, finansal işlemleriyle hiçbir
kesintiye uğramadan hayat devam etmiş ve bütün ekonomik faaliyetler sağlıklı
bir şekilde yürütülmüştür. Bütün bunlar ortada iken maksatlı bir şekilde
Türkiye’nin risk primiyle oynamaya çalışma gayretlerini iyi niyetli olmaktan
yoksun buluyoruz. Şu bilinmelidir ki bunlar acele ve maksatlı verilmiş
kararlardır. Ne yaparlarsa yapsınlar Türk insanı 15 Temmuzda ortaya koyduğu
dirayetle hem ülkesinde demokrasiyi kesintiye uğratmaktan kurtarmış hem de
güçlenen, kalkınan Türkiye’nin ekonomisinin bundan böyle de aynı kararlılıkla
güçlenmeye devam edeceğini bütün dünyaya göstermiştir. (AK PARTİ ve Bakanlar
Kurulu sıralarından alkışlar) 
Bu
süreçte bütün siyasi partilerimiz, başta genel başkanlar olmak üzere hakikaten
takdire şayan bir duruş sergilemiş, şu Gazi Meclisin çatısı altında bombalanma
esnasında bile demokrasiden, millî iradeden asla ödün vermemiştir.
Bizim
siyasi parti gruplarından beklentimiz, bu başlattığımız birlikteliğin, süratle,
bu beladan kurtulmak için yapılacak düzenlemelerde de devam etmesidir.
Özellikle yatırımlara, üretime, ekonominin büyütülmesine, reformlara yönelik
getireceğimiz tedbirler, OHAL düzenlemeleri dışında, başlattığımız şekilde
önümüzdeki haftadan itibaren devam edecek ve bunlarla birlikte de ülkemizin,
doğrusu hepimizin, insanımızın artık bu olayın etkisinden kurtulmasını temin
edeceğiz. Siyasi partilerimiz, 15 ve 16 Temmuz gününü artık demokrasinin günü
olarak kutlayacağız, bundan böyle demokrasi şehitlerimizi anma günü olarak
kutlayacağız. 
Bir
kez daha şu görülmüştür: Tankın gücü halkın gücü karşısında yetersiz kalmıştır,
mağlup olmuştur. (AK PARTİ ve Bakanlar Kurulu sıralarından alkışlar) Cuntacılar
conta yakmıştır ve yolda kalmıştır, halkın iradesi kazanmıştır. 
Bir
kez daha yüce Meclisimize, aziz milletimize bu asil duruşundan dolayı teşekkür
ediyorum. Hepinize saygılar sunuyorum. (AK PARTİ ve Bakanlar Kurulu
sıralarından ayakta alkışlar) 
BAŞKAN
– Teşekkür ediyoruz Muhterem Başbakan. 
Değerli
milletvekilleri, Danışma Kurulunun bir önerisi vardır, okutup oylarınıza
sunacağım.
VI.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun
117’nci Birleşiminde Başbakanlık tezkeresi dışında başka bir konunun görüşülmemesinin
ve Genel Kurulun daha önce toplanması kararlaştırılan 22 Temmuz 2016 Cuma günü
toplanmamasına ilişkin önerisi
Danışma Kurulu Önerisi
21/07/2016
Danışma
Kurulunun 21/07/2016 Perşembe günü yaptığı toplantıda Genel Kurulun 117’nci
Birleşiminde Başbakanlık tezkeresi dışında başka bir konunun görüşülmemesinin
ve Genel Kurulun daha önce toplanması kararlaştırılan 22/07/2016 Cuma günü
toplanmamasının Genel Kurulun onayına sunulması uygun görülmüştür. 
 İsmail
Kahraman 
 Türkiye
Büyük Millet Meclisi
 Başkanı
 Mustafa Elitaş Levent
Gök
Adalet ve Kalkınma Partisi Grubu  Cumhuriyet
Halk Partisi Grubu 
 Başkan Vekili Başkan
Vekili

 İdris Baluken Erkan
Akçay
 Halkların Demokratik Partisi Grubu Milliyetçi
Hareket Partisi Grubu
 Başkan Vekili Başkan
Vekili

BAŞKAN
– Değerli milletvekilleri, öneriyi oylarınıza sunuyorum: Kabul edenler… Kabul
etmeyenler… Oy birliğiyle kabul edilmiştir. 
Alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için, 26 Temmuz 2016 Salı günü saat 15.00’te
toplanmak üzere birleşimi kapatıyorum; teşekkür ederim. 
Kapanma Saati: 18.19




(x) Açık oylama kesin sonuçlarını
gösteren tablo tutanağa eklidir.




