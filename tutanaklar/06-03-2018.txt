



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 66’ncı
Birleşim
 6
Mart 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mithat Sancar’ın, Parlamentoyu
tarihsel anlamına yeniden kavuşturacak çalışmalar yapılması gerektiğine, ülkede
egemen olan siyaset kültürünün kutuplaşma ve gerilimi besleyen güçlü bir kaynak
olduğuna, ölüm politikasından çıkıp hayat yoluna girebilmek için herkese büyük
sorumluluklar düştüğüne ve Genel Kurulu yönetirken adalet ve demokrasi
ilkelerine bağlı kalacağına ilişkin konuşması 
2.- Oturum Başkanı TBMM Başkan Vekili Mithat Sancar’ın,
hayatını kaybeden CHP Parti Meclisi üyesi Yavuz Karan’a Allah’tan rahmet,
yakınları ile Cumhuriyet Halk Partisine başsağlığı dilediğine, hastaneye
kaldırılan Arif Sağ’a geçmiş olsun dilediğinde bulunduğuna, Demokratik Bölgeler
Partisi Eş Genel Başkanı Mehmet Arslan’la ilgili işkence iddialarını Adalet
Bakan Yardımcısına ilettiğine ve bu olayı takip edeceğine ilişkin konuşması 
3.- Oturum Başkanı TBMM Başkan Vekili Mithat Sancar’ın,
işkence iddiasıyla ilgili olarak Adalet Bakanını arayacağına ve Genel Kurulu
bilgilendirme konusunda bir talep bulunduğunu kendisine ileteceğine ilişkin
açıklaması 

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Feleknas Uca’nın, 8 Mart Dünya
Emekçi Kadınlar Günü’ne ilişkin gündem dışı konuşması
2.- Ankara Milletvekili Levent Gök’ün, Ankara’nın
sorunlarına ilişkin gündem dışı konuşması
3.- Osmaniye Milletvekili Mücahit Durmuşoğlu’nun,
Kadirli’nin düşman işgalinden kurtuluşunun 98’inci yıl dönümüne ilişkin gündem
dışı konuşması
V.- AÇIKLAMALAR
1.- Hatay Milletvekili Serkan Topal’ın, Türkiye’de işçi
intiharlarının olağanüstü boyutlara ulaştığına ve çalışma şartlarının bir an
evvel iyileştirilmesini talep ettiğine ilişkin açıklaması
2.- İzmir Milletvekili Kerem Ali Sürekli’nin, Afrin’de Türk
Silahlı Kuvvetlerinin yürüttüğü operasyonda şehit olan askerlere Cenab-ı Allah’tan
rahmet, yaralılara acil şifalar dilediğine ve yaptırımların tavizsiz bir
şekilde devam edeceğine ilişkin açıklaması
3.- Hatay Milletvekili Birol Ertem’in, Antakya-Altınözü
yolunun bir an evvel bitirilmesi ve yol için vatandaşlardan istimlak edilen arazilerin
bedellerinin ödenmesi için bakanlıkları göreve davet ettiğine ilişkin
açıklaması
4.- Mersin Milletvekili Aytuğ Atıcı’nın, AKP’nin devleti
yönetmek yerine ele geçirmeyi tercih ettiğine, Mersin’de AKP’nin bir ilçe
başkanının Millî Eğitim şube ve okul müdürlerini yemekli bir toplantıya
çağırdığına, Gençlik ve Spor Müdürlüğünden aldıkları spor kıyafetlerini
okullardaki öğrencilere dağıttığına ve bununla ilgili soruşturma başlatılması
gerektiğine ilişkin açıklaması
5.- Kahramanmaraş Milletvekili İmran Kılıç’ın, Oturum
Başkanı TBMM Başkan Vekili Mithat Sancar’a yeni görevinde başarılar dilediğine
ve Batılıların yazdığı dünya tarihine herkesin yerleştirilmesi gerektiğine
ilişkin açıklaması
6.- İstanbul Milletvekili Selina Doğan’ın, bir grup
sanatçının Cumhurbaşkanının doğum günü dolayısıyla ziyaretinden sonra MESAM’a
kayyum atandığına ve AKP’nin demokratik yollarla yönetimine alamadığı kurumları
operasyonla ele geçirdiğine ilişkin açıklaması
7.- Balıkesir Milletvekili Ahmet Akın’ın, Balıkesir’de
tavukçuluk sektörünün sıkıntılı günler yaşadığına ve Hükûmeti hem üretici hem
de tüketici yararına önlemler almaya davet ettiğine ilişkin açıklaması
8.- Mersin Milletvekili Baki Şimşek’in, başta şehit anaları
olmak üzere bütün kadınların 8 Mart Dünya Kadınlar Günü’nü kutladığına ve
kadına şiddet, kadın cinayetleri, cinsel istismar, tecavüz, çocuk gelinler ile
terör örgütünün kucağındaki çocuklar için gerekli yasal düzenlemelerin
yapılmasını temenni ettiğine ilişkin açıklaması
9.- Kayseri Milletvekili Sami Dedeoğlu’nun, Zeytin Dalı
Harekâtı’nın 46’ncı gününde Afrin dağlarında tarih yazan Mehmetçik’e millet
olarak tebrik ve teşekkürlerini arz ettiğine ilişkin açıklaması
10.- Mersin Milletvekili Ali Cumhur Taşkın’ın, her alanda
millî teknoloji konusunda büyük projeler ortaya koymaya devam ettiğimize ve
girişimciliğin yeni projelerle daha da ilerlemesini temenni ettiğine ilişkin
açıklaması
11.- Çanakkale Milletvekili Bülent Öz’ün, “paintball” sahası
olarak kullanılan Orhaniye Tabyası’nın Çanakkale Belediyesinin yetki ve sorumluluk
alanında olmadığına ve bir an önce restore edilmesi gerektiğine ilişkin
açıklaması
12.- Denizli Milletvekili Cahit Özkan’ın, devletle el ele
vererek bağımlılıkla savaşan Yeşilaya teşekkürlerini ilettiğine ve bağımlılık
hastalığından tamamen arınmış bir ülke için radikal kararlar almaya devam
edeceklerine ilişkin açıklaması
13.- Mersin Milletvekili Hüseyin Çamak’ın, Mersin’de AKP
ilçe başkanının Millî Eğitim şube ve okul müdürlerine yemek daveti
düzenlediğine ve iktidarın okulları propaganda alanına çevirmesinin kabul
edilemez olduğuna ilişkin açıklaması
14.- Kocaeli Milletvekili Haydar Akar’ın, Kandıra-İzmit
yolunda her geçen yıl kaza sayısının arttığına ve duble yolun bitirilmesi için
verilen sözlerin tutulması gerektiğine ilişkin açıklaması
15.- Ankara Milletvekili Ali Haydar Hakverdi’nin, MESAM
Yönetim Kurulunun yerine kayyum atamanın eser sahibi sanatçıların iradesini
gasbetmek olduğuna ve yaşadığı stres nedeniyle hastaneye kaldırılan Arif Sağ’a
geçmiş olsun dilediğinde bulunduğuna ilişkin açıklaması
16.- Giresun Milletvekili Bülent Yener Bektaşoğlu’nun,
Oturum Başkanı TBMM Başkan Vekili Mithat Sancar’a yeni görevinde başarılar
dilediğine, Toprak Mahsulleri Ofisinin 2017 ürünü 138 bin ton fındık için
aldığı satış kararından sonra randıman ölçümüyle ilgili sorunlar yaşandığına ve
denetim mekanizmalarının işletilmesi gerektiğine ilişkin açıklaması
17.- Kocaeli Milletvekili İlyas Şeker’in, Afrin’de
emperyalist güçlere karşı kahramanca mücadele eden Mehmetçik’i tebrik ettiğine
ve şehitlere Allah’tan rahmet, gazilere acil şifalar dilediğine ilişkin
açıklaması
18.- Bursa Milletvekili Nurhayat Altaca Kayışoğlu’nun,
Karacabey Yeniköy’deki altyapı sorununa ilişkin açıklaması
19.- Kilis Milletvekili Mustafa Hilmi Dülger’in, Zeytin Dalı
Operasyonu’nda görev alan şanlı ordumuza muzafferiyet, şehitlere Allah’tan
rahmet ve gazilere acil şifalar dilediğine ilişkin açıklaması
20.- Adıyaman Milletvekili Behçet Yıldırım’ın, Demokratik
Bölgeler Partisi Eş Genel Başkanı Mehmet Arslan’a Rize Kalkandere L Tipi
Cezaevinde yapılan işkenceyi şiddetle ve nefretle kınadığına ilişkin açıklaması
21.- Adana Milletvekili Zülfikar İnönü Tümer’in, yemek
kartlarının marketlerde kullanılmaması uygulamasına bir an önce son verilmesi
gerektiğine ilişkin açıklaması
22.- Gaziantep Milletvekili Mahmut Toğrul’un, Demokratik
Bölgeler Partisi Eş Genel Başkanı Mehmet Arslan’a Rize Kalkandere L Tipi
Cezaevinde yapılan işkenceye ve 8 Mart Dünya Emekçi Kadınlar Günü’nde 78
yaşındaki Sise ananın tüm rahatsızlıklarına rağmen, Tarsus Cezaevinde tutulmasına
ilişkin açıklaması
23.- Samsun Milletvekili Erhan Usta’nın, Oturum Başkanı TBMM
Başkan Vekili Mithat Sancar’a yeni görevinde başarılar dilediğine, Ömer
Seyfettin ile Yusuf Akçura’yı rahmet ve minnetle yâd ettiğine, Türklüğü
yaşatmak için hayatlarını feda edenlere Cenab-ı Allah’tan rahmet dilediğine,
Diyarbakır’da çocuğa cinsel istismar suçu işleyenlerin serbest bırakıldığına,
özel kreşlerde çocuklara uygulanan şiddete, çocukları koruma yönünde adımlar
atılmasının gerekli olduğuna ve CHP Parti Meclisi üyesi Yavuz Karan’ın vefatı
nedeniyle ailesi ile Cumhuriyet Halk Partisi camiasına başsağlığı dilediğine
ilişkin açıklaması
24.- İstanbul Milletvekili Filiz Kerestecioğlu Demir’in,
Oturum Başkanı TBMM Başkan Vekili Mithat Sancar’a yeni görevinde başarılar dilediğine,
Demokratik Bölgeler Partisi Eş Genel Başkanı Mehmet Arslan’a Rize Kalkandere L
Tipi Cezaevinde yapılan işkence konusunda Adalet Bakanının derhâl harekete
geçmesi gerektiğine, Afrin’de sivillerin bombardımanın hedefi olduğuna, Meclis
dergisinde kendi partilerinin görüşlerine de yer verilmesi gerektiğine, MESAM’a
kayyum atanması kararını şiddetle kınadıklarına ve hayatını kaybeden CHP Parti
Meclisi üyesi Yavuz Karan’ın ailesine başsağlığı dilediklerine ilişkin
açıklaması
25.- İstanbul Milletvekili Engin Altay’ın, Oturum Başkanı
TBMM Başkan Vekili Mithat Sancar’a yeni görevinde başarılar dilediğine,
hayatını kaybeden CHP Parti Meclisi üyesi Yavuz Karan’a Allah’tan rahmet,
ailesi ile Trabzonlulara başsağlığı dilediğine ve şeker fabrikalarının satılması
konusunda Hükûmeti konuyu yeniden değerlendirmeye davet ettiğine ilişkin
açıklaması
26.- Amasya Milletvekili Mehmet Naci Bostancı’nın, Oturum
Başkanı TBMM Başkan Vekili Mithat Sancar’a yeni görevinde başarılar dilediğine,
Birleşmiş Milletler sözcüsü Stephane Dujarric’in Afrin’de terör örgütünün
sivilleri kalkan olarak kullanmaya yönelik strateji yürüttüğüne ilişkin
sözlerine, hayatını kaybeden CHP Parti Meclisi üyesi Yavuz Karan’a Allah’tan
rahmet, sevenleri ile Cumhuriyet Halk Partisine başsağlığı dilediğine, şeker
fabrikalarının özelleştirilmesi konusunda çiftçilerin zarar görmeyeceği Hükûmet
politikaları istikametinde düzenleme yapılacağına ve Ömer Seyfettin’in ölüm yıl
dönümünde kendisine Allah’tan rahmet dilediğine ilişkin açıklaması
27.- Ankara Milletvekili Levent Gök’ün, Halkların Demokratik
Partisinin verdiği grup önerisini desteklediklerine ilişkin açıklaması
28.- Adana Milletvekili Meral Danış Beştaş’ın, iktidar
partisinin vereceği oylarla Suruç’ta 2 polisi asıl öldürenlerin kimler olduğunu
ve neden bunun çözüm sürecinin bitirilmesine bahane yapıldığını oylayacağına
ilişkin açıklaması
29.- İstanbul Milletvekili Engin Altay’ın, bir milletvekili
tarafından ortaya atılan işkence iddiası konusunda Hükûmetten izahat
beklediklerine ilişkin açıklaması
30.- İzmir Milletvekili Müslüm Doğan’ın, MESAM’a kayyum
atanmasının kabul edilemez olduğuna ve bu nedenle rahatsızlanan Arif Sağ’a acil
şifalar dilediğine ilişkin açıklaması
31.- Adana Milletvekili Meral Danış Beştaş’ın, Demokratik
Bölgeler Partisi Eş Genel Başkanı Mehmet Arslan’a yapılan işkencenin hâlâ devam
ettiğine, Hükûmetten bir an önce açıklama yapmasını ve işkencecileri görevden
almasını talep ettiklerine ilişkin açıklaması
32.- Maliye Bakanı Naci Ağbal’ın, İstanbul Milletvekili Garo
Paylan’ın yerinden sarf ettiği bazı ifadelerine ilişkin açıklaması
33.- İstanbul Milletvekili Sibel Özdemir’in, taşeron
düzenlemesinde güvenlik soruşturmasına takılan hükümlülerle ilgili düzenleme
yapılması gerektiğine ilişkin açıklaması
34.- Maliye Bakanı Naci Ağbal’ın, Hükûmet olarak her zaman
olduğu gibi ortaya çıkan sorunları çözme konusunda gayretleri olduğuna ilişkin
açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Adana Milletvekili Meral Danış Beştaş’ın
Anayasa Komisyonu üyeliğinden istifasına ilişkin yazısının 5/3/2018 tarihinde
Başkanlığa ulaştığına ilişkin önerge yazısı (4/136)
2.- Denizli Milletvekili Kazım Arslan’ın (2/469) esas
numaralı 2820 Sayılı Siyasi Partiler Kanununda Değişiklik Yapılmasına İlişkin
Kanun Teklifi’nin doğrudan gündeme alınmasına ilişkin önergesi (4/137)

B) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisinin Dış İlişkilerinin Düzenlenmesi Hakkında 3620 sayılı
Kanun’un 4’üncü maddesi uyarınca, Malezya ile Türkiye Büyük Millet Meclisi
arasında parlamentolar arası dostluk grubu kurulmasına ilişkin tezkeresi
(3/1546)

VII.- ÖNERİLER
A) Siyasi Parti Grubu Önerileri
1.- MHP Grubunun, İstanbul Milletvekili İzzet Ulvi Yönter ve
arkadaşları tarafından, Sosyal Yardımlaşma ve Dayanışma Vakfı çalışanlarının
sorunlarının belirlenmesi amacıyla 22/2/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 6 Mart 2018 Salı günkü birleşiminde yapılmasına
ilişkin önerisi
2.- HDP Grubunun, İstanbul Milletvekili Garo Paylan ve
arkadaşları tarafından, çözüm sürecinin bitmesine gerekçe gösterilen,
Ceylanpınar’da 2 polis memurunun öldürülmesi vakasının incelenmesi amacıyla
5/3/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 6 Mart 2018
Salı günkü birleşiminde yapılmasına ilişkin önerisi
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, kısırlığa yol açan faktörlerin araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/2063) esas numaralı Meclis Araştırması Önergesi’nin, ön görüşmelerinin,
Genel Kurulun 6 Mart 2018 Salı günkü birleşiminde yapılmasına ilişkin önerisi



4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer işler” kısmında bulunan 533 sıra sayılı Kanun
Tasarısı’nın bu kısmın 1’inci sırasına alınmasına ve diğer işlerin sırasının
buna göre teselsül ettirilmesine; Genel Kurulun 13, 20 ve 27 Mart 2018 ile 3,
10, 17 ve 24 Nisan 2018 Salı günlerindeki birleşimlerinde sözlü soruların
görüşülmemesine; 533 sıra sayılı Kanun Tasarısı’nın İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi 

VIII.- SATAŞMALARA İLİŞKİN KONUŞMALAR
1.- Kars Milletvekili Ayhan Bilgen’in, Kahramanmaraş
Milletvekili Celalettin Güvenç’in HDP grup önerisi üzerinde AK PARTİ Grubu
adına yaptığı konuşması sırasında Halkların Demokratik Partisine sataşması
nedeniyle konuşması 
2.- İstanbul Milletvekili Engin Altay’ın, Giresun
Milletvekili Cemal Öztürk’ün 533 sıra sayılı Kanun Tasarısı’nın tümü üzerinde
şahsı adına yaptığı konuşması sırasında şahsına sataşması nedeniyle konuşması
3.- İstanbul Milletvekili Garo Paylan’ın, Maliye Bakanı Naci
Ağbal’ın 533 sıra sayılı Kanun Tasarısı’nın tümü üzerinde Hükûmet adına yaptığı
konuşması sırasında şahsına sataşması nedeniyle konuşması
4.- Maliye Bakanı Naci Ağbal’ın, İstanbul Milletvekili Garo
Paylan’ın sataşma nedeniyle yaptığı konuşması sırasında şahsına sataşması
nedeniyle konuşması
5.- Kocaeli Milletvekili Haydar Akar’ın, Maliye Bakanı Naci
Ağbal’ın 533 sıra sayılı Kanun Tasarısı’nın tümü üzerindeki soru-cevap
bölümünde yaptığı konuşması sırasında Cumhuriyet Halk Partisine sataşması
nedeniyle konuşması

IX.- SEÇİMLER
A) Komisyonlarda Açık Bulunan Üyeliklere Seçim
1.- Anayasa Komisyonunda boş bulunan üyeliklere seçim

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı Teklifleri
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) 

XI.- YAZILI SORULAR VE CEVAPLARI
1.- Niğde Milletvekili Ömer Fethi
Gürer'in, son beş yılda iflas nedeniyle kapanan iş yerlerine ilişkin Başbakandan
sorusu ve Gümrük ve Ticaret Bakanı Bülent
Tüfenkci’nin cevabı (7/20104) Ek cevap
2.- İstanbul Milletvekili Zeynel
Emre'nin, Fethullahçı Terör Örgütünün (FETÖ/PDY) 15 Temmuz 2016 Tarihli Darbe
Girişimi ile Bu Terör Örgütünün Faaliyetlerinin Tüm Yönleriyle Araştırılarak
Alınması Gereken Önlemlerin Belirlenmesi Amacıyla Kurulan Meclis Araştırması
Komisyonu Raporu'na ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/20974)
3.- Denizli Milletvekili Melike
Basmacı'nın, gümrük vergisi ödenmeyen ithal ürünlere ilişkin sorusu ve Ekonomi Bakanı Nihat Zeybekci’nin cevabı (7/22890)
4.- İstanbul Milletvekili Gamze Akkuş
İlgezdi'nin, TBMM'deki restorasyonlara ve Atatürk tablolarına ilişkin sorusu ve Türkiye Büyük Millet Meclisi Başkan Vekili
Ahmet Aydın’ın cevabı (7/22938)
5.- İstanbul Milletvekili Mustafa Sezgin
Tanrıkulu'nun, SPK ihalelerine ilişkin Başbakandan sorusu ve Başbakan Yardımcısı Mehmet Şimşek’in cevabı (7/23011)
6.- Kırklareli Milletvekili Türabi
Kayan'ın, şeker politikasına ve özelleştirmelere ilişkin Başbakandan sorusu ve Maliye Bakanı Naci Ağbal’ın cevabı (7/23041)
7.- Burdur Milletvekili Mehmet Göker'in,
Burdur'un Çeltikli ilçesindeki Organize Sanayi Bölgesi Projesi’ne ilişkin
Başbakandan sorusu ve Bilim, Sanayi ve
Teknoloji Bakanı Faruk Özlü’nün cevabı (7/23066)
8.- İstanbul Milletvekili Mustafa Sezgin
Tanrıkulu'nun, bağlı kurum ve kuruluş hizmet binalarında son on yılda yapılan
tadilatlara, mobilya ve büro malzemeleri için yapılan harcamalara,
Bağlı kurum ve kuruluşların merkez
teşkilatında kullanılan araçlara, bunlar için yapılan harcamalara ve Kurum
lojmanlarına,
İlişkin soruları ve Başbakan Yardımcısı Bekir Bozdağ’ın cevabı (7/23075), (7/23077)
9.- İstanbul Milletvekili Mustafa Sezgin
Tanrıkulu'nun, 2012-2017 arasında yapılan bürokrat görevlendirmeleriyle ilgili
mahkeme kararlarına ve çifte maaş ödendiği iddialarına ilişkin sorusu ve Ekonomi Bakanı Nihat Zeybekci’nin cevabı (7/23151)
10.- İstanbul Milletvekili Mustafa
Sezgin Tanrıkulu'nun, Bakanlık hizmet binalarında son on yılda yapılan
tadilatlara, mobilya ve büro malzemeleri için yapılan harcamalara ilişkin sorusu ve Gümrük ve Ticaret Bakanı Bülent Tüfenkci’nin
cevabı (7/23177)
11.- İstanbul Milletvekili Mustafa Sezgin
Tanrıkulu'nun, 2012-2017 arasında yapılan bürokrat görevlendirmeleriyle ilgili
mahkeme kararlarına ve çifte maaş ödendiği iddialarına, 
Bakanlık bünyesinde olası bir depreme
yönelik olarak alınan tedbirlere, 
İlişkin soruları ve Gümrük ve Ticaret
Bakanı Bülent Tüfenkci’nin cevabı (7/23178), (7/23403) 
12.- Ankara Milletvekili Ali Haydar
Hakverdi'nin, ANKESOB ile ilgili olarak yapılan teftiş sonucunda düzenlenen
rapora ilişkin sorusu ve Gümrük ve Ticaret Bakanı Bülent Tüfenkci’nin cevabı
(7/23180)
13.- İstanbul Milletvekili Mustafa
Sezgin Tanrıkulu'nun, Bakanlık hizmet binalarında son on yılda yapılan
tadilatlara, mobilya ve büro malzemeleri için yapılan harcamalara ilişkin,
sorusu ve Maliye Bakanı Naci Ağbal’ın cevabı (7/23215)
14.- İstanbul Milletvekili Gamze Akkuş
İlgezdi'nin, TBMM Kütüphanesindeki bazı kitaplara ilişkin sorusu ve Türkiye Büyük
Millet Meclisi Başkan Vekili Ahmet Aydın’ın cevabı (7/23271)
15.- Niğde Milletvekili Ömer Fethi
Gürer'in, kamu kuruluşları ve KİT'lerin 2017 yılında verdiği TV reklamlarına
ilişkin Başbakandan sorusu ve Başbakan Yardımcısı Bekir Bozdağ’ın cevabı
(7/23285)
16.- Ankara Milletvekili Murat Emir'in,
FETÖ soruşturmaları kapsamında hakkında soruşturma açılan Ankara Ticaret Odası
ve Ankara Sanayi Odası üyesi bulunup bulunmadığına ilişkin Başbakandan sorusu
ve Gümrük ve Ticaret Bakanı Bülent Tüfenkci’nin cevabı (7/23320)
17.- Tokat Milletvekili Kadim Durmaz'ın,
Gümrük Birliğinin güncellenmesi çalışmalarına ilişkin Başbakandan sorusu ve
Ekonomi Bakanı Nihat Zeybekci’nin cevabı (7/23327)
18.- Niğde Milletvekili Ömer Fethi
Gürer'in, Türk malı ürünlerin yurt dışında markalaşması kapsamında verilen
desteklere ilişkin sorusu ve Ekonomi Bakanı Nihat Zeybekci’nin cevabı (7/23390)
19.- Niğde Milletvekili Ömer Fethi
Gürer'in, vergi borcu bulunan firmalara destek sağlanıp sağlanmadığına ilişkin
sorusu ve Ekonomi Bakanı Nihat Zeybekci’nin cevabı (7/23392)
20.- Niğde Milletvekili Ömer Fethi
Gürer'in, 2003 yılından bu yana Merkezi Uzlaşma Komisyonuna yapılan başvurulara
ilişkin sorusu ve Maliye Bakanı Naci Ağbal’ın cevabı (7/23413)
21.- Niğde Milletvekili Ömer Fethi
Gürer'in, 2012 yılından bu yana toplanan vergilere ilişkin sorusu ve Maliye
Bakanı Naci Ağbal’ın cevabı (7/23414)
22.- Niğde Milletvekili Ömer Fethi
Gürer'in, özelleştirmeler kapsamında yapılan satışlara ve sonuçlarına ilişkin
Başbakandan sorusu ve Maliye Bakanı Naci Ağbal’ın cevabı (7/23497)
23.- İstanbul Milletvekili Mustafa
Sezgin Tanrıkulu'nun, Devlet Denetleme Kurulu ihalelerine ilişkin Başbakandan
sorusu ve Başbakan Yardımcısı Bekir Bozdağ’ın cevabı (7/23696)
24.- İstanbul Milletvekili Mustafa
Sezgin Tanrıkulu'nun, Cumhurbaşkanlığı Genel Sekreterliği ihalelerine ilişkin
Başbakandan sorusu ve Başbakan Yardımcısı Bekir Bozdağ’ın cevabı (7/23719)
25.- İstanbul Milletvekili Mustafa
Sezgin Tanrıkulu'nun, Savunma Sanayi Müsteşarlığı ihalelerine ilişkin
Başbakandan sorusu ve Başbakan Yardımcısı Bekir Bozdağ’ın cevabı (7/23723)
26.- Hatay Milletvekili Serkan Topal'ın,
Bakanlık bütçesinden 2018 yılında Hatay için planlanan yatırımlara ilişkin
sorusu ve Başbakan Yardımcısı Bekir Bozdağ’ın cevabı (7/23786)
6 Mart 2018 Salı
BİRİNCİ OTURUM
Açılma Saati: 15.00
BAŞKAN: Başkan
Vekili Mithat SANCAR
KÂTİP ÜYELER: Fehmi KÜPÇÜ (Bolu), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 66’ncı Birleşimini açıyorum. 
Toplantı yeter
sayısı vardır.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mithat Sancar’ın,
Parlamentoyu tarihsel anlamına yeniden kavuşturacak çalışmalar yapılması
gerektiğine, ülkede egemen olan siyaset kültürünün kutuplaşma ve gerilimi
besleyen güçlü bir kaynak olduğuna, ölüm politikasından çıkıp hayat yoluna
girebilmek için herkese büyük sorumluluklar düştüğüne ve Genel Kurulu
yönetirken adalet ve demokrasi ilkelerine bağlı kalacağına ilişkin konuşması 
BAŞKAN – Değerli
milletvekilleri, görüşmelere başlamadan önce bazı düşünce ve
değerlendirmelerimi sizlerle ve halkımızla paylaşmak istiyorum. 
Demokratik
siyaset, tartışarak işleri barışçıl bir biçimde yürütmek anlamına gelir. Bu da
her şeyden önce çoğulluk olgusunu paylaşan insanlar arasında gerçekleşir.
Siyasetin var oluş temeli çoğulluk ve özgürlüktür. Özgürlüğün yokluğu
otoriterlik, çoğulluğun yokluğu totaliterlik demektir. Özgürlüğün yitimi şiddet
eğilimini, çoğulluğun yitimi de nefret hareketlerini teşvik eder. Tekçi ve
yasakçı her girişim siyasetin var oluş şartlarını tahrip eder. Tekçi ve yasakçı
anlayışın zafer kazanmasıyla siyasal yaşamın özü olan tartışma gereksizleşir,
çoğulluğun yerini tekillik alır. Toplumu var eden ortak dünya sarsıntıya uğrar,
çökmeye başlar. Siyaseti yok etmeye başladığınız zaman galip gelen sadece
intikam tanrıçası olabilir.
Değerli
milletvekilleri, ülkemiz uzun zamandır aşırı gerilim, derin kutuplaşma ve hatta
parçalanmışlık hâli yaşıyor. Bunun başlıca sebebi de demokratik siyasetin
sağlıklı işlemesi için gerekli olan zemin ve şartların bulunmamasıdır. 
Parlamento,
demokratik siyasetin en kıymetli imkânı ve mekânıdır, ayrışmış ve kutuplaşmış
toplum kesimlerinin birbirleriyle buluşmasını sağlayan hayati bir köprüdür,
tabii ki tarihsel anlamına uygun bir yapıya sahip olması ve çoğulcu, demokratik
bir şekilde işlemesi şartıyla. 
“Parlamentoculuk”
zorlu bir mücadele tarihinin ürettiği değerli bir kazanımdır. Bu tarihin en
derin özünü, tek otoriteye ve tekçi yönetime karşı halkın katılımını ve çoğulcu
temsilini savunmaktır. Millî Mücadele döneminin çok zorlu şartlarında bile
Birinci Meclis, parlamentonun bu tarihsel anlamına sıkı sıkıya bağlı kalmıştır,
yetkilerini kıskançlıkla sahiplenmiştir. Mustafa Kemal Atatürk’e bile zaman
zaman çok sertleşen sürekli bir muhalefetin varlığı bunun en önemli delilidir.
Etkili muhalefetin önemli isimlerinin vekilliklerinin düşürülmesi yönünde
talepler de gelmiştir bu dönemde fakat hem Millî Mücadelenin önderleri hem de
Meclis bu talepleri reddetmiştir. Oysa şimdi içinde bulunduğumuz yasama dönemi,
bu tarihsel anlamla hiçbir şekilde bağdaşmayacak çok sayıda örnekle doludur.
Tarihte, Parlamento tarihinde, Türkiye Büyük Millet Meclisi tarihinde hiç
olmadığı kadar milletvekillerinin dokunulmazlığı kaldırılmış ve yine çok sayıda
milletvekilinin vekilliği düşürülmüştür. Şu anda 9 milletvekilinin vekilliği
düşmüş, 10 milletvekili de cezaevlerinde bulunmaktadır. Böyle bir Parlamentonun
ne parlamentoculuğun tarihsel anlamına ne de Türkiye’deki tarihsel tecrübeye
uygun düştüğü kesinlikle söylenemez. Bizlerin yapması gereken Parlamentoyu bu
tarihsel anlamına yeniden kavuşturacak çalışmalar yürütmektir. 
Ülkemizde egemen
olan siyaset kültürü de kutuplaşma ve gerilimi besleyen güçlü bir kaynaktır.
Siyasetin dost-düşman ayrımına dayandığı kültürlerde toplumsal yaşamın her alanında
keskin bir kutuplaşmanın yaşanması kaçınılmazdır. Bu kültürlerde farklı olanlar
ve farklı düşünenler birer düşman olarak görülür. Muhalefet de bir toplumsal
gerçeklik ve demokratik zorunluluk değil, bir şer faaliyeti olarak algılanır.
Böyle bir ortamda herkes elindeki imkânları düşmanını yok etmek için kullanmak
ister. Oysa demokratik siyaset zeminini zayıflatan veya işlevsizleştiren her
faktör ve her gelişme nefreti ve şiddet eğilimini teşvik etmekten başka bir
sonuç doğurmaz. Nefret ve şiddet ise sadece yıkım getirir. Şiddetin sinizme ve
giderek nihilizme güçlü bir zemin sunduğunu unutmamak lazım. Sinizm ve nihilizm
duraklarından geçerek gideceğimiz yer ilkelerin ve değerlerin imhasıdır. Bu
zemin, bir toplum olma veya toplum olarak kalma imkânlarını da kurutur. Savaş
nefret ve şiddet ortamının doruklarını temsil eder. Savaş ölüm, yıkım ve acı
demektir. Toplumlar içinde ve arasında var olan köprüler de savaşlarda yıkılır.
Acıları azaltmak ve tamir etmek için vazgeçilmez yol ise barış ve demokrasidir.

Evet, “Her ölüm
erkendir.” der şair ama bazı ölümler çok erkendir, fazla zamansızdır. Bilhassa
öldürmelerle biten ömürler için ölüm her zaman ve mutlaka erkendir ve maalesef,
bu ülke, bu manada erken ölümler ülkesi hâline gelmiştir. Bu, bizler için bir
kader değildir değerli milletvekilleri. Düşmanlığı, şiddeti ve nefreti,
toplumsal ve siyasal dünyamızı belirleyen en ağır hakikat olmaktan
çıkarabiliriz. Belki çok sancılı olacak ama geçmişimizle ve kendimizle yüzleşme
becerisini gösterebilirsek erken ölümler ülkesi olmaktan çıkıp iyi hayatlar
kuracağımız konusunda umutluyum. Ölüm patikasından çıkıp hayat yoluna
girebilmek için hepimize büyük sorumluluklar düştüğüne inanıyorum çünkü
biliyoruz ki kandan kına yakılmaz. 
Ben, Başkanlığı
vekâleten üstlenip Genel Kurulu yönetirken veya başkan vekilliğinin diğer
yetkilerini kullanırken adalet ve demokrasi ilkelerine bağlı kalacağıma
buradan, bir kez daha, huzurunuzda söz veriyorum. Bu konuda zorlanabileceğim
bir tek husus var: Halefi olduğum Sevgili Pervin Buldan’ın bu çıtayı çok
yükseklere taşıyan örnek bir tutum sergilemiş olmasıdır. Ona layık olmak için
elimden geleni yapacağım.
Bu vesileyle
tekrar Genel Kurulu ve halkımızı saygıyla sevgiyle selamlıyor ve Allah kimseyi
mahcup etmesin diyorum. (HDP ve CHP sıralarından alkışlar) 
Evet, şimdi
görüşmelere başlıyoruz değerli milletvekilleri.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, 8 Mart Dünya Emekçi Kadınlar Günü dolayısıyla söz isteyen Diyarbakır
Milletvekili Feleknas Uca’ya aittir.
Buyurun Sayın
Uca. (HDP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Feleknas Uca’nın, 8 Mart Dünya
Emekçi Kadınlar Günü’ne ilişkin gündem dışı konuşması
FELEKNAS UCA
(Diyarbakır) – Sayın Başkan, değerli milletvekilleri; hepinizi saygıyla
selamlıyorum.
Sayın Başkan,
öncelikle sizi tebrik ediyorum, yeni görevinizde başarılar diliyorum. 
Değerli
milletvekilleri, önümüzdeki perşembe günü Dünya Emekçi Kadınlar Günü, tüm
kadınların 8 Martını kutluyorum. Figen Yüksekdağ başta olmak üzere, cezaevinde
bulunan kadın milletvekillerimiz Gülseren Yıldırım, Burcu Çelik, Çağlar
Demirel, Selma Irmak’ı, emek ve özgürlük mücadelesi yürüten kadın
yoldaşlarımızı da selamlıyorum. 
8 Mart
kadınların uzun süreli mücadelesi sonucu kazanılmış, kadın özgürlük
mücadelesinde önemli bir gündür. Bu gün Brezilya, İtalya, Rusya ve Çin gibi pek
çok ülkede resmî tatil günlerinden biri olarak kabul edilmiştir. Ne yazık ki
Türkiye’de 8 Mart hâlâ resmî bayram sayılmış değildir. 
Değerli
milletvekilleri, Türkiye ve kürdistanda yıllardır farklı etnisite ve
inançlardan kadınların verdikleri çok yönlü mücadeleyle önemli kazanımlar elde
edilmiştir. Medeni Kanun, Ceza Kanunu gibi kanunlarda ve yasal alanda birçok
ayrımcı düzenlemenin kaldırılmasında kadınlar öncülük etmiştir.
Kürt kadınları yıllardır yürüttükleri mücadele sonucu
siyasal katılımda kota, eş başkanlık ve eşit katılım uygulamalarını hayata
geçirmiştir. Kadın özgürlüğü perspektifiyle DBP belediyelerinin hepsinin
yönetim kademelerinde eş başkanlık sistemi uygulanmıştır. Benzer şekilde, bugün
Kürt kadınları, cinsiyetçi bilimi ciddi bir sorgu ve eleştiriye tabi tutarak,
kadın özgürlüğü için önemli bir adım olan jineolojiyi geliştirmiştir. 
Değerli milletvekilleri, bildiğiniz gibi 3 Ağustos
2014’te Şengal’de IŞİD’in soykırımına maruz kalan yediden yetmişe 5 bin ila 7
bin arasında çocuk ve kadın IŞİD tarafından zorla alıkonuldu. Ezidi kadın ile
çocuklar Rakka, Musul ve Telafer gibi kentlerin pazarlarında satıldı. Hâlâ
yaklaşık 3 bin kadın IŞİD’in elinde bulunmaktadır. Bugün Afrin’de yaşayan Ezidi
kadın ve çocuklar benzer bir katliamla karşı karşıyadır. 
Değerli milletvekilleri, cinsiyet ayrımcılığı kadının
toplumda ve iş hayatında karşılaştığı en temel engeldir. Türkiye’de kadına
yönelik şiddet, kadın cinayetleri, çocuk istismarı, çocuk yaşta zorla
evlilikler, işsizlik ve mobbing kadınların karşı karşıya kaldığı temel
sorunlardır. Ne yazık ki hâlâ, her gün kadınların erkekler tarafından sokak
ortasında öldürülmelerine tanık oluyoruz. Türkiye’de son üç yılda, özellikle
kadın mücadelesinin üyesi kadınlar, yaşam haklarını doğrudan hedef alan
saldırılarla karşı karşıya kalmıştır. Siyasette kadın eşitliğini esas alan ve
eş başkanlık sistemini yürürlüğe koyan tek parti olan HDP üzerinde ciddi
baskılar oluşmuştur. HDP’nin binlerce kadın üyesi rehin alınarak cezaevine
konulmuş, 5 kadın vekilimizin milletvekilliği hukuksuz bir biçimde
düşürülmüştür. 
Değerli milletvekilleri, OHAL’le beraber Türkiye’de
kadınlar büyük oranda şiddetin hedefi hâline gelmiş, bu dönem binlerce kadın
KHK’yle ihraç edilmiştir. Kadınların hakları gasbedilmiş, binlerce kadın işten
çıkarılmış ve çok sayıda kadın kurumu kapatılmıştır. Onlarca kadın gazeteci
bugün cezaevindedir. 78 yaşındaki hasta tutuklu Sise Bingöl’ün sağlık sorunları
her geçen gün ağırlaştığı hâlde hâlâ cezaevinde olması bu ülke için utanç
vericidir. Diyarbakır Keskesor aktivisti Diren Coşkun örneğinde basına
yansıdığı gibi, cezaevlerinde LGBTİ bireyleri ciddi bir şekilde kötü muameleyle
karşı karşıyadır. 
Cumhurbaşkanı üç ay önce “Kadınlar gerçek
özgürlüklerine bizim iktidarımız döneminde kavuştu.” demişti. Buradan kendisine
sormak istiyorum: Geçtiğimiz pazar günü Ankara ve Çorlu’da 8 Mart’ı kutlamak
için alanlara çıkan kadınların polis tarafından darbedilerek yerlerde
sürüklenmesi hangi iktidarın talimatıyla gerçekleşmiştir? Diyarbakır’da yapmak
istediğimiz bisiklet turu bile büyük bir güçle engellendi. Kadınlardan neden bu
kadar korkuyorsunuz? 
Son olarak, Figen Yüksekdağ, Gültan Kışanak, Sebahat
Tuncel, Ayla Akat, Leyla Güven ve Sise ana şahsında, cezaevlerinde…
(Mikrofon
otomatik cihaz tarafından kapatıldı)
BAŞKAN – Sayın
Uca, sözlerinizi tamamlamak için size bir dakika daha süre veriyorum. 
FELEKNAS UCA
(Devamla) – Teşekkürler. 
…rehin tutulan
kadınlar başta olmak üzere, bütün kadınların 8 Mart Dünya Emekçi Kadınlar
Günü’nü kutluyorum. 
Yine bugün,
Şengal başta olmak üzere, Kürdistan’da IŞİD ve diğer kadın düşmanı çetelere
karşı mücadele yürüten bütün kadınları selamlıyorum. Kadın özgürlüğü mücadelesi
için direnen ve bu yolda hayatını kaybeden o onurlu kadınları saygıyla
anıyorum. “…”(x)
Yaşasın 8 Mart, kadın, yaşam, özgürlük. 
Teşekkürler.
(HDP sıralarından alkışlar) 
BAŞKAN –
Teşekkürler Sayın Uca. 
Gündem dışı
ikinci söz, Ankara’nın sorunları hakkında söz isteyen Ankara Milletvekili
Levent Gök’e aittir. 
Buyurun Sayın
Gök. (CHP sıralarından alkışlar) 
Konuşma süreniz
beş dakikadır. 
2.- Ankara Milletvekili Levent Gök’ün, Ankara’nın
sorunlarına ilişkin gündem dışı konuşması
LEVENT GÖK
(Ankara) – Sayın Başkan, değerli milletvekilleri; konuşmama başlamadan önce,
bugün yeni görevine başlayan Meclis Başkan Vekilimiz Sayın Mithat Sancar’a
görevinde başarılar diliyorum, hayırlı olsun. 
Sayın Başkan,
değerli milletvekilleri; Türkiye, çöken Osmanlı İmparatorluğu’nun üzerine 29
Ekim 1923’te kurulmuş bir cumhuriyettir. Cumhuriyetin kurucuları bu tarihe
gelinceye kadar dört yıl süreyle Osmanlı İmparatorluğu’nu işgal eden ülkelerle
savaşmak zorunda kalmışlardır. İşte bu savaş Ankara’dan yönetilmiş ve
cumhuriyet de Ankara’dan ilan edilmiştir. Millî mücadelede Mustafa Kemal
Atatürk ve arkadaşlarına en güç zamanda en büyük desteği veren Ankara için
Mustafa Kemal “Benim gönlümde Ankara’nın ve Ankaralıların ayrı bir yeri
vardır.” demiş ve Ankara’nın konumu, gelişmeye açık olması, millî mücadelenin
karargâhı olması düşünülerek 13 Ekim 1923’te Ankara başkent yapılmıştır.
Ankara kentinin
kimliğini, uygarlık tutkusu, hoşgörü ve cumhuriyetçilik gelenekleri oluşturur.
Hacı Bayram Veli, 1427 yılında ünlü camisini yaptırırken hemen yanı başındaki
Roma İmparatoru Augustus’un anıtına dokunmamış, tam tersine ondan yararlanarak
hoşgörü anlayışının en güzel örneğini vermiştir bundan tam altı yüz yıl önce. 
Ankara;
Hititler, Galatlar, Frigler, Bizans, Ahiler, Selçuklu ve Osmanlı kültürlerini
bünyesinde barındıran ve Türkiye Cumhuriyeti’nin başkenti olarak ülkemizin
tarihsel hafızasının merkezi durumundadır. Ancak son yirmi yılda bu tarihsel
hafızanın önemli parçaları zarar görmüş veya yok edilmiştir. Özellikle
Cumhuriyet Dönemi eserlerine sistematik saldırılar gerçekleşmiş ve Ankara’nın
kimliği büyük ölçüde tahrip edilmiştir. 
Sayın
Başkan, değerli milletvekilleri; bugün gelinen noktada Ankara hoşgörü
anlayışından uzaklaşmış olup Ankara’nın tarihî kimliği, cumhuriyetçi
nitelikleri, sosyal, kültürel ve ekonomik yaşantısı iktidarın ve Ankara
Büyükşehir Belediyesinin tehdidi altındadır. Ankara’nın tüm dış ilçeleri göç
nedeniyle ve birer birer yitirdikleri kamu hizmet binalarıyla Türkiye’nin
ilçeler arasındaki gelişmişlik sıralamasında en gerideki yerlerini almaktadır. 
Örnek
olarak, 2000 yılında AKP iktidara gelmeden önce Haymana ilçesinin nüfusu 54 bin
iken şu anda 27 bine düşmüştür. Kalecik 25 binden 13 bine, Nallıhan 40 binden
28 bine, Bala 40 binden 21 bine, Güdül 21 binden 8 bine düşmek suretiyle büyük
ölçüde göç vermiştir. 
Sayın
Başkan, değerli milletvekilleri; besicilik ve çiftçilik dış ilçelerimizde
neredeyse sıfır noktasına gelmiştir. Atatürk’ün adının ve çağdaş yaşamın
izlerinin silinmesi için her türlü tertip Ankara’da denenmektedir. Ankara’yı
yirmi dört yıldır yöneten büyükşehir belediyesi Türkiye’nin en borçlu
belediyesidir. Ödemediği kamu borçlarının yanında, vergisini de ödemeyerek
vergi yüzsüzleri listesinde 6’ncı sırayı işgal etmiştir. Ankaralılar en pahalı
suyu, en pahalı doğal gazı kullanmaya bu yönetimle mahkûm olmuşlardır. 
Metrolara
kaynak aktarmak için özelleştirilen BAŞKENTGAZ’ın metroların yapımı Ulaştırma
Bakanlığına devredildiği hâlde tümü satılmıştır ve tam 1 milyar 162 milyon
doların bugün nerede olduğu belli değildir. Ankara Büyükşehir Belediyesinden bu
hesap sorulmalıdır. 
Ankaralılar
BAŞKENTGAZ’ın özelleştirilmesine karşı oluşumuzda ne kadar haklı olduğumuzu
bugün bizlere yakınarak anlatmaktadır. Alan şirket Ankaralılara doğal gazda
büyük sıkıntı yaşatmakta, sayaçların değiştirilmesi konusunda ciddi baskılar
yapmaktadır. Önceden ödenmiş olan mekanik sayaçların elektronik sayaçlara
dönüştürülmesindeki depozito kabul edilmemekte ve Ankaralılar şu anda tekrar
mekanik sayaca döndürülmek için ciddi baskılarla uğraşmaktadır. 
Sayın Başkan,
değerli milletvekilleri; Ankara’da en son resmî millî maçın yirmi altı yıl önce
yapıldığını bilir misiniz? Bir başkente yakışan bir tablo mudur? Tam yirmi altı
yıl önce, çeyrek asır önce Ankara son resmî millî maçını yaşamıştır.
Ankara 196
ülkeyle ticaret yapan bir ildir ama Ankara’dan şu anda direkt uçuş seferleri
ancak 14 ülkeye mümkündür. Yazıktır Ankara’nın ticaretle uğraşan insanlarına,
sanayisiyle uğraşan insanlarına. Herkes İstanbul aktarmalı gitmeye çalışıyor.
Büyük bir vakit kaybı ve zaman kaybı Ankaralı ticaretle uğraşan kesimin büyük
bir sıkıntısını oluşturmaktadır. Bu ulaşım yolu ve özellikle direkt hatların
uçuş alanında artırılması zorunluluktur. 
Sayın Başkan,
değerli milletvekilleri; Ankara’da 5 milyon 450 bin nüfusa karşı, 15.430 yatak
bulunmaktadır hastanelerde. Bu çok küçük bir rakamdır. 
(Mikrofon
otomatik cihaz tarafından kapatıldı)
LEVENT GÖK
(Devamla) – Sayın Başkan…
BAŞKAN – Sayın
Gök, konuşmanızı tamamlamak için size bir dakika daha süre veriyorum. 
LEVENT GÖK
(Devamla) – 5 milyon 450 bin nüfusa sahip Ankara’daki yatak sayısının 15.430
olduğu gerçeğini dikkatlerinize sunmak istiyorum. 
Ankara’da her
yıl aşağı yukarı 3-4 bin şirket kapanmakta ve bin ila 2 bin civarında şirket de
tasfiye edilmektedir değerli arkadaşlarım. 2017 itibarıyla, karşılıksız çek
sayısı 32.578’dir. 
Ankara’nın bu
ciddi sıkıntıları yanında, şeker fabrikalarını özelleştirirken 22 şeker
fabrikasının geçen yılki zararını 70 milyon olarak açıklayan Hükûmet,
Ankapark’a harcanan 1 milyar 563 milyon liranın hesabını vermek durumundadır.
Bir yandan 70 milyon lira zarara uğradı diye şeker fabrikalarını
özelleştiriyorsunuz, bir yandan da Ankara’da Ankapark’a 1 milyar 563 milyon
lira para harcanıyor değerli arkadaşlarım. (CHP sıralarından alkışlar) Böyle
bir tablo içerisinde Ankara’nın yönetilmesi mümkün değildir ama Ankara bütün
güçlükleri aşacak bir siyasal birikime, demokrasi ruhuna ve uygarlık ruhuna
sahiptir. 
Ben bu
duygularla hepinizi sevgiyle saygıyla selamlıyor, tekrar Sayın Başkana
görevinde başarılar diliyorum. (CHP sıralarından alkışlar)
BAŞKAN – Çok
teşekkür ederim Sayın Gök.
Gündem dışı
üçüncü söz, Kadirli’nin düşman işgalinden kurtuluşunun yıl dönümü münasebetiyle
söz isteyen Osmaniye Milletvekili Mücahit Durmuşoğlu’na aittir.
Buyurun Sayın
Durmuşoğlu. (AK PARTİ sıralarından alkışlar) 
Süreniz beş
dakikadır.
3.- Osmaniye Milletvekili Mücahit Durmuşoğlu’nun,
Kadirli’nin düşman işgalinden kurtuluşunun 98’inci yıl dönümüne ilişkin gündem
dışı konuşması
MÜCAHİT
DURMUŞOĞLU (Osmaniye) – Sayın Başkan, değerli milletvekilleri; öncelikle Sayın
Başkan, yeni görevinizi tebrik ediyorum, başarılar diliyorum. 
Kadirli’nin
düşman işgalinden kurtuluşunun doksan sekizinci yılı münasebetiyle söz almış
bulunmaktayım, bu vesileyle Genel Kurulu ve ekranları başında bizleri izleyen
aziz milletimizi saygıyla selamlıyorum. 
Bundan doksan
sekiz yıl önce, tıpkı bugün Afrin’de olduğu gibi alçaklıktan ve riyakârlıktan
vazgeçmeyen düşman kuvvetleri ve onların destekçileri Kadirli halkından hak
ettikleri Osmanlı tokadını yemişlerdir. Çukurova’yı işgal eden Fransızlar
atalarımızı yıldırmak için baskıya, zulme ve sert uygulamalara yönelmişti.
Kadirli halkı ise inancından ve tarihinden aldığı güçle birlik ve beraberlik
içinde işgalci Fransızlara karşı dimdik durarak Çukurova’da işgalden kurtulan
ilk şehir olmuştur. Başkomutan Mustafa Kemal Atatürk’ün Sivas’ta
görevlendirdiği Osman Tufan Bey’in önderliğinde başlayan kurtuluş harekâtı
sadece Kadirli’nin değil, bütün Çukurova’nın kurtuluşunda da öncülük etmiş,
diğer bir deyişle Çukurova’nın hürriyet ve istiklal güneşi Kadirli’de
doğmuştur. O büyük mücadelenin kahramanları olarak yeni nesillere de aktarmaya
gayret ettiğimiz Osman Tufan Bey, Yaycıoğlu İbrahim Ağa, Hacı Zülfigaroğlu,
Musa Beyazıt, Tevfik Coşkun, Hasan Tekerek, Halil Tekerek, Latifoğlu Ahmet
Paşa, Hacı Bozdoğan Bey ve dedem Bıyıklı Ali Ağa Durmuşoğlu ile vatan uğruna
canını ortaya koyan tüm atalarımızı rahmet, minnet ve gururla anıyorum. 
Sayın Başkan,
değerli milletvekilleri; geçmişte çeşitli bahanelerle Anadolu’ya gelenler bugün
de farklı isimler ve farklı bahanelerle aynı işgalin peşindedirler. Düşman
kuvvetleri Anadolu’ya geldiklerinde yıllarca bu güzel ülkenin ekmeğini yemiş,
suyunu içmiş bazı hainlerin desteğini yanlarında bulmuşlardır. Bugün de aynı
şekilde terör örgütleriyle ilişki içindedirler. Türk milleti bu haksızlığa dün
de razı olmamıştı, bugün de razı olmuyor. Bu yüzden ne terör örgütleri ne de
onları maske gibi kullananlar bu topraklarda en ufak karşılık bulamıyor ve
Allah’ın izniyle bulamayacaklardır. Cumhurbaşkanımız Sayın Recep Tayyip
Erdoğan’ın söylediği gibi, bir asır önce başaramadıklarını şimdi
gerçekleştirebilecekleri hayaline kapılanların olduğunu görüyoruz. Bunların
kendilerine ancak şöyle sağlam bir Osmanlı tokadı yedikten sonra
gelebilecekleri anlaşılıyor.
Sayın
Başkan, değerli milletvekilleri; bugün karşımızda Kurtuluş Savaşı’nda olduğu
gibi insanlıktan nasibini almamış, masumların canını kıymaktan çekinmeyen bir
güruh var. Suriye’de apaçık bir insani felaket yaşanmasına rağmen Batı
medyasının teröristleri bırakıp Türkiye’yi hedef alması nasıl bir oyunun içinde
olduğumuzun çok açık bir göstergesidir. Sahada Türkiye’yle baş edemeyenlerin
yalana dayalı propaganda savaşıysa işe yaramayacaktır. Türkiye’nin artık
yalanlara, oyalama taktiklerine karnı toktur. Tıpkı bir asır önce olduğu gibi
bölgemiz yeniden belli güçlerin rant ve çıkar kavgasına kurban edilmek
isteniyor. Sınırlarımız kan ve gözyaşıyla yeniden çizilmeye çalışılıyor. Bu
kanlı planların önündeki en büyük engel yüz yıl önce olduğu gibi yine
Türkiye’dir. Onlar ne yaparlarsa yapsınlar, biz inanıyoruz ki kaderin üstünde
bir kader vardır ve kahraman ordumuz aziz milletimizin desteğiyle bir kez daha
muzaffer olacaktır.
Sayın
Başkan, değerli milletvekilleri; bugün, düşman işgalinden kurtuluşunun 98’inci
yıl dönümünü gururla kutlayan ve tarih boyunca bölgesinin parlayan yıldızı olan
Kadirli, bugün de her açıdan kendini geliştirmekte ve örnek bir şehir olma
yolunda hızla ilerlemektedir. 16 Nisandaki halk oylamasında yüzde 54’le “evet”
diyen Kadirli, inanıyorum ki, 2019’daki ülke menfaatlerini parti menfaatlerinin
önüne koyan, milletin bekasını her şeyin üstünde tutan “Mesele vatansa gerisi
teferruattır.” diyen cumhur ittifakıyla birlikte çok daha farklı bir değişim ve
gelişimin içine girecektir.
Sözlerime
son verirken Sayın Cumhurbaşkanımızın “Tek millet, tek bayrak, tek vatan, tek
devlet.” şiarını bir kez daha vurgulamak istiyorum. Zira, kahraman ecdadımıza
layık olmak ve ülkemizin geleceğine en sağlam adımlarla ilerlemek için birlik
ve beraberliğimizin teminatı olan bu 4 ilkeyi asla aklımızdan çıkarmamalıyız.
Başta
Gazi Mustafa Kemal ve silah arkadaşları olmak üzere bu vatanın kurtuluşu için o
günden bugüne canlarını hiçe sayan tüm şehitlerimiz ve gazilerimizi minnet,
şükran ve saygıyla anıyor; şu an Osmaniye’de, Kadirli’de, Düziçi’nde, Bahçe’de,
Hasanbeyli’de, Sumbas’ta ve Toprakkale’de ekranları başında gururlu bir şekilde
bizleri takip eden tüm hemşehrilerimi saygı ve muhabbetle selamlıyor,
Kadirli’nin düşman işgalinden kurtuluşunun 98’inci yıl dönümünü bir kez daha
yürekten kutluyorum. 
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlamanız için bir dakika ek süre veriyorum Sayın Durmuşoğlu. 
MÜCAHİT
DURMUŞOĞLU (Devamla) – Teşekkürler Sayın Başkan. 
Rabbim,
vatanımızı, milletimizi, bayrağımızı ve namusumuzu düşmanın şerrinden korusun.
Vatandaşlarımızın huzur içinde yaşaması için PKK, FETÖ, PYD, DAİŞ ve YPG terör
örgütleri başta olmak üzere iç ve dış düşmanlara karşı cansiperane bir şekilde
mücadele eden tüm güvenlik güçlerimizi de muzaffer eylesin. 
Fedakârlığın,
sonsuz sabrın ve karşılıksız sevginin kaynağı olan kadınlarımızın yılda bir gün
değil her gün saygıyla hatırlanması dileğiyle 8 Mart Dünya Kadınlar Günü’nü de
kutluyorum. 
Yüce heyetinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Durmuşoğlu. 
Değerli
milletvekilleri, birleşime on dakika ara veriyor ve sayın grup başkan
vekillerini görüşmeye çağırıyorum. 
Kapanma Saati: 15.29
İKİNCİ OTURUM
Açılma Saati: 15.54
BAŞKAN: Başkan
Vekili Mithat SANCAR
KÂTİP ÜYELER: Fehmi KÜPÇÜ (Bolu), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 66’ncı Birleşiminin İkinci Oturumunu açıyorum. 
Sayın
milletvekilleri, şimdi, sisteme giren ilk 15 milletvekiline yerlerinden birer
dakika süreyle söz vereceğim. Ancak bugün ilk yönettiğim oturum olduğu için bu
sayıyı 15’le sınırlı tutmamayı daha doğru buldum. Dolayısıyla olabildiğince bu
sayıyı genişletmeye çalışacağım imkânlar ölçüsünde. (HDP ve CHP sıralarından
alkışlar) 
Bu sözlerin
ardından sayın grup başkan vekillerinin söz taleplerini karşılayacağım. 
İlk
söz Sayın Topal’a ait. 
Buyurun
Sayın Topal. 
V.- AÇIKLAMALAR
1.- Hatay Milletvekili Serkan Topal’ın, Türkiye’de işçi
intiharlarının olağanüstü boyutlara ulaştığına ve çalışma şartlarının bir an
evvel iyileştirilmesini talep ettiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Son
yıllarda işçi intiharlarının hızla arttığı bir gerçek. Yani kapitalist çalışma
koşulları işçilerin hayatına kastetmekte, iş cinayetlerine bir de işçinin
intiharını eklemektedir. Nitekim iş cinayetlerinde dünyada ilk sıralarda yer
alan Türkiye’de işçi intiharları da olağanüstü boyutlara ulaşmıştır. İşçi
Sağlığı ve İş Güvenliği Meclisi raporuna göre 2014 yılında en az 25 işçi, 2015
yılında en az 59 işçi, 2016 yılında en az 90 işçi, 2017 yılında ise en az 89
işçi intihar ederek yaşamını yitirmiştir. 
Buradan
Sayın Bakanımıza sesleniyorum: Onlara reva görülen çalışma şartlarının bir an
evvel masaya yatırılıp iyileştirilmesini talep ediyorum. 
Teşekkür
ediyorum. 
BAŞKAN
– İkinci söz Sayın Kerem Ali Sürekli’ye ait.
Söz
sizin, buyurun. 
2.- İzmir Milletvekili Kerem Ali Sürekli’nin, Afrin’de Türk
Silahlı Kuvvetlerinin yürüttüğü operasyonda şehit olan askerlere Cenab-ı
Allah’tan rahmet, yaralılara acil şifalar dilediğine ve yaptırımların tavizsiz
bir şekilde devam edeceğine ilişkin açıklaması
KEREM
ALİ SÜREKLİ (İzmir) – Teşekkür ediyorum Sayın Başkan.
Afrin’de
Türk Silahlı Kuvvetlerinin yürüttüğü operasyonda şehit olan askerlerimize
Cenab-ı Allah’tan rahmet, yaralılarımıza acil şifalar diliyorum. Ordumuz Türk
kudret ve kabiliyetinin çelikleşmiş ifadesidir. Merhametiyle dosta güven veren
Mehmetçik inanılmaz disiplini ve kuvvetiyle de düşmanlarına korku salmaktadır.
Devletimizin ve milletimizin bekası söz konusu olduğunda yaptırımlarımız
ertelemesiz ve tavizsiz bir şekilde devam edecektir. Gözlerine perde inmiş eli
kanlı katiller nihayetinde hezimete uğrayacaklardır. 
BAŞKAN
– Üçüncü söz Sayın Ertem’e ait.
Buyurun
Sayın Ertem. 
3.- Hatay Milletvekili Birol Ertem’in, Antakya-Altınözü
yolunun bir an evvel bitirilmesi ve yol için vatandaşlardan istimlak edilen
arazilerin bedellerinin ödenmesi için bakanlıkları göreve davet ettiğine
ilişkin açıklaması
BİROL
ERTEM (Hatay) – Yapımına 2015 yılında başlanan Antakya-Altınözü yolunun
istimlak çalışmaları yapılıp vatandaşlarımız gerekli imzaları atmıştır. Buna
karşılık vatandaşlarımıza arazileri üzerindeki istimlakten dolayı herhangi bir
ödeme yapılmamıştır. Ayrıca, Antakya-Altınözü yol çalışması hâlâ bitirilmemiş
olduğundan dolayı, can ve mal kayıplı trafik kazalarına yol açmaktadır. Bu
sebeple, Antakya-Altınözü yolunun bir an evvel bitirilmesi ve yol için
vatandaşlarımızdan istimlak edilen arazilerin bedellerinin ödenmesi gereğiyle
ilgili, bakanlıkları göreve davet ediyorum. 
Teşekkür
ediyorum. 
BAŞKAN
– Dördüncü söz, Sayın Atıcı’ya ait. 
Buyurun
Sayın Atıcı.
4.- Mersin Milletvekili Aytuğ Atıcı’nın, AKP’nin devleti
yönetmek yerine ele geçirmeyi tercih ettiğine, Mersin’de AKP’nin bir ilçe
başkanının Millî Eğitim şube ve okul müdürlerini yemekli bir toplantıya
çağırdığına, Gençlik ve Spor Müdürlüğünden aldıkları spor kıyafetlerini
okullardaki öğrencilere dağıttığına ve bununla ilgili soruşturma başlatılması
gerektiğine ilişkin açıklaması
AYTUĞ
ATICI (Mersin) – Teşekkürler Sayın Başkan.
AKP,
devleti yönetmek yerine ele geçirmeyi tercih etmiştir. Mersin’de AKP’nin bir
ilçe başkanı millî eğitim şube müdürlerini ve okul müdürlerini yemekli bir
toplantıya çağırdı. Mersin İl Millî Eğitim Müdürüyle birlikte 70 okul müdürü bu
toplantıya katılmak zorunda kaldı. Devletimizin düşürüldüğü duruma bakar
mısınız, Türkiye Cumhuriyeti devleti AKP devleti hâline getirilmeye
çalışılıyor; buna izin vermeyeceğiz, bu hevesiniz kursağınızda kalacak.
AKP
yöneticileri bununla da yetinmeyerek Gençlik ve Spor Müdürlüğünden aldıkları
spor kıyafetlerini de okullardaki öğrencilere dağıtmıştır. Devlet yönetimi
anlayışından ve edepten yoksun bu uygulamayı AKP üst yönetimi ve Millî Eğitim
Bakanlığı içine sindirebiliyor mu? Sindiremiyorsa, AKP ilçe başkanı ve Mersin
il ve ilgili ilçe millî eğitim müdürleri hakkında derhâl soruşturma başlatmalı
ve görevden almalıdır, aksi durumda suç ortağı olacaktır. 
Teşekkür
ediyorum. 
BAŞKAN
– Beşinci söz Sayın Kılıç’a ait. 
Buyurun
Sayın Kılıç.
5.- Kahramanmaraş Milletvekili İmran Kılıç’ın, Oturum
Başkanı TBMM Başkan Vekili Mithat Sancar’a yeni görevinde başarılar dilediğine
ve Batılıların yazdığı dünya tarihine herkesin yerleştirilmesi gerektiğine
ilişkin açıklaması
İMRAN
KILIÇ (Kahramanmaraş) – Sayın Başkan, yeni görevinizi tebrik eder, başarılar
dilerim. 
Batılılar
tarihlerini 18’inci yüzyıl sonrası güçlü dönemlerinde yazmışlar, trajikomik
olanı, bu tarihi bize dünya tarihi olarak sunmuşlardır. Tarih ilk medeniyetle
başlar. Mezopotamya, Mısır, İndus, Çin ilk medeniyetlerin beşiğidir. Sümerler
ve Mısırlılar Antik Yunan’dan daha önce gelmişlerdir. Antik Yunan ve Roma’yla
başlatılan bu tarihte ne Hindistan ne Çin ne Aztek ne İnka ne Maya ne Anzaklar
ne de İslam medeniyeti ve Afrika’nın esamesi okunur. Hâlbuki bütün bu tarih
içinde Avrupa’nın tarihi az bir zamandır. Dünya tarihine herkesi yerleştirmeli,
Hazreti İbrahim’in dünyaya öğrettiği paylaşmayı yeniden hatırlamalıyız, yoksa
kendimizden olmayanı ötekileştirmek çatışmayı körükler, olan da budur. Dünyaya
ve tarihe bu gerçeklerle bakmalıyız. 
BAŞKAN
– Söz sırası Sayın Doğan’da. 
Buyurun
Sayın Doğan.
6.- İstanbul Milletvekili Selina Doğan’ın, bir grup
sanatçının Cumhurbaşkanının doğum günü dolayısıyla ziyaretinden sonra MESAM’a kayyum
atandığına ve AKP’nin demokratik yollarla yönetimine alamadığı kurumları
operasyonla ele geçirdiğine ilişkin açıklaması
SELİNA
DOĞAN (İstanbul) – Sayın Başkan, geçtiğimiz haftalarda bir grup sanatçı Sayın
Cumhurbaşkanını doğum günü dolayısıyla ziyaret ettiler. Bir doğum günü
ziyaretinden öte bir biat şöleni şeklinde gerçekleşen bu organizasyonun
ardından binlerce üyesi olan MESAM’a kayyum atandı. Görevden alınan MESAM
yöneticilerinin ve kayyum olarak atananların kimliklerine, sanatçı duruşlarına
baktığımız zaman bu operasyonun neden yapıldığını anlayabiliyoruz. AKP
demokratik yollarla yönetimine alamadığı kurumları bir operasyonla ele
geçiriyor. El konulmayan bir kurum kaldı mı? Sırada hangisi var? 
Ülkede her şey
giderek tekleştiriliyor, şimdi de türküleri, şarkıları tekleştirmek istiyorlar.
Büyük bir senfoni orkestrasından tek bir ses çıkmasını istiyorlar. Herkes aynı
notaları çalsın, tüm kameralar aynı açıdan çeksin, herkes aynı şeyleri yazsın
istiyorlar. “Sanat sanat için mi, toplum için mi?” tartışması günümüz
Türkiyesinde kapanmış, “Sanat saray için mi, değil mi?” tartışması başlamıştır.
Fakat unutulmaması gereken bir söz var: Bir ülkenin türkülerini yapanlar
yasalarını yapanlardan daha güçlüdür. (CHP sıralarından alkışlar)
BAŞKAN – Sayın
Akın…
7.- Balıkesir Milletvekili Ahmet Akın’ın, Balıkesir’de
tavukçuluk sektörünün sıkıntılı günler yaşadığına ve Hükûmeti hem üretici hem
de tüketici yararına önlemler almaya davet ettiğine ilişkin açıklaması
AHMET AKIN
(Balıkesir) – Teşekkürler. 
Kuvayımilliyenin
başşehri Balıkesir’imiz yapısı ve iklim koşullarıyla tarım ve hayvancılık
kentidir. Türkiye’de büyükbaş ve küçükbaş hayvan üretiminde öncü iller arasında
yer alan kentimiz için özellikle kanatlı hayvan üretimi çok önemli bir yere
sahiptir. Maalesef tavukçuluk sektörü sıkıntılı günler yaşıyor. Girdi
maliyetlerine gelen yüksek zamlar üreticileri masraflarını ödeyemez hâle
getirdi. Özellikle kanatlı hayvan sektörü için önemli bir maliyet olan yem
fiyatlarının yüksek oluşu sektörü de iyice krize soktu, üretici borç batağı
içerisinde. Üretim yapmamak üretim yapmaktan daha kârlı bir duruma geldi.
Kredilerini ödeyemeyen üreticilerimizin birçoğu piyasadan çekilmek zorunda
kalıyor. Kırmızı ete hasret kalan sofraların tavuk etine de hasret kalmaması
için Hükûmeti hem üretici yararına hem de tüketici yararına önlemler almaya
davet ediyorum. 
BAŞKAN – Sayın
Şimşek…
8.- Mersin Milletvekili Baki Şimşek’in, başta şehit anaları
olmak üzere bütün kadınların 8 Mart Dünya Kadınlar Günü’nü kutladığına ve
kadına şiddet, kadın cinayetleri, cinsel istismar, tecavüz, çocuk gelinler ile
terör örgütünün kucağındaki çocuklar için gerekli yasal düzenlemelerin
yapılmasını temenni ettiğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan. 
Başta şehit
anaları olmak üzere bütün kadınlarımızın 8 Mart Dünya Kadınlar Günü’nü
kutluyor, kadına şiddet ve kadın cinayetlerinin son bulmasını, cinsel istismar
ve tecavüzle ilgili -Genel Başkanımız Devlet Bahçeli’nin söylediği gibi-
gerekli yasal düzenlemenin yapılarak hadımsa hadım, idamsa idam cezasının
getirilmesini temenni ediyorum. 
Ayrıca çocuk
gelinlerle ilgili ve erken evlilikle ilgili yine gerekli yasal düzenlemelerin
yapılarak daha ağır cezaların uygulanmasını ve çocuklarımızın, özellikle doğu
ve güneydoğuda terör örgütünün kucağındaki çocuklarımızın kurtarılması için
gerekli mücadelenin yapılmasını temenni ediyor, saygılarımı sunuyorum.
BAŞKAN – Sayın
Dedeoğlu…
9.- Kayseri Milletvekili Sami Dedeoğlu’nun, Zeytin Dalı
Harekâtı’nın 46’ncı gününde Afrin dağlarında tarih yazan Mehmetçik’e millet
olarak tebrik ve teşekkürlerini arz ettiğine ilişkin açıklaması
SAMİ DEDEOĞLU
(Kayseri) – Teşekkür ediyorum Sayın Başkan.
Zeytin Dalı
Harekâtı’nın kırk altıncı gününde Afrin dağlarında tarih yazan Mehmetçik’in
kahramanlıklarını Türk milleti olarak heyecanla izlerken bütün dünya da bu
mücadeleyi askerlik tarihine ibret dolu anılarla kaydetmektedir. Kendisini
terörist üssünün imhasına yeminle adamış Mehmetçik, mermisinin bittiği anda
ölümü hiçe sayarak kendi komutanına: “Komutanım, bize de ateş edin, bombalayın,
yeter ki hainler yok olsun.” diye cesaretle haykırabilen asker örneği dünya
savaş tarihinde görülmemiştir. Nene Hatunların torunları kadın subaylarımız,
kardeşlerimiz, Fatma Bacılar, Ayşe Ablalar, Hatice Analar dün Çanakkale’de olduğu
gibi bugün de Afrin dağlarında ölümü hiçe sayarak Mehmetçik’le omuz omuza
mücadele etmektedirler. 
Millet olarak
tebrik ve teşekkürlerimi arz ediyorum, Genel Kurulu saygıyla selamlıyorum. 
BAŞKAN – Sayın
Taşkın…
10.- Mersin Milletvekili Ali Cumhur Taşkın’ın, her alanda
millî teknoloji konusunda büyük projeler ortaya koymaya devam ettiğimize ve
girişimciliğin yeni projelerle daha da ilerlemesini temenni ettiğine ilişkin
açıklaması
ALİ CUMHUR
TAŞKIN (Mersin) – Teşekkür ederim Sayın Başkan.
Ülkemizin 10 büyük
ekonomi içerisinde yer almasını sağlayacak olan bugünün girişimcileridir.
Sanayiden üniversitelere, sivil toplum kuruluşlarından akademisyenlere kadar
her alanda yeni girişimcilerimizi görmekteyiz. Yerli ve millî projeler ülkemiz
için en önemli konulardan biridir. Ekonomimize katma değeri yüksek olan
teknolojik yatırımları Hükûmetimiz en üst seviyede desteklemeye devam ediyor.
Son zamanlarda özellikle terörle mücadelede ve Afrin Zeytin Dalı Harekâtı’nda
yerli ve millî yatırımların ülkemiz için ne kadar önemli olduğunu gördük.
Bilim, Sanayi ve Teknoloji Bakanlığımız bünyesinde bu alanda birçok proje
hayata geçirilerek girişimcilik kültürü hızla gelişiyor. Her alanda millî
teknoloji konusunda büyük projeler ortaya koymaya devam ediyoruz.
Teknolojimizin gücüyle mesajlarımızı daha net olarak tüm dünyaya ulaştırıyoruz.

Girişimciliğin
yeni projelerle daha da ilerlemesini temenni ediyor, bu alanda görev yapan tüm
kardeşlerimize başarı diliyor, Genel Kurulu saygıyla selamlıyorum.
BAŞKAN – Sayın
Öz…
11.- Çanakkale Milletvekili Bülent Öz’ün, “paintball” sahası
olarak kullanılan Orhaniye Tabyası’nın Çanakkale Belediyesinin yetki ve
sorumluluk alanında olmadığına ve bir an önce restore edilmesi gerektiğine
ilişkin açıklaması
BÜLENT ÖZ
(Çanakkale) – Sayın Başkan, Boğaz’ın girişinde yer alan ve Kumkale köyü
sınırları içerisinde bulunan Orhaniye Tabyası 1889 yılında II. Abdülhamit tarafından
yaptırılmıştır. Boğaz gücünü sağlamlaştırmak için yaptırılan tabya, ayrıca
Çanakkale Savaşı sırasında da stratejik bir öneme sahip olmuştur. Orhaniye
tabyası sorumsuz bir kişi tarafından “paintball” sahası olarak kullanıldı ve
şanlı tarihimize ihanet etti. Bu kişi hakkında savcılık tarafından soruşturma
başlatıldı. Orhaniye tabyası bazı yandaş basında yazıldığı gibi Çanakkale Belediyesinin
yetki ve sorumluluk alanı içerisinde değildir. Bu suçu belediyemizin üzerine
atarak kurtulamazsınız. 
Başka
bir sorun şu: Abdülhamit zamanında yapılan tabyanın hâlini resimlerde
görüyorsunuz, yıllardan beri restore edilmeyi bekliyor. Siz ancak tarihe
Payitaht Abdülhamit dizisiyle sahip çıkıyorsunuz. Sahip çıkmak böyle olmaz.
Orhaniye tabyasını bir an önce restore etmenizi bekliyoruz.
Teşekkür
ederim.
BAŞKAN
– Sayın Özkan…
12.- Denizli Milletvekili Cahit Özkan’ın, devletle el ele
vererek bağımlılıkla savaşan Yeşilaya teşekkürlerini ilettiğine ve bağımlılık
hastalığından tamamen arınmış bir ülke için radikal kararlar almaya devam
edeceklerine ilişkin açıklaması
CAHİT
ÖZKAN (Denizli) – Bilindiği üzere, 1-7 Mart tarihleri arası Yeşilay Haftası
olarak kutlanıyor. Devletimizle el ele vererek bağımlılıkla savaşan Yeşilaya
buradan teşekkürlerimi iletiyorum. Tüm dünyada olduğu gibi ülkemizde de madde
bağımlılığı özellikle gençleri tehdit etmekte, dolayısıyla da geleceğimize
kastetmektedir. Devletimizin ilgili kurumları ve STK’larımız uyuşturucu madde
bağımlılığı sorunu ile topyekûn bir mücadele hâlindedir. Yine, Gazi
Meclisimizde kurduğumuz Madde Bağımlılığı Araştırma Komisyonunda da konuya
ilişkin önemli çalışmalar yürütülmektedir. Geleceğimizi tasarlarken bağımlılık
hastalığından tamamen arınmış bir ülke hayal ediyoruz ve bu doğrultuda
Türkiye’nin aydınlık geleceği için radikal kararlar almaya devam edeceğiz.
Sağlıklı gelecek ancak sağlıklı bir nesille mümkündür.
BAŞKAN
– Sayın Çamak…
13.- Mersin Milletvekili Hüseyin Çamak’ın, Mersin’de AKP
ilçe başkanının Millî Eğitim şube ve okul müdürlerine yemek daveti
düzenlediğine ve iktidarın okulları propaganda alanına çevirmesinin kabul
edilemez olduğuna ilişkin açıklaması
HÜSEYİN
ÇAMAK (Mersin) – Teşekkür ederim Sayın Başkan.
Mersin’de
AKP İlçe Başkanının Millî Eğitim Bakanlığına bağlı okullarda propaganda
gezileri yaptığı basında yer aldı. Aynı ilçe başkanı millî eğitim şube
müdürlerine ve okul müdürlerine yemek daveti düzenlemiş ve bu yemeğe 70 okulun
müdürü katılmıştır. Söz konusu ilçe başkanı bu girişimlerini sosyal medya
hesabından duyurmakta da bir sakınca görmemiştir. Anayasa’mıza göre devlet
memurlarının siyasi parti propagandası yapması ve bu propagandaya iştirak
etmesi suçtur. Anayasa hükmü hiçe sayılarak suç işlenmiştir. Sendikal
faaliyetleri yasaklayan, sendikacıları her türlü baskıya maruz bırakan
iktidarın okullarımızı propaganda alanına çevirmesi asla kabul edilemez.
Halkımızı, hukuk insanlarını ve sorumluları duyarlı olmaya çağırıyoruz.
Teşekkür ederim.
BAŞKAN – Sayın
Akar...
14.- Kocaeli Milletvekili Haydar Akar’ın, Kandıra-İzmit
yolunda her geçen yıl kaza sayısının arttığına ve duble yolun bitirilmesi için
verilen sözlerin tutulması gerektiğine ilişkin açıklaması
HAYDAR AKAR
(Kocaeli) – Kandıra ilçemizin Karadeniz kıyılarında uzun bir sahile sahip
olması, özellikle yaz aylarında yaşanan yoğun trafik ve yol üzerinde çok sayıda
köy olması nedeniyle sık sık ölümlü kazalar yaşanmaktadır. Son üç yılda toplam
448 kazanın meydana geldiği Kandıra-İzmit yolunda her geçen yıl kaza sayısı
artarken yaralı ve ölü sayısı da artış gösteriyor. 2015 yılında 83 olan
yaralanmalı kaza sayısı 2017 yılında 106 olurken, yine 2015 yılında 3 olan
ölümlü kaza sayısı 2017 yılında 7 oldu. Ölüm yolu olarak anılan Kandıra-İzmit
duble yolunun temeli 19 Kasım 2016 tarihinde atıldı. O gün yapılan açıklamada
2018 yılında hizmete açılacağı Ulaştırma Bakanı ve Başbakan Yardımcısı
tarafından belirtilmişti ancak geçen on altı ayın sonunda -temeli atılan yolda-
temel yok, çalışma yok ve kazalar artarak devam ediyor. Bu konuda olsun bari
bir kez verdiğiniz sözü tutun. 
Kocaeli halkının
artık boş sözlerden ve yalanlarınızdan bıktığını ifade ediyor, saygılar
sunuyorum.
BAŞKAN – Sayın
Hakverdi...
15.- Ankara Milletvekili Ali Haydar Hakverdi’nin, MESAM
Yönetim Kurulunun yerine kayyum atamanın eser sahibi sanatçıların iradesini
gasbetmek olduğuna ve yaşadığı stres nedeniyle hastaneye kaldırılan Arif Sağ’a
geçmiş olsun dilediğinde bulunduğuna ilişkin açıklaması
ALİ HAYDAR
HAKVERDİ (Ankara) – Teşekkür ederim Sayın Başkan.
Dün, MESAM’da
Başkanlık görevinde bulunan değerli halk ozanımız Arif Sağ ve Yönetim Kurulu
sarayın talimatıyla görevden alınmış ve yerine “Yandaş değil, uyumluyum.” diyen
Yavuz Bingöl atanmıştır. 9 bin üyesi bulunan ve bu üyelerin iradesiyle göreve
gelen MESAM Yönetim Kurulunun yerine kayyum atamak eser sahibi sanatçılarımızın
iradesini gasbetmektir. Sarayın gözüne girme gayreti içerisinde olanlar halkın
gözünden ve gönlünden düşmüştür. Bu nedenle, onlara tahsis edilen bu makam
kaybettikleri itibarı geri vermeyecektir.
Yaklaşık bir
saat önce değerli ozanımız Arif Sağ’ın yaşadığı stres nedeniyle hastaneye
kaldırıldığını öğrendik. Kendisine buradan geçmiş olsun dileklerimi iletiyor,
acil şifalar diliyorum. (CHP sıralarından alkışlar) 
BAŞKAN – Sayın
Bektaşoğlu...
16.- Giresun Milletvekili Bülent Yener Bektaşoğlu’nun,
Oturum Başkanı TBMM Başkan Vekili Mithat Sancar’a yeni görevinde başarılar
dilediğine, Toprak Mahsulleri Ofisinin 2017 ürünü 138 bin ton fındık için
aldığı satış kararından sonra randıman ölçümüyle ilgili sorunlar yaşandığına ve
denetim mekanizmalarının işletilmesi gerektiğine ilişkin açıklaması
BÜLENT YENER
BEKTAŞOĞLU (Giresun) – Çok teşekkür ederim Sayın Başkan. Yeni görevinizde de
başarılar diliyorum. 
Toprak
Mahsulleri Ofisi geçtiğimiz hafta 2017 ürünü 138 bin ton fındık için satış
kararı aldı. Ancak uygulamanın kuralları ve satış yöntemi tam olarak
belirlenemediğinden özellikle randıman ölçümüyle ilgili bazı sorunlar
yaşanıyor. İddiaya göre, kampanya sırasında randıman ölçümleri yapılan ve buna
göre ödeme yapılarak alınıp stoklanan fındıklar şimdi depolarda yeni randıman
ve yeni fiyat belirlenerek tüccara teslim ediliyor. Bu sırada 1-2 puanlık aşağı
yukarı randıman oynamaları yapılarak bazı alıcılara haksız kazanç sağlanıyor, bazıları
ise zarara uğratılıyor; iddia bu. Aynı işlemin kampanyada yapıldığı, şimdi ise
depolardaki kayıp kaçak oranlarının denkleştirilmeye çalışıldığı belirtiliyor.
Denetim mekanizmaları işletilsin. Sayın Bakan Eşref Fakıbaba’yı depolara,
üreticinin alın terine, ülkemizin millî değerine sahip çıkmaya çağırıyoruz,
önergeme de acil cevap bekliyorum. 
Teşekkür ederim.

BAŞKAN – Sayın
Şeker…
17.- Kocaeli Milletvekili İlyas Şeker’in, Afrin’de
emperyalist güçlere karşı kahramanca mücadele eden Mehmetçik’i tebrik ettiğine
ve şehitlere Allah’tan rahmet, gazilere acil şifalar dilediğine ilişkin
açıklaması
İLYAS ŞEKER
(Kocaeli) – Teşekkür ediyorum Sayın Başkan. 
PKK, PYD, KCK
terör örgütlerine karşı Zeytin Dalı Harekâtı’nın yürütüldüğü Afrin bölgesi ve
Fırat Kalkanı Harekâtı’yla terör örgütü DEAŞ’tan temizlenen Azez tarihimizde
önemli bir yere sahiptir. Atatürk’ün 26 Ekim 1918 tarihinde İngilizlere ve iş
birlikçi emperyalist güçlere karşı muharebesini kazandığı Katma bu bölgede yer
almaktadır. Atatürk “Bir hat tespit ettim ve sınırladım. Kuvvetlerime emir
ettim ki; düşman bu hattın ilerisine geçmeyecek.” diyerek İngiliz ve iş
birlikçilerin Anadolu’nun içine sızmasını önlemiştir. İşte bugün tam yüz yıl
önce oynanan oyunların aynısı bölgede tekrar oynanmak isteniyor. Sayın
Cumhurbaşkanımız ve Başkomutanımız Recep Tayyip Erdoğan’ın kararlılığı ve ileri
görüşüyle bu oyunun oynanmasına müsaade edilmemektedir. Emperyalist güçlere
karşı kahramanca mücadele eden Mehmetçik’i tebrik ediyorum, şehitlerimize
Allah’tan rahmet diliyorum, gazilerimize acil şifalar diliyorum. 
BAŞKAN – Sayın
Kayışoğlu…
18.- Bursa Milletvekili Nurhayat Altaca Kayışoğlu’nun,
Karacabey Yeniköy’deki altyapı sorununa ilişkin açıklaması
NURHAYAT ALTACA
KAYIŞOĞLU (Bursa) – Teşekkür ediyorum. 
Bursa’nın sahil
beldelerinden birisi olan Karacabey Yeniköy’de büyükşehir belediyesi tarafından
projelendirilen Karacabey Yeniköy kıyı bandı çevre düzenlemesiyle ilgili
sıkıntıları geçen hafta bizzat yerinde gördüm. Karacabeyliler soruyorlar: “26
Eylül 2016 tarihinde sözleşmesi yapılan ve 26 Ocak 2018’de bitmesi gereken bu
proje ne zaman bitecek?” diyorlar. Önümüzdeki yazı da toz toprak içerisinde
geçirmek istemiyorlar. 
Yine, burada
altyapı sorunu olduğu için yağan her yağmurda insanların evlerinin altı göl
oluyor, bütün caddeler nehirlere dönüşüyor. Diyorlar ki: “Evimize gitmek için
tekne mi almamız gerekir?” Altyapı sorununun da bir an önce çözülmesini talep
ediyorlar.
Teşekkür
ediyorum.
BAŞKAN – Sayın
Bilgin… Yok. 
Sayın Dülger…
19.- Kilis Milletvekili Mustafa Hilmi Dülger’in, Zeytin Dalı
Operasyonu’nda görev alan şanlı ordumuza muzafferiyet, şehitlere Allah’tan
rahmet ve gazilere acil şifalar dilediğine ilişkin açıklaması
MUSTAFA HİLMİ
DÜLGER (Kilis) – Teşekkür ediyorum Sayın Başkan.
Zeytin Dalı
Operasyonu’nun kırk altıncı gününde toplam 2.872 terörist etkisiz hâle
getirilmiştir. Kilis’in ve sınır illerimizdeki vatandaşlarımızın günlük
hayatlarını altüst eden, milletin istiklal ve istikbaline kastedenlere karşı,
camisinde ibadet ederken, lokantasında yemek yerken bu saldırılara maruz kalan
vatandaşlarımızın bugün güven içinde yaşamalarını sağlayan bu operasyonda görev
alan şanlı ordumuza Allah’tan muzafferiyet diliyorum. 400 bomba uzmanının
Zeytin Dalı Operasyonu’na gitmek için gönüllü müracaatlarını da Çanakkale
ruhunun bugünkü versiyonu olarak yorumluyor; hepsinden Allah razı olsun derken,
şehitlerimize Allah’tan rahmet, gazilerimize acil şifalar diliyorum.
BAŞKAN – Sayın
Yıldırım…
20.- Adıyaman Milletvekili Behçet Yıldırım’ın, Demokratik
Bölgeler Partisi Eş Genel Başkanı Mehmet Arslan’a Rize Kalkandere L Tipi
Cezaevinde yapılan işkenceyi şiddetle ve nefretle kınadığına ilişkin açıklaması
BEHÇET YILDIRIM
(Adıyaman) – Teşekkürler Başkanım.
Demokratik
Bölgeler Partisi Eş Genel Başkanı Mehmet Arslan’ın, sevk edildiği Rize Kalkandere
L Tipi Cezaevi’nde çıplak aramayı kabul etmediği için gardiyanlar tarafından
“Başkanlığın burada geçmez.” denilerek bayılana kadar darbedildiği ortaya
çıktı. Bu nasıl anlayış, hangi uygar ülkede bu olur, bunun hangi millîlikte,
yerlilikte yeri vardır? 
15 Temmuz
kontrollü darbeden sonra bu iktidar meşruiyetini büyük ölçüde yitirmiştir.
Darbe girişimini kendisine Allah’ın bir lütfu olarak kabul eden iktidar, yol
arkadaşları olan FETÖ denilen yapılanmanın yanında yer alanların yerine en çok,
demokrasi, barış ve özgürlük mücadelesi veren DBP ve HDP yöneticilerine
yönelmiştir. Savaşa karşı çıkan parti yöneticilerimiz gözaltına alınmıştır. 100
kadar belediyenin bağlı olduğu Demokratik Bölgeler Partisinin Eş Genel
Başkanına yapılan bu işkence tüm Kürtlere yapılmıştır. Bu durumu şiddetle ve
nefretle kınıyorum. Demokratik bir seçim olsa halklarımız, kayyumları da,
iktidarınızı da sandıkta boğacaktır. 
BAŞKAN – Sayın
Tümer…
21.- Adana Milletvekili Zülfikar İnönü Tümer’in, yemek
kartlarının marketlerde kullanılmaması uygulamasına bir an önce son verilmesi
gerektiğine ilişkin açıklaması
ZÜLFİKAR İNÖNÜ
TÜMER (Adana) – Sayın Başkan, Türkiye’de özellikle dar gelirli
vatandaşlarımızın önüne her geçen gün başka bir engel konulmaktadır. İşsizlik
ve yoksulluğun arttığı ülkemizde binlerce çalışanın kullandığı yemek kartları,
vatandaşın mutfak ihtiyacı için büyük önem taşımaktadır. Yemek kartlarında veya
yemek çeklerinde günlük yemek ihtiyaçlarının dışında kalan miktarla evlerinin,
çocuklarının, bebeklerinin ihtiyaçlarını karşılamak üzere marketlerden
alışveriş yapan vatandaşların artık marketlerden alışveriş yapamamasına yönelik
alınan karar son derece anlamsız ve gereksizdir. Bu karar yemek kartlarını
mutfak ihtiyaçlarında harcamak için evlerinden yemek hazırlayarak iş yerlerine
götüren çalışanların özverisine ve ailesini sahiplenme duygusuna da sekte
vurdurmaktadır. Zaten çoğunluğu asgari ücretle çalışan halkımız, yemek
kartlarını marketlerde kullanamaması nedeniyle mutfak harcamasını da tamamen
maaşından ayırmak zorunda kalacaktır. Lütfen bu gereksiz duruma bir an önce son
verilsin. 
BAŞKAN – Sayın
Tarhan? Sayın Tarhan yok galiba. 
Sayın Toğrul… 
22.- Gaziantep Milletvekili Mahmut Toğrul’un, Demokratik
Bölgeler Partisi Eş Genel Başkanı Mehmet Arslan’a Rize Kalkandere L Tipi
Cezaevinde yapılan işkenceye ve 8 Mart Dünya Emekçi Kadınlar Günü’nde 78
yaşındaki Sise ananın tüm rahatsızlıklarına rağmen, Tarsus Cezaevinde
tutulmasına ilişkin açıklaması
MAHMUT TOĞRUL
(Gaziantep) – Teşekkürler Sayın Başkan. 
Sayın Başkan,
AKP “İşkenceye sıfır tolerans.” diyerek iktidara gelmişti. Maalesef bugün sıfır
toleranstan rutin işkence dönemine geçilmiş durumda. 104 belediyenin temsilcisi
bir siyasi partinin Eş Genel Başkanı, Demokratik Bölgeler Partisi Eş Genel
Başkanımız Sayın Mehmet Arslan Rize Kalkandere L Tipi’nde -bir cezaevinden bir
cezaevine sevk edilirken- çıplak arama yapılmak istenmiş ve bunu kabul etmediği
için bayılana kadar işkence yapıldığı tarafımıza bildirilmiştir. Bu, insanların
iradesine bir saldırıdır. İşkence, bir insanlık suçudur. 
(Mikrofon
otomatik cihaz tarafından kapatıldı) 
MAHMUT TOĞRUL
(Gaziantep) – Yine, Sayın Başkan, 8 Martta kutlayacağımız bu Emekçi Kadınlar
Günü’nde 78 yaşındaki Sise ana tüm rahatsızlıklarına rağmen Tarsus Cezaevinde
ısrarla tutuluyor. “Cennet anaların ayakları altındadır.” diyenler 78 yaşındaki
Sise anadan ne beklediklerini buradan çıkıp açıklasınlar. 
Teşekkür
ediyorum. 
BAŞKAN – Son
olarak Sayın Aslan… 
Sayın Aslan da
yok galiba. 
Böylece sisteme
giren bütün milletvekillerine söz vermiş olduk. 
Parlamento sözün
en özgür konuşulabileceği bir yer olduğu için diğer yöneteceğim birleşimlerde
de prensip olarak sisteme giren milletvekillerinin tümüne söz vermek için
elimden geleni yapacağım.
Şimdi grup
başkan vekillerinin söz talebi var.
İlk olarak Sayın
Erhan Usta.
Buyurun Sayın
Usta.
23.- Samsun Milletvekili Erhan Usta’nın, Oturum Başkanı TBMM
Başkan Vekili Mithat Sancar’a yeni görevinde başarılar dilediğine, Ömer
Seyfettin ile Yusuf Akçura’yı rahmet ve minnetle yâd ettiğine, Türklüğü
yaşatmak için hayatlarını feda edenlere Cenab-ı Allah’tan rahmet dilediğine,
Diyarbakır’da çocuğa cinsel istismar suçu işleyenlerin serbest bırakıldığına,
özel kreşlerde çocuklara uygulanan şiddete, çocukları koruma yönünde adımlar
atılmasının gerekli olduğuna ve CHP Parti Meclisi üyesi Yavuz Karan’ın vefatı
nedeniyle ailesi ile Cumhuriyet Halk Partisi camiasına başsağlığı dilediğine
ilişkin açıklaması
ERHAN USTA
(Samsun) – Teşekkür ederim Sayın Başkan.
Öncelikle yeni
göreviniz hayırlı ve uğurlu olsun, görevinizde başarılar dilerim.
BAŞKAN –
Teşekkür ederim, sağ olun.
ERHAN USTA
(Samsun) - 1910'Iu yıllarda imparatorluğun kötü gidişatını fark ederek harekete
geçen milliyetçi aydınlar, kozmopolit ve köksüz zihniyetlere tavır almış, millî
şuurla direnç göstermiştir. Rahmet ve şükranla andığımız bu fikir ve düşünce
kutuplarımız, yönsüz ve uğursuz bir döneme ışık saçmış; düşkün, bitkin ve
yorgun milletimize umut ve heyecan aşılamıştır. Kimisi dizeleriyle, kimisi
mısralarıyla, kimisi felsefi ve sosyolojik tahlilleriyle, kimisi de hikâyelerinden,
edebi eserlerinden taşan duygu ve şuur seliyle tehlikelere dikkat çekmiş,
ümitleri canlı tutmuştur. Onları tanımadan, ortaya koydukları fikriyatı
kavramadan ileriye doğru atacağımız adımların hepsi kılavuzsuz ve karanlıkta
kalacaktır. Onların kaleminden sayfa sayfa, cilt cilt Türklük dökülmüştür.
Onların mürekkebi Türk milletinin bağımsızlığını yazmış, onların kalbi Türk
tarihinin, Türk kültürünün vazgeçilmezliğiyle çarpmıştır. 
Bu isimlerden
Ömer Seyfettin 6 Mart 1920 tarihinde, Türkçülük fikriyatının abidevi şahsiyeti
Yusuf Akçura ise 11 Mart 1935 tarihinde Hakk’ın rahmetine kavuşmuştur. Herkesin
köşe bucak kaçtığı, devrin güç sahiplerinden menfaat umduğu bir dönemde millete
dönmenin, milletle yürümenin, milletle var olmanın, milleti tanımanın önemine
vurgu yapan işte bu kalem tutan milliyetçi kahramanları rahmet ve minnetle yâd
etmek boynumuzun borcudur.
Yine öyle bir
dönemden geçtiğimiz şu kritik günler bir kez daha göstermiştir ki Türk
milliyetçileri ve milliyetçi hareket Türk milletinin özünü kavramış, millî
ömürleri kapsamış, millî heyecan ve arzuları bir şuurda toplamıştır. Geçmişte
olduğu gibi bugün de Türk milletinin dayanma ve yaşama kudreti Türk
milliyetçiliğindedir. 5 bin yıllık Türk tarihinin her safhasında yolumuzu
aydınlatan ışık, bu ülküden beslenip çağıldayanlar tarafından aksettirilmiş,
ruhumuza nakşedilmiştir.
(Mikrofon
otomatik cihaz tarafından kapatıldı)
BAŞKAN –
Sözünüzü tamamlayın Sayın Usta.
ERHAN USTA
(Samsun) - Teşekkür ederim.
Türk kadınının
üzerine titrediği sevgilisini, evladını kurban vermesi, çiftçinin, işçinin el
emeğini, göz nurunu, alın terini, sanatkâr ve ilim adamının zevkini, zekâsını
bu coğrafyaya akıtması suretiyle bu coğrafya vatan olmuştur. Toprağın vatan
hâline gelmesi için harcanan emeklerin, toprağa düşen şehitlerimizin bir
hafızası vardır; bu hafıza tarihimizdir. 
Bu
vesileyle, tarih boyunca Türklüğü yaşatmak için hayatlarını feda eden kahraman
ecdadımızı ve bugün yine tarih yazan, Türk milletinin istiklali ve istikbali
için mücadele ederken şehit olan kahraman askerlerimizi minnet ve şükran
duygularımla anıyorum, aziz hatıraları önünde tazimle eğiliyorum, Cenabı
Allah’tan rahmet diliyorum, ruhları şad, mekânları cennet olsun. 
Sayın
Başkan, geçen hafta medyaya yansıyan bir olayla tekrar sarsıldık. Diyarbakır’da
üç yıl önce yaşanan ancak medyaya yeni yansıyan bir olayda da zihinsel engelli
bir çocuğa cinsel tacizde bulunan 22 sanık geçtiğimiz yıl tahliye edilmiş. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Usta. 
ERHAN
USTA (Samsun) – Tabii, bu tahliyeleri anlamak mümkün değil. Aile ve Sosyal
Politikalar Bakanlığı avukatının mağdurun baskıya maruz kaldığını belirtmesine
rağmen mahkemenin verdiği bu karar vicdanları yaralamıştır. Hatırlarsınız,
bundan birkaç hafta önce de, 18 Şubat tarihinde, yine Diyarbakır’da yaşanan bir
olayda cinsel istismar suçunun işlendiğine dair kuvvetli suç şüphesi bulunduğu
belirtilmesine rağmen, tutuklama talebinin orantılı olmayacağı ifade edilerek
zanlı tutuksuz yargılanmak üzere serbest bırakılmıştı. 
Geçtiğimiz
hafta yine Samsun’un Çarşamba ilçesinde ve Tuzla’da özel kreşlerde
çocuklarımıza uygulanan şiddet olaylarıyla sarsıldık. Buralardaki problem
nedir, denetim problemi midir, bunu tam bilemiyorum. Ancak bu olayların üzerine
gidilmesi gereği ortadadır. Çocuklarımızı her türlü ihmal ve istismardan
korumamız gereğini şiddetle vurgulamak istiyorum. Korkudan, tehditten, baskıdan
dolayı konuşmaktan çekinen kadın ve çocuklarımızın elinden tutmak, onların
derdine derman olmak aynı zamanda insani, aynı zamanda vatandaşlık görevidir.
(Mikrofon
otomatik cihaz tarafından kapatıldı)
BAŞKAN
– Cümlelerinizi tamamlayın.
Buyurun
Sayın Usta. 
ERHAN
USTA (Samsun) – Geçen hafta Sayın Akdağ bu cinsel istismar kanun tasarısıyla
ilgili grubumuzu da ziyaret etti. Orada da hemen hemen bir fikir birliğinin
olduğunu gördük, biz görüşlerimizi de ilettik. Bu düzenlemenin bir an evvel
yapılarak çocuklarımızı koruma yönünde adımların atılmasının gerekli olduğunu
ifade etmek isterim. 
Çok
teşekkür ederim Sayın Başkanım. 
BAŞKAN
– Teşekkürler Sayın Usta. 
Sayın
Filiz Kerestecioğlu…
24.- İstanbul Milletvekili Filiz Kerestecioğlu Demir’in,
Oturum Başkanı TBMM Başkan Vekili Mithat Sancar’a yeni görevinde başarılar
dilediğine, Demokratik Bölgeler Partisi Eş Genel Başkanı Mehmet Arslan’a Rize
Kalkandere L Tipi Cezaevinde yapılan işkence konusunda Adalet Bakanının derhâl
harekete geçmesi gerektiğine, Afrin’de sivillerin bombardımanın hedefi
olduğuna, Meclis dergisinde kendi partilerinin görüşlerine de yer verilmesi
gerektiğine, MESAM’a kayyum atanması kararını şiddetle kınadıklarına ve
hayatını kaybeden CHP Parti Meclisi üyesi Yavuz Karan’ın ailesine başsağlığı
dilediklerine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Öncelikle
yeni görevinizde başarılar diliyor, sizi tebrik ediyoruz. Bir kamu hukuku
profesörü olarak sizi, devletin yurttaşla ilişkilerinde insan haklarına en çok
ihtiyaç duyduğumuz böylesi bir dönemde Meclis Başkanlığı kürsüsünde görmekten
de büyük memnuniyet duyduğumuzu bir kez daha ifade etmek isteriz.
BAŞKAN – Çok
teşekkür ederim.
FİLİZ
KERESTECİOĞLU DEMİR (İstanbul) – Sayın Başkan, işkence insanlığa karşı işlenen
suçların en korkuncudur. İşkencenin olduğu bir yerde hiçbir değerden
bahsedemezsiniz. Bugün 70’lerin, 80’lerin, 90’ların izlerini hâlen bedenlerinde
ve ruhlarında taşıyan insanlarımız bulunuyor. Binlerce insan ise işkencede
hayatını kaybetti. Bugün işkencenin geri geldiğini görüyoruz ve bunu asla kabul
etmiyoruz. 
Geçtiğimiz
günlerde -birkaç gün önce- hem 104 belediyenin hem de Kürt halkının en önemli
temsilcilerinden olan Demokratik Bölgeler Partisi Başkanı Sayın Mehmet
Arslan’ın sevk edildiği Rize Kalkandere L Tipi Cezaevinde çıplak aramayı kabul
etmediği için gardiyanlar tarafından darbedildiğini ve işkenceye maruz kaldığını
öğrendik. Kendi ifadeleri şöyle Mehmet Arslan’ın… Kamerasız bir odada 10’a
yakın gardiyan tarafından şiddete maruz kaldığını belirtiyor ve yaşadıklarını
avukatlara şöyle aktarıyor: Gardiyanların kendisine “Başkanlığın burada geçmez.
Aramayı kabul etmezsen sonuçlarına katlanırsın. Burası vatanseverlerin yeri,
hepiniz bunu öğreneceksiniz.” diyerek saldırdıklarını anlatan Arslan bayılana
kadar şiddet gördüğünü söylüyor, olayın ardından revire götürüldüğünü ama darp
raporu düzenlenmediğini de bildiriyor. 
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlayın Sayın Kerestecioğlu.
FİLİZ
KERESTECİOĞLU DEMİR (İstanbul) – Buradan Türk Tabipleri Birliğine de bir çağrı
yapıyoruz. Aynı zamanda çağrımız sizedir çünkü gerçekten bir parti başkanı
fikirlerini ifade ettiği için tutuklanıyor, üstüne çıplak aramaya maruz kalıyor
ve bir parti liderine işkence uygulanıyor. Bu konuda Adalet Bakanının derhâl
harekete geçmesi gerekiyor ve bu korkunç suçu işleyenlerin de görevden alınması
gerekiyor. Sizin bu konuda Adalet Bakanıyla görüşmenizi rica ediyoruz. 
Sayın Başkan,
46’ncı gününe giren Afrin savaşında sivil ölümleri durmuyor. Birleşmiş
Milletlerin Suriye geneli ateşkes kararına rağmen ateşin hiç kesilmediği
Afrin’de dün de siviller bombardımanın hedefi oldu. Cinderes ilçesine yönelik
hava saldırısında, edinilen ilk bilgilere göre, 3’ü çocuk 13 sivil hayatını
kaybetti. 
(Mikrofon
otomatik cihaz tarafından kapatıldı) 
BAŞBAKAN
YARDIMCISI BEKİR BOZDAĞ (Yozgat) - Yalan söylüyorsunuz, yalan! 
BAŞKAN – Sözlerinizi
tamamlayınız Sayın Kerestecioğlu.
FİLİZ
KERESTECİOĞLU DEMİR (İstanbul) – 18 yaralının ise durumunun ağır olduğu
kaydedildi. 
Türkiyeli
yurttaşlar Afrin neresi bilmezken, Afrin’de insanlar huzur içinde yaşarken bir
savaş propagandası başlatıldı ve hemen duracağa da benzemiyor. Devletler
savaşları propagandayla kazanır, propagandayla kaybeder ve propaganda
inandırıcılığını yitirdiği an yurttaşlar itiraz etmeye başlar. 80’lerin ünlü
savaş karşıtı sözünü hatırlatmak isteriz: “Düşünün ki savaş var ve kimse
cepheye gitmiyor.”
Ben elimdeki
Meclis dergisini göstermek istiyorum aynı zamanda. Tıpkı çocuk istismarıyla
ilgili üç partinin ziyaret edilmesinin ve bu konuda en ciddi çalışmayı yapan
partimizin ziyaret edilmemesinin bir ayıp olması gibi… Bunu buradan hatırlatmak
isterim, bunu bir basın toplantısında da dile getirdim. 
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlayın Sayın Kerestecioğlu.
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Aynı şekilde,
Meclis dergisinde “Zeytin Dalı Harekâtı’yla ilgili açıklamalarda bulundu.”
diyerek üç grup başkan vekilinin görüşlerine yer verilmiş. Şimdi, bizim savaşa
karşı olmamız görüşümüzün olmadığı ya da Meclis dergisine açıklamada
bulunmayacağımız anlamına gelmiyor; bu da aynı şekilde, Meclisin düzeltilmesi
gereken bir ayıbıdır. Aynı şekilde, destekleyenlerin sözü olduğu gibi buna
karşı çıkanların da sözü vardır; eğer bu ülkede demokrasi varsa herkesin bu
sözünü ifade etmesi gerekir.
Son olarak,
Sayın Başkan, Türkiye Musiki Eseri Sahipleri Meslek Birliğine de gerçekten
kayyum atandı. Uyumlu insan Yavuz Bingöl kayyumla beraber yönetime getirildi
Arif Sağ Başkanlığındaki yönetim görevden alınarak. Bu siyasi kararı da
şiddetle kınadığımızı ifade etmek istiyoruz. 
Teşekkürler.
BAŞKAN –
Teşekkürler Sayın Kerestecioğlu.
Sayın Engin
Altay…
25.- İstanbul Milletvekili Engin Altay’ın, Oturum Başkanı
TBMM Başkan Vekili Mithat Sancar’a yeni görevinde başarılar dilediğine,
hayatını kaybeden CHP Parti Meclisi üyesi Yavuz Karan’a Allah’tan rahmet,
ailesi ile Trabzonlulara başsağlığı dilediğine ve şeker fabrikalarının
satılması konusunda Hükûmeti konuyu yeniden değerlendirmeye davet ettiğine
ilişkin açıklaması
ENGİN ALTAY
(İstanbul) – Teşekkür ederim Sayın Başkanım.
Sayın Başkan,
öncelikle sizi kutluyorum, tebrik ediyorum, görevinizde başarılar diliyorum.
İlk intiba olarak da son derece demokratik ve katılımcı bir yönetim anlayışı
sergileyeceğinizi gördük, bundan da memnun olduk. Ayrıca, yaptığınız konuşmada
çoğunluk partisinin, daha doğrusu Parlamentonun dikkate alması gereken önemli
hususlar olduğunu tespit ettim. Hayırlı olsun, başarılar diliyorum. Selefinizin
genel başkanlığa seçilmesi için de ayrıca hayırlı olsun diyorum, tebrik
ediyorum.
Sayın Başkan,
biz parti olarak bugün üzgünüz. Parti meclisi üyemiz Sayın Yavuz Karan’ı
kaybettik. Genç, çalışkan bir arkadaşımızdı. Türkiye Büyük Millet Meclisi CHP
Grubu adına kendisine Allah’ımdan rahmet diliyorum; kederli ailesine, Trabzon
örgütümüze, velhasıl tüm Trabzonlulara başsağlığı diliyoruz.
Sayın Başkan,
öte yandan, son on beş yirmi gündür tüm Türkiye kamuoyunu etkileyen ve herkesin
sonucunu merakla beklediği bir süreci yaşıyoruz: Şeker fabrikaları. Bu
fabrikaların muhtemel ki, geçmişte hiç iyi bir örnek olmadığı için
“özelleştirme” adı altında arsaları satılacak ve Türkiye, dünyanın bütün
gelişmiş ülkelerinde çok sınırlı tutulan nişasta bazlı şekerle yaşatılmak
istenecek. Bunu kabul etmemiz mümkün değil. Burada birkaç boyutu var bu işin. 
(Mikrofon
otomatik cihaz tarafından kapatıldı) 
BAŞKAN – Buyurun
devam edin Sayın Altay.
ENGİN ALTAY
(İstanbul) - Nişasta bazlı şekere bu milleti kimse mahkûm edemez. Buna
Hükûmetin gücü yetmeyecek. Ancak bununla beraber Türkiye'nin dört bir yanındaki
on binlerce pancar üreticisi çiftçimizin, bu fabrikalarda çalışan binlerce
işçimizin ve yine bu fabrikaların bulunduğu mahaldeki binlerce esnafımızın da
Cumhuriyet Halk Partisiyle birlikte şeker fabrikalarına, cumhuriyetimizin bu
önemli ekonomik kazanımlarına sahip çıkması bir zarurettir. Genel Başkan
Yardımcımız Veli Ağbaba’nın başkanlığında 20 milletvekilimiz karış karış
Türkiye’yi dolaşmakta, şeker fabrikalarına, şeker fabrikalarındaki işçiye,
bölgedeki çiftçiye sahip çıkma mücadelesini sürdürmektedir. 
Bu
vesileyle, bu konuyu Türkiye’nin gündeminde, Türkiye kamuoyunun gündeminde
tutmak amacıyla tekrar değinme gereğini duydum Sayın Başkanım.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen. 
ENGİN
ALTAY (İstanbul) – Şeker fabrikalarının satılması bu millete yapılabilecek en
büyük ihanettir ve nişasta bazlı şekerin zararlarını üşenmeden, bıkmadan 80
milyona anlatacağız. Hükûmeti şimdiden bu konuyu yeniden değerlendirmeye ve
yanlıştan vazgeçmenin bir erdem olduğu bilinciyle hareket etmeye davet
ediyorum. 
Teşekkür
ediyorum. 
BAŞKAN
– Sayın Mehmet Naci Bostancı, buyurun. 
26.- Amasya Milletvekili Mehmet Naci Bostancı’nın, Oturum
Başkanı TBMM Başkan Vekili Mithat Sancar’a yeni görevinde başarılar dilediğine,
Birleşmiş Milletler sözcüsü Stephane Dujarric’in Afrin’de terör örgütünün sivilleri
kalkan olarak kullanmaya yönelik strateji yürüttüğüne ilişkin sözlerine,
hayatını kaybeden CHP Parti Meclisi üyesi Yavuz Karan’a Allah’tan rahmet,
sevenleri ile Cumhuriyet Halk Partisine başsağlığı dilediğine, şeker
fabrikalarının özelleştirilmesi konusunda çiftçilerin zarar görmeyeceği Hükûmet
politikaları istikametinde düzenleme yapılacağına ve Ömer Seyfettin’in ölüm yıl
dönümünde kendisine Allah’tan rahmet dilediğine ilişkin açıklaması
MEHMET
NACİ BOSTANCI (Amasya) – Sayın Başkan, öncelikle seçilmiş olduğunuz bu görev
dolayısıyla sizi tebrik ediyoruz. Başkan vekillerinin görevini kolaylaştıran
elbette Mecliste görev yapan vekillerdir öncelikle. Hem başkan vekilinin hem de
vekillerin nasıl davranacağına ilişkin İç Tüzük ve teamüller herkesin işini
kolaylaştırıyor. Ümit ve temenni ediyoruz ki bu istikamette Meclis
çalışmalarını bütün başkan vekillerinin görevli olduğu dönemlerde yerine
getirir. Sizin de ifade ettiğiniz gibi Parlamentoya uygun bir tarzda bu işler
yürür. 
ENGİN
ALTAY (İstanbul) – Yani çok konuşturma milleti diyorsun.
MEHMET
NACİ BOSTANCI (Amasya) – Hayır. Parlamento, konuşulan yer. 
İkincisi,
Afrin’de terör örgütüne karşı Türkiye Cumhuriyeti bir operasyon yürütüyor.
Birleşmiş Milletler Sözcüsü Stephane Dujarric yapmış olduğu açıklamada Afrin
merkezde terör örgütünün sivilleri kalkan olarak kullanmak için serbest
bırakmadığına ilişkin Birleşmiş Milletlerin gözlemini aktarmıştır. Kirli terör
örgütü sivillerin katledilmesine, sivillerin öldürülmesine yönelik bir çabanın
içindedir, onları kalkan olarak kullanmaya yönelik bir strateji yürütmektedir.
Ama Türkiye Cumhuriyeti’nin askerî perspektifi hiçbir sivilin burnunun
kanamaması ama bölgede kan ve dehşetin asli faillerinden birisi olan terör
örgütü üyelerinin de tasfiyesine yönelik bir yaklaşımdır. 
Cumhuriyet
Halk Partisi Parti Meclisi Üyesi ve Trabzon eski İl Başkanı Yavuz Karan vefat
etti. Kendisine Allah’tan rahmet diliyoruz, mekânı cennet olsun. Bütün
sevenlerinin ve şüphesiz milletimizin başı sağ olsun. Cumhuriyet Halk Partisine
de başsağlığı diliyoruz.
(Mikrofon
otomatik cihaz tarafından kapatıldı)
BAŞKAN
– Buyurun devam edin Sayın Bostancı.
MEHMET
NACİ BOSTANCI (Amasya) – Şeker fabrikaları konusunda Hükûmetin yaklaşımı
çiftçilerin, çalışanların hiçbir şekilde zarar görmeyeceği, üretime mutlak
surette devam edeceği, pancar şekerini kıymetlendiren yönündeki Hükûmet
politikaları istikametinde bu işlerin takip edileceği bir düzenleme
çerçevesinde özelleştirmedir. Hassasiyetleri ve parametreleri olan bir
özelleştirmedir. Şüphesiz muhalefetin bu işlerin takipçisi olmasından memnun
oluruz ama Hükûmetin yaklaşımına ilişkin bu parametreleri de ifade etmek
isterim.
Diğer
taraftan, kısa hikâyeciliğimizin kurucu isimlerinden, otuz altı yıllık ömrüne
çok sayıda hikâye eklemiş, bugün dahi ortaokul, lise öğrencileri kadar…
(Mikrofon
otomatik cihaz tarafından kapatıldı)
BAŞKAN
–Sözlerinizi tamamlayın Sayın Bostancı.
MEHMET NACİ
BOSTANCI (Amasya) – …farklı yaşlarda bulunan ve Osmanlı İmparatorluğu’nun o son
çalkantılı dönemine, Birinci Dünya Harbi’ne, o dönemde yaşanan hadiselere zeki
bir hikâyecinin gözüyle şahitlik etmek isteyenler Ömer Seyfettin’i yeniden
okumalıdırlar, 6 Mart 1920 ölüm yıl dönümü. Kendisine, bir kez daha, Allah’tan
rahmet diliyorum. “Pembe İncili Kaftan” herhâlde herkesin hafızalarındadır,
diplomasiye ilişkin çok güzel mesajları olan bir hikâyedir. “Beyaz Lale” aynı
şekilde Balkan komitacılarının kirli yüzüne ilişkin çok insani hassasiyetleri
öne çıkaran bir hikâyedir. “Diyet” aynı şekilde kolektif hafızamıza yerleşmiş
önemli hikâyelerden biridir, bütün hikâyeleri öyledir. Edebiyat, hayatın bir
duplikasyonudur, hayatın bir ifadesidir. Yakın dönemi tarihten okursunuz,
siyasetten okursunuz...
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlayın Sayın Bostancı.
MEHMET NACİ
BOSTANCI (Amasya) – ...aynı zamanda edebiyatçılardan okumak da daha
derinliğine, o insani hâllere ilişkin bilgi verir. 
Çok teşekkür
ediyorum.
BAŞKAN – Ben
teşekkür ediyorum Sayın Bostancı.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mithat Sancar’ın,
hayatını kaybeden CHP Parti Meclisi üyesi Yavuz Karan’a Allah’tan rahmet,
yakınları ile Cumhuriyet Halk Partisine başsağlığı dilediğine, hastaneye
kaldırılan Arif Sağ’a geçmiş olsun dilediğinde bulunduğuna, Demokratik Bölgeler
Partisi Eş Genel Başkanı Mehmet Arslan’la ilgili işkence iddialarını Adalet
Bakan Yardımcısına ilettiğine ve bu olayı takip edeceğine ilişkin konuşması 
BAŞKAN – Sayın
Yavuz Karan’ın vefatını ben de büyük üzüntüyle öğrendim. Ailesine, yakınlarına
ve Cumhuriyet Halk Partisi mensuplarına başsağlığı diliyorum, kendisine de
Allah’tan rahmet diliyorum.
Sayın Arif
Sağ’ın hastaneye kaldırıldığı haberi de aynı şekilde üzücüdür. Dilerim, önemli
bir sağlık sorunu yoktur. Kendisine de geçmiş olsun dileklerimi iletiyorum.
Sayın
Kerestecioğlu, Mehmet Arslan’la ilgili işkence iddialarını ben de öğrendim ve
Adalet Bakan Yardımcısına dün ilettim. İşkence bir insanlık suçudur, bu konuda
herhangi bir istisna yoktur. Bulunduğum yerde -burası olabilir, başka yer
olabilir- işkence iddialarının takipçisi olmak için elimden geleni yapacağım.
Bu olayı da takip edeceğimi sizlere bildirmek isterim.
FİLİZ
KERESTECİOĞLU DEMİR (İstanbul) – Sayın Başkan...
BAŞKAN – Buyurun
Sayın Kerestecioğlu. 
FİLİZ
KERESTECİOĞLU DEMİR (İstanbul) – Ben hem ilettiğimiz gibi, mümkünse tabii ki
Adalet Bakanıyla da görüşmenizi -bir arada- rica ettiğimizi söylemek istedim
hem de Sayın Yavuz Karan’ın ailesine başsağlığı dileklerimizi bugünkü
görüşmemizde de iletmiştik ama Genel Kurulda da tekrar etmek isterim, başınız
sağ olsun.
BAŞKAN –
Teşekkürler Sayın Kerestecioğlu. 
Sayın Usta,
buyurun. 
ERHAN USTA
(Samsun) – Teşekkür ederim Sayın Başkan. 
Ben de CHP Parti
Meclisi Üyesi Yavuz Karan’ın vefatı nedeniyle Milliyetçi Hareket Partisi Grubu
olarak ailesine ve Cumhuriyet Halk Partisi camiasına başsağlığı dileklerimi
iletmek istiyorum.
Teşekkür ederim.

BAŞKAN –
Teşekkürler Sayın Erhan Usta. 
Evet, değerli
milletvekilleri, şimdi gündeme geçiyoruz. 
Başkanlığın
Genel Kurula sunuşları vardır. 
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Adana Milletvekili Meral Danış Beştaş’ın
Anayasa Komisyonu üyeliğinden istifasına ilişkin yazısının 5/3/2018 tarihinde
Başkanlığa ulaştığına ilişkin önerge yazısı (4/136)
BAŞKAN – Sayın
milletvekilleri, Adana Milletvekili Sayın Meral Danış Beştaş’ın Anayasa
Komisyonu üyeliğinden istifasına ilişkin yazısı 5 Mart 2018 tarihinde
Başkanlığımıza ulaşmıştır.
Bilgilerinize
sunulur. 
Türkiye Büyük
Milet Meclisi Başkanlığının bir tezkeresi vardır, okutup oylarınıza sunacağım:
B) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisinin Dış İlişkilerinin Düzenlenmesi Hakkında 3620 sayılı
Kanun’un 4’üncü maddesi uyarınca, Malezya ile Türkiye Büyük Millet Meclisi
arasında parlamentolar arası dostluk grubu kurulmasına ilişkin tezkeresi
(3/1546)
Türkiye Büyük Millet Meclisi Genel Kuruluna
Türkiye Büyük
Millet Meclisinin Dış İlişkilerinin Düzenlenmesi Hakkında 3620 sayılı Kanun’un
4’üncü maddesi uyarınca, Malezya ile Türkiye Büyük Millet Meclisi arasında
parlamentolar arası dostluk grubu kurulması hususu Genel Kurulun tasvibine
sunulur.
 İsmail
Kahraman
 Türkiye
Büyük Millet Meclisi
 Başkanı

BAŞKAN – Kabul
edenler… Etmeyenler… Kabul edilmiştir. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- MHP Grubunun, İstanbul Milletvekili İzzet Ulvi Yönter ve
arkadaşları tarafından, Sosyal Yardımlaşma ve Dayanışma Vakfı çalışanlarının
sorunlarının belirlenmesi amacıyla 22/2/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 6 Mart 2018 Salı günkü birleşiminde yapılmasına
ilişkin önerisi
Türkiye Büyük Millet Meclisi Başkanlığına
Danışma
Kurulunun 6/3/2018 Salı (bugün) yaptığı toplantısında siyasi parti grupları  arasında
oy birliği sağlanamadığından grubumuzun aşağıdaki önerisinin İç Tüzük'ün
19'uncu maddesi gereğince Genel Kurulun onayına sunulmasını arz ederim.
Saygılarımla. 
 Erhan
Usta
 Samsun
 MHP
Grup Başkan Vekili
Öneri:
 22 Şubat 2018
tarih, 2685 sayıyla TBMM Başkanlığına İstanbul Milletvekili İzzet Ulvi Yönter
ve arkadaşlarının “Sosyal Yardımlaşma ve Dayanışma Vakfı çalışanlarının
sorunlarının belirlenmesi amacıyla” verdiği Meclis araştırması açılması
önergemizin görüşmelerinin 6/3/2018 Salı günkü birleşiminde yapılması
önerilmiştir.
BAŞKAN –
Önerinin gerekçesini açıklamak üzere, Milliyetçi Hareket Partisi Grubu adına,
öneri sahibi Sayın İzzet Ulvi Yönter konuşacaktır. 
Buyurun Sayın
Yönter. (MHP sıralarından alkışlar) 
Süreniz beş
dakikadır. 
MHP GRUBU ADINA
İZZET ULVİ YÖNTER (İstanbul) – Sayın Başkan, değerli milletvekilleri; hepinizi
saygılarımla selamlıyorum. 
22 Şubatta,
geçtiğimiz ay, Türkiye Büyük Millet Meclisine biz Meclis araştırma önergesi
vermiştik. Bu Meclis araştırma önergesinde sosyal yardımlaşma ve dayanışma
vakıflarında çalışan yaklaşık 10 bin kardeşimizin sorunlarının araştırılarak
buna karşı geliştirilecek tedbirlerin alınmasını teklif etmiştik, bugün de çok
şükür bu önergemiz Türkiye Büyük Millet Meclisi gündemine gelmiştir.
Türkiye
genelinde, şu anda il ve ilçelerde yaklaşık bin sosyal yardımlaşma ve dayanışma
vakfında 10 bine yakın vatan evladı çalışmaktadır. Bu 10 bin kardeşimizin pek
çok sorunu vardır. Bu sorunların çözümüyle ilgili zaman zaman grubumuzdan
değerli milletvekillerimizin, örneğin Grup Başkan Vekilimiz Samsun Milletvekili
Erhan Usta Bey’in de kanun teklifiyle, şahsen benim soru önergemle, Sayın
Bakana bizzat göndermiş olduğum yazılı mesajla bu kardeşlerimizin, sosyal
yardımlaşma ve dayanışma vakfında çalışan kardeşlerimizin sorunlarının
çözülmesini talep ettik. 
Aslında sorunun
çözümü çok basit, bu 10 bin kişinin kadroya alınması, iş güvencesine
kavuşturulması elzemdir, acildir, süratle gerçekleşmelidir. İnanıyorum ki
Türkiye'nin dört bir tarafından, sosyal yardımlaşma ve dayanışma vakfında
çalışan kardeşlerimiz, tüm parti gruplarında bulunan milletvekillerimize de
mutlaka mesaj gönderiyordur, kendi ihtiyaç, istek ve tekliflerini ulaştırıyordur.
Bu kardeşlerimiz mağdur değerli arkadaşlar, bu kardeşlerimiz uzanacak bir el
bekliyor, Türkiye Büyük Millet Meclisinden yükselecek bir irade gözlüyor.
Şimdi, biz, bu kardeşlerimizle ilgili düşüncelerimizi, tavrımızı ortaya
koydukça elbette bunlar umutlanıyorlar ve bir beklentiye kapılıyorlar. Bu kardeşlerimizin,
vakıf çalışanlarımızın sorunları Mecliste çözülmeyecek de nerede çözülecek? Bu
kardeşlerimiz devlet memurlarında aranan genel şartlara sahipler; yükseköğretim
mezunu ve yabancı dil biliyorlar, aynı zamanda KPSS sınavında aranan notu
alarak işe giriyorlar ama bu kardeşlerimiz maalesef kadrodan mahrumlar, iş
güvenceleri yok.
Değerli
arkadaşlarım, sosyal yardımlaşma ve dayanışma vakıfları 3294 sayılı Kanun’a
istinaden, bu kanunun amacına uygun faaliyet ve çalışmalar yapmak maksadıyla,
1986 yılında yayımlanmış bir Başbakanlık genelgesinin ekinde ifade edilen,
dercedilen senetle ve Türk medeni hukukuna bağlı olarak çalışıyorlar. Bu kardeşlerimiz
sosyal devlet ilkesini hayata geçiriyorlar, sosyal devlet ilkesinin gereğini
yapıyorlar. Mesela, 2022 sayılı Yasa’da sayılan engelli aylığını, engelli
yakını aylığını, 65 yaş aylığını, öksüz, yetim aylığını, muhtaç asker
ailelerine, yakınlarına verilen aylıkları, bütün bu ihtiyaçları, talepleri bu
sosyal yardımlaşma ve dayanışma vakfında çalışan kardeşlerimiz gerçekleştiriyor.
Kömürse dağıtan bunlar, gıda ve barınma gibi ihtiyaçlarla ilgili gerekli
çalışmayı yapan bu kardeşlerimiz ve bunlar şu anda il ve ilçe bünyelerinde çalışıyorlar,
iş güvenceleri yok az önce de vurguladığım gibi, herhangi bir şekilde tayin
hakları yok. Evlenmeleri hâlinde, işte, kocası bir yerde, eşi diğer yerde,
başka bir ilde, bunlar buluşamıyor; ev birlikteliği, aile birlikteliği
sağlanamıyor ve bu kardeşlerimizin bizlerden, Türkiye Büyük Millet Meclisinden,
Hükûmetten beklentisi, sorunlarının çözülmesi, taleplerinin görülmesi,
ihtiyaçlarının giderilmesi ve elbette kadroya alınmaları. Biz buna sessiz
kalamayız, bunu görmezden gelemeyiz.
(Mikrofon
otomatik cihaz tarafından kapatıldı) 
BAŞKAN – Sayın
Yönter, sözlerinizi tamamlayın lütfen.
İZZET ULVİ
YÖNTER (Devamla) – Teşekkür ederim.
Bu maksatla,
Sayın Grup Başkan Vekilimizin vermiş olduğu kanun teklifi de çok değerli ve
biz, bu sosyal yardımlaşma ve dayanışma vakıflarında çalışan 10 bine yakın
kardeşimizin sorunlarının araştırılarak bulunacak çözüm yollarının hayata
geçirilmesini, son tahlilde de bu arkadaşlarımızın, bu kardeşlerimizin kadroya
alınmalarını talep ediyoruz. Ve bunların -yani vakıfların- kamu tüzel
kişiliğine kavuşturulmasını istiyoruz. Hakları değil mi? 
Dolayısıyla
bunların süratle yapılacağına inanıyorum. Sosyal yardımlaşma ve dayanışma
vakıflarında çalışan 10 bin kardeşimizin gözünün kulağının bugün burada olduğuna
inanıyorum. Ve her birinizin vicdanına sesleniyorum: Gelin, bu kardeşlerimizin
sesini duyalım. Araştırma önergemizin gereğince komisyonumuzu kuralım ve bu
kardeşlerimizi de hitamında kadroya alalım.
Hepinizi
saygılarımla selamlıyorum.
Teşekkür ediyorum.
(MHP sıralarından alkışlar) 
BAŞKAN –
Teşekkürler Sayın Yönter.
Milliyetçi
Hareket Partisi grup önerisi üzerinde şimdi de Halkların Demokratik Partisi
Grubu adına Sayın Mahmut Toğrul’a söz veriyorum. (HDP sıralarından alkışlar) 
Süreniz üç
dakikadır Sayın Toğrul. 
HDP GRUBU ADINA
MAHMUT TOĞRUL (Gaziantep) – Teşekkür ederim Sayın Başkan.
Öncelikle yeni
görevinizde başarılar diliyorum. Örnek bir yönetim sergileyeceğinizden hiç
kuşku duymuyorum.
Değerli
milletvekilleri, aslında Milliyetçi Hareket Partisinin sosyal yardımlaşma ve
dayanışma vakıflarında çalışanların sorunlarıyla ilgili verdiği bu önerge deve
misalini bize hatırlatıyor. Hani deveye sormuşlar ya “Neren eğri?” diye, dönmüş
demiş ki: “Nerem doğru?” 
Bu ülkenin
neresi doğru değerli arkadaşlar, neresi sorunsuz? Sosyal yardımlaşma ve
dayanışma vakıflarında çalışanların sorunları var da diğer vatandaşların hiçbir
sorunu yok mu? Bu ülke baştan sona sorunlar ülkesine ve çözümsüzlük derecesine
ulaşmış durumdadır. 
Değerli
arkadaşlar, özellikle OHAL ve KHK’lerin ilanıyla kamuda sözüm ona kadrolu olan
hiçbir insanın, hiçbir kamu çalışanının bir güvencesi kalmamıştır. Herkes,
maalesef tüm kaynakları savaşa aktarılan bir ülke… Ülkenin tüm kaynaklarının
savaş için seferber edildiği koşulları, milliyetçilik ve militarizmin
yükseltildiği bir durumu yaşıyoruz. Esnaf sorunlu, çiftçi sorunlu. Devletin tüm
kaynakları -şeker fabrikalarında olduğu gibi- savaşa kaynak yetiştirmek üzere,
özelleştirme adı altında peşkeş çekiliyor. Devletin çalışanlarının tamamı,
hayatlarında, çalışma yaşamlarında endişeli ve hiçbir şekilde seslerini
yükseltemiyorlar. “Savaşa hayır.” demek, maalesef dünyada belki ilk kez Türkiye
Cumhuriyeti tarihinde suç hâline getirildi ve bugün insanlar sanki Afrinliler
buraya girmiş gibi savaşı kutsayan ve sivil ölümü olmamış gibi… Orada bakan
diyor ki: “Yalan söylüyorsunuz.” Sayın bakan, Afrin’de sizin bombaladığınız
alanlarda siviller ölmüyor mu? Sizin bombalarınız sivillere karşı seçici mi
davranıyor? Böyle bir özellikleri mi var? Hayır. Oraya bomba düşerse evet,
diğer unsurlar yanında siviller de ölüyor; 3 yaşındaki bebeler de ölüyor, 70-80
yaşındaki analar da ölüyor. 
Değerli
arkadaşlar, bu ülkenin çıkışı, demokratik alanın güçlendirilmesi ve bu ülkenin
savaş durumundan çıkmasına bağlıdır. Bakın, demokratik alanda, bu Meclisin en
etkili 2 milletvekili Sayın Grup Başkan Vekilimiz Ahmet Yıldırım ve felsefe
konuşmalarını dinlemekten zevk duyduğumuz Sayın İbrahim Ayhan’ın, bir zatın iki
dudağı arasındaki kararla maalesef vekilliğini düşürdünüz. 
Değerli arkadaşlar,
şunu söylemek isteriz ki: Siz burada vekilliğini düşürebilirsiniz ama halkın
gönlünde kurdukları o tahtı yıkamazsınız. Biz tüm kamu çalışanlarıyla ilgili bu
meselelerin masaya yatırılmasının… 
(Mikrofon
otomatik cihaz tarafından kapatıldı) 
BAŞKAN – Sayın
Toğrul, sözlerinizi tamamlayın. 
MAHMUT TOĞRUL
(Devamla) - …ve bir çözüm önerisi geliştirilmesinin ve savaş koşullarından
çıkışın mutlaka burada konuşulması gerektiğini söylüyoruz.
Sayın Başkan,
tekrar size başarılar diliyor, saygılar sunuyorum. (HDP sıralarından alkışlar) 
BAŞKAN –
Teşekkürler Sayın Toğrul.
Şimdi de
Cumhuriyet Halk Partisi Grubu adına Niyazi Nefi Kara…
Buyurun Sayın
Kara. (CHP sıralarından alkışlar) 
CHP GRUBU ADINA
NİYAZİ NEFİ KARA (Antalya) – Teşekkürler Sayın Başkan.
Ben de sizi yeni
görevinizden dolayı tebrik ediyorum. Demokrat tavrınızı çok önceden beri,
akademisyenlik döneminizden beri biliyoruz ve öyle bir yönetimi örnek olarak
sergileyeceğinize de eminiz. Tekrar tebrik ediyorum.
BAŞKAN – Çok
teşekkür ediyorum.
NİYAZİ NEFİ KARA
(Devamla) – Sayın Başkan, değerli milletvekilleri; MHP grup önerisi üzerine söz
almış bulunmaktayım. Yüce heyetinizi saygıyla selamlıyorum.
Sosyal
yardımlaşma ve dayanışma vakıflarında bugün çalışmakta olan 10 bine yakın
insanımız mevcuttur. Bunların işe alımları memurlar gibi KPSS, yabancı dil,
dört yıllık bir okul mezuniyeti gibi koşulları gerektiriyor ama memurlar gibi
bir güvenceleri yok. Gerçi OHAL koşullarında memurun da güvence hakkı yok, onu
da biliyoruz. 
Maalesef
devletin personelini istihdam anlayışındaki yanlışlıklara bir örnek de
bunlardır. Yapılan yardımların belirlendiği, ihtiyaç sahiplerine dağıtımının
yapıldığı, ulaştırıldığı, güvenceden yoksun insanların bunlar olmaması
gerekiyor. İhtiyaç sahiplerinin tespitlerinin giderilmesi amacıyla sosyal
devlet ilkelerinin uygulanması için uğraşan bu insanların da sorunlarını
çözmemiz gerekiyor. Bu insanlar mağduriyetlerle karşı karşıya. Örneğin, bir
ilden ya da ilçeden tayinleri yapılması gerektiğinde sadece becayiş olabiliyor
ama onların kıdem tazminatları gibi diğer hakları da ellerinden alınıyor. Aynı
zamanda bu çalışanların tayinleri de yapılamıyor. Aynı zamanda bu insanların
yıllık, elli iki günlük tediye ücretlerinin de ödenmediğini ısrarla bize
ulaştırdılar. Yardım için başvuru yapılan bu dosyalarda çok az sınırlı sayıda
insanlar çalışıyor ancak malum, ülkemizin ekonomik ve sosyal koşullarındaki
geriye gidişten kaynaklı da binlerce, on binlerce başvuruya çok az insan çok
daha fazla çalışarak mağdur bir şekilde, aynı zamanda kendileri mağdur olarak
yardım etmeye çalışmaktadırlar; bunun da giderilmesi gerekiyor. 
Devletin, bu
kurumlar devletin görevi olan sosyal faaliyetlerini yapan ama devlet kurumu
olmayan özel bir yer mi, tüzel bir yer mi, yoksa Hükûmete göre çalışanların
emeklerinin sömürüldüğü güzel bir yer mi karar vermesi gerekiyor. Bu insanların
kadrolarının verilmesi gerekiyor. Gerçi “Taşerona kadro vereceğiz.” dediler,
yüz binlerce insanımız kadroya geçemedikleri için bizleri aramaktadırlar.
Taşeron işçilere “Hiç kimse açıkta kalmayacak.” dendi ama birçok insan burada
bizlere ulaşmaktadır. 
Sosyal
yardımlaşma ve dayanışma vakfı çalışanları başta olmak üzere, taşeron işçilerin
tamamı, yine onlar da dâhil olmak üzere bütün emeğin hakkı için mücadeleye
devam ediyoruz. Bu önergeyi destekliyoruz. Gelin, emekçilerimizin haklarını
alması için hep beraber, birlikte çalışalım diyoruz.
Teşekkür
ediyorum. (CHP sıralarından alkışlar) 
BAŞKAN –
Teşekkürler Sayın Kara.
Şimdi de öneri
üzerinde Adalet ve Kalkınma Partisi Grubu adına Sayın Atay Uslu konuşacaktır.
Buyurun Sayın
Uslu. (AK PARTİ sıralarından alkışlar) 
Süreniz üç
dakikadır.
AK PARTİ GRUBU
ADINA ATAY USLU (Antalya) – Sayın Başkan, sayın milletvekilleri; MHP grup
önerisi üzerine söz almış bulunmaktayım. Yüce heyetinizi saygıyla selamlıyorum.
Sayın Başkan,
size de yeni görevinizde başarılar diliyorum.
BAŞKAN –
Teşekkürler.
ATAY USLU
(Devamla) – Değerli milletvekilleri, yardımlaşma ve dayanışma duygusu insanlık
tarihi kadar eskidir. Bu duygu vakıf kurumunun da temelini teşkil eder.
Vakıflarımız asırlarca insanlığa, hatta tüm yaratılmışlara büyük hizmetler
sunmuş, sosyal devletin görevleri arasında bulunan eğitimden sağlığa, sosyal
yardımdan sosyal desteğe, çevreden üretime kadar pek çok alanda önemli katkılar
ortaya koymuştur. 
Türkiye’de
“sosyal yardım” ve “vakıf” denildiğinde ilk akla gelen kurum sosyal yardımlaşma
ve dayanışma vakıflarıdır. Her ilçede bir sosyal dayanışma ve yardımlaşma vakfı
faaliyet göstermektedir. Bu vakıflarımız bir yandan ihtiyaç sahiplerine ayni ve
nakdî yardımlarda bulunurken, diğer yandan da bunların üretken hâle gelmesini
sağlayacak projelere destekler vermektedir. Amaç, insanların kendi kendilerine
yeterli hâle gelebilmelerini sağlamak; amaç, bu insanların üçüncü kişilere
ihtiyacı olmadan yaşamlarını devam ettirebilmelerini sağlamaktır. 
Sosyal
yardımlaşma, dayanışma vakıfları ile bakanlık veya merkezî idareler arasında
herhangi bir hiyerarşik ilişki ve yapı yoktur, her ilçedeki vakfın kendine ait
bir sözleşmesi vardır. 81 il, 919 ilçemizde, toplamda bin noktada faaliyet gösterir
bu vakıflar. Her vakfın hükmi şahsiyeti farklıdır, her vakıf bir özel hukuk
tüzel kişisi olarak teşkilatlanmıştır. Bu teşkilatlanma, vakıf olarak
örgütlenme hem vakıf kültürünün devamı açısından önemlidir hem de
örgütlenmenin, teşkilatlanmanın yerinde olması, muhtaçlığın hızlı bir şekilde
tespiti ve giderilmesi açısından çok önemlidir. 
Vakıf
çalışanları aracılığıyla sahada sosyal incelemeler yapılır, vakıf mütevelli
heyetleri de kararlar verir. Vakıf mütevelli heyetlerinde hem kamu idarecileri
hem yerel aktörler bulunur ve her türlü vakıf çalışanının istihdamına yönelik
iş ve işlemler bu mütevelli heyetince yürütülür. Vakıf çalışanlarının mali ve
özlük hakları 657 sayılı Devlet Memurları Kanunu’na tabi memurlar açısından
geri bir durumda değildir. 
Şu örnekleri
verebiliriz: 2018 yılı Ocak ayı itibarıyla kamuda çalışan bir şube müdürü
yaklaşık olarak 5.018 lira aylık alırken aynı statüdeki vakıf müdürü 5.500 lira
ücret almaktadır. Öbür taraftan, kamuda yardımcı hizmet kadrosunda çalışanlar
3.200 lira maaş almaktayken aynı özelliklere sahip vakıf çalışanı 3.800 lira
maaş almaktadır. Yine, sosyal incelemeci olarak çalışanlar kamuda 3.800 lira
alırken vakıfta 4.500 lira almaktadır yani devlet memurlarından biraz daha
fazla ücret almaktadır. Vakıf çalışanlarımız bugüne kadar muhtaçların
tespitinde, ihtiyaçların giderilmesinde fedakârca çalışmışlardır, çok güzel
hizmetler ifa etmişlerdir; bu ücretleri fazlasıyla hak ediyorlar. Kendilerine
teşekkür ediyoruz.
(Mikrofon
otomatik cihaz tarafından kapatıldı)
BAŞKAN –
Buyurun, sözlerinizi tamamlayın Sayın Uslu.
ATAY USLU
(Devamla) – Sayın milletvekilleri, sosyal yardım faaliyetlerinin hızlı ve esnek
olabilmesi için, muhtaç kesimlere anında ulaştırılabilmesi için mevcut vakıf
sistemimiz çok faydalı ve çok başarılı bir sistemdir. Bu yüzden mevcut vakıf
sistemine devam edilmesi gerektiğini düşünüyorum.
Genel Kurulu
saygıyla selamlıyorum. (AK PARTİ sıralarından alkışlar) 
BAŞKAN –
Teşekkürler Sayın Uslu.
Milliyetçi
Hareket Partisi Grubunun önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, İstanbul Milletvekili Garo Paylan ve
arkadaşları tarafından, çözüm sürecinin bitmesine gerekçe gösterilen,
Ceylanpınar’da 2 polis memurunun öldürülmesi vakasının incelenmesi amacıyla
5/3/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 6 Mart 2018
Salı günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulunun 6/3/2018 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Filiz
Kerestecioğlu Demir
 İstanbul
 Grup
Başkan Vekili
Öneri:
5 Mart 2018
tarihinde İstanbul Milletvekili Sayın Garo Paylan ve arkadaşları tarafından
verilen 6892 sıra numaralı “Çözüm sürecinin bitmesine gerekçe gösterilen,
Ceylanpınar'da 2 polis memurunun öldürülmesi vakasının incelenmesi amacıyla”
Türkiye Büyük Millet Meclisine verilmiş olan Meclis araştırma önergesinin diğer
önergelerin önüne alınarak görüşmelerinin 6/3/2018 Salı günkü birleşimde
yapılması önerilmiştir.
BAŞKAN –
Önerinin gerekçesini açıklamak üzere, öneri sahibi, Halkların Demokratik
Partisi Grubu adına Kars Milletvekili Sayın Ayhan Bilgen konuşacaktır. (HDP
sıralarından alkışlar)
Sayın Bilgen,
süreniz beş dakikadır.
Buyurun.
HDP GRUBU ADINA
AYHAN BİLGEN (Kars) – Sayın Başkan, değerli milletvekilleri; aslında sizin de
açılış konuşmasında ifade ettiğiniz “yüzleşme” konusuyla doğrudan ilişkili bu
araştırma önergemiz. Çünkü, dünyada bildiğimiz çatışmalı süreçleri bitirmenin
iki önemli yöntemi var: Birisi onarıcı adalet, diğeri de yüzleşme ve hakikat
komisyonlarının işlemesi. 
Ceylânpınar’da 2
polis yatağında öldürüldü, üzerinden üç yıl geçti ve birkaç gün önce o davayla
ilgili yargılanan tutuklu kimse kalmadığı gibi tamamı beraat etti. 
Değerli
arkadaşlar, bu kürsüde, bu çatı altında bu konu her gündeme getirildiğinde
burada çok ilginç gerekçeler dile getirildi. Mesela: “Yargı süreci devam
ediyor, dolayısıyla Meclisin bu konuda bir komisyon kurmasına gerek yok.”
dendi, “Zaten biliyoruz, işte örgüt şu birimleriyle üstlendi.” dendi. Bir
önceki dönem Başbakanın kamuoyu önünde söylediği söz gerekçe olarak sunuldu,
“Telsiz konuşmalarından kimin yaptığını biliyoruz.” dendi. Şimdi, üç yıla yakın
bir süre ve ortada yargılanan hiç kimse yok. 
Değerli
arkadaşlar, elbette Ceylânpınar’da yaşanan o olayın öncesi var, Suruç’ta
onlarca genç hayatını kaybetti; sonrası var, 10 Ekim, garda benzer bir katliam
gerçekleşti ve Ceylanpınar Türkiye’de çözüm sürecinin bitirilmesinin gerekçesi
olarak bugüne kadar sunuldu, böyle savunuldu. Şimdi, eğer gerçekten o süreçle
ilgili samimi, ciddi, tutarlı bir tavır gerçekleşecekse galiba öncelikle
yüzleşilmesi gereken birkaç nokta var. Bunlardan birisi: O olayla ilgili, bir
grup insanın tutuklanmasıyla ilgili kararı veren hâkim Nurettin Bulut FETÖ
kapsamında tutuklandı. Yine, ihbarı yapan kişi de FETÖ kapsamında aranıyor.
Dolayısıyla, aslında 15 Temmuzdan yaklaşık bir yıl önce yani 15 Temmuz 2016’dan
bir yıl önce gerçekleşen bu olay, Türkiye’de karanlık, kirli işlerin,
ilişkilerin altyapısının da önemli bir işaretini ortaya koyuyor. 
Değerli
arkadaşlar, gerek yargılama süreci gerekse toplumsal hafızanın sağlıklı, doğru
işlemesi açısından bugün önümüzde bir kez daha bir fırsat var. Yargılama süreci
işlemiyor. Dolayısıyla, eğer bu Meclis duymamayı, görmemeyi tercih ederse
sorumluluğundan kaçınmış olacak ama bunun üzerine cesaretle giderse muhtemelen
15 Temmuzu hazırlayan süreçler, ilişkilerle ilgili daha cesur, daha samimi ve
topluma karşı olan sorumluluğunu, görevini yerine getirmiş olacak, bundan sonra
da belki benzer şeylerin gerçekleşmemesi için de daha kararlı, güçlü bir
siyasal iradenin, toplumsal aklın, ortak vicdanın inşası sağlanmış olacak.
Değerli
arkadaşlar, dünyadaki başka çözüm süreci örneklerinde de kötü vakalar vardır.
Mesela, İrlanda sürecinde meşhur kanlı pazar olayı vardır, bu olayla birlikte
çok kötü bir süreç başlamış ve görüşme trafiği bitmiştir. Şimdi, Ceylânpınar
ile çözüm süreci arasındaki ilişkiye dair iki mantık yürütmek mümkün. Birisi,
bu olay süreci sabote etmek için başkaları tarafından yapılmış olabilir, bu
durumda Hükûmetin bu olayın hakikatini ortaya çıkarma, bu olayın sorumlularını
bulma ve Türkiye’nin bu tip karanlık olaylarla başka bir zeminde anılmasını
önleyecek bir iradeyi ortaya koyma tavrıdır; böyle bir tavır yok. Tersi, ikinci
alternatif, hayır, bu aslında bilinçli, planlı ve güvenlik bürokrasisi
içerisinde muhtemel farklı yapılanmaların işidir yani bu durumda da yine
yapılacak bir tek şey vardır, bunun üzerine gitmek, bununla hesaplaşma
konusunda samimi bir irade ortaya koymaktır. Eğer her ikisi de yapılmazsa
elbette ki samimiyeti sorgulayacak bir durum yok ama hem FETÖ’yle mücadele hem
15 Temmuzun gerçekliğinin ortaya çıkarılması hem de benzer olayların hiç kimse
için tekrarlanmaması konusunda kararlı bir iradenin sergilenmesi konusunda son
derece kötü bir sınav verilmiş olacaktır.
Herkesi saygıyla
selamlıyorum. (HDP sıralarından alkışlar)
BAŞKAN – Teşekkürler
Sayın Bilgen.
Şimdi söz
sırası, Cumhuriyet Halk Partisi Grubu adına Ankara Milletvekili Sayın Levent
Gök’e aittir. 
Süreniz üç
dakikadır.
Buyurun Sayın
Gök. (CHP sıralarından alkışlar)
CHP GRUBU ADINA
LEVENT GÖK (Ankara) - Sayın Başkan, değerli milletvekilleri; HDP Grubunun
vermiş olduğu araştırma önergesi önemli bir önerge. Türkiye, 2015’teki 7
Haziran seçimleri ile 1 Kasım seçimleri arasında çok önemli olaylar yaşadı. 20
Temmuzda Suruç’ta patlayan bomba 33 kardeşimizi aramızdan aldı. Hemen iki gün
sonra Ceylânpınar’da iki polis kardeşimizin kapalı, kilitli bir evde
enselerinden vurulmuş olarak bulunması, daha sonra 10 Ekim Ankara Gar’ı
patlamasıyla gelişen süreçte 7 Haziranla 1 Kasım arasındaki sürecin
sorgulanmasını gerektiren çok önemli olaylar yaşandı yani bu olayları gözümüzü
kapatarak geçiştiremeyiz. İşte 22 Temmuzda Ceylânpınar’da iki polisin
öldürülmesi olayı bunların tipik örneklerinden bir tanesi. Ne olmuştur, kim
öldürmüştür, niçin öldürmüştür? Bir yargılama yapıldı, düne kadar denilebilirdi
ki: “Bir yargılama vardı, yargılama sonucunu bekleyelim.” Ve sonunda, yargılama
sonucunda bütün sanıkların beraat ettiği bir olayda ben bir Türkiye Cumhuriyeti
yurttaşı olarak 2 polisimizin şehit edilmesinin arkasındaki gerçeği bilmek
istiyorum ve bu konuda en doğru kanal da Meclistir değerli arkadaşlarım. Sonuna
kadar gidelim, iş nereye kadar gidiyorsa oraya kadar gidelim. Bu tablo
geçiştirilecek bir hadise değil, gözünüzü kapatarak “Ne olmuş?” denecek bir
hadise değil. 2 polisimizin kanı yerde mi kalsın? Kim yapmışsa sonuna kadar
gitmek suretiyle kimle karşılaşacaksak onu bulalım değerli arkadaşlarım. Bu
gerçekleri biz eğer ortaya çıkartamazsak Meclis de görevini yapamaz. Şimdi,
yargı bir olayı kapattı, beraatle bitti. Peki, ne olacak bundan sonra? O 2
polisin vurulması hadisesini ne yapacağız değerli arkadaşlarım, bunun siyasal
sistemdeki yankılarını, travmalarını aşabilecek miyiz? Ki bu iki olay iktidar
partisinin, HDP'nin bir ara beraber yürüttükleri ve çözüm süreci diye
adlandırılan sürecin de bitiş noktası olarak değerlendirildi. Şimdi, olayın
arkasında ne var? Olayın arkasında
işte burada dün beraat eden sanıkları ilk tutuklayan hâkimin bir FETÖ'cü olma
gerçeği de var. E, bütün bunları yan yana getirdiğinizde ortada çözülmesi
gereken çok önemli bir olay var değerli arkadaşlar. Biz Cumhuriyet Halk Partisi
Grubu olarak Ceylânpınar'da 2 polis kardeşimizin şehit edilmesi olayının
araştırmasını son derece önemsediğimizi ve Meclis araştırma komisyonu
kurulmasını desteklediğimizi ifade ediyor, hepinizi sevgiyle, saygıyla
selamlıyorum. (CHP sıralarından alkışlar)
BAŞKAN
– Teşekkürler Sayın Gök. 
Öneri
üzerine şimdi de Adalet ve Kalkınma Partisi Grubu adına Kahramanmaraş
Milletvekili Sayın Celalettin Güvenç’e söz veriyorum. (AK PARTİ sıralarından
alkışlar)
AK
PARTİ GRUBU ADINA CELALETTİN GÜVENÇ (Kahramanmaraş) – Sayın Başkan, değerli
milletvekilleri; sizleri saygıyla selamlıyorum.
Halkların
Demokratik Partisinin önerisi üzerine söz almış bulunuyorum. 
Sözlerimin
başında, Sayın Başkan, başarılar diliyorum, tebrik ediyorum.
BAŞKAN
– Çok teşekkür ederim.
CELALETTİN
GÜVENÇ (Devamla) – Bu konu, daha önce de ifade edildiği gibi, bu kürsüye
getirildi, tartışıldı, konuşuldu, uzunca süredir de konuşuluyor. Ancak bizi
başka yerden tartışmaya çağırıyorsunuz. Kandil’i gölgede bırakmak için, bu
ülkeye otuz yıldır büyük acılar çektiren, bu ülkeye…
ERTUĞRUL
KÜRKCÜ (İzmir) – Bana bakarak konuşma yahu.
CELALETTİN
GÜVENÇ (Devamla) – Size bakarak konuşmuyorum.
Kandil’in
gündemden çıkarılması… Esaslı bir tartışma açıyorsunuz. Çok açık ve net bir
şekilde, evet, yargıda mevcut sanıklar beraat etmiştir; yargı süreci
tamamlanmamıştır, temyizi vardır ama beraat etmiştir. Ama bir gerçek var, bu
kürsüde ifade ettim, 22 Temmuz günü ANF çok açık bir şekilde bu olayı
üstlenmiştir, bütün dünya kamuoyuna düşmüştür. 29’unda, olaydan yedi gün sonra,
uykuda uyuyan silahsız insanların öldürülmesinin örgüt üzerinde yaptığı travma
nedeniyle örgüt yeni bir açıklama yapmıştır “Bunu biz yapmadık; bağımsız
birimlerimiz, TAK yaptı.” demiştir. Bunların hepsi kayıtlarda vardır. Bir kere,
bu tespit edilmeli ve kayıtlara girmeli. 
İkinci
bir yanılgı, bizi sürüklemek istediğiniz ikinci bir yanılgı, bu olayın çözüm
sürecini kestiği ve baltaladığıdır. Bu, doğru değildir.
MAHMUT
TOĞRUL (Gaziantep) – Bunu Başbakan açıkladı.
FİLİZ
KERESTECİOĞLU DEMİR (İstanbul) – Ahmet Davutoğlu söyledi.
CELALETTİN
GÜVENÇ (Devamla) – Bu, doğru değildir.
MAHMUT
TOĞRUL (Gaziantep) – Başbakan açıkladı, Başbakanınız açıkladı. 
CELALETTİN
GÜVENÇ (Devamla) – Bakın, dinlerseniz anlatacağım, evraklara dayalı
söyleyeceğim.
Bu
olay 22 Temmuzda olmuştur, çözüm sürecinin 28 Şubat 2015 toplantısından sonra,
örgütün silahı bırakması çağrısından sonra yapılan gelişmeler dolayısıyla
olmuştur. Çok açık bir şekilde toplantıdan yirmi dakika sonra -Sayın Adnan
Boynukara zannederim bunu burada ifade etti, makalesi var, kaynak da burada- Eş
Genel Başkan Demirtaş “Hükûmet yürüttüğü politikayla zerre kadar umut vermiyor,
barışa yaklaşmıyor.” demiştir. Akabinde, Mustafa Karasu -örgütün Kandil’deki
elebaşlarından birisi- çok açık bir şekilde “Şimdi Kürt sorununun çözümü
tartışılıyor, hatta AKP tarafından PKK’nın silahlı mücadeleyi bırakacağı algısı
yaratılmaya çalışılıyor. Apo ile PKK arasında görüşme olmadan, bu sorun
çözülmeden ‘PKK silah bırakacak.’ ‘PKK kongre yapıp silah bırakma kararı
alacak.’ biçimindeki yaklaşımlar demagojidir.” demiştir. 
Gelelim temmuza…
7 Haziran seçimlerinde Türkiye’de iktidar çoğunluğunun kaybedilmesinden
cesaretlenen bu cani örgüt çirkin yüzünü…
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlayın. 
Buyurun. 
CELALETTİN
GÜVENÇ (Devamla) – Suriye’deki olaylardan da cesaret alarak çok açık bir
şekilde kanlı yüzünü göstermiştir. 
Gene kayıtlardan
okuyorum: 11 Temmuz, olaydan on bir gün önce KCK barajları gerekçe göstererek
ateşkesi bitirdiğini açıklamıştır. 14 Temmuz günü, KCK’nın Eş Başkanı Bese
Hozat “Yeni süreç devrimci halk savaşıdır.” başlıklı bir yazı yazarak devrimci
halk savaşı ve “…”(x)çağrısı
yapmıştır. 
Değerli
arkadaşlar, geçmişi konuşmaya gerek yok, geçmişin belgeleri her yerde var.
Gelin, bugün barış yapalım. Gelin, bugün 5 bin tır silah alan YPG’ye “Amerikan
uşaklığını yapmayın.” çağrısı yapalım. Gelin, bugün diyelim ki PKK’ya: “Bırak
artık bu silahları, Mecliste siyaset konuşalım." 
MAHMUT TOĞRUL (Gaziantep)
– Mecliste vekil bırakmadınız be. Ayıp be!
CELALETTİN
GÜVENÇ (Devamla) - Gelin, bugün burada barış için çağrı yapalım. Bırakın
geçmişi. Türkiye Cumhuriyeti… 
FİLİZ
KERESTECİOĞLU DEMİR (İstanbul) – Ne geçmişi? Daha geçen hafta… 
MAHMUT TOĞRUL (Gaziantep)
– Daha yeni hakaretten 2 vekilin vekilliğini düşürdünüz. 
CELALETTİN
GÜVENÇ (Devamla) – Vekillerin neden olduğunu siz biliyorsunuz. 
İbrahim Ayhan’ın
o tweet’ini gördüğümde içim yandı benim.
ERTUĞRUL KÜRKCÜ
(İzmir) – Niye? 
CELALETTİN
GÜVENÇ (Devamla) - Tunceli’de askerle çatışan adama…
(Mikrofon
otomatik cihaz tarafından kapatıldı) 
MAHMUT TOĞRUL
(Gaziantep) – IŞİD’e karşı mücadele ediyordu. 
CELALETTİN
GÜVENÇ (Devamla) – “Aliboğazı’nın, Dersim’in yiğit evladı” diye bir vekil tweet
atar mı değerli kardeşlerim? 
ERTUĞRUL KÜRKCÜ
(İzmir) – Yiğit değil miymiş? Onu mu… 
MAHMUT TOĞRUL
(Gaziantep) – IŞİD’e karşı savaşan… 
CELALETTİN
GÜVENÇ (Devamla) – Askerle çatışan adama siz de… 
ERTUĞRUL KÜRKCÜ
(İzmir) – Askerle değil, IŞİD’le.
BAŞKAN – Lütfen
Genel Kurula hitap edin Sayın Güvenç.
CELALETTİN
GÜVENÇ (Devamla) – Teşekkür ediyorum, saygılar sunuyorum. (AK PARTİ
sıralarından alkışlar) 
BAŞKAN –
Teşekkürler Sayın Güvenç.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN – Buyurun
Sayın Kerestecioğlu.
FİLİZ
KERESTECİOĞLU DEMİR (İstanbul) – Konuşma içerisinde sayın hatibin birçok
sataşma içeren sözü vardı…
SALİH CORA
(Trabzon) – Hangisi?
FİLİZ
KERESTECİOĞLU DEMİR (İstanbul) – Özellikle belirtmemi istiyorsanız aslında…
SALİH CORA
(Trabzon) – Hangisi?
BAŞKAN – Bir
izin verin.
FİLİZ
KERESTECİOĞLU DEMİR (İstanbul) – Size değil, ben Başkana hitap ediyorum. 
BAŞKAN – Lütfen
buraya hitap edin Sayın Kerestecioğlu.
Buyurun sizi
dinliyorum. 
FİLİZ
KERESTECİOĞLU DEMİR (İstanbul) – “Siz bu önergeyle aslında Kandil’i devre dışı
bırakıyorsunuz.” “Sanki önergeyle bir şey aydınlatmak istemiyorsunuz, başka bir
çözümsüzlüğe sürüklüyorsunuz.” gibi sözlerle sataşma vardır. 
BAŞKAN – Tamam,
İç Tüzük 69’a göre sataşmadan iki dakika söz veriyorum.
FİLİZ
KERESTECİOĞLU DEMİR (İstanbul) – Sayın Ayhan Bilgen Bey konuşacak.
BAŞKAN – Buyurun
Sayın Ayhan Bilgen.
VIII.- SATAŞMALARA İLİŞKİN KONUŞMALAR
1.- Kars Milletvekili Ayhan Bilgen’in, Kahramanmaraş
Milletvekili Celalettin Güvenç’in HDP grup önerisi üzerinde AK PARTİ Grubu
adına yaptığı konuşması sırasında Halkların Demokratik Partisine sataşması
nedeniyle konuşması 
AYHAN BİLGEN
(Kars) – Değerli arkadaşlar, 2 polisin öldürülmesinden bahsediyoruz, bu kadar
sempatik ve gülünecek bir manzara olup olmadığı konusunda ben ciddi tereddütlüyüm
ama cenazelerde de bu pozu vermekten sakınmıyorsunuz. Eğer gerçekten barışı,
gerçekten…
SALİH CORA
(Trabzon) – Sizin hâlinize gülüyoruz.
AYHAN BİLGEN
(Devamla) – Vallahi, gülünecek hâl ortada arkadaşlar; biz “2 polisin ölümü
araştırılsın.” diyoruz, siz “hayır” oyu kullanacaksınız ve “Araştırılmasın.”
diyeceksiniz.
SALİH CORA
(Trabzon) – Nereden nereye savruldun, ona gülüyoruz.
AYHAN BİLGEN
(Devamla) – Burada çıkıp niyet okuyorsunuz.
SALİH CORA
(Trabzon) – Konuşmanı yap.
AYHAN BİLGEN
(Devamla) – Bizim önergemizden niyet okuyacağınıza…
SALİH CORA
(Trabzon) – Sen konuşmanı yap, bana niye sataşıyorsun?
AYHAN BİLGEN
(Devamla) – Biz önergemizin arkasındayız, araştırılsın, eğer sizin ANF’yle
ilgili bilgileriniz, telsiz konuşmaları; bu kürsüden daha önce İçişleri Bakanı
Sayın Efkan Ala’nın, Sayın Davutoğlu’nun konuşları, bütün bunları tekzip
edecekseniz, tekzip edebilirsiniz; o sizin tercihiniz. 
Ceylânpınar ile
çözüm süreci arasındaki ilişki konusunda ben size aynen katılıyorum; çözüm
sürecinin bitmesinin sebebi Ceylânpınar değildir ama sizin Hükûmetiniz adına
buradan yapılan bütün açıklamalarda bu gerekçe olarak söylendi. Biz sadece bu
çelişkiye dikkat çekmek istiyoruz. Ama hepsini geçelim, barış istiyor musunuz,
gereğini yapar mısınız; ayrı bir şey ama şurada netleşelim, niyet ne olursa
olsun bizim metnimizde çok açık bir talep var, diyoruz ki: “Bu 2 polisin kim
tarafından, nasıl öldürüldüğünü, bu yargılama sürecinin neden bu noktaya
geldiği konusunu bu Meclis araştırsın.” Siz “Hayır, araştırılmasın, zaten biz
biliyoruz.” diyorsunuz. Arkadaşlar, komisyonda zaten çoğunluk üye sizden
olacak, komisyon çalışsın, görüşmeler yapsın avukatlarla, yargılama süreci,
güvenlik güçleri, aileler; hangi şüpheler varsa araştırılsın, Meclis de bunu
dışarıya deklare etsin, desin ki “Evet, bu 2 polisin ölümüyle ilgili komisyonda
oluşan kanaat budur.” Bundan niye korkuyorsunuz? Bundan niye kaçıyorsunuz?
Bunun ortaya çıkmasının Türkiye'ye nasıl bir zararı olur? Bunu, bu Meclis
yapmayacak da kim ortaya çıkartacak? Siz, sadece ANF’de okuduklarınız ya da
örgütün üstlenip üstlenmediği üzerinden mi hakikatin tecelli etmesini
istiyorsunuz? Bunu mu kabul ediyorsunuz? Bu mu siyaseten daha çok hoşunuza
gidiyor? Yoksa bunu ortaya çıkartan bir Meclis mi daha saygın bir Meclis olur
ve bu ülkenin gerçekten barışa yürümesine katkı sunar? 
Herkesi saygıyla
selamlıyorum. (HDP sıralarından alkışlar)
BAŞKAN –
Teşekkürler Sayın Bilgen.
Sayın Gök,
yerinizden söz talebiniz var, buyurun.
V.- AÇIKLAMALAR (Devam)
27.- Ankara Milletvekili Levent Gök’ün, Halkların Demokratik
Partisinin verdiği grup önerisini desteklediklerine ilişkin açıklaması
LEVENT GÖK
(Ankara) – Sayın Başkan, konu önemli. 2 polisin, evde, kapalı kapıların
ardında, kilitli olunan bir ortamda, herhangi bir parmak izinin bulunmadığı bir
ortamda öldürülmüş olması, bence bütün herkesi ilgilendiren bir konu olmalıdır.
Yargının çözemediği bir olayın üzerine gitmek Meclisin başlıca görevidir. Yani
oradaki 2 polisimizin kanı yerde mi kalsın? Sonu kime gidiyorsa gitsin, bunu
araştıralım. Yani bu, son derece makul bir teklif. Burada, herkes, hiç olayı
başka yönlere çekmeden cesaretle üzerine gidecek bir kararlılığı göstermelidir.
Biz bu kararlılığı gösteriyoruz; 2 polisimizin kanı yerde kalmasın, olayın
sorumluları kimse Meclis arkasına düşsün, bu olayı araştırsın diyoruz, biz de
bu öneriyi destekliyoruz.
Teşekkür ederim.
BAŞKAN –
Teşekkürler Sayın Gök.
MERAL DANIŞ
BEŞTAŞ (Adana) – Sayın Başkan, yerimden kısa bir…
BAŞKAN – Buyurun
Sayın Danış Beştaş. 
28.- Adana Milletvekili Meral Danış Beştaş’ın, iktidar
partisinin vereceği oylarla Suruç’ta 2 polisi asıl öldürenlerin kimler olduğunu
ve neden bunun çözüm sürecinin bitirilmesine bahane yapıldığını oylayacağına
ilişkin açıklaması
MERAL DANIŞ
BEŞTAŞ (Adana) – Teşekkürler Sayın Başkan.
Doğrusu, bu
Suruç’ta 2 polisin olayı Türkiye'nin gündeminde çok önemli, hatibimiz
ayrıntılarıyla açıkladı, ben Başbakanın bir sözünü paylaşmak için tekrar söz
aldım. 
Kendisi dedi ki
o tarihte: “Mevcut düzen ülkenin büyümesine ayak uyduramıyor. Bunun örnekleri,
geçmişe doğru gidersek çok var. 7 Haziranı unutmayın. 2 genç polisimizi
uykusunda şehit ettiler. Bu arada, HDP bölücü parti de gerçek yüzünü ortaya
çıkardı.” 
Bu olayı
doğrudan partimize yükleyen bir dil aylarca kullanıldı. Biz de diyoruz ki bugün
önergemizde, bu 2 polisi gerçekten kim öldürdü? Mahkeme, yargılama sonucunda
beraat kararı verdi. Peki, polisi asıl öldürenler kim ve çözüm sürecinin
bitirilmesine neden bahane yapıldı? Bugün iktidar partisi vereceği oylarla
aslında bunu oylayacak. 
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Adana) – Geçmişteki sözlerin arkasında duracak mı yani bu çözüm
sürecinin bitmesine vesile olmasını tekrar mı edecek, yoksa “Hayır, umurumuzda
değil polislerin ölümü, kim yapmış olursa olsun.” mu diyecek, asıl mesele bu. 
BAŞKAN –
Teşekkürler Sayın Beştaş. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, İstanbul Milletvekili Garo Paylan ve
arkadaşları tarafından, çözüm sürecinin bitmesine gerekçe gösterilen,
Ceylanpınar’da 2 polis memurunun öldürülmesi vakasının incelenmesi amacıyla
5/3/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 6 Mart 2018
Salı günkü birleşiminde yapılmasına ilişkin önerisi (Devam)
BAŞKAN –
Halkların Demokratik Partisi…
FİLİZ
KERESTECİOĞLU DEMİR (İstanbul) – Sayın Başkan, karar yeter sayısı istiyoruz. 
BAŞKAN – Evet,
oylamaya geçeceğim ama karar yeter sayısı da arayacağım. 
Halkların
Demokratik Partisi Grubunun önerisini oylarınıza sunuyorum: Kabul edenler…
Etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati: 17.19
ÜÇÜNCÜ OTURUM
Açılma Saati: 17.33
BAŞKAN: Başkan
Vekili Mithat SANCAR
KÂTİP ÜYELER: Fehmi KÜPÇÜ (Bolu), Sema KIRCI (Balıkesir) 
-----0-----
BAŞKAN – Değerli
milletvekilleri, Türkiye Büyük Millet Meclisinin 66’ncı Birleşiminin Üçüncü
Oturumunu açıyorum. 
Halkların
Demokratik Partisi grup önerisinin oylamasında karar yeter sayısı
bulunamamıştı.
Şimdi öneriyi
tekrar oylarınıza sunacağım ve karar yeter sayısı arayacağım: Kabul edenler…
Etmeyenler… Karar yeter sayısı yoktur.
Birleşime beş
dakika ara veriyorum.
Kapanma Saati: 17.34
DÖRDÜNCÜ OTURUM
Açılma Saati: 17.42
BAŞKAN: Başkan
Vekili Mithat SANCAR
KÂTİP ÜYELER: Fehmi KÜPÇÜ (Bolu), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 66’ncı Birleşiminin Dördüncü Oturumunu açıyorum. 
Halkların
Demokratik Partisi grup önerisinin ikinci oylamasında da karar yeter sayısı
bulunamamıştı.
Şimdi öneriyi
tekrar oylarınıza sunacağım ve karar yeter sayısı arayacağım. 
Kabul edenler…
Etmeyenler… Karar yeter sayısı vardır, öneri kabul edilmemiştir. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, kısırlığa yol açan faktörlerin araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/2063) esas numaralı Meclis Araştırması Önergesi’nin, ön
görüşmelerinin, Genel Kurulun 6 Mart 2018 Salı günkü birleşiminde yapılmasına
ilişkin önerisi
6/3/2018
Türkiye Büyük Millet Meclisi Başkanlığına
Danışma
Kurulunun 6/3/2018 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Engin
Altay 
 İstanbul
 CHP
Grubu Başkan Vekili
Öneri: 
Türkiye Büyük
Millet Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, kısırlığa yol açan faktörlerin araştırılarak
alınması gereken önlemlerin belirlenmesi amacıyla (10/2063) esas numaralı
Meclis Araştırması Önergesi’nin görüşmesinin Genel Kurulun 6/3/2018 Salı günlü
(bugün) birleşiminde yapılması önerilmiştir. (Uğultular)
BAŞKAN –
Önerinin görüşmelerine geçeceğiz ancak Genel Kurulda bir uğultu var. 
Sayın
milletvekilleri, sizleri sessizliğe davet ediyorum. 
Önerinin
gerekçesini açıklamak üzere öneri sahibi Cumhuriyet Halk Partisi Grubu adına
Kayseri Milletvekili Sayın Çetin Arık’a söz veriyorum.
Buyurun Sayın
Arık. (CHP sıralarından alkışlar)
Süreniz beş
dakikadır. 
CHP GRUBU ADINA
ÇETİN ARIK (Kayseri) – Teşekkür ederim Sayın Başkan. 
Sayın Başkan,
öncelikle yeni görevinizde başarılar diliyorum.
BAŞKAN –
Teşekkürler. 
ÇETİN ARIK
(Devamla) – Buradan vakitsiz aramızdan ayrılan parti meclisi üyemiz Yavuz
Karan’a Allah’tan rahmet, sevenlerine başsağlığı diliyorum. (Uğultular)
BAŞKAN – Sayın
Arık, bir dakika lütfen…
Uğultu devam
ediyor değerli milletvekilleri. Hatip kürsüde, lütfen sessizliği sağlayalım. 
Buyurun Sayın
Arık. 
ÇETİN ARIK
(Devamla) - Sayın milletvekilleri, bugün, son on beş yılda hızla artan erkek
infertilitesi yani erkeklerdeki kısırlığın araştırılması üzerine verdiğimiz
önergemiz hakkında söz aldım. Gazi Meclisi saygıyla selamlıyorum.
Kısırlık nedir?
Kısırlık, bir çiftin korunmaksızın bir yıl içerisinde çocuk sahibi olamaması
hâlidir. Kısırlık, üreme çağındaki kadınların yaklaşık olarak yüzde 10 ila
15’ini etkilemektedir. Bilimsel verilere göre de Türkiye’de 2,5 milyon kişi
kısırlık sorunuyla karşı karşıyadır. Bunlardan yaklaşık 1 milyonu yardımcı
üreme tekniklerine yani tüp bebek tedavisine muhtaçtır. 
Değerli
milletvekilleri, bundan yaklaşık on beş yıl önce erkeklerdeki kısırlık oranı
yüzde 10 ila 15 seviyesindeyken bugün bu oran yüzde 45’ler seviyesindedir. Yani
AKP iktidarı döneminde, son on beş yılda erkeklerdeki kısırlık oranında
yaklaşık olarak 3 katlık bir artış olmuştur.
Peki, AKP
iktidarı döneminde erkeklerdeki kısırlık neden bu kadar artmıştır? Aslında,
kısırlığın başlıca nedenlerine baktığımızda bu sorunun cevabını da görüyoruz.
Stres, insülin direnci, diyabet, obezite, GDO’lu gıdalar, sigara, alkol, çevre
kirliliği, uyuşturucu madde kullanımı, varikosel, testis tümörleri, inmemiş
testis vesaire kısırlığın başlıca nedenleridir. Bunların hepsi de AKP iktidarı
döneminde artış göstermiştir. 
Şimdi, beyler,
beni iyi dinleyin: Amerika, AKP Hükûmeti eliyle Türk erkeğini kısırlaştırıyor.
Evet, yanlış duymadınız, Amerika, AKP Hükûmeti eliyle Türk erkeğini
kısırlaştırıyor. İşte, son günlerde millî ve yerli olan şeker fabrikalarının
satılma kararı ve nişasta bazlı şekerin kotasının artırılması da Türk erkeğini
kısırlaştırma projesinin bir parçasıdır. “Şeker fabrikalarının satılmasıyla
kısırlığın ne ilgisi var?” diye sorabilirsiniz. Ben size açıklayayım sayın
milletvekilleri. Nişasta bazlı şeker ne demek, pancar şekerinden farkı nedir?
İnsanlar hangi şekeri tüketirlerse tüketsin karaciğer o şekeri ayrıştırır ve
metabolizma bunların içinden glikozu kullanır. Glikoz vücudun enerji
kaynağıdır. Vücutta enerji oluşabilmesi için glikozun hücre içine girmesi ve
hücre tarafından yakılması gerekir. Glikozun hücre içine girebilmesi için de
pankreasın insülin hormonu salgılaması gerekir. İnsülin hormonu hücrenin
kapısını açar, hücreye giren glikoz da yakılarak enerjiye dönüştürülür. Nişasta
bazlı şekerde ise izoglikoz vardır. Nedir izoglikoz? İzoglikoz, metabolizmanın
kullandığı glikozun izomeridir yani glikozun tersten bir kopyasıdır.
Metabolizma glikozun tersten kopyası olan izoglikozu tanımadığı için insülin
hormonu salgılayamamaktadır. Biz bu duruma insülin direnci diyoruz ki bu durum
da kısırlığın en önemli nedenlerinden biridir. Vücut izoglikozu kullanamadığı,
şeker ihtiyacını karşılayamadığı için sürekli yeme ihtiyacı devam eder. Bu da
neye neden olur? Obeziteye. Obezite neye neden olur? Kısırlığa neden olur.
İnsülin hormonu salgılanamayınca izoglikoz hücre içine giremediği için
kanımızda birikip diyabete yani şeker hastalığına neden olmaktadır. Kısırlığın
bir diğer nedeni neydi? Şeker hastalığı. 
Bu
işler öyle siyasilerin düğün törenlerine katılıp çiftlere “3 çocuk, 5 çocuk
yapın.” demeyle olmuyor Sayın Tamer. Çünkü bu zehrin en çok etkilediği
yerlerden biri de kılcal damarlardır. 3 çocuk için, 5 çocuk için kan akımı
lazım. Nasıl yapsın gariban 3 çocuğu, 5 çocuğu?
Bakınız
değerli milletvekilleri, kısırlığın bir diğer nedeni neydi? Stres. Herkes stres
hâlinde şimdi. Şeker fabrikalarının kapısına kilit vurulunca eve ekmek
götüremeyen genç iş sahibiyken dert sahibi olacak, stres sahibi olacak ama
maalesef çocuk sahibi olamayacak. 
NECDET
ÜNÜVAR (Adana) – Muhalefet stres yapıyor!
ÇETİN
ARIK (Devamla) – Kısırlığın bir diğer nedeni neydi? Hava kirliliği.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Arık.
Buyurun.
ÇETİN
ARIK (Devamla) – Teşekkür ederim Sayın Başkan.
Şeker
pancarı aynı büyüklükteki orman alanlarından 3 kat daha fazla oksijen üretiyor.
Siz Eskişehir’de olduğu gibi halkın sağlığıyla oynamaya, termik santralleri
yapmaya devam edin. Ben bu milletin bir ferdi olarak gerçekten çok merak
ediyorum, bu Amerika sevdanız, Cargill aşkınız nereden geliyor Allah aşkına?
Çoğu Avrupa ülkeleri nişasta bazlı şekeri yasaklamış, en fazla yüzde 2,5 kota
vermişken bizim millî ve yerli Hükûmetimiz neden şeker fabrikalarını kapatıp da
nişasta bazlı şekerin kotasını yüzde 15’e çıkarmış? Amerika bir taraftan
ürününü satıp kâr ediyor, diğer taraftan da vatandaşımızın sağlığını bozarak
şeker ilacını, kanser ilacını, kısırlık ilacını satarak kâr ediyor hem de Türk
milletinin soyunu kurutuyor. Bugün vatandaşımız kısırlık ilacını alabilmek için
tarlasını, ahırındaki hayvanını, evini satmak zorunda kalıyor. 
Ben, buradan
vatandaşlarımızı uyarıyorum: Eğer çocuk sahibi olmak istiyorsanız, neslinizin
devam etmesini istiyorsanız…
Sayın Başkanım,
toparlıyorum. 
(Mikrofon
otomatik cihaz tarafından kapatıldı) 
BAŞKAN – Buyurun
toparlayın. 
ÇETİN ARIK
(Devamla) – Teşekkür ediyorum. 
Türk milletinin
nesli devam etsin diyorsanız, daha düne kadar birbirlerine idam ipi atanların,
birinin yüzde 50’yi, diğerinin yüzde 10’u bulamama korkusuyla birbirine can
simidi gibi sarıldıkları sözde cumhur ittifakına, aslında al gülüm, ver gülüm
ittifakına, koltuk ittifakına, kirli ittifaka itibar etmeyin, oy vermeyin;
benden söylemesi. 
Yüce Meclisi
saygıyla selamlıyorum. 
Teşekkür
ediyorum Sayın Başkan anlayışınız için. (CHP sıralarından alkışlar)
BAŞKAN –
Teşekkürler Sayın Arık. 
Cumhuriyet Halk
Partisi Grubunun önerisi üzerinde söz sırası Milliyetçi Hareket Partisi Grubu
adına Sayın Ahmet Selim Yurdakul’a aittir. 
Buyurun Sayın
Yurdakul. (MHP sıralarından alkışlar)
Süreniz üç
dakikadır. 
MHP GRUBU ADINA
AHMET SELİM YURDAKUL (Antalya) – Değerli milletvekilleri, muhterem vatandaşlar;
halk arasında kısırlık olarak bilinen infertilite hakkında Milliyetçi Hareket
Partisi adına söz aldım. 
Muhterem
vatandaşlar, kısırlık birey ve toplum sağlığı üzerinde ciddiye alınması gereken
etkilere sahip, önemli bir sorundur. Milliyetçi Hareket Partisi olarak
vatandaşlarımızın sağlık sorunlarını anlamak ve çözüm üretmek üzere
vatandaşlarımızla hem de akademiyle sık sık temas hâlindeyiz. Yapılan bilimsel
çalışmalarda kısırlığın görülme sıklığı yüzde 10 ile 15 aralığındadır.
Ülkemizde yaklaşık 2,5 milyon çift çocuk sahibi olmakta sorun yaşamaktadır.
Artık her 6 aileden birinin bu sorunla yüz yüze olduğu bilindiğine göre
“Vatandaşlarımızı bu dertten nasıl koruyabiliriz?” sorusunu ciddi olarak
değerlendirmemiz gerektiğine inanıyorum. 
Öncelikle,
kısırlık sorununun büyük oranda çevresel şartlardan ve gıda güvenliğinden
etkilendiğini de bilmek zorundayız . Temiz hava, temiz su, genetiği değiştirilmemiş
gıdalara ulaşım günden güne zorlaşıyor. Çalışma hayatı ve günlük yaşamlarımız
baştan sona stres kaynağı. Hâl böyleyken çiftlerin çocuk sahibi olmaları da
gitgide zorlaşıyor. Biz Milliyetçi Hareket Partisi olarak Türk milletinin
huzurunu sağlamak ve vatandaşlarımızın sağlığını korumak adına Türk aile
yapısını daima korumayı ve geliştirmeyi arzu ediyoruz. 
İnfertilite,
yalnızca bireylerin değil toplumumuzun da dinamiklerini etkileyen genel bir
sorun durumundadır. Bu nedenle Milliyetçi Hareket Partisi olarak önerilerimiz,
çevre şartlarının iyileştirilmesi ve doğanın korunması adına geniş kapsamlı bir
seferberlik başlatmak zorundayız. Ayrıca, kısırlık tedavisinde araştırma
geliştirme faaliyetlerine yönelik bütçe ayrılmalı, ihtiyaç sahibi ailelerin kısırlık
tedavilerini devlet olarak üstlenmeliyiz. Partimizin önerdiği koruyucu sağlık
politikası kapsamında infertiliteye neden olan sigara, alkol ve uyuşturucu gibi
zararlı alışkanlıkların önlenmesi için aktif bir şekilde mücadele edilmelidir.
Ayrıca, önleyici tıp politikamız çerçevesinde kısırlığa neden olan tümör ve
varikosel gibi hastalıklara erken tanı konularak infertilitenin önüne
geçilmelidir. Milliyetçi Hareket Partisi olarak önerdiğimiz koruyucu ve
önleyici tıp anlayışımızı hayata geçirerek hava kirliliği ve radyasyon başta
olmak üzere çevresel şartların en iyi seviyeye getirilmesini amaçlıyoruz.
Hepinizi sevgi
ve saygıyla selamlıyorum. (MHP sıralarından alkışlar)
BAŞKAN –
Teşekkürler Sayın Yurdakul.
Öneri üzerinde
söz sırası, Halkların Demokratik Partisi Grubu adına Adıyaman Milletvekili
Sayın Behçet Yıldırım’a aittir.
Buyurun Sayın
Yıldırım. (HDP sıralarından alkışlar) 
Süreniz üç
dakikadır.
HDP GRUBU ADINA
BEHÇET YILDIRIM (Adıyaman) – Sayın Başkanım, öncelikle görevinizde başarılar
diliyorum, barışa vesile olmasını temenni ediyorum.
BAŞKAN –
Teşekkür ederim.
BEHÇET YILDIRIM
(Devamla) – Cumhuriyet Halk Partisinin önerisi üzerinde söz almış
bulunmaktayım. Başta kadınlarımız olmak üzere ekranları başında bizleri izleyen
tüm halkımı saygıyla selamlıyorum. 
Evet,
“infertilite” deyince, “kısırlık” deyince akla hep kadınlar gelir ama maalesef
öyle değildir. Olayın bilimsel yönüne baktığımız zaman kadın ne kadar
kusurluysa erkekte de o kadar kusur vardır ama maalesef hep sanki kadın
suçluymuş gibi muamelelere, öyle bir kanıya varıyoruz. 
Şimdi, erkekte
infertilitenin nedenleri: Hormonal nedenler olur, sperm sayısındaki bozukluklar
olabilir, genetik anomaller olur, inmemiş testis, sperm kanallarındaki
tıkanıklıklar, varikosel, vazektomi travma, kanser gibi nedenler sayılırken
kadında yine infertilite yani kısırlık nedeni olarak yumurtlamada meydana gelen
düzensizlikler, tüplerin tıkalı olması, süt hormonunun yüksek olması,
endometriozis, rahimde bulunan patolojiler, tiroit hormon bozuklukları -guatr
gibi- genital organlarda geçirilmiş enfeksiyonlar, rahim ağzıyla ilgili
servikal faktörler ve son zamanlarda her iki cinsi ilgilendiren bazı nedenler
var ki bunların üzerinde durulması gerekir. Önergenin amacı da bence buna hitap
ediyor. Radyasyon, kimyasal atıklar, ağır metallere maruziyet, hava kirliliği,
böcek ilaçları, genetiği değiştirilmiş gıdalar tüketilmesi, sigara, alkol,
uyuşturucu madde kullanımı ve obezite gibi başka nedenler olarak sıralanabilir.

Şimdi, bu
oranlar yüzde 50, yüzde 50 gibi görünüyor ama sanki tek suçlu kadınmış gibi,
hatta doğan çocuğun cinsiyetini sanki kadın belirliyormuş gibi kadına haksız
suçlamalar getiriliyor. Kadınlar şiddete uğruyor, hatta üzerine ikinci, üçüncü
evlilikler yapılıyor, kumalar getiriliyor. Bunu da buradan şiddetle protesto
ettiğimi söyleyeyim çünkü bu konuda hem bize hem iktidara hem de üniversitelere
büyük görevler düşüyor. Bilgilendirmenin, eğitimin çok çok önemli olduğunu
bilmeliyiz ve bunu kamu spotlarıyla sık sık işlemeliyiz. İktidara düşen
görevlerden biri, kısırlıkla ilgili merkezler var, bu merkezlerin desteklenmesi
gerekir. Üniversiteler ilgileniyor ama bakıyoruz üniversiteler,
üniversitelikten, bilimden çıkmış. Kendi üniversitem üzerine bir örnek
söyleyeceğim. Bir rektörümüz var ki ne diyor biliyor musunuz? “Kadın eli
sıkmak, ateş tutmaktan daha korkunçtur.” Buyurun, üniversitelerin geldiği
duruma bakın. Bir üniversite rektörünün bunu söylemeye, kadınları böyle
şeytanla özdeşleştirmeye hakkı var mı, takdiri size bırakıyorum.
Özel
hastanelerin çoğu üniversiteye çevrildi, burada akademik kariyerler oluyor.
İçinizde akademisyenler var, bu konunun üzerinde gerçekten durun çünkü parayla
mı acaba bu akademik kariyerler alınıyor yoksa hakkıyla mı alınıyor, bunların
da üzerine gidilmesi gerektiği kanısındayım.
(Mikrofon
otomatik cihaz tarafından kapatıldı)
BAŞKAN – Sayın
Yıldırım, sözlerinizi tamamlayın.
Buyurun.
BEHÇET YILDIRIM
(Devamla) – Sağlığın tamamen ticarileşmesiyle bugün sağlık günden güne kötüye
gitmektedir. Özel hastanelerde, özellikle A sınıfı hastanelerde ne kadar
kazanabilirim düşüncesi var. Dünya kadar para alıyorlar. Bıçak parasını
kaldırdık ama… Ben gittim bir dahiliyeye muayene oldum. Bir dahiliyede ne kadar
fatura edildi biliyor musunuz? Şu Meclise 3.500 lira para fatura edildi. Benim
zoruma gitti, sanki cebimden gitti. Gerçekten halkın cebinden çıkmış 3.500
lira, faturası da burada, size gösterebilirim. Bunların da düzeltilmesi
gerekir. 
Her şeyin tek
elden yönetildiği bir ülkeden hayır gelmez arkadaşlar. Geçen hafta,
biliyorsunuz Cumhurbaşkanı emretti yardımcı doçentlik sınavı reddedildi, onu
bir kılıfa uydurduk. Ama bilimden anlamayanların, bilimden haberi olmayanların
“Teröristler 10-15 çocuk doğuruyor, siz neden doğurmuyorsunuz?” anlayışıyla da
bu sorun çözülmez. 
Bu hafta Dünya
Emekçi Kadınlar Haftası. Saraya diyorum ki: Bırak anneler karar versin kaç
çocuk doğuracağına veya doğurmayacağına, onlar karar versin. Bu vesileyle tüm
kadınların Dünya Emekçi Kadınlar Günü’nü kutluyorum.
Saygılar
sunuyorum. (HDP sıralarından alkışlar)
BAŞKAN –
Teşekkürler Sayın Yıldırım. 
Söz sırası,
Adalet ve Kalkınma Partisi Grubu adına Karaman Milletvekili Sayın Recep Şeker’e
aittir.
Buyurun Sayın
Şeker. (AK PARTİ sıralarından alkışlar)
Süreniz üç
dakikadır.
AK PARTİ GRUBU
ADINA RECEP ŞEKER (Karaman) – Sayın Başkan, değerli milletvekilleri; Cumhuriyet
Halk Partisi Grup önerisi üzerinde grubum adına söz aldım. Heyetinizi saygıyla
selamlıyorum. Bu vesileyle tüm kadınlarımızın 8 Mart Dünya Kadınlar Günü’nü en
içten dileklerimle kutluyorum. 
Kısırlık yani
infertiliteye sebep olan hastalıklardan inmemiş testis, genetik ve hormonal
nedenler, bebeğin anne karnına düşmesiyle birlikte başlayan aile hekimlerindeki
sıkı takip, doğum sonu ve bebeklik döneminde de kontroller, muayeneler ve
aşılarla devam etmektedir. Bütün bunlar hastalıkların tespitini, dolayısıyla da
tedavi başarısını artırmıştır.
İnfertilite
sebebi diğer hastalıkların tedavisi çocuk cerrahisi, üroloji, kadın
hastalıkları ve doğum gibi ilgili kliniklerde yapılmaktadır. 
Obeziteyle
ilgili aile hekimleri, persentil takipleriyle kendine bağlı nüfusu takip
etmekte, gerekli önlemleri vatandaşlarımızla birlikte almaktadırlar. 
Ayrıca seçim
bölgem Karaman’da İl Sağlık, İl Gençlik ve Spor ve İl Millî Eğitim Müdürlükleri
ortak bir çalışmayla obez çocukların tespiti, doktor kontrolü, diyetisyen ile
ailenin ortaklaşa düzenlediği diyet menüleri ve Gençlik Spor hocaları
nezaretinde sevdiği sporları yaparak, düzenli bir takiple sağlıklı yaşamı hayat
tarzı hâline getirmek üzere özel projeler yapmaktalar. 
Sigarayla
mücadelede Türkiye, Dünya Sağlık Örgütünden ödüllü ve örnek bir ülkedir. 
Uyuşturucu
madde, alkol ve sigarayla ilgili mücadele de yine en çok iktidarımız döneminde
yapılmaktadır. Uyuşturucu bağımlılığı ve yeni bağımlılık türlerinin
araştırılarak bağımlılığın nedenlerinin ve alınacak tedbirlerin tespiti
amacıyla Meclis araştırması komisyonu kurulmuş, bununla ilgili çalışmalar devam
ediyor. 
Yine Başbakan
Yardımcımız Sayın Recep Akdağ'ın başkanlığında oluşturulan Bağımlılıkla
Mücadele Yüksek Kurulu çalışmalara başlamıştır. Tüm bağımlılıklar mercek altına
alınmış, çalışmalar devam etmektedir. 
İnfertilite
tedavi merkezleriyle ilgili ülkemizde an itibarıyla tıp merkezi bünyesinde 4,
müstakil 30, özel hastane bünyesinde 71, üniversite bünyesinde 36 ve kamu
bünyesinde 14 olmak üzere, toplamda üremeye yardımcı tedavi merkezi sayısı
155’e ulaşmıştır. 
23-40 yaş
arasındaki tüp bebek tedavisi, vatandaşımızdan alınan az bir katkı payıyla
yapılmaktadır. Canlı doğumlar için sorun teşkil eden çoğul gebeliklerin
azaltılmasıyla ilgili birden fazla embriyo nakli için kriterler tespit
edilmiştir. Tüp bebek başarı oranlarının düşmemesi için ise deneme sayısı 2’den
3’e yükseltilmiştir. Sonuç olarak, infertilitenin sebebinden tedavisine kadar
Hükûmetimiz, sağlıklı bebek sahibi olma ve sağlıklı nesiller yetiştirme adına
gereğini yapmaktadır. 
Heyetinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkürler Sayın Şeker. 
Cumhuriyet Halk
Partisi grup önerisini oylarınıza sunuyorum: Kabul edenler… Etmeyenler… Öneri
kabul edilmemiştir. 
Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer işler” kısmında bulunan 533 sıra sayılı Kanun
Tasarısı’nın bu kısmın 1’inci sırasına alınmasına ve diğer işlerin sırasının
buna göre teselsül ettirilmesine; Genel Kurulun 13, 20 ve 27 Mart 2018 ile 3, 10,
17 ve 24 Nisan 2018 Salı günlerindeki birleşimlerinde sözlü soruların
görüşülmemesine; 533 sıra sayılı Kanun Tasarısı’nın İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi 
Türkiye Büyük Millet Meclisi Başkanlığına
Danışma Kurulu
6/3/2018 Salı günü (bugün) yaptığı toplantıda siyasi parti grupları arasında oy
birliği sağlanamadığından, grubumuzun aşağıdaki önerisinin İç Tüzük’ün 19’uncu
maddesi gereğince Genel Kurulun onayına sunulmasını arz ederim.
 Mustafa
Elitaş
 Kayseri

 AK
PARTİ Grup Başkan Vekili
Öneri:
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan 533
sıra sayılı Kanun Tasarısı’nın bu kısmın 1’inci sırasına alınması ve diğer
işlerin sırasının buna göre teselsül ettirilmesi;
Genel Kurulun;
13, 20 ve 27
Mart 2018 ile 3, 10, 17 ve 24 Nisan 2018 Salı günlerindeki birleşimlerinde
sözlü soruların görüşülmemesi;
Haftalık çalışma
günleri dışında 12 Mart 2018 Pazartesi günü ile 16 Mart 2018 Cuma günü saat
14:00'te toplanması ve bu birleşimlerinde gündemin "Kanun Tasarı ve
Teklifleri ile Komisyonlardan Gelen Diğer İşler” kısmında bulunan işlerin
görüşülmesi;
6, 7, 8, 12, 13,
14, 15 ve 16 Mart 2018 Pazartesi, Salı, Çarşamba, Perşembe ve Cuma günleri saat
24:00'e kadar çalışmalarını sürdürmesi,
533 sıra sayılı
Kanun Tasarısı’nın İç Tüzük’ün 91'inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması önerilmiştir.



533 sıra sayılı
Vergi Kanunları ile Bazı Kanun ve Kanun
  Hükmünde Kararnamelerde Değişiklik Yapılması Hakkında Kanun Tasarısı
(1/914)




BÖLÜMLER


BÖLÜM MADDELERİ


BÖLÜMDEKİ
MADDE SAYISI




1. BÖLÜM


1 ila 21’inci maddeler arası


21




2. BÖLÜM


22 ila 49’uncu maddeler arası


28




3. BÖLÜM


50 ila 77’nci maddeler arası


28




4. BÖLÜM


78 ila 96’ncı maddeler arası
(Geçici Madde 1 dâhil)


20




Toplam Madde Sayısı


97



BAŞKAN –
Önerinin gerekçesini açıklamak üzere, öneri sahibi Adalet ve Kalkınma Partisi
Grubu adına Uşak Milletvekili Sayın Mehmet Altay’a söz veriyorum.
Buyurun Sayın
Altay. (AK PARTİ sıralarından alkışlar) 
Süreniz beş
dakikadır.
AK PARTİ GRUBU
ADINA MEHMET ALTAY (Uşak) – Teşekkür ediyorum Başkanım. 
Öncelikle yeni
görevinizde başarılar diliyorum, hayırlı uğurlu olmasını temenni ediyorum.
BAŞKAN –
Teşekkür ediyorum.
MEHMET ALTAY
(Devamla) – Değerli arkadaşlar, grup önerimiz bu ve gelecek hafta Meclisimizin
çalışma takvimi ve süreleriyle ilgilidir. Özellikle grup önerimizde “Kanun
Tasarı ve Teklifleri ile Komisyonlardan Gelen Diğer İşler” kısmına bugün
görüşmelerine başlamayı planladığımız 533 sıra sayılı Vergi
Kanunları ile Bazı Kanun ve Kanun Hükmünde Kararnamelerde Değişiklik Yapılması
Hakkında Kanun Tasarısı’nı getirmeyi düşünüyoruz.
Özellikle grup
önerimizde mart ve nisan ayları içerisindeki birleşimlerde sözlü soru önergelerinin
görüşülmemesini planlıyoruz.
Haftalık çalışma
günleri dışında 12 Mart 2018 Pazartesi günü ile 16 Mart 2018 Cuma günü saat
14.00'te toplanması ve bu birleşimlerinde gündemin "Kanun Tasarı ve
Teklifleri ile Komisyonlardan Gelen Diğer İşler” kısmında bulunan işlerin
görüşülmesini özellikle planlıyoruz.
6, 7, 8, 12, 13,
14, 15 ve 16 Mart 2018 Pazartesi, Salı, Çarşamba, Perşembe Ve Cuma günleri saat
24.00'e kadar çalışmalarını sürdürmesini önerimizde teklif ediyoruz.
Ayrıca, 533 sıra
sayılı Kanun Tasarısı’nın İç Tüzük’ün 91'inci maddesine göre temel kanun ve
dört bölüm olarak görüşülmesi teklifimizde yer almaktadır.
Değerli
milletvekili arkadaşlarımız, özellikle grup önerimizde bugün görüşmelerine
başlamayı planladığımız 533 sıra sayılı Vergi Kanunları ile Bazı Kanun ve Kanun
Hükmünde Kararnamelerde Değişiklik Yapılması Hakkında Kanun Tasarısı özellikle
vatandaşlarımız tarafından, milletimiz tarafından beklenen önemli
değişiklikleri içermektedir. Bu bağlamda, özellikle yatırım, üretim ve
istihdamın teşvikine ilişkin önemli düzenlemeleri içerisinde barındırmaktadır.
Ayrıca, asgari ücretin yıl içerisinde vergi dilimlerinden etkilenmesine ilişkin
sorunu ortadan kaldıracak kalıcı çözümü bu bağlamda ele almaktadır. Ayrıca,
organize sanayi bölgeleri ve küçük sanayi sitelerinin altyapı yatırımları ile
küçük sanayi sitelerinin yapımla ilgili işlerinde KDV’nin kaldırılmasına,
istisna tutulmasına ilişkin düzenlemeleri de içerisinde barındırmaktadır.
Bu nedenle,
özellikle vatandaşlarımız için önemli düzenlemeleri içeren bu yasa tasarısının
bir an önce kanunlaşması için tüm grupların da desteğini beklediğimizi ifade
ediyor, hepinizi saygıyla selamlıyorum. (AK PARTİ sıralarından alkışlar) 
BAŞKAN –
Teşekkürler Sayın Altay.
Öneri üzerinde
söz sırası Halkların Demokratik Partisi Grubu adına Adana Milletvekili Sayın
Meral Danış Beştaş’a aittir.
Buyurun Sayın
Danış Beştaş. (HDP sıralarından alkışlar) 
Süreniz üç
dakikadır. 
HDP GRUBU ADINA
MERAL DANIŞ BEŞTAŞ (Adana) – Sayın Başkan, öncelikle ben de yeni görevinizde
başarılar diliyorum, hayırlı olsun.
BAŞKAN –
Teşekkür ederim, sağ olun. 
MERAL DANIŞ
BEŞTAŞ (Devamla) – Değerli milletvekilleri, evet, Genel Kurulun başında Grup
Başkan Vekilimiz Kerestecioğlu bir işkence olayını anlattı. Doğrusu, iktidar
sıralarından bir yanıt bekledim, tam bir saat, iki saate yakındır çıt yok.
Burada “İşkence var.” diyoruz. Bir partinin, Demokratik Bölgeler Partisinin Eş
Genel Başkanı Mehmet Arslan bayılana kadar işkence görmüş ve avukatlara bunu
bütün ayrıntılarıyla anlatmış. Mehmet Arslan’ın başkanı bulunduğu parti hangi
parti? 103 belediyesi olan ve hepsine kayyum atanan, milyonlarca insanın
iradesi. Herhangi bir vatandaş da olabilirdi. Söz konusu olan, işkence.
Mehmet Arslan
niye tutuklandı? Çünkü Afrin’e yönelik başlatılan savaşta, Diyarbakır DBP il
binası önünde, konuşmasın diye ağzı kapatıldı, bütün kameralar tanıklık etti ve
bir hafta sonra gözaltına alınıp tutuklandı. 7 Şubatta tutuklandı, 19 Şubata
kadar Diyarbakır D Tipi Cezaevinde, nakledilecek diye tek kişilik hücrede tutuldu.
Sonra Rize Kalkandere’ye götürüldü ve çıplak aramaya direndiği için kameraların
olmadığı odada kendinden geçinceye kadar dövüldü. 
Şimdi, bu olayı…
Yani o kadar normalleşiyor ki, bir işkence diyoruz, bayılma diyoruz, insanlık
suçu diyoruz. Bu mesele öyle dinlenip geçilecek bir mesele değil, bizim şu anda
bu meseleyi bütün ayrıntılarıyla konuşup tartışmamız gerekiyor. İktidar
işkenceden yanaysa çıkıp bunu da söylesin, desin ki: “Bu işkenceden haberimiz
var ve destekliyoruz.” Aksini söylemediğine göre “Sükût ikrardan gelir.”
diyoruz. 
Şimdi, açıkçası
burada herhangi bir vatandaşa bile işkence iddiası ciddidir, kıyamet kopar,
kıyamet kopartılır yani bu basit bir mesele değil. Ama iktidarın bir demokrasi
kaygısı yok, bunu böyle anlıyoruz. Şimdi, kendi varlık meselesi yüzünden bütün
değerleri yerle bir eden bir anlayış, şiddet uygulamayı muhalefeti susturmak
için kullanan bir iktidar var karşımızda. Gerçekten, öyle, bu kötülükler
sonuçsuz kalmaz. Bu kötülüklerin hesabı ahirete falan da kalmaz. Bu kötülüklerin
hesabı mutlaka sorulur, buradan bunu söylemek istiyoruz. 
Şimdi, burada
cezaevlerinde bir fitil mi ateşlenmek isteniyor? Cezaevlerinde -bu ana kadar
her gün söylüyoruz- işkence uygulamaları var, insanlık dışı uygulamalar var ama
iktidar bu konuda hiçbir şekilde bir tartışmaya girmiyor, bir yanıt vermiyor.
Şimdi, bununla
ilgili şunu söylemek istiyorum…
(Mikrofon
otomatik cihaz tarafından kapatıldı)
BAŞKAN –
Sözlerinizi tamamlayınız Sayın Danış Beştaş. 
MERAL DANIŞ
BEŞTAŞ (Devamla) – İşkenceyi görmezden gelenlere şu sözleri söylemek istiyorum:
Emin olun, siz bu işkence uygulamaları yüzünden sanık sandalyesine
oturduğunuzda halk üzülmeyecek. Halklar, sizin bu kötülüklerin tek tek
şahitliğini mahkeme kürsüsünde yapacak ve bunun hesabı -dediğimiz gibi- er geç
sorulacak. Burada söylememizin sebebi de Meclisin acil devreye girmesidir. Bir
eş genel başkana işkence yapan bir zihniyet, sıradan bir vatandaşa ne yapmaz?
Bunu daha fazla nasıl açıklayalım? Bunu gerçekten ifade etmekte zorlanıyorum.
Halk düşüşünüze üzülmeyecek. Siz düştüğünüzde bunun hesabını vereceksiniz. 
Ama şunu da
söylemek istiyorum; işkencecilere sesleniyorum: Yarın öbür gün sanık
sandalyesinde olduğunuzda iktidar partisi de sizi kurtaramayacak çünkü
kendilerini kurtarma derdinde olacaklar ama hepiniz birlikte bunun hesabını
vereceksiniz diyorum.
Teşekkür
ediyorum. (HDP sıralarından alkışlar) 
BAŞKAN –
Teşekkürler Sayın Danış Beştaş. 
Söz sırası
Cumhuriyet Halk Partisi Grubu adına İstanbul Milletvekili Sayın Engin Altay’a
aittir. 
Buyurun Sayın
Altay. (CHP sıralarından alkışlar) 
Süreniz üç
dakikadır. 
CHP GRUBU ADINA
ENGİN ALTAY (İstanbul) – Teşekkür ederim Sayın Başkan. 
Genel Kurulu
saygıyla selamlıyorum. 
Şu âdetten bir
vazgeçemediniz ya. Yani şuraya getirdiğiniz… Genelde çok iyi bir şey getirdiğiniz
de yok da arada böyle milletin yararına bir şeyler getiriyorsunuz. Buna bir tam
benzetme yapmak lazımsa, bir kavanoz balın içine de bir kaşık zehir atmadan
yapamıyorsunuz. 
Yani bakıyoruz,
bu hafta AK PARTİ Grup önerisiyle 533 sıra sayılı Kanun Tasarısı’nı
görüşeceğiz. Çok sayıda iyileştirici hüküm var yani bizim de “Elbette.”
diyeceğimiz, “Tabii ki.” diyeceğimiz hükümler var. Zira, yıllar boyu milletten
kepçeyle alıyorsunuz, arada bir de çay kaşığıyla millete bir şey veriyorsunuz;
bu, tam olarak da budur yani. Elbette vergi mevzuatıyla ilgili çeşitli
konularda müspet bir teklif. Cumhuriyet Halk Partisi olarak tümü üzerinde,
bölümler üzerinde, maddeler üzerinde vereceğimiz önergelerle çekincelerimizi,
desteklerimizi ortaya koyacağız. Ama şu da var: Allah’ın bildiğini kuldan inkâr
değil. Plan ve Bütçe Komisyonu Grup Başkanımız ile Sayın Bakan bir görüşme
yürütüyor. Umarım ve dilerim ki çekince koyduğumuz, ülkenin ve milletin
menfaatine olmayan, hatta kişilere özel, kişiye özel nitelik taşıyabilecek hükümleri
buradan çıkarırsanız biz Türkiye Büyük Millet Meclisi İçtüzüğü’nün bize verdiği
imkânları bu kanunda katkı mahiyetinde kullanırız ama bunu böyle yapmaz da
“Hayır, biz çoğunluk partisiyiz, bunlar illa olacak.” derseniz biz Türkiye
Büyük Millet Meclisi İçtüzüğü’nün bize verdiği imkânları refleks mahiyetinde
kullanırız. Tabii ki kabul oyu vereceğimiz maddeler olduğu gibi, olmaması
gereken, adil olmayan, hakkaniyet barındırmayan hususlar var, bunları gelip
burada size anlatacağız, siz sayın milletvekillerinin vicdanına işi havale
edeceğiz ve bir şekilde bu kanun yasalaşacak. 
Devlet
bu teklifle yaklaşık 18 milyar TL’lik bir gelir kaybına uğrayacak ama kayıp
yok. Niye yok? Devlet kaybetsin, yeter ki millet kazansın. Millet güçlü olursa
devlet zaten güçlü olur, ana mantığımız da budur. Kanuna da bu perspektiften
bakacağımız için dilerim ki biz yapıcı muhalefet anlayışımızı ortaya koyarken
çoğunluk partisi de burada bir çoğunluk şımarıklığı hâli içine girmezse
-buradan bir yanlış anlama olmasın “çoğunluk şımarıklığı” siyasette bir
terimdir, literatürde vardır- bu vatandaşların, çiftçinin, tarım kredi
kooperatifi borçlularının…
(Mikrofon
otomatik cihaz tarafından kapatıldı)
BAŞKAN
– Sayın Altay, buyurun. 
ENGİN
ALTAY (Devamla) - …küçük sanayi sitelerinin ve benzeri burada çok sayıda bu
teşvikten istifade edecek vatandaşlarımızın bir an önce bu teşvikten
yararlanmaları imkânı, fırsatı sağlanmış olur. 
Bu
kanunda samimi, sahici, yapıcı bir muhalefet anlayışı içerisinde görev
yapacağımızın bilinmesini istiyorum. Tekrar tekrar iktidar partisinin değerli
grup başkan vekillerinden, Hükûmetin sayın üyelerinden bu kanunda bizim
gördüğümüz çekincelerin bizlik değil, milletin ve devletin menfaatine
olmadığının ve bu sebeple karşı olduğumuzun bilinmesini beyan ediyorum. 
Genel
Kurulu saygıyla selamlıyorum efendim. (CHP sıralarından alkışlar)
BAŞKAN –
Teşekkürler Sayın Altay.
Adalet ve
Kalkınma Partisi Grubunun önerisini oylarınıza sunuyorum: Kabul edenler…
Etmeyenler… Öneri kabul edilmiştir.
İç Tüzük’ün
37’nci maddesine göre verilmiş bir doğrudan gündeme alınma önergesi vardır,
okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
A) Önergeler (Devam)
2.- Denizli Milletvekili Kazım Arslan’ın (2/469) esas
numaralı 2820 Sayılı Siyasi Partiler Kanununda Değişiklik Yapılmasına İlişkin
Kanun Teklifi’nin doğrudan gündeme alınmasına ilişkin önergesi (4/137)
Türkiye Büyük Millet Meclisi Başkanlığına
14/12/2015 tarih
ve (2/469) esas numarasıyla Başkanlığınıza gelen, 18/1/2016 tarihinde Anayasa
Komisyonuna sevk edilen ve tarafımdan verilen 2820 sayılı Siyasi Partiler
Kanununda Değişiklik Yapılmasına İlişkin Kanun Teklifi’nin Türkiye Büyük Millet
Meclisi İçtüzüğü’nün 37’nci maddesine göre doğrudan Genel Kurul gündemine
alınması hususunda gereğinin yapılmasını arz ederim.
Saygılarımla.
 Kazım
Arslan
 Denizli
BAŞKAN – Teklif
sahibi Denizli Milletvekili Sayın Kazım Arslan’a söz veriyorum. 
Buyurun Sayın
Arslan. (CHP sıralarından alkışlar)
Süreniz beş
dakikadır.
KAZIM ARSLAN
(Denizli) – Sayın Başkan, değerli milletvekilleri; öncelikle hepinizi sevgiyle
saygıyla selamlıyorum.
14 Aralık 2015
tarihinde vermiş olduğum yasa teklifiyle ilgili görüşlerimi ve düşüncelerimi
sizlere aktarmak ve doğrudan gündeme alınması üzerine söz almış bulunmaktayım. 
Değerli arkadaşlarım,
verdiğimiz bu yasa teklifiyle… Gerçekten, Siyasi Partiler Kanunu’nda yıllardan
beri birçok eksikliği, birçok aksaklığı gördüğümüz hâlde değiştirilmesi için bu
dönemde hiçbir teklifin gündemimize gelmediğini, Genel Kurula gelmediğini
görüyorum. O nedenle bazı önemli değişikliklerin yapılabilmesi için bugünlerde
görüşülen yasa teklifiyle birlikte, ittifak yasasıyla birlikte gündeme alınmak
suretiyle bu değişikliğin yapılmasının hem ülkemiz açısından hem siyasi
partilerimiz açısından çok önemli olduğunu belirtmek istiyorum.
Bu yaptığımız
teklifle üyelik sistemini değiştiriyoruz; üye, aktif üye şeklinde ikiye
ayırıyoruz. Aktif üyenin, gerçekten parti içinde aktivite gösteren, üye
aidatlarını ödeyen, eğitimine ve etkinliklere katılan üyenin aktif üye olarak
çalışmalarını sürdürmesi suretiyle partilerimizin çalışmalarının daha
nitelikli, daha olumlu sonuçlar vereceğini belirtmek istiyorum. 
Değerli
arkadaşlarım, ayrıca, aktif üyelerin hem milletvekili seçiminde hem belediye
başkanlıkları seçiminde, ön seçimin yapılması ve oyların kullanılması
noktasında da önemli bir görevinin, işlevinin olacağını da belirtiyorum. 
Değerli
arkadaşlarım, özellikle illerde yapılan seçimlerde, il kongre delege sayısının
600 olması sebebiyle bu temsilî sayının 1.000’e çıkarılmak suretiyle, daha çok
delegenin katılımı suretiyle il kongrelerinin yapılmasının da faydalı olacağını
belirtmek istiyorum çünkü ne kadar çok katılım olursa, ne kadar çok delege
katılır ise ben il kongresinden çıkacak sonuçların hem il başkanlığı hem il yönetimi
hem de kurultay delegeliği yönüyle iyi olacağını söylüyorum. 
Değerli
arkadaşlarım, şimdi, bugünlerde çok olmuyor ama özellikle geçmişte çok yaşandı,
bilhassa bir partiden seçilen milletvekilinin o seçim dönemi içinde, yasama
dönemi içinde bir partiden bir başka partiye geçmek suretiyle, o partide
siyaset yapmaya başladığına birçok kere şahit olduk. O nedenle, bir partiden
seçilen milletvekilinin, belediye başkanının, il genel meclisi üyesinin,
belediye meclis üyesinin hangi partiden seçilmiş ise o dönemin sonuna kadar o
partide kalması ve görevini o partide yapması gerekiyor. Bu değişikliğin içinde
o da var. Eğer bağımsız olarak görev yapmak istiyorsa, daha doğrusu partiden
ayrılmak istiyorsa, bağımsız olarak görevini yapmasının da uygun olabileceğini
belirtiyorum. Çünkü seçmen iradesi hangi partide çıkmışsa o iradeye uygun
olarak o arkadaşımızın, seçilen arkadaşımızın görevini dönemin sonuna kadar
sürdürmesi gerekmektedir.
Ayrıca,
illerde kurultay delegeleri seçiyoruz. Bu kurultay delegelerinin sayısını da
aslında temsilde adalet durumu dikkate alınarak belirli ölçülerde, seçimde oy
oranının arttığı bölgelerde daha çok olmak suretiyle, bunların yapılmasının ve
dağılımının daha adaletli bir şekilde yapılmasının doğru olacağını belirtmek
istiyorum.
Değerli
arkadaşlarım, özellikle, doğal kurultay delegelerinin genişletilmesini,
seçilmiş il başkanları ile önceki dönem il başkanlığı yapan arkadaşlarımızın,
büyükşehir belediye başkanlarımızın ve il belediye başkanlarımızın da doğal
kurultay delegesi olmasında da çok büyük fayda olacağını belirtmek istiyorum.
Çünkü bunlar doğal delege olmalı ki… Seçilmiş zaten, seçilmiş bir arkadaşın
daha sonra kongrelerden yine seçilerek gelmesinin bir anlamı olmadığını işaret
ediyorum.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Arslan.
KAZIM
ARSLAN (Devamla) – Teşekkür ederim Sayın Başkan.
Değerli
arkadaşlarım, şimdi, özellikle, ön seçimin aktif üyelerle birlikte
yapılmasının, yine, ilçe seçimlerinin aktif üyelerle birlikte yapılmasının çok
faydalı olacağını belirtmek istiyorum. Çünkü mahalle delegeliği kaldırılarak
mahallede seçimin yapılmasının ötesinde gerçekten aktif olarak mahallesinde
kayıtlı olan üyelerimizin ilçe kongrelerinde oy kullandırılmak suretiyle ilçe
başkanını, yönetimini ve il kongre delegelerini seçmek suretiyle daha
katılımlı, daha demokratik bir seçimin ortaya çıkacağını ve mahallelerde ortaya
çıkan anlamsız tartışmaların da böylelikle ortadan kalkacağını söylemek
istiyorum.
Değerli
arkadaşlarım, özellikle bu kanun teklifimizin gündeme alınması yönünde şu etken
de gerçekten çok önemli: AKP’nin Genel Başkan Yardımcısı Ahmet Sorgun Bey bir
yazı göndermiş…
(Mikrofon
otomatik cihaz tarafından kapatıldı)
BAŞKAN – Sayın
Arslan, tamamlayın sözlerinizi lütfen.
KAZIM ARSLAN (Devamla)
– Çok teşekkür ederim.
…“Siyasi
Partiler Kanunu’yla ilgili teklifiniz varsa, onu da Meclise sunmak üzere,
bunların görüşülmesine olanak sağlayacağız.” demiş. Bunu da dikkate alarak siz
buna olanak sağlamak açısından “okay”leyin, siz buraya “Evet.” deyin,
böylelikle gündeme alınsın, bu yasa teklifimiz de böylelikle görüşülmüş olsun
diyorum.
Hepinize çok
teşekkür ediyorum, saygılar sunuyorum. (CHP sıralarından alkışlar)
BAŞKAN –
Teşekkürler Sayın Arslan.
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
ENGİN ALTAY
(İstanbul) – Sayın Başkan, bir pek kısa söz talebim var efendim.
BAŞKAN – Gördüm
Sayın Altay, sisteme girmişsiniz, söz talebiniz var.
Buyurun.
V.- AÇIKLAMALAR (Devam)
29.- İstanbul Milletvekili Engin Altay’ın, bir milletvekili
tarafından ortaya atılan işkence iddiası konusunda Hükûmetten izahat
beklediklerine ilişkin açıklaması
ENGİN ALTAY
(İstanbul) – Sayın Başkan, burası Türkiye Büyük Millet Meclisi. İki saat önce
sanıyorum, belki üç saat önce, Meclis açıldığında bir sayın milletvekilimiz bir
işkence iddiasını ortaya attı. Ben beklerdim ki o anda, iddia ortaya atıldığı
anda Hükûmetin bir sayın üyesi fırlasın yerinden, desin ki: “Ne diyorsun
kardeşim, ne işkencesi! Bu çağda, bu normlarda mümkün mu bu?” Bu, olmadı. Üç
saat geçti aradan, şu anda Genel Kurulda 3 sayın bakan var ve bu iddiaya, bu
vahim iddiaya henüz Hükûmetten bir izahat gelmedi. 
Çok bilinen bir
söz vardır, “Sükût ikrardan gelir.” Böylece Hükûmet ortaya atılan işkence
iddiasını kabul etmiş demektir. 
(Mikrofon
otomatik cihaz tarafından kapatıldı)
BAŞKAN –
Sözlerinizi tamamlayın lütfen.
ENGİN ALTAY
(İstanbul) - Eğer kabul etmemişse, eğer öyle değilse bir sayın bakanın çıkıp
Genel Kurula ve milletimize bunun olmadığını söylemesi lazım. Söylemiyorlar ise
bunu, bu iddiayı biz var ve gerçek kabul edeceğiz. Bu, çok üzücü, çok acı bir
durumdur. Bilinmelidir ki Mehmetçik terörle örgütleriyle silahlı mücadele
ederken bulduğu bir yaralı terör örgütü mensubuna ilk yardım yapmaktadır. Hâl
böyleyken tutuklanan, gözaltına alınan bir insana işkence yapılması geldiğimiz
bu noktada, bu çağda kabul edilebilir değildir; ilaveten, Türkiye’yi dünyaya
karşı rezil etmekten başka, vicdanları kanatmaktan başka hiçbir şeye yaramaz.
Bu konuda biz de ana muhalefet partisi olarak Hükûmetten bir izahat
beklediğimizi beyan ediyoruz.
Teşekkür ederim.
(CHP sıralarından alkışlar) 
BAŞKAN –
Teşekkürler Sayın Altay.
Sayın Doğan’ın
söz talebi var, sisteme girmiş.
Buyurun Sayın
Doğan.
30.- İzmir Milletvekili Müslüm Doğan’ın, MESAM’a kayyum
atanmasının kabul edilemez olduğuna ve bu nedenle rahatsızlanan Arif Sağ’a acil
şifalar dilediğine ilişkin açıklaması
MÜSLÜM DOĞAN
(İzmir) – Başkanım, kısa bir açıklamada bulunacağım.
MESAM’a Yavuz
Bingöl’ün kayyum olarak atanması tarihte ikinci bir Hızır Paşa olayı olarak
kayda girmiştir. Uzun yıllar MESAM Başkanlığını yapan, Alevi inancı ve
öğretisinin duazlarını derleyen halk sanatçısı Arif Sağ’a yapılan bu
hukuksuzluk kabul edilemezdir. Sanatçımızın bu tasarruftan dolayı
rahatsızlandığını biliyoruz. Kendisine acil şifalar diliyorum. 
Saygılar
sunuyorum. 
BAŞKAN –
Teşekkürler Sayın Doğan.
Sayın Danış
Beştaş, sisteme girmişsiniz.
Buyurun.
31.- Adana Milletvekili Meral Danış Beştaş’ın, Demokratik
Bölgeler Partisi Eş Genel Başkanı Mehmet Arslan’a yapılan işkencenin hâlâ devam
ettiğine, Hükûmetten bir an önce açıklama yapmasını ve işkencecileri görevden
almasını talep ettiklerine ilişkin açıklaması
MERAL DANIŞ
BEŞTAŞ (Adana) – Teşekkürler Sayın Başkan.
Kürsüden de
söyledim, yeni bakanlarımız da geldi, bir daha o nedenle tekrar söz aldım.
Açıkçası saat 15.00’ten bu yana biz bir yanıt bekliyoruz, Meclis Başkan Vekili
olarak sizden de talep ettik. Yani Mehmet Arslan’a yönelik işkence aslında
iddia olmanın ötesinde çünkü avukatlar görüştükten sonra bize bu bilgi
aktarıldı ve hâlâ bu kötü muamele devam ettiriliyor. Hükûmet şu ana kadar -beş
gündür basında çıkıyor- tek bir açıklama yapmadı, savcılık soruşturma
başlatmadı ve biz bu nedenle -dün soru önergesi verildi- bugün de Genel Kurula
getirdik çünkü cumadan beri gündemde. Yani bu konuda eğer susmaya devam
edeceklerse demek ki Rize Kalkandere’de hâlihazırda yapılan işkence devam
ediyor ve işkencenin aynı zamanda onura büyük bir kasıt olduğunu, işkence
insanlık suçu ama onuruna da kastediyor, insanları çıplak aramanın…
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlayın lütfen.
MERAL DANIŞ
BEŞTAŞ (Adana) – …büyük bir onursuzluk olduğunu, izah edilemez bir alçaklık
olduğunu ve bu konuda Hükûmetin bir an önce açıklama yapmasını ve bu işkencecileri
de görevden almasını talep ediyoruz.
BAŞKAN –
Teşekkürler Sayın Danış Beştaş.
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Mithat Sancar’ın,
işkence iddiasıyla ilgili olarak Adalet Bakanını arayacağına ve Genel Kurulu
bilgilendirme konusunda bir talep bulunduğunu kendisine ileteceğine ilişkin
açıklaması 
BAŞKAN – Biraz
sonra ara vereceğim, ben Adalet Bakanını doğrudan arayacağım. Eğer buradaki
sayın bakanlar bir açıklama yapmak isterlerse, tabii ki her zaman bu imkân
mevcuttur ama cezaevinde gerçekleşen bir işkenceye ilişkin iddiayı esas
cevaplaması gereken merci Adalet Bakanlığıdır. Biraz sonra -dediğim gibi- ben
kısa bir ara vereceğim ve Sayın Bakanı arayacağım, Genel Kurulu bilgilendirme
konusunda bir talep bulunduğunu kendisine de ileteceğim.
Gündemin “Seçim”
kısmına geçiyoruz.
IX.- SEÇİMLER
A) Komisyonlarda Açık Bulunan Üyeliklere Seçim
1.- Anayasa Komisyonunda boş bulunan üyeliklere seçim
BAŞKAN – Anayasa
Komisyonunda boş bulunan ve Halkların Demokratik Partisi Grubuna düşen 2 üyelik
için seçim yapacağız.
Gösterilen
adayları ayrı ayrı oylarınıza sunacağım.
1’inci üyelik
için Bitlis Milletvekili Sayın Mizgin Irgat aday gösterilmiştir. 
Oylarınıza
sunuyorum: Kabul edenler... Etmeyenler... Kabul edilmiştir. 
2’nci üyelik
için Iğdır Milletvekili Sayın Mehmet Emin Adıyaman aday gösterilmiştir. 
Oylarınıza
sunuyorum: Kabul edenler... Etmeyenler... Kabul edilmiştir. 
Birleşime on
dakika ara veriyorum.
Kapanma Saati: 18.32
BEŞİNCİ OTURUM
Açılma Saati: 18.46
BAŞKAN: Başkan
Vekili Mithat SANCAR
KÂTİP ÜYELER: Fehmi KÜPÇÜ (Bolu), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 66’ncı Birleşiminin Beşinci Oturumunu açıyorum. 
Alınan karar
gereğince, sözlü soru önergeleri ile diğer denetim konularını görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
1'inci sıraya
alınan, Vergi Kanunları ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı ile Plan ve Bütçe Komisyonu
Raporu’nun görüşmelerine başlıyoruz. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı Teklifleri
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (x)
BAŞKAN
– Komisyon? Yerinde.
Hükûmet?
Yerinde. 
Komisyon
Raporu 533 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu tasarı, İç Tüzük’ün 91’inci maddesi
kapsamında temel kanun olarak görüşülecektir. Bu nedenle tasarı, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Tasarının
tümü üzerine söz isteyen milletvekillerini burada sayıyorum: Milliyetçi Hareket
Partisi Grubu adına Denizli Milletvekili Sayın Emin Haluk Ayhan, Halkların
Demokratik Partisi Grubu adına Adana Milletvekili Sayın Meral Danış Beştaş,
Cumhuriyet Halk Partisi Grubu adına Ankara Milletvekili Sayın Bülent Kuşoğlu.
Evet, söz
sırası, Milliyetçi Hareket Partisi Grubu adına Denizli Milletvekili Emin Haluk
Ayhan’a aittir.
Buyurun Sayın
Ayhan. (MHP sıralarından alkışlar)
Süreniz yirmi
dakikadır.
MHP GRUBU ADINA
EMİN HALUK AYHAN (Denizli) – Teşekkür ediyorum.
Sayın Başkan,
sayın milletvekilleri; (1/914) esas numaralı, 533 sıra sayılı Vergi Kanunları
ile Bazı Kanun ve Kanun Hükmünde Kararnamelerde Değişiklik Yapılması Hakkında
Kanun Tasarısı’nın geneli üzerine Milliyetçi Hareket Partisinin görüşlerini arz
etmek üzere söz aldım. Yüce heyetinizi saygıyla selamlıyorum.
Bu tasarı bize
göre önemli bir tasarı. Öncelikle, emeği geçenlere teşekkür ediyoruz. Tasarı
üzerinde görüşlerimize geçmeden önce, her zamanki gibi, bugün hangi koşullarda
bu tasarıyı görüşüyoruz, buna bakmakta fayda görüyorum.
Türkiye
ekonomisinin zorluklara ve belirsizliklere rağmen direnç gösterebilen bir
ekonomi olduğunu söyleyebiliriz. Çevremizdeki bu kadar olumsuz gelişmelere
rağmen reel faizin sıfır; dış ticaretin, cari açığın çok sıkıntılı olduğu bir
dönemde kamu dengesindeki, dış finansmandaki problemlerin bıçak sırtında
olduğunu da söylememiz mümkün. Ekonomiden kaynaklanmayan zorluklar ve
belirsizlikler de var. Bir süredir Hükûmet, yatırım ortamının iyileştirilmesine
yönelik birtakım yatırımlara, teşviklere ilişkin çaba içinde. 26 maddelik bir
tasarı geçti, 97 maddelik şimdi görüşüyoruz; sanıyorum 66,67 maddelik ticaret,
borçlar, icra ve iflası ilgilendiren hususları görüştük. Yukarıda, Komisyonda
da önümüzdeki günlerde katma değer vergisine ilişkin bir tasarı daha var, onu
da görüşeceğiz. 
Şimdi, bütün
bunları yatırım ortamının iyileştirilmesine yönelik birtakım girişimler olarak
söylemek mümkün. Ancak, içinde bulunduğumuz ortamın siyasi, sosyal, ekonomik
anlamda bu işlerin ne kadar uygulanabilir olduğu hususunda da bizleri düşünmeye
sevk etmesi lazım.
Bir diğer husus,
çözüm bulmamız gereken önemli konular var, önemli sorunlar var. Büyümenin
şimdilik sürdürülmekte olduğunu, dördüncü çeyreğe ilişkin olumlu beklentileri
koruduğunu -öncü göstergelere baktığınızda birtakım müspet şeyler- söylemeniz
mümkün olabilir diye düşünebilirsiniz. KGF’yle büyüme sürdürülebilir mi, bunu
da düşünmemiz lazım. Kredilerin yüzde 20 arttığı bir dönemde bunların esnafı
rahatlattığını ama ekonomide nelere mal olduğunu da düşünmek gerekiyor. Bunları
objektif değerlendirmekte yarar var. 
Şimdi,
bankacılık sektörünün önemli bir miktarının, bütün ticari kredilerinin beşte
1’ini bu yolla kullandırıyorsunuz, bu çerçevede kullanılıyor. Kısa bir süre
içinde böyle bir işlemin operasyonunu gerçekleştirmek kolay değil ama
neticelerine de iyi bakmamız lazım. Piyasada ödemeler dengesi açısından
sıkıntılar var, sıkışmalar var. Kendi hâline bırakılmış olsa sorunlu krediler
anlamında bozulmalara neden olabilecek bir tabloyla karşı karşıya da
kalabiliriz. Biz dünyada bunun örneklerini, aşırı, fahiş örneklerini kriz
esnasında gördük.
Şimdi,
önümüzdeki dönemde artık önemli olan, büyümenin ekonominin asıl aktörleri
tarafından devralınmasıdır yani üretimin, ihracatın, yerli girdi ve teknoloji
üretiminin önünün açılması lazım. Ekonomide temel göstergelerde bazı hastalıklı
sinyaller var. Ekonomide gerçekten bir enfeksiyon da var, atamıyoruz. Bu kış
geçirdiğimiz gibi grip gerçekten herkesi kastı kavurdu, yatak yastık herkes
sıkıntı içinde, bir de tekrarlıyor. Siz “Kredi Garanti Fonu’yla bu işi
çözeriz.” diye düşündünüz ama bu sene aynı şeyi ne yapıyorsunuz? Tekrarlamak
mecburiyetindesiniz. Bünyeye yapıştı mı grip gibi zayıflatıyor, hep ateş
düşürücü veriyorsunuz; hastalık semptomları ortadan kalkmıyor, ona yönelik bir
şey yapmıyorsunuz, vücudu güçlendirmiyorsunuz. Dolayısıyla bu, sık sık
tekrarlanıyor ve geçmiyor. Bu sıkıntının teşhisini koymak lazım. 
Enflasyon
yükselme eğiliminde, 2017 yılı sonunda yüzde 12 civarında. Ocak ayında baz
etkisiyle geriledi ancak şubatta yine beklentilerin üzerinde artış var.
Çekirdek enflasyon TÜFE şubatta yüzde 11,98 yani yüzde 12, tüketici fiyat
artışları devam ediyor; üretici fiyatları yüzde 15,5 düzeyinde. Bu, enflasyonun
kısa vadede hız kesmeyeceğini gösteriyor, ayrıca ithalatın faturasının da
enflasyona yansıdığını gösteriyor. Üçüncü çeyrekteki yüksek büyüme işsizlik
rakamlarına yansıdı ancak orada manzara hâlâ vahim; işsizlik oranı yüzde 10,3;
tarım dışı işsizlik yüzde 12,2; genç nüfusta yüzde 19; ne istihdamda ne
eğitimde olanlar yüzde 22,9. 
İthalat ve dış
ticaret açığı hızla büyüyor, cari açığı da büyütüyor. İhracat artışına
seviniyoruz ancak ihracat artıyor ama ihracat artarken ithalat da artıyor,
üstelik ithalat ihracattan daha hızlı artıyor. İthalatın ihracattan daha hızlı
artması sonucu dış ticaret açığı da fevkalade yüksek bir hızla büyüyor. Cari
açığımız da büyüyor. 2018 yılının ilk iki ayında ihracatımız yüzde 10 civarında
artarken ithalatımız yüzde 28 civarına yükseldi. İhracat geliri 25,6 milyar
dolar, ithalat gideri 40,4 milyar dolar; arasındaki fark yani dış ticaret açığı
14,8 milyar dolar. Geçen yıl, aynı dönemde bu 8 milyar dolardı. Dış ticaret
açığındaki artış yüzde olarak baktığınız zaman yüzde 83,4. Gümrük ve Ticaret
Bakanlığının açıklamalarına göre şubattan geriye on iki aylık dış ticaret açığı
83,5 milyar dolar. Dış ticaret açığı 2017 yılının üzerinde, maalesef, büyümeye
devam ediyor. Geçen yılın ilk ayında ihracat geliri ithalat faturasının
yaklaşık yüzde 75’ini karşılayabiliyordu, bu yılın ilk ayında ihracatın
ithalatı karşılama oranı yüzde 64’lere kadar geriledi. Cari açık buna paralel
olarak artıyor. Cari açığın yurt içi hasıla içinde yüzde 3’e indirilmesi
hedeflenmişken 2017 yılı sonu itibarıyla bu, yurt içi hasılanın yüzde 5,5’una
kadar yükseldi. 2015 yılında dış ticaret açığı 63 milyar dolar, 2016’da 56
milyar dolar, 2017’de 76,7 milyar dolar. Tabii, cari açık da 2015’te 32’ye,
2016’da 33’e, 2017 yılında da 47,1’e yükseliyor milyar dolar olarak.
Sayın Başkan,
sayın milletvekilleri; bizim Türkiye olarak üretim yapımızı değiştirme
zorunluluğumuz var, tarım ve sanayi üretiminde ithal girdi bağımlılığını
azaltma mecburiyetimiz var. Bunu yapmak için teşvik sisteminden vergi sistemine
değişiklik yapmak gerekiyor. Bakınız, yeni beş yıllık kalkınma planı
hazırlıkları başladı, plan 2019-2023 yıllarını kapsayacak; Bakan çağırdı, biz,
maalesef, orada muhalefet ve iktidar milletvekilleri olarak hazırlıkların ne
olduğu konusunda bir bilgiye de sahip olamadık. Türkiye Büyük Millet Meclisi
onayından sonra 2023 yılına kadar devam edecek bir plan çalışması, buradan
geçecek ama biz bugün, 2023 yılı için koyduğumuz hedeflere ulaşmaktan çok daha
uzağız. Dolayısıyla, ne yapmamız lazım? Geçmişte ne yaptığımızı ileriye yönelik
önümüze koyup düşünmemiz lazım. Teknoloji yoğun sanayilere, katma değerli
üretime ve yerli girdi kullanımına destek olacak üretim modeli belirlemek,
bunun tedbirlerini şimdiden almak zorundayız. 
Sayın Başkan,
sayın milletvekilleri; Milliyetçi Hareket Partisi olarak daha önceki torba
kanun düzenlemeleri konusunda ifade etmiş olduğumuz usul yönünden
eleştirilerimiz, bu kanun tasarısı için de geçerlidir. Son yıllarda sıklıkla
getirilen torba yasaların, yasama faaliyetlerinin düzensiz ve eksik bir yapıda yürütülmesine
neden olduğu bir vakıadır. Bu, Türkiye’nin, bu Parlamentonun gerçeğidir demeniz
mümkün değil. Sayın Mehmet Şimşek ilk torba yasayla Bakan olduğunda
karşılaştığında, bir daha böyle bir şeyin Türkiye Büyük Millet Meclisine
gelmeyeceğini söylemişti ama Hükûmet açısından söylemişti, Hükûmet adına
söylemişti. Şimdi, esasen ekonomiyle ilgili ve ihtiyaç olan sınırlı sayıda
ivedilik arz eden düzenlemelerin Türkiye Büyük Millet Meclisi bünyesinde kendi
ihtisas komisyonlarında ele alınarak gerekli teknik değerlendirmelerin
yapılması koşuluyla bir kanunda birleştirilmesi makul karşılanabilir. Ancak çok
farklı konularda ivedilik arz etmeyen birçok hususun elzem olan kanun
değişikliklerinin arasında dercedilmesinin pek çok eksiklik ve sakıncaları
beraberinde getireceği izahtan varestedir. 
Komisyon
görüşmeleri sırasında verilen bilgilerden, tasarının bütçeye maliyetinin
yaklaşık 17 milyar TL’yi bulması bekleniyor. Bu meblağ, 2018 yılı Merkezî
Yönetim Bütçe Kanunu’nda öngörülen toplam 66 milyar TL bütçe açığının yaklaşık
yüzde 21’ini teşkil ediyor. Dolayısıyla bu kaynağın doğru harcanması, bu
düzenlemenin ekonominin ihtiyaçlarına cevap verecek bir düzenleme olması elzem.
Dolayısıyla Komisyon görüşmelerinde bazı maddelere ilişkin çekincelerimizi bu
zaviyeden izah ettik. Kanun tasarılarının eksikliklerinin giderilmesi, işlevsel
ve hakkaniyetli bir yapıya kavuşturulması için gerekli değişikliklerin
yapılması noktasında katkı da verdik. Burada maddeler itibarıyla bazı
çekincelerimizi görüşmelerimiz sırasında dile getireceğiz. Ancak maalesef kanun
tasarısında yer almasında fayda gördüğümüz bazı öncelikli hususların
önergelerle tasarıya eklenmesi taleplerimiz Komisyonda olumlu karşılık bulmadı.

Aşağıdaki
konulardan bazılarının ülkemizin içinde bulunduğu ortam itibarıyla aciliyet
kesbettiği ve Genel Kurul görüşmelerinde ele alınıp tasarı metnine eklenmesinin
gerektiği de değerlendirilmektedir. Türkiye Büyük Millet Meclisinde geçen yıl
kasım ayında kabul edilen 7061 sayılı Kanun’la gazilerimizin, hizmetli unvanlı
kadro ve pozisyonlar yerine memur unvanlı kadro ve pozisyonlara atanmaları için
yapılacak düzenlemenin bu tasarıya eklenmesi gerekmekteydi Sayın Bakan. Şehit
ve gazilerimizin anne ve babalarına bağlanan aylığın her biri için asgari
ücretin net tutarından az olmamak üzere artırılması, şehit yetimlerinin hepsine
de kamuda iş hakkı verilmesi, gazilere 3600 günde emekli olabilme tanınması,
ordu ve polis vazife malulü gazilerin aylıklarının iyileştirilmesine ilişkin
düzenlemeler tasarı metnine eklenmeliydi. Muharip gazilerin sosyal güvencesi
olsun olmasın hepsine aynı tutarda şeref aylığı ödenmesi, kendilerine madalya
için para istenme ayıbının ortadan kaldırılmasını sağlayacak düzenlemeler de
dikkate alınmalıydı. 
Bunları niçin
söylüyorum Sayın Bakanım? Tasarının daha 1’inci maddesinin gerekçesini ne sizin
Komisyonda anlatımlarınızdan ne buna ilave olarak ilgili bakanlığın oradaki
izahatından henüz bir şey anlamış değiliz. Dolayısıyla böyle çok az bir insana
bu tür ekstra, ilave -ne yapılması- yardımcı olunması bir taraftan sağlanırken
bizim söylediklerimiz özellikle Afrin’de bugünlerde mücadele eden kardeşlerimiz
açısından da çok olumlu bir gelişme olurdu diye düşünüyoruz ve bunu kamuoyu
gündemine getirmeye de devam edeceğiz. 
Sayın Bakanım,
özellikle söylemek istediğim bir husus var. Elimde 21 Şubat 2018 Çarşamba günkü
Resmî Gazete var. Şimdi, burada yatırımlara bakıyorum, 1 milyar liranın
üzerinde bir tane yatırım var, şehir hastaneleriyle ilgili yatırım. Doğru
dürüst yatırım geliyor mu gelmiyor mu bunu bir incelememiz lazım, bakmamız
lazım. Şimdi, bunun toplamına baktığınız zaman, o ay 80 milyarlık teşvikli
yatırım gelmiş, bunun ancak yüzde 10’u ithal makine teçhizatla ilgili. Burada,
532 belgede 1 milyarın üzerinde, biraz önce söyledim, şehir hastaneleriyle
ilgili bir tek yatırım var, onun dışında -benim şahsen- sizin “stratejik
yatırım” dediğiniz, “büyük yatırım” dediğiniz hususlardan hiç yok. Bunlara
bakıyorsunuz, 100 milyarın üstünde, önemli ölçüde bir yatırım girişi yok.
Dolayısıyla,
özellikle iktidar partisine mensup arkadaşların gazetelerde, ihracat ve
yatırımla ilgili boy boy demeç verdiğiniz gazetelerde tenkitlerini de
görüyoruz. Bu teşviklerle ilgili, özellikle yatırım teşvikleriyle ilgili
hususları, bu konuları maalesef özellikle iş adamlarının ve şirketlerin yeteri
kadar anlamadığını, anlamakta güçlük çektiklerini ifade ediyorlar. Gerçekten,
ben bir haftadır bu hususa biraz eğildim, çok karmaşık ve insanların bunu
anlamakta güçlük çekeceği kanaatindeyim. Siz, her ne kadar teknik olarak
birtakım insanların burada istihdam edilmesi gerektiğini düşünüyor olsanız
bile, bunun zorunlu olduğuna ben de inanıyorum ama -onun idrakinde olmak bile
önemli bir şey- bunun zor olduğunu görüyoruz.
Sayın Başkan,
sayın milletvekilleri; bu, başlangıçta 82 madde olarak Komisyona geldi,
Komisyonda ilavelerle madde sayısı 96’ya ulaştı. Tasarının Komisyon görüşmeleri
sırasında 19 madde iktidar partisi önergeleriyle değiştirildi. Farklı toplum
kesimlerini ilgilendiriyor, pek çok konuda düzenleme yapılıyor. Bunlar arasında
tek hazine hesabı, Özelleştirme Kanunu’nda önerilen değişiklikler, Şeker Kanunu
ve futbol kulüplerinin transferde ödedikleri gelir vergisinin amatör branşlara
harcanmak üzere kulüplere iade edilmesi -ki bunun kabul edilebilir bir tarafı
bizce yok- özelleştirme kanununda değişiklik yapılması gibi bazı maddeler
komisyonda ve kamuoyunda gerçekten yoğun tartışmalara yol açtı. 
Tasarıda yer
alan bazı maddelerle ilgili olarak görüşlerimizi ifade etmek gerekirse -biraz
önce söyledim- 1'inci maddenin, Pasaport Kanunu’nda yapılan değişikliğin uygun
olmadığını bir kez daha ifade etmek istiyorum. Bunun neden getirildiğini henüz,
hâlâ anlamış değilim. 1.700 kişiden bahsediliyor, tek tek çıkarken de biz
takipçisi olalım bunun. Nedir, kimin için getiriliyor, neden getiriliyor, niye
oldu; buna bir bakmamız lazım. Bu adrese teslim bir şey mi? Bizim önerdiğimiz,
şehit ve gazi yakınları için önergeler bir tarafa bırakılıp bu tür, adrese
teslim bir madde olarak düşünebileceğimiz şeyin buradan çıkarılması gerektiğini
düşünüyoruz. 
Kanun tasarısının
6’ncı maddesinde asgari ücretin vergi dilimi değişiklerinden etkilenmemesini
sağlamak amacıyla yapılan düzenlemeyi doğru bulmakla birlikte, burada
getirilen, ocak ayında ödenen net ücretin altında kalmaması kriteri asgari
ücretlinin yıl içinde enflasyon karşısında gelirlerinin erimesine engel
olmamaktadır. Dolayısıyla, bu hesaplama yapılırken asgari ücretliyi aynı
zamanda enflasyona ezdirmeyecek bir düzenlemenin yapılması lazım. 31’inci
maddeyle Bakanlar Kuruluna verilen, KDV istisnası uygulanacak ürünleri
belirleme yetkisinin yerli makine ve teçhizat üreticilerinin çekinceleri
dikkate alınarak ve sektör temsilcileriyle koordineli olacak bir şekilde ithal
makine talebini artırmayacak, yerli ürünlerin ithal rakipleri arasındaki
rekabeti bozmayacak şekilde düzenlenmesinin önem arz ettiğini belirtmek
istiyoruz.
İşsizlik
Fonu'nun amacı dışında kullanılmaması lazım. Burada bazı vakıflara vereceğiniz
malları kanunla veriyorsunuz, bir gecede bir önergeyle 20 mal ilave ediliyor.
Bu, bir gecede nasıl tespit ediliyor, ona da çok hayret ediyorum. Bu, bunların
hakkıysa niye aldınız, hakkı değilse niye veriyorsunuz? Bunun üzerinde de iyi
düşünmek lazım. 
Ben genel
anlamıyla tasarıyı destekleyeceğimizi ifade ediyorum, bazı çekincelerimizi de
dikkate sunacağız.
Bu vesileyle
tasarının hayırlı olması dileğiyle yüce heyete saygılar sunuyorum.
Teşekkür ederim
Sayın Başkan. (MHP sıralarından alkışlar)
BAŞKAN –
Teşekkürler Sayın Ayhan.
Tasarının tümü
üzerinde söz sırası Halkların Demokratik Partisi Grubu adına İstanbul Milletvekili
Sayın Garo Paylan’a aittir.
Buyurun Sayın
Paylan. (HDP sıralarından alkışlar)
Süreniz yirmi
dakikadır.
HDP GRUBU ADINA
GARO PAYLAN (İstanbul) - Sayın Başkan, değerli milletvekilleri; hepinizi
saygıyla selamlıyorum.
Sayın Başkan,
öncelikle, size yeni görevinizde başarılar diliyorum. 
Aynı zamanda,
Grup Başkan Vekilimiz Meral Danış Beştaş’a da başarılar diliyorum.
Değerli
arkadaşlar, geçen hafta Grup Başkan Vekilimiz sevgili Ahmet Yıldırım’ın ve Urfa
Milletvekilimiz sevgili İbrahim Ayhan’ın vekillikleri burada düşürüldü. Ne
oldu? Biz yeni arkadaşlarla devam ediyoruz görevlerimize, bırakmıyoruz, asla da
bırakmayacağız, son arkadaşımıza kadar burada olmaya devam edeceğiz ve inanın,
yaptığınız bütün haksızlıkların, arkadaşlarımıza yaptığınız bütün haksızlıkların
bedelini siz ödeyeceksiniz. Biz halkımızın vicdanına güveniyoruz ve ilk
seçimlerde, hiç merak etmeyin, buraya -bütün yaptığınız haksızlıkların diyetini
ödeyerek- biz çok daha güçlü bir şekilde geleceğiz, bunu göreceksiniz. 
Değerli
arkadaşlar, bir torba yasayla daha karşı karşıyayız; Komisyonda görüştük, Sayın
Bakana önerilerimizi söyledik, onlarca maddelik bir torba. Şimdi bana “Sen
torbanın bütünü üzerine konuş, bu torbada pek çok sakıncalı madde var, bunlarla
ilgili konuş.” diyor arkadaşlarım. Şimdi ben kimi ikna edeceğim burada? AK
PARTİ sıralarına bakalım; 1, 2, 3, 4, 5, 6, 7, 8 AK PARTİ’li erkek vekil var,
8. 8 arkadaşımıza konuşacağım, herhâlde onlar da diğer burada el kaldıracak
arkadaşlarına benim konuşmamı anlatacaklar, onları ikna edeceğiz ve böylece bu
sakıncalı maddelerden vazgeçecekler. 
Sayın Başkan,
herhâlde sizin de yönetmeyi hayal ettiğiniz Meclis böyle boş koltuklu bir
Meclis değildi ama ne yapalım ki maalesef iktidar partisi burayı
önemsizleştirmeye çalışıyor ama onlara inat biz Meclisin itibarını korumaya
devam edeceğiz. O açıdan, ben burada bulunan milletvekillerine saygı gereğince
konuşmamı yapacağım. 
Değerli
arkadaşlar, OHAL altında inleyen bir ülkemiz var, Anayasa Mahkemesi kararlarını
yerine getirmeyen bir iktidar var ve bu şartlarda bize diyor ki Sayın Bakan iki
buçuk yıldır “Biz yatırım ortamını iyileştireceğiz.” 
İki buçuk yıldır
Sayın Bakan, iki buçuk yıldır onlarca torba çıkardık, yüzlerce madde çıkardık.
Bakın, sermaye hâlâ fazlasını istiyor “Bu yetmez.” diyor. Ne yapman lazım diyor
Sayın Bakana: “Daha fazla teşvik vereceksin.” Çünkü sizin ülkenizde güven yok,
istikrar yok, OHAL var, hukuk yok, Anayasa Mahkemesi kararları uygulanmıyor. Ne
yapacaksın? Sen bana daha fazla diyet vereceksin, bana daha fazla güvence
vereceksin, hazine garantisi vereceksin, vergilerimi düşüreceksin. İşçiler,
onlar sesini çıkarmaz zaten, işçiye bir şey vermeye gerek yok. Ne yapacaksın?
“Teşvikleri bana vereceksin.” Nereden vereceksin teşvikleri? Maliyede para
bitti. Sayın Bakan yüzde 1,5’a ayarlamış bütçe açığını, nereden alacak parayı?
Şimdi işçinin parasına göz dikti Sayın Maliye Bakanı tekrar. İşsizlik Sigortası
Fonu’ndan yapıyor arkadaşlar az sonra söyleyeceğim bütün teşvikleri Sayın
Bakan, işçinin parasına göz dikerek İşsizlik Sigortası Fonu’ndan bütün bu
teşvikleri karşılamaya kalkıyor. Ne olacak? Bütçe açığı açılmamış olacak,
işçinin parasıyla istihdam artırmaya çalışacak. 
Değerli
arkadaşlar, bakın, Sayın Bakan diyor ki: “Ben yüzde 1’i rahatlatırsam, o en
zengin yüzde 1’i, onlar da bir bölüm işçi çalıştırmak durumunda kalırlar.” Hep
böyle baktı. Biz de onu şöyle eleştirdik: Yüzde 1’i rahatlatarak yüzde 99’u
rahatlatamazsın, yüzde 100’e refah veremezsin. Ne yapman lazım? Geniş toplumsal
kesimleri desteklemen lazım. Borç altında inim inim inleyen işçilere,
çiftçilere, emeklilere rahatlama getirmen lazım. Bunun için de ne olması lazım?
Gerçekten yapısal reformlar, mesela vergiye el atmamız lazım. Diyoruz ki:
Arkadaş, bütün vergileri fakirler ödüyor, yoksullar ödüyor çünkü sen yalnızca
dolaylı vergi alıyorsun yani KDV’yle, ÖTV’yle hepimizin ortak yaptığı
harcamalardan para topluyorsun. Ve bu paraları ne yapıyorsun? Sermayeye,
patronlara teşvik olarak geri döndürüyorsun, bunu yapma diyoruz. Geniş
kesimleri rahatlatacak vergi indirimleri yap, bunun karşısında en zenginleri,
servet bakımından sizin zenginleştirdiğiniz kesimleri vergilendir ve geniş
toplumsal kesimleri rahatlat diyoruz. Bununla ilgili bir gelir vergisi reformu
getir diyoruz ama yıllardır “Gelir vergisi reformu geliyor, yolda.” dedi Sayın
Maliye Bakanı; hâlâ herhâlde yolda, yasama dönemi bitecek, daha gelir vergisi
reformu ortada yok. 
Değerli
arkadaşlar, böyle rahatlama olmaz. Rahatlama istiyorsanız öncelikle demokratik
bir ülke olduğumuzu bir şekilde herkese göstermemiz lazım, yatırımcı da
rahatlasın, işçi de rahatlasın, çiftçi de rahatlasın, bu iklimi yaratmamız
lazım. Daha sonra da “yapısal tedbir” dediğimiz gerçekten gelir vergisi reformu
gibi yapısal tedbirlerle herkesi rahatlatmamız lazım.
Şimdi torbaya
bakalım. Torbada yine ne var? Şimdi, geçen yıl ne vardı, Sayın Bakan şapkadan
ne çıkardı? KGF, Kredi Garanti Fonu. Piyasaya sürdüler Kredi Garanti Fonunu, ne
yaptılar? Bir hormon etkisiyle, bir kortizon etkisiyle piyasa geçici bir
rahatlama yaşadı. En azından günü kurtardık, 2017’yi kurtardık, böyle bakıyor
Maliye Bakanı ama sonuçları ne oldu? Piyasaya parayı sürünce bak, enflasyon
yükseldi, yüzde 10’un altına düşmüyor. Piyasaya parayı sürünce, hani
mevduatların yüzde 150’si kadar krediyi piyasaya sürünce ne oldu? Faizler
yükseldi. Faizler yükseldiğinde döngüsü ne oldu? Arkadaşlar, bakın, döviz kuru
düşmüyor, hatta sepet kur artıyor; yalnızca dolara bakmayın, euro kuru 4,7
bugün. Bütün bunlar ülkeyi bir sarmala soktu ve o sarmaldan çıkamıyoruz. Ne
oldu? Kredi Garanti Fonu’nun etkisi bitti. Şimdi ne lazım? Yeni teşvikler
lazım. Ve teşvikler de -dediğim gibi- İşsizlik Sigortası Fonu’ndan
karşılanıyor.
Değerli
arkadaşlar, mesela, Sayın Bakan âlâyıvalayla anlatıyor: “Asgari ücret yıl
boyunca sabit ücret olacak.” Çok büyük şey lütfettiniz Sayın Bakan. 1.600 lira,
açlık sınırının altındaki bir asgari ücretin sabit kalacağını müjdeleyebiliyor
yalnızca Sayın Bakan. Peki, bunun karşılığında 11 milyar lira maliyet var,
nereden karşılıyor bunu? İşçinin cebinden karşılıyor. Yani ekim, kasım, aralık
ayında gelecek ilave yükleri İşsizlik Sigortası Fonu’ndan karşılıyor. Yani
işçinin parasını işçinin cebinden veriyor.
MALİYE
BAKANI NACİ AĞBAL (Bayburt) – Sayın Paylan…
GARO
PAYLAN (Devamla) – Bu hak mıdır arkadaşlar?
MALİYE
BAKANI NACİ AĞBAL (Bayburt) – Sayın Paylan…
GARO
PAYLAN (Devamla) – Bu hak mıdır? 
MALİYE
BAKANI NACİ AĞBAL (Bayburt) – Sayın Paylan…
ERTUĞRUL
KÜRKCÜ (İzmir) – Hatibe müdahale etmeyin. 
MALİYE
BAKANI NACİ AĞBAL (Bayburt) – Parasını bütçeden karşılıyoruz; bak, yanlış bilgi
veriyorsun.
GARO
PAYLAN (Devamla) – Değil efendim.
ENGİN
ALTAY (İstanbul) – Hangisi yanlış yahu? Kime inanacağımızı şaşırdık ya.
GARO
PAYLAN (Devamla) – Bakın “1 işçi alana 1 işçi bedava.” diyor Sayın Bakan.
Nereden karşılıyor parasını? İşsizlik Sigortası Fonu’ndan karşılıyor.
FİLİZ
KERESTECİOĞLU DEMİR (İstanbul) – İşsizlik Fonu’ndan karşılıyorsunuz.
MALİYE
BAKANI NACİ AĞBAL (Bayburt) – Değil ama.
GARO
PAYLAN (Devamla) – Ne diyor? “İlave istihdam yaratan herkesin sigorta
primlerini ben karşılayacağım.” diyor. Nereden karşılıyor? İşsizlik Sigortası
Fonu’ndan karşılıyor. 
MALİYE
BAKANI NACİ AĞBAL (Bayburt) – Genel Kurulu doğru bilgilendirin. 
CEMAL
ÖZTÜRK (Giresun) – “Bütçeden karşılıyorum.” diyor Bakan. 
GARO
PAYLAN (Devamla) – Hayır efendim, İşsizlik Sigortası Fonu’ndan karşılıyor,
Sayın Bakan çıksın açıklasın. 
Bakın,
işçinin parasıyla işçinin istihdamını sağlamaya çalışıyoruz, bu hak değil.
Oysa, ne yapmamız lazım? İşsizlik Sigortası’nı amacına uygun, yasasına uygun
bir şekilde kullanmalıyız. İşsizlere daha uzun süre bu fondan yararlanma hakkı
vermeliyiz ve yararlanma haklarını genişletmeliyiz arkadaşlar.
Değerli
arkadaşlar, diğer 2 madde var ki çok tehlikeli. Şimdi, biliyorsunuz, ocak
ayında cari açık rakamları açıklandı, 51 milyar dolar. Yani bu ne demek?
Ülkemiz bütün döviz hesaplarında bir yılda 51 milyar dolar açık verdi demek.
Değerli arkadaşlar, bizim gibi bir ekonomi, 800 milyar dolarlık bir gayrisafi
yurt içi hasılası olan bir ekonomi 50 küsur milyar dolar cari açık verirse
orada tehlike çanları çalıyor demektir. Ne yapmak lazım? Cari açığı
sınırlayıcı, hatta hatta fazlaya dönüştürücü tedbirler almamız lazım, yapısal
tedbirler. Ama ne yapıyor Sayın Maliye Bakanı? Seçim ekonomisi için düğmeye
basıldı ya, diyor ki: “Makine teçhizatlarda KDV benden.” İki yıl boyunca, niyeyse.
Tam da seçim tarihine denk geliyor ve ne diyor: “Hurda indirimlerini ben
yapacağım ve 10 bin liraya kadar hurda indirimi vereceğim.”
Değerli
arkadaşlar, bu ne yapar, biliyor musunuz? Otomobillerin yüzde 65’ini ithal eden
bir ülkeyiz. Makine teçhizatın yüzde 70’ini ithal eden bir ülkeyiz. Bu, cari
açığa birkaç milyar dolar artı bir ilave demektir arkadaşlar. 50 küsur milyar
dolar cari açık veren bir ülkenin her yıl 5 milyar, 10 milyar dolar daha cari
açık vermesi, özellikle Amerika’nın faizleri yükselttiği bir ortamda, bizi
ciddi anlamda sıkıntıya sokar arkadaşlar. Bu anlamda, iktidarı uyaralım çünkü
eninde sonunda bu cari açık bir kriz üretecektir ve o krizin maliyetini en
elbette siz siyasi olarak ödeyeceksiniz ama geniş kesimler işsizlik olarak bunun
maliyetini ödeyecektir. O açıdan, iktisadi anlamda ivedi tedbirlere ihtiyaç
var. Bu da yapısal tedbirlerle, demokrasimizin rahatlamasıyla, ülkemizin
normalleşmesiyle mümkün. 
Değerli
arkadaşlar, torbada çok tehlikeli bir madde var. Biliyorsunuz, partimiz ilkesel
olarak nükleer santrallere karşı, Halkların Demokratik Partisi nükleer
santrallere ihtiyacımız olmadığını iddia ediyor ta 2010 yılında, ilk gündeme
geldiği günden beri. Çünkü “Nükleer santral, nükleer öldürür.” diyoruz.
“Nükleer hepimizi hasta eder, ülkemizi hasta eder.” diyoruz. Mersin’de,
Sinop’ta yapacağınız nükleer santralleri Mersin halkı da Sinop halkı da
istemiyor diyoruz. Ama ısrar ettiniz, anlaşmaları Rusya’yla 2010 yılında,
Japonya’yla 2013 yılında imzaladınız. 
Bakın, torbada
bir madde var, bu madde ne getiriyor? Diyor ki: “Ben bu iki yapılmış anlaşmanın
üzerine -daha yatırımlar başlamadı- ne yapacağım, yeni teşviklerden
yararlandıracağım, Rusya şirketini ve Japonya’nın şirketini yararlandıracağım.”
İki devletle yapılmış uluslararası anlaşmaya yeni ilave bir teşvik koyuyor.
Bakın arkadaşlar, kabataslak toplam 40 milyar dolarlık bir yatırımdan
bahsediyoruz ve vereceği ilave teşvikin ne olduğunu Bakan söylemedi ama ben
tahmini olarak söyleyeyim, ilave 4 milyar dolarlık bir teşvik getiriyor.
Yanlışsa doğru rakamı kendisi söylesin.
Bakın, 4 milyar
dolarlık bir teşvik getiriyor ve biz ne diyoruz: “On beş yıl, yirmi yıl, yirmi
beş yıl 12,5 centten bu elektriği alacağız.” Allah Allah, biz anlaşmayı
yapmışız, teşviksiz olarak, onlar imzayı atmışlar, biz diyoruz ki: “Hayır,
yetmez, sana ilave bir teşvik vereceğiz 4 milyar dolar.” Ee, diyoruz ki Sayın
Bakana: Sayın Bakan, ne verecek Ruslar bunun karşılığında? Ne verecek Japonlar
bunun karşılığında? 12,5 centi 9 cente, 8 cente düşürüyorlar mı?” diyoruz, yok,
bilmiyor, herhangi bir şey söyleyemiyor.
MALİYE BAKANI
NACİ AĞBAL (Bayburt) – Sayın Paylan, bari konuşulanları saptırmayın ya.
GARO PAYLAN
(Devamla) – Hayır, efendim, saptırma yok.
Bilgi vermiyor.
Şimdi, diyoruz
ki: Bakın, uluslararası anlaşmalarda siz bir şey veriyorsanız karşılığında 80
milyonun çıkarları açısından bir şey de almalısınız. “İlla nükleer santral
yapacağız.” diyorsanız -biz karşıyız ama- 12,5 cente alacağınız elektriği,
fiyatını düşürme garantisi almadan karşı Parlamentodan… 
Bakın, Türkiye
Büyük Millet Meclisi yasa çıkarıyor. Bak, biz yasa çıkarıyoruz; Duma, Rus
Parlamentosu çıkarıyor mu? Yok, hayır. Japon Parlamentosu yasa çıkarıyor mu
karşılığında? Hayır. Ama bakın, bize yasa çıkarttırıyorlar arkadaşlar, gelin,
uyanalım. Uluslararası anlaşmalar, iki devlet karşılıklı paraf ederler,
şartlarını değiştirirler, gelir Mecliste bir daha görüşülür, işimize geliyorsa
onaylarız, öyle değiştirilebilir. Ama biz ilave bir teşvik veriyoruz, Rusların,
Japonların ne vereceğini bilmiyoruz.
Sayın Bakan, ben
ne aldığımızı, ne verdiğimizi öğrenmek istiyorum ve “Bu şekilde de yasa
çıkarmayalım.” diyorum arkadaşlar. Bir sefer irade koyalım. Hükûmetin her
getirdiğini geçirmek zorunda değiliz. Getirsin buraya anlaşmayı, nasıl paraf
edeceğini söylesin, ona göre yeniden değerlendirelim arkadaşlar. 
Ve bir konu daha
var: Cengiz İnşaat Rus şirketiyle ortak edilmeye çalışılıyor, biliyorsunuz,
manşetlere yansıdı. Ben bir kez daha Sayın Bakana soruyorum: Bu iyileşmenin, bu
ilave teşvikin Cengiz İnşaatın bu projeye ortak edilmesiyle ilgisi var mı, yok
mu? Bir kez daha soruyorum çünkü ciddi bir çaba var. Cengiz İnşaatla görüşüldü,
çabalandı ve tekrar ortak… Herhâlde işine gelmedi, “Ben daha fazla teşvik
isterim.” dedi herhâlde. Bu anlamda, “Bunun ilgisi var mı?” diye bir kez daha
soruyorum.
RTÜK’le ilgili
çok önemli bir madde var, internet yasaklarıyla ilgili; bununla ilgili sevgili
vekilim konuşacak biraz sonra, buna şimdi girmiyorum, çok kritik bir madde.
Değerli
arkadaşlar, çok önemli bir madde daha var. Biliyorsunuz eskiden, 2000 yılı
öncesinde, sizin iktidarınızdan önce sigorta bildirimleri işçinin işe
girmesinden itibaren bir ay içinde bildirilirdi ve bu da kayıt dışılığın yüzde
50’lerin üzerinde olmasının sebeplerinden biriydi çünkü çalışan işçiye patron
şunu söylerdi: “Bak, sigorta müfettişi gelirse de ki: ‘Ben bu hafta işe
girdim.’” Sigorta müfettişi de gelir, işçileri yazar, patron nasıl olsa “Bu
hafta girdi.” der, gidip sigortaya bildirimini yapıp bir ay sonra da çıkışını
verirdi. Diyelim ki iş kazası mı oldu iş yerinde, patron giderdi “Bu işçi on
beş gün önce girmişti.” derdi ve gidip bildirimini yapardı. Değerli arkadaşlar,
bu yüzden kayıt dışılığımız yüzde 50’nin üzerindeydi. Buna tedbiren ne yaptık?
“Artık işe girişten sonra bildirim yasaktır.” dedik, bu sayede kayıt
dışılığımız yüzde 33’e düştü. Bakın, hâlâ OECD ülkeleri içinde en sondayız,
yüzde 33’le en sonda olan ülkeyiz, kayıt dışılığı en yüksek ülkeyiz. Şimdi,
iktidar ne getiriyor? 18-25 yaş arasındaki işçiler ne olacakmış? Aynı günde
bildirilirse kabul edilecekmiş. Arkadaşlar, niye 18-25 arası; bir? İkincisi:
Niye aynı gün bildirimi kabul ediyoruz? Eğer bu madde geçerse ne olacağını size
söyleyeyim: Patronlar 18-25 yaş arası işçileri kayıt dışı çalıştıracaklar,
onlara tembihleyecekler “Sigorta müfettişi gelirse ‘Bugün işe girdim.’ de.”
diyecekler, iş kazası olursa da hemen koşup sigortaya “Bugün girmişti.” diye
bildirecekler ve kayıt dışılık yükselecek. 18-25 yaş arasında bir şekilde
istihdam edilebilir gençlerimiz ama 25 yaşın üzerindeki gençlerimiz ise işsiz
kalacaklar çünkü bu, kayıt dışılığı teşvik eden bir maddedir. Aynı gün bildirim
ne demektir arkadaşlar? Bu açıdan bu maddeye de karşı çıkmanızı hassaten
bekliyorum. 
Kreşlerle ilgili
çok önemli bir madde var arkadaşlar. Bakın, 150 ve üzeri kadın çalıştıran,
istihdam eden işletmelerde diyor ki: Bunların vergileriyle ilgili teşvik
vereceğim, 200 lira, 300 lira bir avantajı olacak işçimizin ve böylece çocuğunu
kreşe gönderebilecek. 
Sayın
Bakan, 150 ve üstü kadın çalışanı olan işletme sayısı belli. Ya, çalışanların
çok sınırlı bir kesimini ilgilendiren bir düzenleme. Bir de, değerli
arkadaşlar, kreş bir haktır. Yani çalışan çalışmayan ayırt etmeden her
mahallede bir kreş olması gerekir. Sosyal devlet anlayışı bunu gerektirir.
Çalışmayan kadınlara niye bu hakkı vermiyoruz? Niye yalnızca 150 ve üzeri işçi
çalıştıran işletmelerde bu teşviki veriyoruz? Bir de 200 lirayla kreşe kimse
gönderemez ki. Gidin, en yoksul mahallelerde bile 500 liranın altında kreş yok.
Daha orta hâlli mahallelerde aylığı 1.000 liranın altında kreş yok. Bu açıdan
kreşin bir hak olduğunu bilip her mahallede ücretsiz kreşleri teşvik etmemiz
gerekir. 
Değerli
arkadaşlar, sözleşmeli ücretli öğretmenlerle ilgili “5 bin öğretmene kadar
sözleşmeli ücretli yapacağız.” diye bir madde var. 
Sayın
Bakan, değerli arkadaşlar; bakın, Maliye Bakanımız açıkladı, “100 bin öğretmen
açığım var.” diyor ve atanmayı bekleyen yüz binlerce öğretmenimiz var. Ne diyor
Sayın Bakan? “5 bin kişi alacağım.” diyor. Ya, bu yaraya merhem mi arkadaşlar?
5 bin kişiyle nasıl yaraya merhem bulacağız? Bir de sözleşmeli değil, kadrolu
öğretmen olmaları gerekiyor. Bu anlamda bu düzenlemenin genişletilmesini,
sayının büyütülmesini ve kadrolu öğretmen olmalarını istiyoruz ve aynı zamanda
da sözlü sınavlarda yandaşlığa değil, liyakate bakılmasını istiyoruz. 
Bakın,
sözlü sınavlarla ilgili çok ciddi eleştiriler var. Bu anlamda bir matematik
öğretmeninin, bir fen öğretmeninin liyakatine bakalım, kimliğine değil, onun
ideolojik duruşuna değil, liyakatine bakalım. Ama maalesef sözlü sınavlarda
liyakate değil, yandaşlığa bakılan bir dönemden geçiyoruz. 
Bir
önemli madde daha, Süryani cemaatinin Mardin’deki bazı kilise, manastır,
mezarlıkları iade ediliyor. Önemli bir madde. Tasarıda daha dar bir kapsamı
vardı. Onu genişlettik Sayın Bakanla beraber ama eksiklikleri var. 
Bakın,
ülkemizde metruk durumda olan binlerce kilise, mezarlık, manastır var. Ermeni,
Süryani, Rum topluluklarının zamanından, metruk kalmış binlerce kilise,
manastır, mezarlıkları var ve bunlar ihya edilmeyi bekliyor ve bu ilgili
topluluklara iade edilmeyi bekliyor. Bu anlamda master bir plana ihtiyaç var
arkadaşlar. Hep beraber, yalnızca böyle küçük adımlarla değil, bütün bu
binlerce ortak kültürel varlığımızın ihyası anlamında gerçekten master planlar
yapmamıza ihtiyaç var ve aynı zamanda da yalnızca kilise, manastır, mezarlık
değil, bu vakıfların akarlarıyla ilgili de talepleri vardı Sayın Bakan.
Akarlarla ilgili talepler karşılanmadı. Bu anlamda da adımlar atılmasını
bekliyoruz.
Son olarak “Yurt
dışından sermaye getirenler iki yıl boyunca kur farkından dolayı vergi
vermeyecekler.” diye bir madde var arkadaşlar. Onunla ilgili, ilgili maddede
açıklama yapacağım. Bakın, diyor ki ilgili madde: “Yurt dışından parayı
getirirsen diyelim ki dolar bugün 3,80, iki yıl sonra 5 lira oldu; bu kur
farkından dolayı vergi vermeyeceksin.”
Sayın Başkan,
bir dakika ilave alabilir miyim?
BAŞKAN – Tabii,
buyurun Sayın Paylan, sözlerinizi tamamlayın.
GARO PAYLAN
(Devamla) – “Diyelim ki bugün 3,8 dolar. Yurt dışından parayı getirirsen, iki yıl
sonra 5 lira bile olsa vergi vermeyeceksin.” diyor. Değerli arkadaşlar, bu neyi
getirir biliyor musunuz? Bir zamanlar borsa tabiriyle “bıyıklı yabancılar” diye
bir unsur vardı. Burada da “bıyıklı yatırımcılar” unsurunu getirir. Parayı
buradan alır, yurt dışından dolaştırır bazı yatırımcılarımız ve hatta orada
parayı koyar yurt dışına, oradan kredi alıyormuş gibi yapıp bu kur farkı
avantajından yararlanmasını getirir ve Türkiye’nin bankalarının da dezavantaj
yaşamasını ortaya çıkarır. Sayın Bakanı Komisyonda uyardık bu konuda, oralı
olmadı. Belki siz olursunuz. İlgili maddede de konuşacağım.
Bu anlamda, bu
maddelerin ülkemizin hayrına olmadığını düşünüyorum. Hepinizi, gerçek anlamda,
bu tip maddelerle değil, bu tip palyatif tedbirlerle değil, ülkemizi rahatlatacak
demokratik adımları atmaya çağırıyorum.
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkürler Sayın Paylan.
Söz sırası,
Cumhuriyet Halk Partisi Grubu adına Ankara Milletvekili Sayın Bülent
Kuşoğlu’ndadır.
Buyurun. (CHP sıralarından
alkışlar)
Süreniz yirmi
dakikadır.
CHP GRUBU ADINA
BÜLENT KUŞOĞLU (Ankara) – Böyle kapsamlı geldik çünkü Komisyonda
konuşacağımızı, katma değer vergisiyle ilgili bir kanunu görüşeceğimizi
düşünüyorduk, burada torba kanunu görüşüyoruz. Onun için, hazırlık yapmadan
kürsüye çıkmış olduk, biraz da kalabalık geldik. 
Sayın Başkanım,
değerli arkadaşlarım; hepinizi saygıyla selamlıyorum. 
Sayın Başkanım,
sizi tebrik ediyorum, hayırlı uğurlu olsun, başarılar diliyorum. 
BAŞKAN –
Teşekkür ederim Sayın Kuşoğlu. 
BÜLENT KUŞOĞLU
(Devamla) – Bugün toprağa verdiğimiz Değerli Parti Meclisi Üyemiz, eski İl
Başkanımız Yavuz Karan’a da Allah’tan rahmet diliyorum, yakınlarına ve partili
arkadaşlarıma sabırlar diliyorum. Hepimizin geçmişlerine Allah’tan rahmet diliyorum.

Değerli
arkadaşlarım, 533 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı üzerinde söz aldım.
Bu kanun tasarısı Plan ve Bütçe Komisyonuna 82 madde olarak geldi, şimdi, Genel
Kurula 96 madde olarak intikal etti, birlikte görüşüyoruz. 
CEMAL ÖZTÜRK
(Giresun) – Bir de geçici madde var. 
BÜLENT KUŞOĞLU
(Devamla) – Evet, bir de geçici madde var. 
Biz Plan ve
Bütçe Komisyonunda maalesef hızlı bir şekilde görüşmek zorunda kaldık, daha fazla
detaya girmemiz gerekirdi birçok konuyla ilgili olarak çünkü her torba kanunda
bahsettiğimiz sıkıntılar burada da var maalesef. Özellikle, değerli
konuşmacılar bahsetmediği için söyleyeyim, Anayasa’yla ilgili aykırılıklar var
maalesef, epey de çok var. 
Bir tanesi
1’inci madde. Diplomatik, hususi ve hizmet damgalı pasaportu yani resmî
pasaportu olanlara bir farklılık getiriyor. Resmî pasaport sahipleri ile normal
pasaport sahipleri arasında bir farklılık getiriyor. Anayasa’nın eşitlik
ilkesine aykırı bir durum. 
Kamulaştırma
Kanunu’yla ilgili bir anayasal ihlal var maalesef. Yargı tarafından karara
bağlanmış, sonuçlandırılmış olan herhangi bir işlem yasayla ortadan
kaldırılıyor tekrar. Maalesef böyle bir durum var. Kuvvetler ayrılığı ilkesine
aykırı bir durumdur bu biliyorsunuz.
Spor
kulüpleriyle ilgili olarak, arkadaşlarım bahsettiler, spor kulüplerinin
kazançlarının yine aynı kulüplerin amatör branşlarına harcanması, bütçe
prensiplerine, bütçe hakkına aykırı bir durum maalesef.
Tek
hazine hesabıyla ilgili olarak da yine “mahallî hizmetlerin idarenin bütünlüğü
ilkesine uygun şekilde yürütülmesi” ilkesine aykırılık söz konusu, Anayasa’ya
aykırılık var. 
6112
sayılı Radyo ve Televizyonların Kuruluş ve Yayın Hizmetleri Hakkında Kanun’la
ilgili bir değişiklik var. Burada da internet yasakları getiriliyor, bir sansür
getiriliyor ve haberleşme hürriyetine aykırı bir durum söz konusu. 
Yine,
bu nükleer santrallerle ilgili olarak, yatırımlarda devlet yardımları
hakkındaki kararla, uluslararası anlaşmalarla ilgili olarak... Normal olarak,
Türkiye Büyük Millet Meclisinden geçmiş uluslararası anlaşmaların kanunlar
karşısında üstünlüğü var, Anayasa’nın ruhuna aykırı bir işlem yapılmış oluyor
maalesef. 
Bir
de tabii, bu torba kanunla 38 ayrı kanunda düzenleme yapılıyor, temel yasa
olarak buraya getiriliyor, aslında bu da İç Tüzük’e aykırı bir durum değerli
arkadaşlar. Yani her taraftan, 7 konuyla ilgili olarak Anayasa’ya aykırılık
var, İç Tüzük’e aykırılık var; neresinden tutacağınızı şaşırıyorsunuz. Tabii,
içerik olarak da... Maddelere geçeceğiz biraz sonra, ben de değerli
arkadaşlarım gibi eleştireceğim birçok şeyi ama bu şekilde bir kanun yapma
tekniği olmaz, yasama usulü olmaz, bu şekilde Türkiye Büyük Millet Meclisi
denetim yapmaz. Bunların hepsi, Türkiye Büyük Millet Meclisini,
milletvekillerini, siyasileri seçmen karşısında, vatandaşımız, toplumumuz
karşısında küçük düşüren işlerdir, bunlar konusunda çok daha dikkatli olmamız
gerekir değerli arkadaşlar. 
Şimdi,
gelen tasarının gerekçesinde -Başbakan ve bütün Bakanlar Kurulu tarafından
imzalanmış biliyorsunuz- diyor ki: “Gerçekleştirilen yapısal reformlar,
yatırım, üretim ve istihdamın artırılması, araştırma, geliştirme, yenilik ve
tasarım faaliyetlerinin teşvik edilmesi, vergiye uyum maliyetlerinin
azaltılması, kayıtlı ekonomiye geçişin teşvik edilmesi amacıyla hayata
geçirilen düzenlemeler ile uygulamaya koyduğumuz mali disiplin ve alınan
makroekonomik tedbirler sayesinde ülkemiz, gelişmekte olan ülkelerden pozitif
yönde ayrışmıştır.” Ya, pozitif yönde nasıl ayrışıyor bizim ülkemiz bütün bu
uygulamalardan sonra?
MUSA ÇAM (İzmir)
– Evet, nasıl ayrışıyor Sayın Bakan? 
BÜLENT KUŞOĞLU
(Devamla) – Sizin de güldüğünüz gibi yani komik bir gerekçe maalesef.
MALİYE BAKANI
NACİ AĞBAL (Bayburt) – Büyüdük. Cümle âlem duydu, siz duymadınız. 
BÜLENT KUŞOĞLU
(Devamla) – Sayın Bakanım, çıkın kürsüde şunu savunun, şu komik gerekçeyi bir
savunun. Pozitif yönde nasıl ayrışmış Allah aşkına?
MALİYE BAKANI
NACİ AĞBAL (Bayburt) – Pozitif yönde ayrıştık Sayın Kuşoğlu.
BÜLENT KUŞOĞLU
(Devamla) – Ya, pozitif yönde ayrıştıysanız o zaman ortada onları gösteren bir
şeyler olur. Sürekli olarak torba kanunlar getiriyorsunuz, sürekli olarak
“yatırım ortamının iyileştirilmesi” diye kanun getiriyorsunuz kaç seneden beri,
bir türlü, yapılması gereken işlere giremiyorsunuz. Bütün bunlardan sonra,
vatandaşın durumu malum… Şimdi siz burada söylüyorsunuz da aklıma geldi, ben
size söyleyeyim. 
Değerli
arkadaşlarım, Sayın Maliye Bakanı oradan bağırıyor, laf atıyor da hani bir
nazire yapayım: Memleketin iktisadiyatını Maliye Bakanı ne bilir? Müptelayıgama
sor ki iktisadiyat perperişan. Değil mi?
MUSA ÇAM (İzmir)
– İktisat çok perişan.
BÜLENT KUŞOĞLU
(Devamla) – Bir daha söyleyeyim: Memleketin iktisadiyatını Maliye Bakanı ne
bilir? Müptelayıgama sor ki iktisadiyat perperişan.
MALİYE BAKANI
NACİ AĞBAL (Bayburt) – Bu bana eskileri hatırlatıyor.
MUSA ÇAM (İzmir)
– Tam perişan. 
BÜLENT KUŞOĞLU
(Devamla) – Hatırlatacak tabii ki. 
TAHSİN TARHAN
(Kocaeli) – Eskiler bu kadar açık vermiyordu. 
MALİYE BAKANI
NACİ AĞBAL (Bayburt) – Öyle mi?
BÜLENT KUŞOĞLU
(Devamla) – Bu, tabii, Bosnalı bir şairimize ait. 
Şimdi, Sayın
Bakan böyle konuşuyor. Değerli arkadaşlarım, ne yaptınız peki? İşsizlik
diyoruz, işsizlik arttı diyoruz, “Teşvik getirelim o zaman...” Ya, teşvik
getirildi, 2016’dan beri 1 milyon 150 bin kişi “stajyer kursiyer” adı altında
iş sahibi gösterildi, işsizlik hesabından, oranından düşüldü, 1 milyon 150 bin
kişi stajyer kursiyer ve İşsizlik Fonu’ndan karşılandı bunların ödemeleri de.
İşsizlik aşağı yukarı 4 puan buradan düşürüldü. Şimdi, bunlar mı tedbir? Bunlar
pansuman tedbir yani kâğıt üzerinde onlar işsiz görünmüyor. Ondan sonra da
Sayın Bakan konuşuyor. Diyoruz ki: “İflaslar arttı, sıkıntı çok, esnaf kan
ağlıyor.” “Ha, esnafın durumu kötüyse vergileri erteleyelim.” diyor. Kaç tane
vergi affı getirdiniz? Prim affı getiriyorsunuz sürekli olarak, 8 mi oldu, 9
dokuz mu oldu?
MUSA ÇAM (İzmir)
– 2002’den beri 11 oldu.
BÜLENT KUŞOĞLU
(Devamla) – “11 oldu.” diyor arkadaşlar. Yani irili ufaklılarla bu duruma
gelmiş. Bunlar mı tedbir? Vatandaşın, esnafın hâlini görüyoruz. İflaslar arttı
diyoruz. “Teşvik…” İşsizlik, sıkıntılar artıyor. “Teşvik…” Döviz kalmadı
diyoruz. “O zaman yurt dışından para gelmesini teşvik edelim, bütün yasakları
kaldıralım.” diyor, öyle kanun çıkarıyor. Bunlarla iş mi yürür? Faizler
yükseldi diyoruz, sıkıntı oluyor. O zaman bankalara fırça atalım, onu da
halledelim diyoruz. Yani, memleketin iktisadiyatı, ekonomisi böyle yönetilmez,
bunlarla olmaz bu işler. 
SGK primlerini
devlet ödesin de Sayın Bakanım, bakın, konuşuyorsunuz “Şunu bunu yaptık.” diye,
2016 gerçekleşmesini söyleyeyim, SGK’ya ödediğiniz, ödenilen para, bütçe
transferi 108 milyar 2016’da, 2016’da. 2018 bütçesine 135 koydunuz, 135 milyar;
bu 150 milyar olacak yani iki yılda 108’den 150 milyara çıkıyoruz; Sosyal
Güvenlik Kurumuna hazine transferi 150 milyara çıkıyor, 44-45 milyar artıyor
iki yılda. Bunun altından kalkılır mı? Bunlarla ilgili bir tedbiriniz var mı?
Tedbir yok, tam tersine Sosyal Güvenlik Kurumunun açıklarının artmasıyla ilgili
olarak yapılan düzenlemeler var. Bunlar görülmeden bu ekonomi yönetilir mi?
Bunlar mıdır tedbir? Kayıt dışı da ayrı bir konu. Üzülmemek mümkün değil.
Sayın Bakanım,
şimdi laf attınız, şeyi çıkaracağım. Bugün, Katma Değer Vergisi Kanunu’yla
ilgili bir düzenleme getirecektiniz 26 maddelik yani daha doğrusu geldi de,
Komisyonda görüşülecekti, ertelendi. Şimdi sorayım ben size: 2017 yılı merkezî
yönetim bütçe gelirleri: Gelir vergisi, 108 hedeflenmiş 2017 için, 112 tahsilat
yapılmış. Kurumlar vergisi, 46 hedeflenmiş, 52. Bakın, bu da fazla. Hemen hemen
bütün vergilerde hedeften daha fazla şey var. Dâhilde alınan mal ve hizmet
vergileri 212; 211 ama dâhilde alınan katma değer vergisinin hedefi 57; 55
gerçekleşmiş. Katma değer vergisiyle ilgili olarak getiriyorsunuz “Daha adil
bir düzenleme yapacağız, iade yapacağız.” diyorsunuz. 160 milyar lira -ne kadar
doğrudur bilmiyoruz, basından öğreniyoruz, bu rakamları vermiyorsunuz hiçbir
zaman- katma değer vergisi iadesi var vatandaşın, işletmelerin, kaç seneden
beri de ödenmiyor, kaç seneden beri, 160 milyar. Hadi bunun bir kısmı KİT’lerin
ve belediyelerin, geriye kalır 100 milyar lira, en azından 100 milyar lira
-gerçek rakamı gerçekten bilmiyorum- işletmelerin alacağı var. Bunlar ihracat
yapıyorlar, bunlar Türkiye koşullarında istihdam sağlıyorlar. Nasıl teşvik
ediyorsunuz siz bunları? Bunlarla ilgili gerçek bir düzenleme yapabiliyor
musunuz? Niye ertelediniz bugün katma değer vergisiyle ilgili görüşmeleri?
Bunları, katma değer vergisiyle ilgili olarak hedeflerin altında kalmasını izah
edemiyorsanız… Katma değer vergisiyle ilgili olarak bakın, 2018 Ocağı
itibarıyla 2 milyon 595 bin katma değer vergisi mükellefi var, 2 milyon 595
bin. 2002’de ne kadarmış biliyor musunuz? 2 milyon 872 bin. 2 milyon 872 binden
şimdi, 2018’de 2 milyon 595 bine düşmüş katma değer vergisi mükellefi sayısı.
Bunları falan araştırmıyor, bunları bilmiyor, sebepleri ortaya konmuyor. Neden
KDV tahsilatı yapılamadığını bilmeyen bir Maliye Bakanlığı. Ondan sonra da “Biz
memleketi kurtardık.” diyorlar. Olur mu, böyle mi yürütülür bu işler? Ben
bunları eleştiriyorum. Bu konularla ilgili olarak gerçekten samimi, pansuman
olmayan tedbirler gelsin. 
Geçen
sefer, bu yatırım ortamının iyileştirilmesiyle ilgili kanun görüşmeleri
sırasında anlattım. Son üç senede, 2015, 2016, 2017’de 13 bin kişi, 1 milyon
doların üzerinde hesabı olan ya da hesap sahibi, parasını yurt dışına
göndermiş. Neden bu olmuş? 13 bin kişi 1 milyon doların üzerindeki parasını
neden yurt dışına gönderir? Bununla ilgili bir çalışma yapıyor musunuz? Bunları
getiriyorsunuz ama sorun burada, sıkıntı burada. İnsanlar güvenmiyorlar, parası
olan güvenmiyor, beyni olan da gidiyor yurt dışına, dil biliyorsa, yurt dışında
iş bulabiliyorsa gidiyor, parası olan da parasını kaçırıyor. Ne kadar
gayrimenkul alındı yurt dışında? Herkes biliyor, bir bizim devletimiz bilmiyor,
bir bizim devletimiz görmüyor. Herkes yurt dışında, imkânı varsa, gidiyor ev
alıyor, gayrimenkul alıyor, işini yurt dışına götürüyor, kaçırıyor. Büyük
sıkıntılar var, bunları hepimizin görmesi lazım. Samimi olarak bu konularla
ilgili bir şey yapacaksak Türkiye Büyük Millet Meclisi olarak, Meclis üyeleri
olarak oturup doğru dürüst bunları konuşmamız lazım. Ama bir şeyler geliyor,
görüşülüyor, Anayasa’ya aykırı diyoruz, önemli değil; İç Tüzük’e aykırı, önemli
değil; temel kanun olarak gelmemesi lazım, önemli değil; ya ihtisas
komisyonlarında görüşülmesi lazım, önemli değil… Nedir önemli olan? Peki,
memleketin durumu da ortada, esnafın durumu ortada, vatandaşın durumu ortada.
Bunlar önemli değil de ne önemlidir peki? Bunları görmeyecek miyiz Allah
aşkına? Seçim yatırımları, bütün bunlar sonuç olarak seçim yatırımıdır. 
Maliye
Bakanlığı -ki ben de Maliye Bakanlığından yetiştim, ocağımdır- devlettir,
devlet adına iş yapar. Ya, geçenlerde Avrasya Tüneli’nin Katma değer vergisi
18’den 8’e düşürüldü. Böyle bir şey olur mu? Özel, spesifik, belli bir yerin
katma değer vergisi 18’den 8’e düşürülüyor. Bunlar Maliye Bakanlığı tarafından
yapılmayan şeylerdi. Maliye Bakanlığı asla böyle bir konuya tevessül etmezdi,
böyle bir şey teklif dahi edilemezdi. Bunların olmaması lazım. Onun için
üzülüyoruz. 
Refah
bu makro rakamlarla değil de insan odaklı rakamlarla, insana ilişkin rakamlarla
ortaya konur. Bir gün bir bakan çıkıp da “İnsanlarımızla ilgili olarak rakamlarımızı
şöyle şöyle düzelttik.” diyemedi, demiyor. Bunları ortaya koymak lazım. Biz
Cemal Bey’le geçen sene katılmıştık Avrupa Birliği, Avrupa Parlamentosunun
müşterek düzenlediği bir ekonomik toplantıya, geçenlerde de Sayın Nejat Koçer
Bey’le katıldık, orada da bütün değerlendirmeler insan üzerinden yapılıyor,
insan odaklı, insanla ilişkili rakamlar üzerinden ekonominin durumu
değerlendiriliyor, yoksa makro rakamlar üzerinden değil artık. 
Önemli
konular var. Biraz önce değerli arkadaşlarım bahsettiler. Tasarının 54 ve
55’inci maddelerinde benimle ilgili olarak bir konu var. Bu 4749 sayılı Kamu
Finansmanı ve Borç Yönetiminin Düzenlenmesi Hakkında Kanun değerli
arkadaşlarım. Şimdi, bir devlet yapısı var, devlet içerisinde de mali bir yapı
var. Bu mali yapıyı, mali yönetimle ilgili yapıyı… Maliye Bakanlığının kendi
kanunu var, Sayıştay Kanunu var, bu 4749 sayılı Kamu Finansmanı ve Borç
Yönetiminin Düzenlenmesi Hakkında Kanun var, 5018 sayılı Kamu Mali Yönetimi ve
Kontrol Kanunu var, SPK Kanunu var, leasingle ilgili kanunlar var, bankacılıkla
ilgili banka kanunları var. Yani mali yapı bunlarla düzenleniyor. Şimdi bunlar
bu dönemde, bu iktidar döneminde yenilenen kanunlar. Yeniden düzenlendiler ama
yeniden düzenlemesine rağmen hepsiyle ilgili olarak yeniden, daha sonra
maddeler getirildi, değişiklikler yapıldı. Hepsi yıpratıldı, bütün bu kanunlar,
bu yapı, bu kamu mali yapısı, hepsi hasar gördü baştan aşağı. 
Şimdi bu
tasarının 54 ve 55’inci maddelerinde de yine böyle bir düzenleme söz konusu,
bununla da yine aynı şekilde kamu mali yapısı zarar görüyor. Bir tek hazine
hesabı vardır değerli arkadaşlarım, buna göre… Daha doğrusu şöyle başlayayım:
Merkezî yönetim bütçesi bütün devletin bütçesidir çok basit bir tanımla. Bunun
içerisinde genel bütçe idarelerinin genel bütçesi vardır, özel bütçeli idareler
vardır -üniversiteler gibi- düzenleyici ve denetleyici kurum bütçeleri vardır,
SGK gibi sosyal güvenlik kurumlarının bütçeleri vardır ve mahallî idarelerin
bütçeleri vardır. Bunlar, hepsi kamu kuruluşu olmasına rağmen farklı şekilde
bütçe anlayışı olan, farklı anlayışlarla yönetilmesi gereken yerlerdir. Genel
bütçeye dâhil idarelerin tek hazine hesabı vardır, bilgisayar yazılımıyla
buralardaki nakit kontrolü gayet güzel yapılmaktadır, yıllardan beri bu vardır,
90’lardan beri yapılıyor. Ama şimdi getirilen bu düzenlemeyle genel bütçeli
idareler, özel bütçeli idareler, düzenleyici ve denetleyici kurumlar, mahallî
idareler, hepsi birbirine karıştırılıyor yani kamu kuruluşlarındaki farklı
anlayış, farklı bütçeleme, farklı yönetim teknikleri ortadan kaldırılıyor. Ne
için yapılıyor bu? Oradan birkaç kuruş tasarruf etmek adına. O da soru işareti,
öyle bir tasarruf var mı yok mu onu da bilmiyoruz, bunun hesabı da gelmedi,
hesabı da getirilmedi maalesef ama bir kamu mali yapısı, mimarisi bozuluyor,
maalesef bozuluyor. Bunlar Maliye Bakanlığı tarafından yapılmaması, teklif dahi
edilmemesi gereken konular maalesef. Bunlar yanlış işler, bir anlamda
idareimaslahatçılık.
Yine, Maliye
Bakanlığına bağlı olan Özelleştirme İdaresi 14 şeker fabrikasını, biliyorsunuz,
özelleştirme kapsamına aldı ki çok önemli. Halk tarafından, kamuoyu tarafından
böyle bir ortamda bile bayağı bir tepki görüyor. Değerli arkadaşlarım, 14 tane
kamu fabrikası açtı mı bu iktidar ki 14 tane kamu fabrikasını kapatıyor?
(Mikrofon
otomatik cihaz tarafından kapatıldı) 
BÜLENT KUŞOĞLU
(Devamla) – Sayın Başkan, bir dakikanızı alabilir miyim sözlerimi tamamlayayım.

BAŞKAN – Sayın
Kuşoğlu, tabii, sözlerinizi tamamlayınız. 
Buyurun.
BÜLENT KUŞOĞLU
(Devamla) – Çok teşekkür ederim Sayın Başkanım.
Evet, bu şeker
fabrikaları konusu gerçekten önemli bir konu, hem sağlıkla ilgili boyutu var
hem doğrudan ekonomiyle ilgili boyutu var. Bunun çok daha iyi değerlendirilmesi
ve düşünülmesi lazım. Kamuoyunda da çok önemli tepkiler var bu konuyla ilgili. 
Sayın Bakana ben
Komisyon sırasında sormuştum, yani “Artık liberal ekonomiden, serbest ekonomi
anlayışından, bu krizden sonra özellikle, kamu yatırımlarına dönüldü, devlet
birçok alana giriyor; siz tam tersine çekiliyorsunuz, bu yanlış.” demiştim
“Bizim anlayışımız budur, biz böyle yapıyoruz.” dedi. Ama bu dönemde kamu
yatırımlarının olması lazım. Belli yerlerde, bölgelerde ve sektörlerde kamu
yatırımı olmazsa kalkınma olması mümkün değildir. Bunu sizler de, iktidara
mensup çok değerli arkadaşlarımız var, onlar da gayet iyi biliyorlar ama bunun
dillendirilmesi lazım. Kamu yatırımları belli bölgelerde ve belli sektörler
itibarıyla yapılabilmeli değerli arkadaşlarım.
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkürler Sayın Kuşoğlu. 
Şahıslar adına
söz talepleri var.
İlk söz, Giresun
Milletvekili Cemal Öztürk’e aittir.
Buyurun Sayın
Öztürk. (AK PARTİ sıralarından alkışlar) 
Süreniz on
dakikadır.
CEMAL ÖZTÜRK
(Giresun) – Sayın Başkan, değerli milletvekilleri; 533 sıra sayılı Vergi
Kanunları ile Bazı Kanun ve Kanun Hükmünde Kararnamelerde Değişiklik Yapılması
Hakkında Kanun Tasarısı üzerinde düşüncelerimi belirtmek üzere söz almış
bulunuyorum. Genel Kurulu ve ekranları başında bizleri izleyen aziz milletimizi
saygıyla selamlarım. 
Ayrıca size de
yeni görevinizde başarılar dilerim. Hayırlı uğurlu olsun.
BAŞKAN – Çok
teşekkür ederim. Sağ olun. 
CEMAL ÖZTÜRK
(Devamla) – Tabii, 1’i geçici 96 esas maddeden oluşan, toplam 97 maddeden
ibaret olan bu kanun tasarısıyla 39 kanun, 3 kanun hükmünde kararname olmak
üzere 42 farklı düzenlemede değişiklikler yapıyoruz. 
Biraz önce Sayın
Kuşoğlu da okudu Hükûmet tasarısındaki gerekçeyi, ben tekrarlamak istiyorum.
Gerekçede “Gerçekleştirilen yapısal reformlar, yatırım, üretim ve istihdamın
arttırılması, araştırma, geliştirme, yenilik ve tasarım faaliyetlerinin teşvik
edilmesi, vergiye uyum maliyetlerinin azaltılması, kayıtlı ekonomiye geçişin
teşvik edilmesi amacıyla hayata geçirilen düzenlemeler ile uygulamaya
koyduğumuz mali disiplin ve alınan makroekonomik tedbirler sayesinde ülkemiz,
gelişmekte olan ülkelerden pozitif yönde ayrışmıştır.” denilmektedir. Çok doğru
bir tespit, evet, ülkemiz pozitif yönde ayrışmıştır, ben de buna inanıyorum. 
Tabii, biz bu
tasarıyı Plan ve Bütçe Komisyonunda 8 Şubattan 22 Şubat tarihine kadar 7 veya 8
birleşimde, geniş şekilde tartıştık. Biraz önce ana muhalefet partisi grup
başkan vekili arkadaşımız da dedi ki: “Çok sayıda iyileştirici düzenleme var.
Kabul oyu vereceğimiz maddeler de var.” Nitekim biz bunu Plan Bütçe
Komisyonundaki tartışmalar sırasında da muhalefet partimizin temsilcilerinden
işittik. Evet, bu 97 madde içinde muhalefetimizin de onay vereceği çok sayıda
madde var. Elbette hepsine onay vermelerini beklemiyoruz, doğrudur ama o
tasarıda yer alan, yatırım üretim ve istihdamın, araştırma geliştirmenin,
yenilik ve tasarım faaliyetlerinin teşvik edilmesinin nesine karşı
çıkacaksınız? Amatör sporun desteklenmesine mi karşı çıkacaksınız? Vergi
tabanının genişletilmesine mi? İhtilafların ve belirsizliklerin giderilmesine
mi? İş yapma kolaylığının, ekonomik canlılığın ve tasarrufların artırılmasına
mı karşı çıkacaksınız? Kamu taşınmazlarının değerlendirilmesine mi karşı
çıkacaksınız? Enerji verimliliğinin ve enerjide tasarruf sağlayıcı yatırımların
teşvik edilmesi, koruma ve bakım altındaki çocukların istihdamının
iyileştirilmesi gibi birçok faydalı maddeye karşı çıkmayacağınıza inanıyorum. 
Kanun
tasarısında -biraz önce belirttiğim gibi- 39 kanun ve 3 kanun hükmünde
kararnamede, 42 tane farklı değişiklik yapılmaktadır. Piyasamız, iş dünyamız
hararetle bunu bekliyor. Elbette hayat dinamik, değişiklikler bununla
kalmayacak, ileride de önümüzdeki dönemde de Hükûmetimizden gelecektir, buna
inanıyorum. 
Kanun
tasarısında yatırım ve üretimin teşviki amacıyla 2018 ve 2019 yıllarında imalat
sanayisi ve AR-GE, yenilik ve tasarım faaliyetlerine yönelik makine ve teçhizat
alımlarında katma değer vergisi istisnası ve aşınma payı uygulama süresinin
kısaltılması sağlanmaktadır. 
Ayrıca organize
sanayi bölgeleri ve küçük sanayi sitelerinin altyapı yatırımları ile küçük
sanayi sitelerinin işyeri yapımına ilişkin mal ve hizmet alımlarının katma
değer vergisinden istisna tutulması suretiyle sanayicilerimize destek
verilmektedir. 
16 ve daha büyük
yaşlardaki araçların, adına kayıtlı gerçek veya tüzel kişiler tarafından
doğrudan veya ihracatçılar vasıtasıyla ihraç edilmesi ya da bir daha
kullanılmamak üzere hurdaya çıkartılması ve ilgili mevzuat gereğince kayıt ve
tescilinin silinmesi şartıyla aynı cins bir aracın ilk iktisabında tahakkuk
eden özel tüketim vergisinden Bakanlar Kurulunca 10 bin Türk lirasını aşmamak
üzere, araçların cinsleri ve özelliklerine göre belirlenecek kısmın terkin
edilmesine imkân verilmektedir. 
Yine,
istihdama yönelik olarak çok sayıda düzenleme getirilmektedir. Bunlardan
bazıları: Asgari ücretin yıl boyunca vergi dilimi değişikliklerinden
etkilenmemesini sağlayacak kalıcı düzenleme yapılmaktadır. İşverenlere asgari
ücret desteği verilmesi uygulamasına 2018 yılında da devam edilecektir. Kadın
çalışanların çalışma hayatına katılmasının teşvik edilmesi amacıyla
işverenlerce kadın çalışanlara kreş ve gündüz bakımevi hizmeti kapsamında
sağlanan imkânlar gelir vergisinden istisna edilmektedir. 2018 yılında
uygulanmak üzere, imalat sektöründe 1 ila 3 çalışanı olan küçük esnafa, 18
yaşından büyük 25 yaşından küçükler için ilave istihdam sağladıkları takdirde,
en fazla 2 kişi için iki ayda bir asgari ücret üzerinden ücret, gelir vergisi
stopajı, damga vergisi ve prim desteği sağlanmaktadır. Bunun gibi yine istihdama
yönelik birçok değişiklikler getirilmektedir. 
Amatör
sporun desteklenmesi amacıyla spor kulüpleri tarafından sporculara yapılan
ücret ödemeleri üzerinden kesilen gelir vergisinin amatör spor faaliyetlerinde
kullanılması yönünde düzenleme yapılmaktadır. Yine, belirsizliklerin
giderilmesi ve ihtilafların ortadan kaldırılması amacıyla, hizmet erbabına iş
sözleşmesi sona erdikten sonra çeşitli adlar altında yapılan ödemelerin ücret
olduğu hususu ve gelir vergisi istisnası karşısındaki durumu açıklığa kavuşturulmaktadır.

Okul
aile birlikleri tarafından yapılan kantin kiralaması işlemlerine katma değer
vergisi istisnası getirilmektedir. 197 sayılı Motorlu Taşıtlar Vergisi
Kanunu’nda yer alan taşıt tanımları 2918 sayılı Karayolları Trafik Kanunu’nda
yer alan tanımlarla uyumlu hâle getirilmektedir. Usulsüzlük ve özel usulsüzlük
cezalarında indirim oranı artırılmakta, elektronik ortamda düzenlenmesi gereken
belgelerin kâğıt ortamında düzenlenmesi ve e-tebligatla ilgili yükümlülüklere
uyulmaması hâlinde kesilecek cezalar netleştirilmektedir. İş yapma kolaylığının
artırılması amacıyla ara buluculuk müessesesinde alınacak harç tutarı
netleştirilmektedir. Gıda ve ilaç gibi son kullanma tarihi geçen ve imha
edilmesi gereken mallar için emsal bedel tespitinin kolaylaştırılmasına yönelik
düzenlemeler yapılmaktadır. Ekonomik canlılığın ve tasarrufların artırılması
amacıyla konut ve çeyiz hesaplarında biriken tutarlara verilen devlet desteği
yüzde 20’den 25’e çıkarılmakta, konut hesabında üst sınır 15 bin Türk
lirasından 20 bin Türk lirasına, çeyiz hesabında ise 5 bin Türk lirasından
7.500 Türk lirasına çıkarılmaktadır. Bireysel emeklilik sisteminin etkinliğinin
artırılmasına, yeni araç alımının teşvikine yönelik düzenlemeler yapılmaktadır.
Kamu taşınmazlarının değerlendirilmesi amacıyla bir dizi tedbir
getirilmektedir. Enerji verimliliği ve tasarruf sağlayıcı yatırımların teşvik
edilmesi amacıyla yine düzenlemeler yapılmaktadır. Bu amaçla, elektrik enerjisi
üretiminin teşvik edilmesi amacıyla apartmanlarda yer alanlar dâhil olmak üzere
konutların çatı veya cephelerinde üretilen ve kurulu gücü 10 kilovatı geçmeyen
yenilenebilir enerji kaynaklarıyla üretilen elektriğin ihtiyaç fazlasını son
kaynak tedarik şirketlerine satanların vergiden muaf esnaflık kapsamına
alınması sağlanmaktadır. 
İlaveten bir
dizi yine tedbir getirilmektedir.
(Mikrofon
otomatik cihaz tarafından kapatıldı)
CEMAL ÖZTÜRK
(Devamla) – Sayın Başkanım, bir dakikanızı daha rica edebilir miyim?
BAŞKAN – Tabii,
buyurun, sözlerinizi tamamlayın.
CEMAL ÖZTÜRK
(Devamla) – Yine, kanun tasarısıyla koruma ve bakım altındaki çocukların
istihdamının iyileştirilmesi sağlanmaktadır. Ayrıca, 2017-2018 eğitim ve
öğretim yılında ek ders ücreti karşılığında görev yapmış olanlardan belirtilen
şartları taşımaları kaydıyla yapılacak sözlü sınav sonuçlarına göre sözleşmeli
personel olarak istihdam edilebilenlere imkân sağlanmaktadır. Hülasa, bu 97
madde ekonomik hayatımızı iyileştirecek düzenlemeler getirmektedir.
Tasarıyı
desteklediğimi ve lehinde oy kullanacağımı belirtiyor, ülkemize, milletimize
hayırlı olması dileklerimle Genel Kurulu ve aziz milletimizi saygıyla
selamlıyorum. (AK PARTİ sıralarından alkışlar)
BAŞKAN –
Teşekkürler Sayın Öztürk. 
ENGİN ALTAY
(İstanbul) – Sayın Başkan… 
BAŞKAN – Sayın
Altay, buyurun. 
ENGİN ALTAY
(İstanbul) – Sayın Başkan, sayın hatip yaptığı konuşmasında, ileri sürmüş
olduğum görüşten farklı bir görüşü bana atfetti. Şöyle ki: Ben bir buçuk saat
önce burada konuştum. O konuşmayı dinlemeyen sayın milletvekilleri ve Meclisi
izleyen vatandaşlarımız bizim… Mesela, bir örnekle bunu söyleyeyim “Amatör
sporun desteklenmesinin neresine karşı çıkıyorsunuz?” anlamı çıkacak bir
konuşma yapmak suretiyle bir sataşmada bulunmuştur efendim. 
BAŞKAN – Buyurun
Sayın Altay. 
CEMAL ÖZTÜRK
(Giresun) – Sataşma niyetiyle söylemedim Başkanım. 
ENGİN ALTAY
(İstanbul) – Anladım ama dinleyen öyle anlamaz ki. 
CEMAL ÖZTÜRK
(Giresun) – Yok yok, siz konuşurken not aldım, notlarımızdan…
VEDAT DEMİRÖZ
(Bitlis) – Tasarının büyük bölümünü desteklediğinizi biz anladık. 
VIII.- SATAŞMALARA İLİŞKİN KONUŞMALAR (Devam)
2.- İstanbul Milletvekili Engin Altay’ın, Giresun
Milletvekili Cemal Öztürk’ün 533 sıra sayılı Kanun Tasarısı’nın tümü üzerinde
şahsı adına yaptığı konuşması sırasında şahsına sataşması nedeniyle konuşması
ENGİN
ALTAY (İstanbul) – Ben bu tasarı için dedim ki: “Bir kavanoz bala bir kaşık
zehir katıyorsunuz.” Söylediğim bu.
Şimdi,
elbette amatör sporun desteklenmesine karşı çıkan yok ama şuna karşıyız: Şimdi,
siz, özüne de karşı olduğumuz bir iş, Mersin’de ve Sinop’ta nükleer santral
yapacaksınız. Yapmak istiyorsunuz, inşallah başaramazsınız.
CEMAL
ÖZTÜRK (Giresun) – Hayır, 97 maddeden katıldıklarınız…
ENGİN
ALTAY (Devamla) – Lakin burada zaten bir anlaşma yapmışsınız. 22 milyar Sinop,
20 milyar Mersin; “13 sente de elektriği alacağım.” demişsin, alım garantisi
vermişsin, işi bitirmişsin. Şimdi, sen bunlara ayrıca özel, yeni teşvikler
veriyorsun. Niye veriyorsun? Kimin malını kime veriyorsun? Lafım size değil
Hükûmete, Maliye Bakanına. Kimin parasını kime veriyorsun sen? Böyle bir hakkı
yok kimsenin.
VEDAT
DEMİRÖZ (Bitlis) – Sinop’a veriyoruz ama, Sinop, Sinop. 
ENGİN
ALTAY (Devamla) – Biz buraya milletin kör kuruşunu korumaya geldik, sahip
çıkmaya geldik. Yanlışa “Yanlış.” diyeceğiz. Siz bunu düzeltmezseniz biz size
bunu düzelttirmek için elimizden gelen, İç Tüzük’ten kaynaklı haklarımızı
kullanacağız, onun için buradayız. Yani baştan çok net bir şekilde “Çok müspet
konular, kimi ufak dertlere derman olacak maddeler var.” demişken bize tekrar
“Bu kanunu niye toptan kabul etmiyorsunuz?” gibi bir yaklaşım doğru değil.
Allah var, parti hiyerarşisi mantığıyla bakmasanız siz de bu maddeye ret oyu
verirsiniz. Ben sizin vatansever biri olduğunuzu biliyorum. Ama yani Parti
Genel Başkanınızdan -ki işin doğasında vardır korkma- korkunuz Allah korkusundan…
Yani mukayese etmek istemem. Bakın bir şey söylüyorum efendim…
VEDAT
DEMİRÖZ (Bitlis) – Saygıyla korkuyu karıştırmayın.
ENGİN
ALTAY (Devamla) – Ya, biraz da korkulabilir, bir sakıncası yok ama Allah’tan
daha fazla korkmak lazım diye düşünüyorum. 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Altay.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı Teklifleri (Devam)
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (Devam)
BAŞKAN
- Hükûmet adına söz talebi var. 
Maliye
Bakanı Sayın Naci Ağbal, buyurun. (AK PARTİ sıralarından alkışlar) 
Süreniz
yirmi dakikadır Sayın Bakan.
MALİYE
BAKANI NACİ AĞBAL (Bayburt) – Sayın Başkan, değerli milletvekilleri; bugün
Vergi Kanunlarıyla Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Tasarısı’nın görüşmelerine başlıyoruz. Konuşmamın
başında bütün Genel Kurulu saygıyla selamlıyorum.
Bugün
görüşmelerine başladığımız tasarının geneliyle ilgili Genel Kurulu
bilgilendirmek üzere huzurlarınıza gelmiş bulunuyorum. 
Gerçekten
çok geniş toplum kesimlerini ilgilendiren bir kanun tasarısının görüşmelerine
başlıyoruz. Burada esnafından işçisine kadar, çiftçisinden öğrencisine,
memurundan sanayicisine, tüm sosyal kesimleri yani vatandaşımızın yüzde 100’ünü
ilgilendiren konular var. Dolayısıyla, vatandaşımızın yüzde 1’ini değil,
vatandaşımızın yüzde 100’ünü ilgilendiren konular var ve vatandaş bu kanunu
bekliyor, öğrenci de bekliyor, işçi de bekliyor, sanayicisi de bekliyor,
yatırımcısı da bekliyor. İnşallah Genel Kurulumuzla bu görüşmeleri hızlı bir
şekilde yapmak suretiyle bu kanunu yasalaştırmış olacağız.
Bu
kanun tasarısında yatırım, üretim, ihracat ve istihdamın teşvik edilmesine
yönelik önemli düzenlemeler var. Tasarrufların artırılmasına dönük önemli
düzenlemeler olacak. İş yapma kolaylığının artırılmasına dönük düzenlemeler
var. 
HAYDAR
AKAR (Kocaeli) – Ya Sayın Bakan, on altı senedir aynı şeyleri söylüyorsunuz. On
altı senedir “iyiyiz iyiyiz” diyorsunuz.
MALİYE
BAKANI NACİ AĞBAL (Devamla) – Enerji ve madencilikte etkinlik ve verimliliğin
artırılmasına dönük düzenlemeler var. Vergi konularıyla ilgili, vatandaşımızın
işlerini kolaylaştıran, vergiye gönüllü uyumu destekleyen düzenlemeler var ve
kamu taşınmazlarının daha etkin bir şekilde yönetilmesine ilişkin düzenlemeler
var.
Burada,
öncelikle, yatırımı, üretimi, istihdamı ve ihracatı desteklemek üzere bu
tasarıyla getirmiş olduğumuz düzenlemeler hakkında Genel Kurulumuzu
bilgilendirmek istiyorum. Bunlardan en önemli düzenleme, tabii ki, sanayi
sektöründe, imalat sektöründe faaliyette bulunan imalat işletmelerine sağlamış
olduğumuz yeni makine ve teçhizat alımında KDV istisnasıdır. Biliyorsunuz, 2016
sonrası dönemde arka arkaya yatırımı, üretimi, istihdamı ve ihracatı
destekleyecek çok sayıda düzenleme yaptık, yapmaya da devam ediyoruz,
yapacağız. Ekonomi dinamiktir. Ekonominin değişen, gelişen ihtiyaçlarına uygun
olarak, Hükûmet olarak, yatırımla ilgili, üretimle ilgili, istihdamla ilgili,
ihracatla ilgili düzenlemeler getirmiş olmamızdan rahatsız olunmaması lazım;
tam tersine, bizim, ülkenin yarınlarını, ülkenin kalkınmasını sağlayacak bu düzenlemeleri
daha fazla getirmemiz lazım. Bu sene, 2018 yılında imalat sanayisinde yapılacak
yatırım harcamalarında kurumlar vergisi teşvikini artırımlı olarak
uygulayacağız. Burada yapmış olduğumuz düzenlemede de, 2018 ve 2019 yıllarında
imalat sanayisinde faaliyette bulanan bir işletme yeni makine, teçhizat alırsa
katma değer vergisi ödemeyecek. Bu, yüzde 18 oranındaki bir katma değer vergisi
yükünden işletmelerimizin kurtulması anlamına geliyor, son derece önemli bir
teşvik.
HAYDAR
AKAR (Kocaeli) – “Yurt içinden” diyelim de katkısı olsun ülkeye.
MALİYE
BAKANI NACİ AĞBAL (Devamla) - Yine, teknoparklarda, AR-GE ve tasarım
merkezlerinde ve üniversitelerin araştırma laboratuvarlarında kullanılacak
makine ve teçhizat alımlarında da katma değer vergisi istisnası getiriyoruz.
2019 yılın sonuna kadar yatırımcılarımız da, AR-GE merkezlerimiz de bu
istisnadan istifade edecekler.
Yine,
2018 ve 2019 yıllarında yeni alınan makine ve teçhizattan dolayı indirilecek
amortisman giderlerini de artırıyoruz. Daha fazla amortisman gideri yazılacak,
işletmelerimiz böylelikle daha düşük kurumlar vergisi, gelir vergisi ödeme
imkânına da kavuşmuş olacaklar. 
GARO PAYLAN
(İstanbul) – Hep yüzde 1’e çalışıyorsunuz Sayın Bakan.
MALİYE BAKANI
NACİ AĞBAL (Devamla) – Böylelikle, 2018 ve 2019 yıllarında yatırım noktasında
özelikle yeni yatırımların yapılmasını sağlayacak şekilde hem yatırım teşvik
sistemindeki sağladığımız indirimli kurumlar vergisi teşviklerini artırıyoruz
hem de makine ve teçhizat alımlarında teşvik belgesine bağlı olmasa dahi yeni
makine teçhizat alımlarında katma değer vergisi istisnası getirmiş oluyoruz. 
Bu tasarıda,
organize sanayi bölgelerinde yapılacak altyapı yatırımlarında, küçük sanayi
sitelerinde yapılacak iş yeri inşaatlarında KDV istisnası getiriyoruz. Organize
sanayi bölgelerimiz için en önemli yatırım altyapı yatırımları. Bu yatırımlar
sırasında yatırım için gerekli olan mal ve hizmet alımlarında bundan sonra
organize sanayi bölgesi müteşebbis heyetleri KDV ödemeyecek. 
Yine, küçük
esnafımızı ilgilendiren küçük sanayi sitelerimiz var. Küçük sanayi siteleri
kooperatifleri ne yapıyor? İş yerlerini yapıyor, esnafımıza teslim ediyor.
Burada da küçük sanayi sitesi kooperatiflerimiz bu iş yerlerinin yapımı
sırasında herhangi bir katma değer vergisi ödemeyecekler. Bu da yine yatırımın,
üretimin teşvik edilmesi anlamında önemli bir düzenleme. 
Bu tasarıda
istihdamın artırılmasına yönelik kapsamlı ve güçlü teşvikler getiriyoruz; gerek
2018’de gerek 2019’da gerek 2020 yılında ilave istihdama çok güçlü yeni
teşvikler getiriyoruz. 
Öncelikle şunu
ifade etmek lazım: Biraz önce de burada ifade edildi, asgari ücretin yıl
başında belirlenen tutarının yıl içerisinde hiçbir şekilde ocak ayındaki
belirlenmiş seviyenin altına düşmemesini sağlayacak şekilde gelir vergisi
istisnasını artırıyoruz. Peki, bunu nereden karşılıyoruz? Bunu bütçeden
karşılıyoruz yani burada asgari geçim indirimi tutarlarını artırmak suretiyle
çalışanlarımızın ücreti hiçbir şekilde, asgari ücretle çalışan kardeşlerimizin
ücreti hiçbir şekilde yıl başındaki tutarın altına düşmemiş olacak. 
2020 yılı sonuna
kadar uygulanmak üzere ilave istihdama sosyal güvenlik primi, gelir vergisi ve
damga vergisi teşviki getiriyoruz. Yani herhangi bir işletmemiz 2017 yılında
istihdam ettiği personel sayısına ilave yeni personel alırsa yeni alınan bu
personelin on iki ay boyunca ödenecek sosyal güvenlik primleri, gelir vergisi
ve damga vergisi de devlet tarafından karşılanacak. Yaklaşık olarak 830 lira
civarında her bir çalışan başına devlet bu şekilde yeni istihdama teşvik vermiş
oluyor. 
Burada
getirdiğimiz düzenlemede imalat sektöründe ve bilişim sektöründe bu
getirdiğimiz prim, vergi ve damga vergisi avantajını artırımlı olarak
uygulayacağız. Yani bugün imalat sanayisinde veya bilişim sektöründe bu yıl ve
önümüzdeki yıllarda yeni sağlanacak istihdamda her çalışan başına yaklaşık
2.400 liraya kadar imkân sağlıyoruz, teşvik veriyoruz. Dolayısıyla, bakın,
biraz önce de söyledim, imalat sektöründe yatırım teşvik tutarlarını
artırıyoruz. Yani yeni yatırım yaparsanız yatırım teşvik sisteminden
kaynaklanan avantajlarınızı artırıyoruz. Makine teçhizat alımında KDV istisnası
getiriyoruz. Bir de yine imalat sanayisinde yeni istihdam yaparsanız bu durumda
da istihdama teşvikler getiriyoruz, prim ve vergileri de devlet olarak
almıyoruz.
Burada
getirdiğimiz düzenlemede özellikle kadın istihdamını, genç istihdamını ve
engelli istihdamını teşvik etmek üzere teşvik süresini on iki aydan on sekiz
aya çıkarıyoruz. Yani bir işletmemiz bir kadın kardeşimizi istihdam ederse, bir
genci istihdam ederse, bir engelliyi istihdam ederse teşvik süresi on iki aydan
on sekiz aya çıkmış olacak.
Yine imalat
sektöründe çalışan küçük işletmelerimize dönük de yine bir teşvik başlatıyoruz.
Burada ne yapıyoruz? Özellikle ustalık belgesine sahip küçük imalatçı işletmelerimiz
eğer yeni ilave istihdam sağlarlarsa bu durumda diyoruz ki: “Bir senden, bir
benden.” Yani on iki aylık süreç içerisinde bir ay işveren kendisi ödeyecek
ücret ve diğer kamusal yükümlülükleri, bir ay da devlet olarak sadece gelir
vergisini, sadece sosyal güvenlik primini değil, aynı zamanda işverenin işçiye
yapacağı ücret ödemesini de biz karşılayacağız. 
MUSA ÇAM (İzmir)
– İşsizlik Fonu’ndan ödeyeceksiniz.
MALİYE BAKANI
NACİ AĞBAL (Devamla) – Dolayısıyla imalat sektöründe faaliyet gösteren bir küçük
işletmemiz ilave yeni istihdam yaparsa on iki ayın altı ayını da devlet olarak
biz karşılayacağız.
HAYDAR AKAR
(Kocaeli) – Bunu nereden ödeyeceğiz? Bütçe fazla veriyor da oradan mı
ödeyeceksiniz?
MALİYE BAKANI
NACİ AĞBAL (Devamla) – Burada özellikle kadınların istihdama katılımını teşvik
etmek amacıyla uzun süredir beklenti hâlinde olan bir uygulamayı da hayata
geçiriyoruz; kreş desteği uygulamasına başlıyoruz. Bundan sonra, bu yasal
düzenleme çıktığı takdirde artık bir iş yerinde çalışan bir kadın çalışanın
eğer çocuğu bir kreşe gitmişse bu kreş için yapılan ödemenin yaklaşık 1.015
lirasına kadar devletin buna vergi istisnası olarak destek vermesini
sağlıyoruz. Dolayısıyla burada kadın istihdamına çok ciddi anlamda da bir
destek vermiş oluyoruz.
HAYDAR AKAR
(Kocaeli) – Kaç kadın çalışması gerekiyor o işletmede Sayın Bakan?
MALİYE BAKANI
NACİ AĞBAL (Devamla) – Burada getirmiş olduğumuz düzenlemelerden bir tanesi de
şudur: İşverenlere 2016 ve 2017 yılında sağlamış olduğumuz asgari ücret
desteğine 2018 yılında da devam ediyoruz. Biliyorsunuz 2016 yılında da 2017
yılında da işverenlerimizin asgari ücretle istihdam ettikleri her bir çalışan
başına aylık 100 lira asgari ücret desteği getirmiştik. Bu yasal düzenleme
içerisinde bunu 2018 yılında da devam ettiriyoruz. Dolayısıyla yaklaşık 10
milyon civarında çalışanımız için bu desteği de…
GARO PAYLAN
(İstanbul) – Parasını nereden alıyorsunuz Sayın Bakan, parasını nereden
alıyorsunuz?
MALİYE BAKANI
NACİ AĞBAL (Devamla) – Bu desteklerin hepsini de devletten karşılıyoruz. 
Dolayısıyla
değerli arkadaşlar, gerçekten istihdamı artırmak amacıyla genel anlamda çok
ciddi teşvikler getiriyoruz, özellikle de imalat sektörüne, bilişim sektörüne
dönük artırımlı teşvikler getiriyoruz. Kadın istihdamını, genç istihdamını,
engelli istihdamını daha da artıracak önemli teşvikleri de hayata geçiriyoruz. 
Bu
tasarı içerisinde tasarrufların artırılması yönünde de önemli düzenlemeler
yapıyoruz. Burada konut hesabı sistemimiz var, biliyorsunuz, mevcutta konut
hesabı teşvikimiz var. Buradaki teşvik oranını yüzde 20’den 25’e çıkarıyoruz.
Konut başına yapılacak destek tutarını da 15 bin liradan 20 bin liraya çıkarmış
oluyoruz. 
Yine,
çeyiz desteği uygulaması var. Burada da yine destek oranını yüzde 20’den yüzde
25’e çıkarıyoruz. Ayrıca asgari destek tutarını da 5 bin liradan 7.500 liraya
çıkarmış oluyoruz. 
Minibüsçü
esnafımızı ilgilendiren önemli bir düzenleme yapıyoruz. Minibüsçü esnafımızın
kullandığı minibüslerle ilgili motorlu taşıtlar vergisinde indirime gidiyoruz.
Burada Karayolları Trafik Kanunu’ndaki yapılan tanım ile Motorlu Taşıtlar
Vergisi Kanunu’nda yapılan tanımı birbiriyle uyumlu hâle getiriyoruz.
Böylelikle minibüsçü esnafımız da motorlu taşıtlar vergisini daha az oranda
ödeme imkânına kavuşuyor. 
Yine,
elektrikli araçları teşvik etmek amacıyla motorlu taşıtlar vergisinde
elektrikli araçların motorlu taşıtlar vergisini yüzde 75 indirimli olarak alma
konusunda bir düzenleme yapıyoruz. Bu da son derece önemli bir düzenleme. 
Yine,
tasarıda yer alan diğer bir düzenleme de, hazineye ait taşınmazların tarımsal
üretimde daha fazla kullanılmasını sağlamak üzere bir teşvik getiriyoruz. Eğer
tarımsal amaçlı kooperatifler hazineye ait tarım arazilerini kiralarlarsa bu
durumda harca esas değerin yani emlak vergisi değerinin yüzde 1’i oranında bir
kirayla buraları kiralama imkânına kavuşuyorlar. Bu da son derece önemli bir
düzenleme. Özellikle son dönemde, biliyorsunuz, vatandaşlarımızın tarım arazisi
olarak kullandıkları yerlerin kendisine satışına ilişkin düzenlemeler
yapmıştık. Şu anda bu uygulama devam ediyor. Buradaki düzenlemede
kooperatiflere de benzeri bir imkânı getirmiş oluyoruz.
Bu tasarıda yer
alan bir diğer düzenleme de “hurda teşviki” olarak ifade edilen, 16 yaşından
büyük araçlar eğer imha edilirse, imha merkezlerine bu araçlar teslim edilirse,
trafikten terkin edilirse, bunlar karşılığında yeni araç edinilirse bu durumda
10 bin liraya kadar özel tüketim vergisi teşviki getiriyoruz. Bu da son derece
önemli bir düzenleme.
Bu tasarı
içerisinde, özellikle ekonominin canlandırılması noktasındaki düzenlemeler
dışında enerji sektörüyle ilgili, madencilik sektörüyle ilgili son derece
önemli düzenlemeler var. Sektörün gelişmesi, büyümesi noktasında ve maden
varlıklarının daha etkin bir şekilde kullanılması konusunda önemli düzenlemeler
yapıyoruz.
Burada, yine,
öğretmen alımlarına ilişkin, 5 bin sözleşmeli öğretmen alımı konusunda bir
düzenleme yapıyoruz. Bu da son derece önemli.
Bir de internet
üzerinden radyo ve televizyon yayıncılığı yapılmasına ilişkin önemli bir
düzenleme yapıyoruz. Burada, radyo televizyon yayıncılığı yapan diğer
işletmeler gibi internet ortamında yapılan radyo ve televizyon yayıncılığı
konusunda da bu konuda yetkili kurum ve kuruluşların düzenleyici bir noktada
konumlandırılmaları ve bu sistemi denetlemeleri öngörülüyor.
Değerli
arkadaşlar, bu tasarı da bundan önceki getirdiğimiz tasarılar gibi yatırımı,
üretimi, istihdamı, ihracatı teşvik eden bir düzenleme. Nitekim, son iki yıldır
arka arkaya Hükûmet olarak aldığımız kararlarla ve kabul edilen yasal
düzenlemelerle yatırım ortamını iyileştirme noktasında önemli düzenlemelere
imza attık. Bundan önce çok yakın bir zamanda yine Meclisimizden yatırım
ortamının iyileştirilmesi konusunda arka arkaya 2 tane düzenleme geçti. Şimdi,
bu, o iki düzenlemenin ardından gelen üçüncü düzenleme. İnşallah, haftaya Katma
Değer Vergisi Kanunu’nda reform niteliğinde bir düzenlemeyi getirdik, Plan ve
Bütçe Komisyonunda görüşmelerine başlıyoruz. Dolayısıyla Hükûmet olarak
ülkemizin büyümesi için, kalkınması için, yatırım ortamının iyileşmesi için
yasal düzenleme getirmemiz kadar doğal bir şey yok. Bu konuda da herkesin,
vatandaşın takdirini görüyoruz. Vatandaş yapılan düzenlemelerin ne kadar önemli
olduğunu biliyor, görüyor ve bu konuda da gerçekten heyecanla bunun karşılığını
da veriyor. 
Bakın, bütün bu
düzenlemeler neticesinde 2017 yılında ne oldu? Bugün rahatlıkla diyebiliyoruz
ki yüzde 7’nin üzerinde bir büyüme oranıyla 2017’yi bitireceğiz. Gerçekten bu
bakımdan, Türkiye diğer gelişmekte olan ülkelere göre büyüme oranları
bakımından pozitif yönde ayrıştığı gibi, OECD ülkeleri arasında da gerçekten
büyüme konusunda parmakla gösterilen bir ülke konumunda. Dolayısıyla burada
büyümenin sadece nicel olarak artması değil, aynı zamanda nitelik olarak da
kalite olarak da artması konusunda arka arkaya tedbirler alıyoruz; onun için
yatırım ortamını iyileştirmek için düzenlemeler getiriyoruz.
Bugün vatandaşın
güvenle ilgili bir sorunu yok, vatandaş Türkiye’ye güveniyor. Eğer gazeteleri
açıp okursanız her gün Türkiye’ye gelen uluslararası doğrudan sermaye yatırımlarının
artarak devam ettiğini görürsünüz. Her gün yeni bir uluslararası doğrudan
sermaye yatırımıyla ilgili açıklamalar yapılıyor ve son iki yıl da dâhil olmak
üzere Türkiye’ye olan sermaye akımları devam ediyor. 
GARO PAYLAN
(İstanbul) – Sıcak para geliyor Sayın Bakan, yatırım geldiği yok. 
MALİYE BAKANI
NACİ AĞBAL (Devamla) – Bakın, Türkiye, sağladığı güven ortamıyla, yapmış olduğu
reformlarla ve istikrarlı ve gelişen ekonomisiyle bu bölgede çekim merkezi ve
bu çekim merkezini daha da artırmak için, bunu daha da güçlendirmek için
yasalar yapmamız, kararlar almamız, bu konuda adımlar atmamız hususunu da
herkesin takdirle karşıladığını biliyoruz. Sizin de bunu takdirle
karşıladığınızı biliyoruz. bize bu konudaki teşekkürlerinizi de biliyoruz ve
hatırlıyoruz, takdirle de karşılıyoruz. 
Onun için, bugün
burada yapmış olduğumuz bu kanunla yapılan değişiklikler de aynı kapsamdaki
değişikliklerdir. Ve burada özellikle şunu söyleyeyim: Yatırım ortamının
iyileştirilmesi ve istihdamla ilgili düzenlemeler şu anda piyasalar tarafından,
çalışanlar tarafından büyük bir heyecanla bekleniyor. İnşallah bu düzenlemeleri
de Meclisten geçirdikten sonra ben ümit ediyorum ki 2018 yılında da Türkiye
ekonomisi büyüme hedeflerini yakalayacak, büyüme hedeflerinin de üzerinde bir
gerçekleşmeyle inşallah yılı bitireceğiz. Türkiye ekonomisi güçlü, Türkiye
ekonomisi, içeride dışarıda, ne olursa olsun birçok sınavdan başarıyla geçti.
Türkiye ekonomisinin ne kadar güçlü olduğunu son yıllarda karşılaştığımız
çeşitli olaylarla da gördük ve bu konuda, geleceğe dönük Türkiye ekonomisinin
daha da büyümesi noktasında büyük bir beklenti var. Buna hep beraber destek
olacağız. Hükûmet olarak bu konudaki düzenlemeleri bundan sonra da getirmeye
devam edeceğiz ve bu sayede Türkiye ekonomisi güçlü olacak.
Ben bu çerçevede
hepinizi saygıyla, sevgiyle selamlıyorum.
Teşekkür
ediyorum. (AK PARTİ sıralarından alkışlar)
BAŞKAN –
Teşekkürler Sayın Bakan. 
GARO PAYLAN
(İstanbul) – Sayın Başkan…
BAŞKAN – Sayın
Paylan, buyurun.
GARO PAYLAN
(İstanbul) – Sayın Bakan asgari ücret teşvikiyle ilgili bütçe yükünü bütçeden
karşılayacağını söyledi. Ancak -Komisyon tutanaklarında da bellidir- asgari
ücret desteğiyle ilgili teşviki İşsizlik Sigortası Fonu’ndan karşılayacağını… 
BAŞKAN –
Yerinizden söz vereyim, açıklama yapın isterseniz.
GARO PAYLAN
(İstanbul) – Bununla ilgili bir açıklama yapmak istiyorum efendim.
BAŞKAN –
Buyurun.
MALİYE BAKANI
NACİ AĞBAL (Bayburt) – Sayın Başkanım…
BAŞKAN – Sayın
Paylan açıklamasını yapsın, gene siz konuşun lütfen.
MALİYE BAKANI
NACİ AĞBAL (Bayburt) – Bir cümle söyleyeyim, ondan sonra.
BAŞKAN –
Buyurun.
MALİYE BAKANI
NACİ AĞBAL (Bayburt) – Sayın Paylan, asgari ücretle ilgili…
GARO PAYLAN
(İstanbul) – Hayır, burada az önce öyle söylediniz Sayın Bakanım.
MALİYE BAKANI
NACİ AĞBAL (Bayburt) – Hayır.
BAŞKAN – Sayın
Bakan, Sayın Paylan’ı dinleyelim, sonra sizin mikrofonunuzu açalım.
Sayın Paylan,
buyurun.
VIII.- SATAŞMALARA İLİŞKİN KONUŞMALAR (Devam)
3.- İstanbul Milletvekili Garo Paylan’ın, Maliye Bakanı Naci
Ağbal’ın 533 sıra sayılı Kanun Tasarısı’nın tümü üzerinde Hükûmet adına yaptığı
konuşması sırasında şahsına sataşması nedeniyle konuşması
GARO PAYLAN
(İstanbul) – Sayın Başkan, teşekkür ederim. 
Değerli
arkadaşlar, Sayın Bakana dedim ki: Bu yüzde 1’in torbasıdır. Sayın Bakan da
dedi ki: “Hayır, yüzde 100’ün torbasıdır.” Geldi buraya, işçiyle, çiftçiyle
ilgili herhangi bir teşvik, herhangi bir önlem anlattı mı? Yok. “Yatırımcıya
teşvik vereceğiz. Makinede sıfır KDV...” 
VEDAT DEMİRÖZ
(Bitlis) – Hepsi işçi için…
GARO PAYLAN
(Devamla) – Hepsi neyle ilgili? Patronla ilgili. Bunların hiçbirisi işçiyle,
çiftçiyle ilgili değil. 
CEMAL ÖZTÜRK
(Giresun) – Patron insan değil mi ya?
GARO PAYLAN
(Devamla) – Ve arkadaşlar, vereceği teşvikleri de İşsizlik Sigortası Fonu’ndan
karşılıyor dedim. 
Bakın arkadaşlar,
100 TL’lik asgari ücret desteği, biliyorsunuz, iki yıl önce asgari ücrette bir
artış yapıldı diye bir anda yatırımcıya verildi. İki yıldır bütçeden
karşılanıyordu. Bakın, 10 milyar TL, 12 milyar TL bütçeden karşılanıyordu, bu
yıl Sayın Bakan Komisyonda defalarca dedi ki: “Bu artık devam etmeyecek.” Ama
dedim ya, ortam kötü, işler iyi gitmiyor, yatırımcı Maliye Bakanının kapısına
gidiyor. Maliye Bakanı da diyor ki: “Bütçede para yok.” E, ne yaparsın?
“İşsizlik Sigortası Fonu’ndan alırız Sayın Bakanım.” diyorlar. Bakın, işçinin
parasını işçinin cebinden ödüyor Sayın Bakan, 100 TL’lik asgari ücret desteğini
İşsizlik Sigortası’ndan karşılıyor ve 12 milyar TL oradan çekecek. “Bir alana
bir bedava” meselesini 3-4 milyar TL İşsizlik Sigortası Fonu’ndan karşılayacak.

Değerli
arkadaşlar, niye işçinin parasını İşsizlik Sigortası Fonu’ndan ödüyoruz ki?
Yapmamız gereken işçiyi, çiftçiyi, geniş sosyal kesimleri rahatlatmaktır ama bu
işçinin kesesiyle olmaz. 
Sayın
Bakan, buradaki bütün maddelerde patronları teşvik eden maddeler koydu çünkü
patronlar hep daha fazlasını talep ediyorlar, ortam iyi değil. Ama bunu da
iktisadi dengeler kaldırmaz, eninde sonunda bu kriz üretir. Ama Sayın Bakana
denmiş ki: “Seçime kadar idare et, seçimden sonra Allah kerim.” Ama arkadaşlar
eninde sonunda bu sistem kriz üretir. (HDP sıralarından alkışlar) 
VEDAT
DEMİRÖZ (Bitlis) - İşsizlik Fonu’nda devlet katkısı yok mu Sayın Paylan?
BAŞKAN
– Teşekkürler Sayın Paylan.
MALİYE
BAKANI NACİ AĞBAL (Bayburt) – Ben bir söz alabilir miyim?
BAŞKAN
- Buyurun Sayın Bakan.
Size
de iki dakika söz vereyim.
4.- Maliye Bakanı Naci Ağbal’ın, İstanbul Milletvekili Garo
Paylan’ın sataşma nedeniyle yaptığı konuşması sırasında şahsına sataşması
nedeniyle konuşması
MALİYE
BAKANI NACİ AĞBAL (Bayburt) – Sayın Başkanım, Sayın Paylan biraz önce burada
ilk konuşmasında asgari ücretin yılbaşındaki tutardan hiçbir şekilde aşağı
düşmemesi noktasında getirdiğimiz teşvikin kaynağının da İşsizlik Sigortası
olduğunu iddia etti. Ben söz alarak kendisine, Sayın Paylan, asgari ücretin
yılbaşındaki tutarı seviyesinde kalması için getirdiğimiz teşvikin maliyeti
genel bütçeden karşılanacak dedim. Tutanaklar getirilsin, bakılsın. 
GARO
PAYLAN (İstanbul) - Az önce konuşmanızda ne dediniz?
MALİYE
BAKANI NACİ AĞBAL (Devamla) – Bakın, Sayın Paylan, sözümü kesmeyin. İlk
konuşmanızda sizin söylediğinizin yanlış olduğunu söyledim, hâlâ söylüyorum. 
İkinci
olarak, burada getirdiğimiz bütün teşvikler doğrudan doğruya çalışanlara
yönelik teşviklerdir. 
ERTUĞRUL
KÜRKCÜ (İzmir) – Ne bakımdan yani?
MALİYE
BAKANI NACİ AĞBAL (Devamla) – Bakın, geçen sene aynı teşvikleri getirdik, aynı
teşvikleri.
GARO
PAYLAN (İstanbul) – Nereden karşıladınız?
MALİYE
BAKANI NACİ AĞBAL (Devamla) – Sayın Paylan, bir müsaade edin, Komisyonda da
sabır göstermiyordunuz.
Bizim
burada getirdiğimiz teşvik geçen sene de vardı. Peki, ne oldu? İlave istihdam
programını getirdikten sonra istihdamda 1,5 milyon istihdam artışı oldu. Yani
devlet olarak getirmiş olduğumuz teşvikten kim yararlandı? Çalışan
kardeşlerimiz yararlandı, istihdam arttı, ekonomi büyüdü, gelişti, o açıdan bu
da doğru değil yani burada patronlara bir şey veriliyormuş da işçilere
verilmiyormuş. 
Sayın
Paylan, toplum ve millet bir ve tek, hep beraberiz, geminin içinde beraberiz,
gemi yüzüyor. 
GARO
PAYLAN (İstanbul) – Nereden karşılanıyor Sayın Bakan? Nereden karşılıyorsunuz
parayı?
MALİYE
BAKANI NACİ AĞBAL (Devamla) - İşçisi de bu gemide, işvereni de bu gemide
sanayicisi de bu gemide. Bırakın bizi bize, bu ülkede yatırım yapan da üretim
yapan da çalışan da bir, kenetlenmiş vaziyette ve burada getirilen imkânlar
devlet bütçesinden karşılanıyor.
FİLİZ
KERESTECİOĞLU DEMİR (İstanbul) – Geminin lüks kamaraları battı ama!
MALİYE
BAKANI NACİ AĞBAL (Devamla) - Bunu dahi size açıklamak zorunda kalıyorum.
Bakın, çok üzülüyorum, Plan ve Bütçe Komisyonunda olan, teknik manada ne anlama
geldiğini bilmesi gereken birisiniz. Bizim genel devlet tanımı içerisinde
İşsizlik Sigortası Fonu vardır. 
(Mikrofon
otomatik cihaz tarafından kapatıldı) 
MALİYE
BAKANI NACİ AĞBAL (Devamla) – Bir cümle Sayın Başkanım.
BAŞKAN
– Buyurun Sayın Bakan. 
MALİYE
BAKANI NACİ AĞBAL (Devamla) – İşsizlik Sigortası Fonu’nu da içine alan genel
devlet tanımı vardır. Dolayısıyla biz bütçeyi yaparken genel devlet dengesi
üzerinden yaparız. Bu masraflar ister genel bütçeden yani merkezî yönetim
bütçesinden karşılansın ister İşsizlik Sigortası Fonu’ndan karşılansın, ikisi
de genel, devletin bir parçasıdır. O açıdan “Getirdiğimiz teşvikler devlet
bütçesinden karşılanıyor.” derken bunu kastediyorum. 
Göreceksiniz,
bu verdiğimiz teşvikler sayesinde 2017 yılında olduğu gibi 2018 yılında da
Türkiye ekonomisi hedeflenenden daha fazla büyüyecek, istihdam daha fazla
artacak ve vatandaşın verdiği vergilerle vatandaşın büyümesi sağlanacak. 
Teşekkür
ederim.
BAŞKAN
– Teşekkürler Sayın Bakan.
GARO
PAYLAN (İstanbul) – Sayın Başkan, yalnızca tutanaklara geçmesi için bir şey
söyleyeceğim. 
BAŞKAN
- Sayın Paylan, karşılıklı değil, yerinizden de bir dakika süre verebilirim. 
GARO
PAYLAN (İstanbul) – Sonuç olarak Sayın Bakan asgari ücret teşvikinin İşsizlik
Sigortası Fonu’ndan karşılandığını ikrar etmiş oldu. 
MALİYE
BAKANI NACİ AĞBAL (Bayburt) – Yapma Allah’ını seversen ya. 
ENGİN
ALTAY (İstanbul) – Ben de öyle anladım canım.
MALİYE
BAKANI NACİ AĞBAL (Bayburt) – Ya, yapma Allah’ını seversen ya.
GARO
PAYLAN (İstanbul) – Yanlış mı? Yanlışsa “yanlış” deyin. 
MALİYE
BAKANI NACİ AĞBAL (Bayburt) – Yanlış. 
GARO
PAYLAN (İstanbul) – 100 TL asgari ücret desteğinin İşsizlik Sigortası Fonu’ndan
karşılandığını ikrar etmiş oldu ve böylece işçinin cebine de 1.600 TL yerine
1.700 TL girmiyor. Bu teşvik patronlara yani işverenlere veriliyor, işçinin
cebine ayrı giren bir şey yok. Yani işçinin parasıyla patronlara bir teşvik
veriliyor. Bu yanlıştır diyoruz Sayın Başkan.
BAŞKAN
– Teşekkürler Sayın Paylan.
Son
bir kez siz de bir söz söyleyin.
Buyurun.
V.- AÇIKLAMALAR (Devam)
32.- Maliye Bakanı Naci Ağbal’ın, İstanbul Milletvekili Garo
Paylan’ın yerinden sarf ettiği bazı ifadelerine ilişkin açıklaması
MALİYE
BAKANI NACİ AĞBAL (Bayburt) – Sayın Başkan, bir teknik açıklama yapayım. Bu
tasarıda asgari ücrete ilişkin iki tane teşvik var. Bir tanesi: Asgari ücret
tutarının yılbaşında belirlenen tutar altına düşmemesini sağlamak üzere ilave
asgari geçim indirimi teşviki var, benim kastettiğim odur ve o, devlet bütçesinden
karşılanacak. Tutanaklardan çıkarın bakın.
GARO
PAYLAN (İstanbul) – Siz de bakın.
MALİYE
BAKANI NACİ AĞBAL (Bayburt) – Siz kürsüde asgari geçim indirimiyle ilgili
asgari ücret desteğinin İşsizlik Sigortası Fonu’ndan karşılanacağını
söylediniz, bunun doğru olmadığını söyledim.
İkincisi:
İkinci teşvik de 100 TL asgari ücret desteği. Bu, İşsizlik Sigortası Fonu’ndan
karşılanacak. Zaten bunun ben aksini söylemedim. Siz başta asgari ücretin
yılbaşındaki tutarın altına düşmemesini sağlayacak teşvikin İşsizlik Sigortası
Fonu’ndan karşılandığını söylediniz; bu, doğru değil.
ERTUĞRUL
KÜRKCÜ (İzmir) – Yani o 100 lirayı değil, öbür 100 lirayı alacak.
GARO
PAYLAN (İstanbul) – Sayın Başkan, Sayın Bakan da kendi konuşmasında o 100
TL’nin bütçeden karşılanacağını söyledi. Ben de onun yanlış olduğunu
söylüyorum. 
Siz
de tutanaklara bakın lütfen Sayın Bakan.
MALİYE
BAKANI NACİ AĞBAL (Bayburt) – Devlet bütçesinden karşılanacağını söyledim.
BAŞKAN
– Ben argümanların yeterince açık ortaya konduğu kanaatindeyim. Takdiri Genel
Kurula ama özellikle kamuoyuna bırakalım.
Teşekkür
ediyorum.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı Teklifleri (Devam)
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (Devam)
BAŞKAN
- Şahıslar adına son söz Bursa Milletvekili Sayın Lale Karabıyık’a aittir.
Buyurun
Sayın Karabıyık. (CHP sıralarından alkışlar) 
Süreniz
on dakikadır.
LALE
KARABIYIK (Bursa) – Teşekkürler Sayın Başkan.
Öncelikle
yeni görevinizin hayırlı olmasını dilerim.
BAŞKAN
– Teşekkür ederim.
LALE
KARABIYIK (Devamla) – Dün aramızdan ayrılan CHP Parti Meclisi üyesi değerli
arkadaşımıza Allah’tan rahmet, kederli ailesine ve sevenlerine başsağlığı
diliyorum.
Sayın
Başkan, değerli milletvekilleri; 97 maddeyi içeren yine bir yoğun torba yasa
gündemiyle karşınızdayız ve bu torba yasa alışkanlığı kötü bir alışkanlık
olarak devam ediyor, biteceğini de zannetmiyorum. Ancak bu yanlış yöntemle biz
başarılı olamayacağız ve uygulamada da bununla ilgili sorunlarla zaten
karşılaştığımızı hepimiz biliyoruz. Maalesef torba yasayla getirip temel
kanunla geçirerek sorun çözme yöntemini uygulamaya çalıştığımızı zannediyoruz.
Torba yasayla getirilen maddeler ilgili komisyonlarda da ayrıca görüşülmüyor.
Mesela, bu 97 maddenin içerisinde 2 madde İçişleri Komisyonuyla ilgili, 2 madde
Adalet Komisyonuyla ilgili, 12 madde Sağlık, Aile, Çalışma ve Sosyal İşler
Komisyonuyla ilgili, 10 madde de Sanayi Komisyonuyla ilgili. Ama buralarda
değerlendirildi mi? Hayır. 
Yine başka bir
nokta: 5018 sayılı Kanun’un 14’üncü maddesinde “düzenleyici etki analizi”
cümlesi var. Düzenleyici etki analizinin ne olduğu ve gerekliliği üzerinde
durulmuş bu maddede. Peki, biz bunu yapıyor muyuz? Son günlerde bu
taleplerimize karşılık birtakım tablolar bize geliyor -daha önceden hiç
gelmiyordu- ama bu gelen tablolar etki analizine göre düzenlenmiş tablolar
maalesef değil. Şundan bahsediyorum: Örneğin, getirilen vergi indirimlerinin
teşviklerinin ne kadar gelir kaybı yarattığının yıllar itibarıyla değerlerini
ve gelecekteki gelir beklentilerinin ne olduğunu biz görebilmeliyiz. Bize bir
tablo dağıtıldı sayın vekiller ama biri bir yıllık, biri de üç yıllık
projeksiyon yaparak dağıtılmış tablolar ve bunlar kesinlikle düzenleyici etki
analizine göre hazırlanmış tablolar, bilgi verici tablolar değildir. 
Yine başka bir
nokta: İç Tüzük’ün 23’üncü maddesinde tali komisyonlardan bahsediyor ama biz
tali komisyonlara da göndermek, oradan görüş almak, bu komisyonları çalıştırma
gayretinde de maalesef değiliz. 
Değerli
vekiller, biz teşvik yapmayın demiyoruz, tabii ki teşvikler faydalı olacaktır
ama biz şunu söylüyoruz: Sorunları çözmeyi, iyileşmeyi sadece teşviklere
bırakmayın, teşviklere sadece bel bağlamayın. Örneğin, OHAL ortamında “yatırım
ortamı, yatırım iklimi” diye bir kavramı göz ardı ediyorsunuz. OHAL ortamının
getirdiği olumsuzlukları kale almayıp sadece geçici teşvikler getirerek, biraz
yaraya pansuman yaparak, biraz sevimli olarak sorunların çözülmesi yönünde
çalışma yaptığımızı zannediyoruz ama bu konuda aslında yanlışsınız, teşvikler
yine olmalı ama sadece teşviklerle düzenleyici önlemler olmaz. Bunu öncesinde
de gördük, birtakım vergi indirimleri geldi, teşvikler geldi. Ne yaptı? Biraz
canlandırdı piyasayı. Sonrasında ne oldu? Tekrar geriye dönüş oldu ve bunlar
bütçeye yük getirdi, sonra yeni vergilerle bu açıkları kapatmayı uygun
gördünüz, telafi etmek istediniz, bir taraftan da borçlanmayı artırdınız,
hazine borçları artmış oldu yani bir yük geldi ve bu kısır döngü böylece
gidiyor. Belki tekrar yeni vergiler gelecek bir sonraki dönemde bütçeye gelen
yükler üzerine. Bu nedenle biz teşviklerin uzun ömürlü, kalıcı ve gerçekten
sorun çözer nitelikte olmasını arzu ediyoruz, size de yaptığımız tavsiyeler bu
niteliktedir zaten Komisyonda da Genel Kurulda da. 
Getirilen
maddeler içerisinde çok önemli konular var, arkadaşlarım tek tek maddelere
değinecekler ama ben 2 maddeye değinmeden geçemeyeceğim çünkü kendi alanımla da
şu anda ilgili. 
Değerli
vekiller, öğretmen atamaları ücretli öğretmenlik yapanlar arasından -yani genel
havuzdan değil ücretli öğretmenler arasından- 5 bin öğretmen atama şeklinde
torba yasanın 94’üncü maddesine sıkıştırılarak getirilmiş durumda. 
Bazı gerçekleri
göz önüne sermeye ihtiyacım var. Değerli vekiller, Adalet ve Kalkınma Partisi
iktidara geldiğinde, 2002-2003 eğitim öğretim döneminde atanamayan öğretmen
sayısı 70 bindi, şu anda atanamayan öğretmen sayısı yarım milyona yaklaşmış
durumda; evet, yanlış duymadınız, yarım milyona yaklaşmış durumda ve Sayın
Millî Eğitim Bakanı Plan ve Bütçe Komisyonunda sunum yaparken bu dönem, bu yıl
109 bin öğretmen ihtiyacı olduğunu ifade ettiği hâlde, işte, 5 bin ücretli
öğretmenler içerisinden, daha sonradan da 20 bin genel havuzdan atama
öngörüldü. Bir kere, bu yetersiz; ikincisi, öğretmen mülakatla ve sözleşmeli
olmaz, mülakatla atanmaz, sözleşmeli atanmamalıdır. Şu anda sözleşmeli öğretmen
sayısı 39 bin ve her geçen gün yeni atamalarla da sözleşmeli olarak atandığı için
bu sayı artıyor. Bir taraftan da şu anda 1 milyona yakın öğretmenimiz var ve
sorunları bir kenarda çözülmeden bekliyor, bunu da dikkatlerinize sunmak
isterim. 
Yine bir başka
madde de değerli vekiller, kamu taşınmazları, 53’üncü maddeden bahsediyorum.
Şöyle biraz geriye gidersek, geçen yıl Plan ve Bütçe Komisyonuna küçük, 4
maddelik bir torba yasa gelmişti ve onun içerisinde vakıfların yani Bakanlıkça
tanımlanmış olan vakıfların, vergi muafiyetinde olan vakıfların barınma ve
beslenme maliyetlerinin karşılanacağı ifade edilmişti. “Hangi vakıflar ve
dernekler?” dediğimizde bize listeler verilmişti. “Peki, hangi kriterlere
göre?” dediğimizde ise şu cevabı aldık: “Bakanlık, kriterleri belirleyecek.”
denmişti. Ardından, yeni bir yasa geldi, yeni bir taslak geldi yine Plan ve
Bütçe Komisyonuna, onda da kamu taşınmazlarını -işte, bugün devamı geliyor-
yine bu vakıfların kullanımına açmak, onlara kırk dokuz yıllığına kullandırmak
şeklinde bir madde gelmişti. O madde tam Genel Kurula inmişti ki gece on bir
buçuk, on iki aralığıydı, birden bir önerge geldi ve dediler ki: “Dernekleri de
buraya ilave edelim.” Ve hatırlıyorum bugünkü gibi Divan arkasında bir görüşme
yaptık, sadece orada bir iki dernek hariç -yani Yeşilay, Kızılay gibi- diğer
dernekleri çıkardılar. Ama bugün geldi, o dernekleri tekrar getiriyorlar.
Değerli vekiller, Millî Eğitim Bakanlığının yapması gereken, Anayasa’dan
kaynaklanan sorumlulukları var, görevleri var, bunları vakıflara atmak ve bütün
olanakları belirli kriterlerle kendilerinin belirledikleri -bunun altını
çiziyorum- bu vakıflara ve derneklere vermek ne kadar doğru? Vakıflara bu kadar
teslim olmak… Biliyorsunuz, vakıflarla yapılan protokollerle de çok büyük
haklar verildi yani birtakım yetkilere sahipler artık bütün millî eğitimde. Bu
ne kadar doğru, bunu vicdanınıza sunuyorum. Bunlar, Millî Eğitim Bakanlığının
görevleridir ve bu şekilde paralel yapılar aslında oluşturulmaktadır ve bunun
da dikkate alınmasını dilerim.
Yine, bu gelen
şu andaki torba yasada birtakım teşvikler var, sürem kaldığı için ona değinmek
istiyorum izninizle. Bakın, bu teşviklerin aslında katma değeri yüksek
sektörlere iyi gelmesi lazım, katma değeri yüksek sektörleri geliştirmesi lazım
ve de ihracattaki paylarını artırması lazım. Peki, böyle oluyor mu? Hayır,
hiçbir fark göremiyoruz. Sayın Bakan ve diğer hatipler dediler ki: “Çok iyi
durumdayız. Ayrıştık, olumlu ayrıştık.” Ancak maalesef, rakamlar öyle değil.
Gelinen enflasyonun olduğu noktada, gelinen faiz ortamında, gelinen işsizliğin
boyutlarında bunu hangi vicdanla söyleyebiliriz? Keşke öyle olsaydı. 
Diğer taraftan,
şu anda sadece reel sektörün ve finans sektörünün döviz cinsinden borcu 308
milyar dolar. Bu çok önemli bir risk.
Sayın Başkan,
bir dakika rica edebilir miyim?
BAŞKAN – Tabii,
buyurun, sözlerinizi tamamlayın Sayın Karabıyık.
LALE KARABIYIK
(Devamla) – Diğer taraftan, ekonomik sorunlarımızdan en önemlisi belki cari
açık sorunu ve cari açıkta bir kısır döngü söz konusu. Sayın Bakan dediler ki:
“Doğrudan yatırımlar akın akın geliyor.” Yani biz nasıl görmüyoruz? Veriler
zaten bunu göstermiyor. Gelen sıcak para -o da vur-kaç- ranta geliyor, kâr
payına geliyor, yüksek faize geliyor; hele o yüksek faizi bir azaltın, arkasını
döner, kaçar gider. Ve Sayın Bakan, şu konuda bütün vekillerin dikkatini çekmek
isterim ki cari açığın finansman kalitesi bozuldu. Başka bir konuşmamda dile
getirmiştim, yedi yıl önce nasıl finanse ediliyordu cari açık, şimdi nasıl
finanse ediliyor? O zaman da riskliydi ama şimdi kat kat riskliydi, bunun
rakamlarını vermiştim. 
Daha
çok veri var, bunları ifade etmek mümkün ama biz teşviklerin de getirilen
yasaların da gerçekten vatandaşlarımızın yararına olmasını dileriz.
(Mikrofon
otomatik cihaz tarafından kapatıldı)
LALE
KARABIYIK (Devamla) – Bu tür maddelerin düzenleyici olarak, kontrol edilerek ve
de gelecekteki yararını bir bir inceleyerek ve bir mercek açılarak buraya
getirilmesini, taşınmasını arzu ederiz.
Teşekkür
ederim. (CHP sıralarından alkışlar)
BAŞKAN
– Teşekkürler Sayın Karabıyık.
Birleşime
kırk dakika ara veriyorum. 
Kapanma Saati: 20.46
ALTINCI OTURUM
Açılma Saati: 21.38
BAŞKAN: Başkan
Vekili Mithat SANCAR
KÂTİP ÜYELER: Fehmi KÜPÇÜ (Bolu), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 66’ncı Birleşiminin Altıncı Oturumunu açıyorum. 
533
sıra sayılı Kanun Tasarısı’nın görüşmelerine devam ediyoruz.
Komisyon
yerinde.
Hükûmet
yerinde. 
Tasarının
tümü üzerinde yirmi dakika süreyle soru-cevap işlemi yapacağız. Bunun on
dakikası sorulara, on dakikası cevaplara ayrılacaktır. 
İlk
soru Sayın Özdemir’den.
Buyurun
Sayın Özdemir.
SİBEL
ÖZDEMİR (İstanbul) – Teşekkür ederim Sayın Başkan.
Öncelikle,
Meclis Başkan Vekili olarak yönettiğiniz ilk birleşimde ben de size başarılar
diliyorum.
BAŞKAN
– Çok teşekkür ederim.
SİBEL
ÖZDEMİR (İstanbul) – Sayın Bakan, devletin yasal düzenlemeyle sağladığı yüzde 3
hükümlü kontenjanından yararlanarak kamu kurumlarında işçi statüsünde çalışan
eski hükümlü taşeron işçiler, son bu taşeron düzenlemesi sonrasında işlerini
kaybetme durumuyla karşı karşıya kaldılar. Bugün Mecliste bizleri de ziyaret
ettiler. Şöyle ki Sayın Bakan: KHK’yle Devlet Memurları Kanunu’na eklenen
maddeyle bildiğiniz üzere kamu görevlileri için bir güvenlik soruşturması
isteniyor. Terör suçlarıyla hiçbir ilgileri olmayan, özellikle adi suçlardan
eskiden hüküm giymiş taşeron işçilerin asli kadro için yaptıkları başvurular bu
güvenlik gerekçesiyle reddediliyor. Eski hükümlü olan ve kesinlikle terörle
iltisakları bulunmayan, adi suçlardan hüküm giymiş, taşeron kadrolarında
yardımcı statüde çalışan ve devletin kanunla kendilerine sağlamış olduğu yüzde
3 kontenjanla işçi olarak çalışan bu hükümlüler için asli kadro başvurusu
reddediliyor. Ancak onların mevcut işlerine devamı noktasında bir talepleri
var. Asli kadroya geçebilmek…
(Mikrofon
otomatik cihaz tarafından kapatıldı) 
BAŞKAN
– Mikrofonu açar mısınız lütfen. 
SİBEL
ÖZDEMİR (İstanbul) – Evet, önemli konu. Teşekkür ederim.
BAŞKAN
– Bitirdiniz mi?
SİBEL
ÖZDEMİR (İstanbul) – Son on saniye. Çok teşekkür ederim Sayın Başkan.
BAŞKAN
– Buyurun. 
SİBEL
ÖZDEMİR (İstanbul) – Şöyle ki Sayın Bakan: Başvuru yapıp bu hükümlü işçiler
asli kadroya, reddediliyorlar güvenlik gerekçesiyle. Ancak şöyle bir talepleri
var: Belli bir düzenlemeyle, o yüzde 3 hükümlü kadrosu tahsis ediliyor
kendilerine, o güvenceyle işe başlamışlar, en azından bu korunsun. Mevcut
işlerinde işçi statüsünde devam etmek istiyorlar. Bu konuyu bugün bize
ilettiler, ben de sizlere iletiyorum…
(Mikrofon
otomatik cihaz tarafından kapatıldı) 
BAŞKAN –
Teşekkürler Sayın Özdemir.
Sayın Akar…
HAYDAR AKAR
(Kocaeli) – Sayın Bakan, sözüme “Anadolu basını feryat ediyor.” diye başlamak
istiyorum. Üç yıldır resmî ilanlara zam yapılmamış, Anadolu’da binlerce gazete
can çekişmekte. Yerel basının önemli bir gelir kaynağı olan resmî ilanlara üç
yıldır zam yapılmadığı gibi kâğıttan, personele kadar bütün giderleri ciddi
şekilde artmıştır. Şimdi, sormak istiyorum: Resmî ilanlara zam yapmayı
düşünüyor musunuz? Yerel basının bir nebze nefes alabilmesi için bir çalışmanız
var mı? 
Yine, Sayın
Bakan, ilgili kurumlardan aldığım 2017 verilerine göre, Osman Gazi Köprüsü için
–benim hesaplarımla- 1 milyar 446 milyon TL, Yavuz Sultan Selim Köprüsü için
417 milyon TL, Avrasya Tüneli için de 123 milyon TL; toplam 1 milyar 986 milyon
TL garanti nedeniyle bir ödeme yapılacaktır. Soru 1…
(Mikrofon otomatik
cihaz tarafından kapatıldı)
BAŞKAN –
Teşekkürler. 
Sayın Çamak…
HÜSEYİN ÇAMAK
(Mersin) – Teşekkür ederim. 
Sayın Bakan,
ülkemiz özellikle 1980’den itibaren başlayan özelleştirme politikalarının
bedelini ağır ödüyor. Son olarak şeker fabrikaları da özelleştirme kapsamına
alındı. 1980’lerden sonra ivme kazanan özelleştirmeci anlayış 2000’lerden sonra
doruğa çıkmıştır. Cumhuriyet tarihi boyunca yapılan özelleştirmeler içinde
2003-2016 dönemindeki payı yüzde 88’dir. Özelleştirme demek bağımlılık demektir,
işsizlik demektir, sosyal devlet anlayışının terk edilerek halkın sofrasındaki
ekmeğin çalınması demektir. Bu anlayışın topluma sunabileceği bir gelecek
yoktur. Halka ait olan yine halkın olsun. “Şeker fabrikalarının
özelleştirilmesinde âdeta bir sosyal özelleştirme yaklaşımıyla hem
çalışanlarımızın hem üreticilerimizin hakkını güvence altına alacağız.”
söyleminizin arkasında durmanızı dilerim. 
(Mikrofon
otomatik cihaz tarafından kapatıldı)
HÜSEYİN ÇAMAK
(Mersin) - Sayın Bakan, daha da önemli olan vatandaşlarımızı sağlığa zararı
olan nişasta bazlı şekerden koruyacak bir çalışmanız var mı?
Teşekkür ederim.
BAŞKAN –
Teşekkürler Sayın Çamak.
Sayın Paylan…
GARO PAYLAN
(İstanbul) – Teşekkür ederim Sayın Başkan.
Sayın Bakan,
görüşmekte olduğumuz tasarıdaki ilgili madde nükleer santrallere ilave
teşvikler getiriyor. Bu ilave teşviklerin maddi karşılığı ne kadardır ve biz
Türkiye Büyük Millet Meclisi olarak bu ilave teşviklerle ilgili maddeyi
geçirmek üzereyken Rus ve Japon parlamentolarından maddelerle ilgili herhangi
bir indirim yapılacağına dair bir görüşme yapılmakta mıdır ve bununla ilgili ne
gibi bir güvence alabildiniz? Getirilen teşviklerin karşılığında tam olarak ne
alıyoruz ve biz ne veriyoruz?
BAŞKAN –
Teşekkürler Sayın Paylan.
Sayın Tarhan…
TAHSİN TARHAN (Kocaeli)
– Teşekkür ediyorum Sayın Başkan.
Sayın Bakan,
organize sanayi bölgelerinde elektrik faturasındaki yüzde 2 TRT payını
kaldırdınız. Oysa 1 Nisan 2018 tarihinde yürürlüğe girecek son kaynak tedarik
tarifesi uygulamasıyla serbest tüketici limiti fiilen 50 milyon kilovata
yükselirken Türkiye’deki sanayi elektriği yüzde 26’ya varan oranlarda
zamlanacak. Türkiye’deki 77 organize sanayi bölgesinde elektrik kullanımı bu
zamlı tarifeye takılmış olacak. Sanayicilerin yoğun tepki gösterdiği bu
uygulamalarla ilgili bir düzenlemeye gitmeyi düşünüyor musunuz?
BAŞKAN – Sayın
Kuşoğlu…
BÜLENT KUŞOĞLU
(Ankara) – Teşekkür ederim Sayın Başkanım.
Sayın Bakanım,
konuşmanızda tasarruflardan bahsettiniz, birkaç kere tasarruflarla ilgili vurgu
yaptınız, bütçede de bir tasarruf bütçesi olduğunu vurgulamıştınız.
Tasarrufların gayrisafi yurt içi hasılaya oranı nedir? Bu yeni millî gelir
hesaplarıyla yeni seri hesaplarla bir rakam çıktı mı? Daha önce böyle bir rakam
verememiştiniz. Çıkarabildik mi şimdi?
Teşekkür ederim.
BAŞKAN – Sayın
Yıldırım…
BEHÇET YILDIRIM
(Adıyaman) – Teşekkürler Başkanım.
Sayın Maliye
Bakanı buradayken şu soruyu sormak istiyorum: Şeker fabrikalarının satışı için
ciddi misiniz? 40 kere düşündünüz mü? Çünkü bu basına düştü, görsel basında da
vardı. Gerçekten 40 kere düşündünüz mü?
İkincisi, sağlık
çalışanlarından yüzlerce mesaj ve mail alıyoruz. Bu arkadaşların durumu ne
olacak? “2017/5 sözleşmeli personel alımı kapsamında atanan ve yaklaşık sekiz
ay süren güvenlik soruşturması sonucunda hiçbir gerekçe gösterilmeden
soruşturmanın olumsuz olduğuna dair tebligat alan ve yıllardır emek verip, zor
koşullar altında okuyup çabalayan, atanan, ancak görevlerine başlayamayan 900
sağlık personeliyiz. Emekleri, umutları, hayatları ve hayalleri sebepsiz yere
yıkılan ve adaletsizliğe uğrayan mağdur kişileriz. Soruşturmanın daha adil,
hukuka ve vicdana sığar şekilde tekrar edilmesini, kazandığımız haklarımızın en
kısa sürede bizlere verilmesini talep ediyoruz.” Bu onların sesi, bunlar için
bir şey söyleyecek misiniz?
(Mikrofon
otomatik cihaz tarafından kapatıldı) 
BEHÇET YILDIRIM
(Adıyaman) – Bir diğer önemli sorun, tütün yasağı hâlâ devam ediyor. Bugün bile
Adana’dan 2 vatandaş aradı, Adana’da tütünlerine el konulmuş, arabalarına yüklü
para cezası kesilmiş. Adamlar tütünden ziyade kendilerine kesilen cezanın
peşindeler, tütünlerinden vazgeçmişler. Cezalarını kaldırmayı düşünüyor
musunuz?
BAŞKAN – Sayın
Arslan…
KAZIM ARSLAN
(Denizli) – Maliye Bakanına soruyorum: Bakanlığınız adına biraz önceki
açıklamalarınızda “İş dünyası bize güveniyor, yatırım yapmaya devam ediyor.
Yabancı sermaye de bize güveniyor.” dediniz. Şimdiye kadar doğrudan yabancı
sermaye yatırımı ne kadardır? OHAL uygulamasından sonra gelen doğrudan sermaye
yatırımının miktarı nedir? Ne kadarlık yatırım yapılmıştır? Yerli sermaye
tarafından üretime yönelik olarak ne miktar ve kaç adet yatırım yapılmıştır?
OHAL döneminde istihdam artışı ne olmuştur? Olduysa ne miktar olmuştur? 
İktidarınız 2017
yılında cumhuriyet döneminin ithalat rekorunu kırmış, 234 milyar dolar ithalat
yapılmıştır. Geçen sene dış ticaret açığımız 77 milyar dolar olmuştur. Bu açığı
nasıl kapatmayı düşünüyorsunuz? Yeni yılda da ithalat rekoru kırmaya devam
edecek misiniz? İthalatı azaltma yönünde ne tür tedbirler almayı
düşünüyorsunuz?
Teşekkür ederim.

BAŞKAN – Sayın
Özdemir, yeniden söz talebiniz var galiba.
SİBEL ÖZDEMİR
(İstanbul) – Evet, süre kaldığı için tekrar sisteme giriş yaptım.
BAŞKAN –
Buyurun.
SİBEL ÖZDEMİR
(İstanbul) – Teşekkür ederim Sayın Başkan tekrar.
Evet, vergi
kanunlarıyla ilgili bugün görüşmeye başladığımız bu düzenlemede çok önemli
düzenlemeler var yatırımlarla ilgili; teşvikler, vergi kolaylıkları,
tasarruflar, kadın istihdamı, genç istihdam.
Evet, Sayın
Bakan, baktığımızda enflasyon çift haneli rakamlarda ve yine orta gelir tuzağına
sabitlenmiş ve kişi başına millî gelir artışında da bir yükselişin olmadığı bir
süreçte bu yapılan teşviklerin iş gücü ve özellikle de refah artışı anlamında
nasıl bir etkisi olacağı hesaplandı mı bu teşvikler noktasında? Ya da gelir
adaletini sağlama noktasında nasıl etkileri olacak? Bu konuda ne düşünüyorsunuz
sormak istiyorum. 
BAŞKAN – Sayın
Akar…
HAYDAR AKAR
(Kocaeli) – Sayın Bakan, sorum yarım kalmıştı, sorumu soramamıştım.
Şimdi, ilgili
kurumlardan aldığım cevaplara göre, Hazinenin Osmangazi Köprüsü için ödeyeceği
tutar -garanti kapsamında- 1 milyar 446 milyon TL; Yavuz Sultan Selim Köprüsü
için 417 milyon TL, Avrasya Tüneli için de 123 milyon TL; toplam 1 milyar 986
milyon TL. Bu, benim yaptığım hesap. 
Soru 1: 2017
yılı için 2 köprü artı 1 tünel için ne kadar ödenecek? Mutlaka sizde bu
rakamlar vardır, beni düzeltmenizi istiyorum. 
Soru 2: 14 şeker
fabrikasının satışından beklediğiniz gelir ne kadardır?
Soru 3: 14 şeker
fabrikasından elde edeceğiniz gelir köprülerin, tünellerin bir yıllık zararını
karşılayacak mı?
Teşekkür ederim
Başkanım.
BAŞKAN – Sayın
Tarhan…
TAHSİN TARHAN
(Kocaeli) – Teşekkür ediyorum Sayın Başkanım.
Sayın Bakanım,
görüşmekte olduğumuz torba kanunla elektrikli otomobillerin vergi oranı yüzde
25 olarak düzenleniyor. Türkiye'de 2017 yılı rakamlarına göre, henüz 471 adet
elektrikli araç kullanılmaktadır. Tüm dünya ülkeleri elektrikli otomobillere
vergi indirimi sağlarken iktidarınız ekonomideki kötü gidişi elektrikli
otomobilden alacağı vergilerle mi düzenleyecektir? 
Teşekkür ediyorum.
BAŞKAN –
Teşekkürler.
Buyurun Sayın
Bakan.
MALİYE BAKANI
NACİ AĞBAL (Bayburt) – Sayın Başkanım, teşekkür ediyorum.
Öncelikle, Sayın
Özdemir kamuda çalışan taşeron işçilerin kamuya geçişine ilişkin konuda soru
sordular. Ben de elimdeki bilgilere göre bu soruya cevap vermek istiyorum.
Öncelikle,
kamuda uzun süredir taşeron işçi statüsünde çalışan kardeşlerimizin kamuya
geçişleri konusunda, hepinizin bildiği gibi, yakın zamanda önemli bir düzenleme
yaptık ve bu kapsamda yaklaşık 750 bin çalışanımız bu düzenleme çerçevesinde
kamuya geçmiş olacak. Bakanlıklarımızda, kamu kurumlarımızda, mahalli
idarelerimizde temizlik işlerinde, güvenlik işlerinde, diğer işlerde çalışan bu
kardeşlerimiz için getirilen son derece önemli bir düzenleme. Hepinizin bildiği
üzere, düzenleme yapılırken en geniş kapsamlı olacak şekilde, çalışanlarımızın
kamuya alınması noktasında geniş bir çerçeve belirlendi. Başvuru süresi ve
kamuya geçişe ilişkin süreç çok hızlı olacak şekilde tanımlandı. Şu anda süreç
devam ediyor. Bütün taşeron firma yanında çalışan işçilerimiz başvurularını
yaptılar. Kamu kurumları bu başvurularla ilgili gerekli hukuki
değerlendirmeleri yaptı ve sanıyorum bugünlerde de yine, geçişle ilgili
düzenlenen sınav aşamasına gelinmiş durumda. 
Ben öncelikle,
kamuda bu şekilde çalışan bütün işçi kardeşlerimize bu uygulamanın hayırlar
getirmesini diliyorum. Son derece önemli bir düzenleme. Böylelikle, yıllardır
çalıştıkları bakanlıklarda, kurumlarda emek veren, alın teri akıtan bu
kardeşlerimize kamuda bir istihdam hakkı sağlamış olduk. Böylelikle önlerini
görebilecekler, ileriye dönük beklentileri son derece olumlu yönde gelişecek.
Yakın bir zamanda, ümit ediyoruz ki bütün bu uygulama hızlı bir şekilde
tamamlanacak ve belirlenen takvim çerçevesinde de bu taşeron firmaların
sözleşmeleri sonlandırıldıktan sonra bu kardeşlerimiz de artık, kamunun bir
personeli olarak bundan sonraki çalışma hayatına devam edecekler. Burada gerek
mahallî idarelerde gerek kamu kurumlarında çalışan bütün personelin kapsama
alınması noktasında özellikle yasal düzenleme yapılırken en geniş çerçevede
tanımlama yapıldı ve ben inanıyorum ki bu kardeşlerimiz istihdamla ilgili bu
düzenlemeden sonra da daha fazla kamu kurumlarında faydalı hizmetler sürdürmeye
devam edecekler. 
Başvurular
sırasında -bilindiği üzere bütün çalışanlar başvurularını yapabiliyorlar-
burada kamuya geçişle ilgili belirlenen şartlar var. Bu şartlar konusunda
kişilerin başvuruları üzerine şartların taşınıp taşınmadığı konusunda kurumlar
araştırmalarını yapıyorlar. Bu araştırmalar çerçevesinde belirli nedenlerle,
bir kısım başvurularla ilgili de kamu kurumlarının tabii ki yasadan gelen
nedenlerle olumsuz geri dönüşleri var ama bu şunu gösteriyor ki bugün yapılan
bu düzenleme sayesinde 750 bin işçi kardeşimiz kamuda istihdam hakkını elde
etmiş oluyor. 
HAYDAR AKAR
(Kocaeli) – Etmeyenler? Mağdur olanları konuşuyoruz Sayın Bakan.
MALİYE BAKANI
NACİ AĞBAL (Bayburt) – Bu, gerçekten geniş bir kitleyi yani aileleriyle beraber
düşündüğümüz zaman yaklaşık 3-3,5 milyon vatandaşımızı ilgilendiren önemli bir
düzenleme. Hükûmet olarak bu düzenlemeye son derece önem veriyoruz. Bu
kardeşlerimizin artık bir firma aracılılığı olmaksızın doğrudan doğruya
bulundukları yerlerde vatandaşlarımıza hizmet etmesinin önünü açıyoruz. Bu
açıdan, gerçekten Hükûmet olarak bugüne kadar gerek çalışanlarımıza gerek
emeklilerimize vermiş olduğumuz önem çerçevesinde burada da son derece güzel
bir düzenleme yapıyoruz. 
HAYDAR AKAR
(Kocaeli) – Ölümü gösterdiniz, sıtmaya razı ettiniz. Sanki taşeronu biz
getirdik.
MALİYE BAKANI
NACİ AĞBAL (Bayburt) – Burada kardeşlerimizin gülen yüzlerini görüyoruz,
mutluluklarını görüyoruz, bunlara şahit oluyoruz; Hükûmetimize teşekkür
ediyorlar, “Allah razı olsun.” diyorlar, biz de kendilerine aynısını
söylüyoruz, onlardan Allah razı olsun.
HAYDAR AKAR
(Kocaeli) – Onları siz taşeron yapmadınız mı? Niye yaptınız o zaman? Allah
Allah…
MALİYE BAKANI
NACİ AĞBAL (Bayburt) – Hastanelerde, okullarda, atölyelerde, çalıştıkları her
yerde bu kardeşlerimiz kamuya hizmet ediyorlar, bu kadar kamuda emekleri var,
biz de o emeklerinin karşılığını veriyoruz. 
HAYDAR AKAR
(Kocaeli) – Şu verilmeyenleri ver Sayın Bakan.
MALİYE BAKANI
NACİ AĞBAL (Bayburt) – O açıdan, yaklaşık 3-3,5 milyon insanımızı ilgilendiren
önemli bir düzenleme ve bu düzenleme inşallah en yakın zamanda da sonuçlanmış
olacak. Bu, son derece önemli bir konu. 
Sayın Akar
kamu-özel iş birliği projeleri kapsamında bir soru sordular. Öncelikle şunu
söyleyelim ki: Hükûmet olarak kamu-özel iş birliği kapsamındaki yaptığımız her
bir proje başlangıç aşamasından itibaren, proje aşaması başta olmak üzere,
fizibilite etütleri yapıldı. 
HAYDAR AKAR
(Kocaeli) – Sayın Bakan, rakamları sordum. 
MALİYE BAKANI
NACİ AĞBAL (Bayburt) – Bunların ekonomiye doğrudan ve dolaylı olarak
sağlayacağı faydalar hesaplandı. 
HAYDAR AKAR
(Kocaeli) – Rakamları sordum Sayın Bakan. 
MALİYE BAKANI
NACİ AĞBAL (Bayburt) – Bunlar, Sayın Akar, bir günlük yatırımlar değil, bir
ülkeyi değiştiren ve dönüştüren yatırımlar.
HAYDAR AKAR
(Kocaeli) – Sorum çok net. 
MALİYE BAKANI
NACİ AĞBAL (Bayburt) – Bu yatırımların Türkiye ekonomisine sağladığı faydaları
vatandaş görüyor. 
HAYDAR AKAR
(Kocaeli) – Demagoji yapmayın, sorum çok net. 
MALİYE BAKANI
NACİ AĞBAL (Bayburt) – Köprüden geçiyor, tünelden geçiyor, bundan istifade
ediyor.
HAYDAR AKAR (Kocaeli)
– 2 köprü, tünel için kaç lira ödediniz? Geçmiyor. 
MALİYE BAKANI
NACİ AĞBAL (Bayburt) – En kötü köprü, olmayan köprü. 
HAYDAR AKAR
(Kocaeli) – Geçmiyor. 
MALİYE BAKANI
NACİ AĞBAL (Bayburt) – Köprü de yapıyoruz, tünel de yapıyoruz, bu ülkenin dört
bir tarafını inşaatlarla, şantiyelerle çeviriyoruz. (AK PARTİ sıralarından
alkışlar) 
HAYDAR AKAR
(Kocaeli) – Alkış, alkış!
MALİYE BAKANI
NACİ AĞBAL (Bayburt) – Vatandaş bu yatırımdan fayda sağlıyor. 
HAYDAR AKAR
(Kocaeli) – Sayın Bakan, kaç para ödediniz, kaç para ödeyeceksiniz? Sorum çok
net. 
MALİYE BAKANI
NACİ AĞBAL (Bayburt) – Burada siz bana garanti ödemesinden bahsediyorsunuz. Siz
bana 90’lı yıllarda ödenen faizlerden bahsedin. 
HAYDAR AKAR
(Kocaeli) – Bırak 90’ı, önümüze bakalım. 
MALİYE BAKANI
NACİ AĞBAL (Bayburt) – 90’lı yıllarda kime faiz ödediniz? (AK PARTİ
sıralarından alkışlar)
BAŞKAN – Sayın
Akar… 
Sayın Bakan… 
MALİYE BAKANI
NACİ AĞBAL (Bayburt) – Bütçenin yarısı faize gidiyordu. 
HAYDAR AKAR
(Kocaeli) – Önümüze bakalım. 
MALİYE BAKANI
NACİ AĞBAL (Bayburt) – Bu milletten topladığınız vergileri faize, rantiyeye
veriyordunuz. 
HAYDAR AKAR
(Kocaeli) – Sorum çok net. Yahu, anlaşılmıyor mu? Türkçe konuşmuyor muyum?
BAŞKAN – Sayın
Akar…
HAYDAR AKAR
(Kocaeli) – Ya, rakam istiyorum, rakam.
MALİYE BAKANI
NACİ AĞBAL (Bayburt) – Biz şimdi yatırım yapıyoruz, üretim yapıyoruz ve
bunların hepsi de vatandaşa dönüyor. 
HAYDAR AKAR
(Kocaeli) – Sayın Bakan, Maliye Bakanısınız, rakamlarla konuşun. 
MALİYE BAKANI
NACİ AĞBAL (Bayburt) – Bakın, bu yollar, bu köprüler, bu tüneller yapıldıkça…
ÜNAL DEMİRTAŞ
(Zonguldak) – Demagoji yapma Sayın Bakan. 
MALİYE BAKANI
NACİ AĞBAL (Bayburt) – …bu ülkede yatırım artıyor, üretim artıyor, istihdam
artıyor, bu ülkede yatırımın önü açılıyor ve biz bunları yaptıkça da…
HAYDAR AKAR
(Kocaeli) – Sayın Bakan, Maliye Bakanısınız. 
BAŞKAN – Sayın
Akar…
HAYDAR AKAR
(Kocaeli) – Ya, söylemiyor cevabını. 
Sayın Bakan,
Maliye Bakanısınız, rakamlarla konuşun. Rakam istiyorum.
MALİYE BAKANI
NACİ AĞBAL (Bayburt) – Biz bu ülkede rakamlara vâkıfız, rakamlarımıza sahibiz. 
HAYDAR AKAR
(Kocaeli) – Kaç lira ödediniz, kaç lira ödeyeceksiniz? 
BAŞKAN – Sayın
Akar, lütfen yerinize oturun siz. 
HAYDAR AKAR
(Kocaeli) – Ama cevap vermiyor soruya. 
MALİYE BAKANI
NACİ AĞBAL (Bayburt) – Merak etmeyin, kamu-özel iş birliği projelerini yapmaya
devam edeceğiz. Bu ülkede daha fazla kamu-özel iş birliğiyle işler yapacağız,
vatandaşın ihtiyacı olan her yatırımı da yapmaya devam edeceğiz, burada
müsterih olun. 
HAYDAR AKAR
(Kocaeli) – Sayın Bakan, çok sakin.
MALİYE BAKANI
NACİ AĞBAL (Bayburt) – Bugüne bakmayın, yarına bakın, yarınlara bakın, düne
takılıp kalmayın. 
HAYDAR AKAR
(Kocaeli) – Bakalım.
BAŞKAN – Sayın
Bakan, Genel Kurula hitap edin lütfen. 
HAYDAR AKAR
(Kocaeli) – Ya, Sayın Bakan, soruma cevap ver. Maliye Bakanısın, rakamlarla
konuşun. 
MALİYE BAKANI
NACİ AĞBAL (Bayburt) – Ben hep rakamlarla konuşurum. 
HAYDAR AKAR
(Kocaeli) – Kaç lira ödeyeceksiniz?
MALİYE BAKANI
NACİ AĞBAL (Bayburt) – Rakamlarla konuştum bugüne kadar. 
HAYDAR AKAR
(Kocaeli) – Hani, buyurun. Soru sordum, buyurun. 
MALİYE BAKANI
NACİ AĞBAL (Bayburt) – Geldim, burada kamu-özel iş birliği projeleri kapsamında
2018 yılı bütçesinde… 
HAYDAR AKAR
(Kocaeli) – Sayın Bakan, sorum çok net, sorum çok net.
MALİYE BAKANI
NACİ AĞBAL (Bayburt) - …sizin bahsettiğiniz projeler için ne kadar ödenek
öngördüğümüzü söyledim, söyledim arkadaşlar.
HAYDAR AKAR
(Kocaeli) – Söylemediniz, söylemediniz.
MALİYE BAKANI
NACİ AĞBAL (Bayburt) - Bu bildiğiniz soruları tekrar tekrar sorarak sanki
burada bir yanlış algı üretmek istiyorsunuz; bu, doğru bir düşünce değil. 
HAYDAR AKAR
(Kocaeli) - Bir daha soruyorum, sorum çok net: 2 köprü, 1 tünel için kaç lira
ödeyeceğiz, kaç lira ödediniz?
BAŞKAN – Sayın
Akar… 
MALİYE BAKANI
NACİ AĞBAL (Bayburt) - Merak etmeyin, bu ülkenin bütçesi, iki yakası bir arada
olmaya devam edecek. 
HAYDAR AKAR
(Kocaeli) – Kime soracağım ben bu soru ya.
BAŞKAN - Sayın
Akar…
MALİYE BAKANI
NACİ AĞBAL (Bayburt) - Yatırımları yapmaya devam edeceğiz. Biz hesabını da
kitabını da yapan, bilen insanlarız. 
HAYDAR AKAR
(Kocaeli) – Ya, söyleyin rakamı, alkışlayacağım, rakamı söyleyin.
ÜNAL DEMİRTAŞ
(Zonguldak) – Tüyü bitmemiş yetimin hakkını yediriyorsunuz.
MALİYE BAKANI
NACİ AĞBAL (Bayburt) - Hükûmet olarak bu ülkenin büyümesi için, kalkınması için
bundan sonra da bu projelere devam edeceğiz, onu da özellikle belirtiyorum. (AK
PARTİ sıralarından alkışlar)
HAYDAR AKAR
(Kocaeli) – Alkış arkadaşlar, bir rakam söyleyemedi, alkışlayın.
MALİYE BAKANI
NACİ AĞBAL (Bayburt) - Sayın Başkan, teşekkür ediyorum.
BAŞKAN –
Teşekkürler Sayın Bakan.
GARO PAYLAN
(İstanbul) – Sayın Başkan, sorularımıza cevap vermedi, “İcraatın İçinden”
konuşması yaptı. 
MALİYE BAKANI
NACİ AĞBAL (Bayburt) – Vereceğim canım, vereceğim.
BAŞKAN – Sayın
Altay, söz talebiniz var, buyurun.
ENGİN ALTAY
(İstanbul) – Sayın Başkan, teşekkür ederim.
Sayın Bakan İç
Tüzük’ün amir hükmüne uygun olarak kendisine yöneltilen sorulara cevap vermek
yerine muhalefet partisinin ülkede yapılan yol, köprü ve benzeri hizmetlere
karşı çıktığı algısını yaratacak bir konuşma yapmıştır. 
AHMET HAMDİ
ÇAMLI (İstanbul) – Yok, öyle şey olur mu ya?
ENGİN ALTAY
(İstanbul) – Dolayısıyla, bu bir sataşmadır, sataşmadan dolayı 69’a göre söz
talep ediyoruz efendim.
BAŞKAN – Buyurun
Sayın Altay.
ENGİN ALTAY
(İstanbul) - Sayın Akar cevap verecek.
BAŞKAN – Sayın
Akar, buyurun.
VIII.- SATAŞMALARA İLİŞKİN KONUŞMALAR (Devam)
5.- Kocaeli Milletvekili Haydar Akar’ın, Maliye Bakanı Naci
Ağbal’ın 533 sıra sayılı Kanun Tasarısı’nın tümü üzerindeki soru-cevap
bölümünde yaptığı konuşması sırasında Cumhuriyet Halk Partisine sataşması
nedeniyle konuşması
HAYDAR AKAR
(Kocaeli) - Sayın Başkan, değerli milletvekilleri; Bakana çok net bir soru
sordum, herkesin anlayabileceği düzeyde bir soru sordum, 3 tane soru sordum
aslında. Birinci sorum: 2 köprü, Osmangazi Köprüsü, artı, Yavuz Sultan Selim
Köprüsü, bir de Avrasya Tüneli için 2017’de garanti edilen geçişler nedeniyle
hazinenin ödeyeceği parayı sordum, tutarı sordum. Bunu kime sormam gerekiyor?
Maliye Bakanına sormam gerekiyor. Bunu Orman ve Su İşleri Bakanına, Aile ve
Sosyal Politikalar Bakanına sormayacağım, Maliye Bakanına soracağım çünkü
Maliye Bakanı rakamlarla konuşuyor. Yirmi dakika burada konuştu, birçok şey
anlattı, rakamlar verdi. Şimdi, ben de tam onun uzmanlık alanına ilişkin bir
soru sordum. “Benim hesaplarıma göre, sizin verilerinize, sizden aldığım,
Karayollarından aldığım verilere göre bu iki köprü artı bir tünel için
hazinenin ödeyeceği para 1 milyar 986 milyon TL.” dedim 2017 için. Eğer
yanlışsam Bakan diyecek ki: “Sayın Haydar Akar, size bilgiler yanlış ulaşmış ya
da yanlış hesaplamışsınız. Biz bu parayı ödemiyoruz, şu kadar ödüyoruz ya da
daha fazlasını ödüyoruz.” Öğrenmek istediğim olay bu. Bunu Maliye Bakanından
öğrenmeyeceğim, kimden öğreneceğim arkadaşlar? Grup başkan vekiline mi sorayım,
Sağlık Bakanına mı sorayım, kime sorayım? Ha, Sağlık Bakanına sorarım, daha
onları sormadık, devreye giren şehir hastaneleri için kaç para ödeyeceğinizi
sormadık ya da nükleer santraller için verdiğiniz teşvikleri niçin verdiğinizi
sormadık daha, onları da sorarız ama merak ettiğim bir konu ya, bu kadar basit.
Tüm Türkiye merak ediyor. Benim kentimde bir köprü var, Osmangazi, benim her
gün kullanabilmem için, gidiş geliş için ayda 7 bin lira ödemem gerekiyor. Bak,
bak, bak; yap-işlet-devrete bakın. Seyrediyoruz arkadaşlar, seyrediyoruz, böyle
yap-işlet-devret olur mu? Çok fayda sağlıyormuş. Kime sağlıyor anlamadım ben.
Ben 7 bin lira ödeyeceğim vatandaş olarak o köprüyü kullanmak için, zamandan
tasarruf edemeyeceğim, maliyetinden tasarruf edemeyeceğim, o yolculuğun
konforundan yararlanamayacağım. Kime yaptınız ya? Güzel ışıklandırmışsınız,
seyrediyorum. 
(Mikrofon
otomatik cihaz tarafından kapatıldı)
HAYDAR
AKAR (Devamla) – Ama rakamları istiyoruz Sayın Bakan, rakamlar…
BAŞKAN
– Teşekkürler Sayın Akar. 
Tasarının
tümü üzerindeki görüşmeler tamamlanmıştır. 
SİBEL
ÖZDEMİR (İstanbul) – Sayın Başkan… 
BAŞKAN
– Sayın Özdemir, buyurun. 
SİBEL
ÖZDEMİR (İstanbul) – Madde 60’a göre yerimden söz istiyorum. 
BAŞKAN
– Tamam, buyurun yerinizden söz veriyorum. 
V.- AÇIKLAMALAR (Devam)
33.- İstanbul Milletvekili Sibel Özdemir’in, taşeron
düzenlemesinde güvenlik soruşturmasına takılan hükümlülerle ilgili düzenleme
yapılması gerektiğine ilişkin açıklaması
SİBEL
ÖZDEMİR (İstanbul) – Sayın Bakan, teşekkür ediyorum, taşeron kadro konusunda
oldukça uzun açıklamalarda bulundunuz ancak ben taşeron kadro düzenlemesini
sormadım Sayın Bakan. Sorumu tekrar edeceğim ancak öncelikle şunu açıklamak
istiyorum: Taşeron kadro sorununu bu ülkenin gündemine getiren, sizin
hükûmetlerinizin on altı yıldır uygulamış olduğu politikalar sonucunda bu sorun
oldu ancak bu sorunun çözümünün gündeme gelmesinde de ana muhalefet partisinin
ve özellikle de Sayın Genel Başkanımızın bu konudaki baskısına, bu sorunun
çözüme kavuşması noktasında katkısına da burada değinmemiz gerekiyor. 
Benim
sorum şuydu Sayın Bakan… Biliyorsunuz, bu taşeron düzenlemesi Meclis tatilken
ilgili komisyonlar, Genel Kurul çalışmazken bir gece yarısı KHK’siyle geldi.
Doğal olarak, içindeki açıklıkları, ne tür mağduriyetler yaratacağını biz tartışmadık
bu düzenlemenin ve doğal olarak mağduriyetler yarattı. Bugün Meclise gelen,
mağdur olan ve bu düzenlemeyle ataması yapılmayan, asli kadroya geçemeyen çünkü
güvenlik soruşturmasına takılan hükümlüler var. Onların şöyle bir talebi var
-çözüm önerisini de biz sunuyoruz- bunu Hükûmetinizin de, Bakanlar Kurulunun da
tartışmasını istiyoruz. Bu hükümlüler terörle bir iltisakları yok, devletin
kendilerine vermiş olduğu yüzde 3 istihdam imkânından yararlanarak işçi olarak
çalışıyorlar. Şimdi asli kadroya güvenlik gerekçesiyle geçirilmiyorlar. 
(Mikrofon
otomatik cihaz tarafından kapatıldı) 
SİBEL ÖZDEMİR
(İstanbul) – Ve mevcut olan işlerini de kaybediyorlar. Bu konuda bir düzenleme
gerekiyor. 
MALİYE BAKANI
NACİ AĞBAL (Bayburt) – Sayın Başkan…
BAŞKAN – Buyurun
Sayın Bakan.
34.- Maliye Bakanı Naci Ağbal’ın, Hükûmet olarak her zaman
olduğu gibi ortaya çıkan sorunları çözme konusunda gayretleri olduğuna ilişkin
açıklaması
MALİYE BAKANI
NACİ AĞBAL (Bayburt) – Teşekkür ediyorum.
Sayın Özdemir'in
çok haklı olarak beklediği soruya ben aslında şu şekilde cevap verdim:
Başvurularla ilgili olarak ilgili kamu idareleri mevcut mevzuat çerçevesinde
olumsuz döndüğü durumlar var, bu konuyla ilgili de çalışıyoruz dedim. Yani
sizin söylediğiniz konu dışında başka konular da var. Hükûmet olarak her zaman
olduğu gibi ortaya çıkan sorunları çözme konusunda bir gayretimiz var. Bu
anlamda ben sizin söylediğiniz bağlamı daha geniş bir şekilde ifade ederek bu
konularla ilgili çalışma yapacağımızı ifade ettim.
Teşekkür
ediyorum.
BAŞKAN –
Teşekkürler Sayın Bakan.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı Teklifleri (Devam)
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (Devam)
BAŞKAN –
Tasarının tümü üzerindeki görüşmeler tamamlanmıştır.
FİLİZ
KERESTECİOĞLU DEMİR (İstanbul) – Karar yeter sayısı istiyoruz Sayın Başkan.
BAŞKAN –
Maddelerine geçilmesini oya sunacağım ancak karar yeter sayısı arayacağım.
Kabul edenler…
Etmeyenler… Karar yeter sayısı yoktur.
Birleşime beş
dakika ara veriyorum.
Kapanma Saati: 22.04
YEDİNCİ OTURUM
Açılma Saati: 22.12
BAŞKAN: Başkan Vekili Mithat SANCAR
KÂTİP ÜYELER: Fehmi KÜPÇÜ (Bolu), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 66’ncı Birleşiminin Yedinci Oturumunu açıyorum. 
533 sıra sayılı
Kanun Tasarısı’nın maddelerine geçilmesinin oylamasında karar yeter sayısı
bulunamamıştı. 
Şimdi, tasarının
maddelerine geçilmesini tekrar oylarınıza sunacağım ve karar yeter sayısı
arayacağım. 
Kabul edenler…
Etmeyenler… 
Kâtip üyeler
arasında bir anlaşma sağlanamamıştır. O nedenle, elektronik cihazla oylama
yapılacaktır. 
MEHMET MUŞ
(İstanbul) – Sayın Başkan, anlaşmazlık yok aralarında, anlaşmazlık sizde
galiba. 
BAŞKAN –
Elektronik cihazla oylama için iki dakika süre tanıyorum. 
(Elektronik
cihazla oylama yapıldı) 
BAŞKAN – Karar
yeter sayısı yoktur. 
Birleşime beş
dakika ara veriyorum. 
Kapanma Saati: 22.14
SEKİZİNCİ OTURUM
Açılma Saati: 22.23
BAŞKAN: Başkan
Vekili Mithat SANCAR
KÂTİP ÜYELER: Fehmi KÜPÇÜ (Bolu), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 66’ncı Birleşiminin Sekizinci Oturumunu açıyorum. 
533
sıra sayılı Kanun Tasarısı’nın maddelerine geçilmesinin ikinci oylamasında da
karar yeter sayısı bulunamamıştı.
Şimdi
tasarının maddelerine geçilmesini tekrar oylarınıza sunacağım ve karar yeter
sayısı arayacağım. Oylamayı elektronik şekilde yapacağım. Elektronik oylama
için de iki dakika süre tanıyorum. 
(Elektronik
cihazla oylama yapıldı)
BAŞKAN – Yapılan
3’üncü oylamada da karar yeter sayısı bulunamadığından, alınan karar gereğince
kanun tasarı ve teklifleri ile komisyonlardan gelen diğer işleri sırasıyla
görüşmek için, 7 Mart 2018 Çarşamba günü saat 14.00’te toplanmak üzere
birleşimi kapatıyorum.
Kapanma Saati: 22.26




(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan bir kelime ifade edildi. 


(x) 533 S. Sayılı Basmayazı tutanağa
eklidir. 




