



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 107’nci
Birleşim
 27
Haziran 2016 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- AÇIKLAMALAR
1.- İstanbul Milletvekili Didem Engin’in, amatör spor
kulüplerine gerekli desteğin sağlanması, modern standartlarda spor faaliyetleri
gerçekleştirebilmelerini sağlayacak tesis ve altyapı sorunlarının çözülmesi
gerektiğine ilişkin açıklaması
2.- Balıkesir Milletvekili Ahmet Akın’ın, Edremit
Körfezi’nde meydana gelen şiddetli rüzgâr ve fırtınanın ciddi maddi hasara
neden olduğuna ilişkin açıklaması
3.- Hatay Milletvekili Serkan Topal’ın, turizmcilerin
içine düştüğü darboğazdan ve ekonomik krizden çıkabilmesi için Hükûmetin ne
gibi projeler hazırladığını öğrenmek istediğine ilişkin açıklaması
4.- Mersin Milletvekili Aytuğ Atıcı’nın, Mersin’de 5
bin kişiyle yapılan bir ankette nükleer santral kurulmasına halkın yüzde
79’unun “hayır” dediğine ve nükleer enerji bilgilendirme ofisleri kurularak öğrencilere
yanlış bilgiler verildiğine ilişkin açıklaması
5.- Adana Milletvekili İbrahim Özdiş’in, Şehit ve Gazi
Yakınlarına İş Hakkına Dair Yönetmelik’teki adaletsizliğin giderilmesi için
herhangi bir adım atılıp atılmayacağını ve adil kullanım kotası uygulamasının
ne zaman sona ereceğini öğrenmek istediğine ilişkin açıklaması
6.- İstanbul Milletvekili Sibel Özdemir’in, toplumda
güvenlik düzeyi çatışma derecelerine göre yapılan değerlendirme sonunda hazırlanan
küresel barış endeksine göre Türkiye’nin 163 ülke arasında 145’inci olduğuna
ilişkin açıklaması
7.- Manisa Milletvekili Mazlum Nurlu’nun, Ensar
Vakfının Manisa’daki devlet okullarında yaz okulu açma girişiminin Manisalıları
rahatsız ettiğine ilişkin açıklaması
8.- Hatay Milletvekili Birol Ertem’in, Hatay Kadın
Doğum ve Çocuk Hastalıkları Hastanesinin durumuna ve basına yansıyan iddiaların
araştırılmasını talep ettiğine ilişkin açıklaması
9.- İstanbul Milletvekili Gamze Akkuş İlgezdi’nin,
Erciyes Üniversitesi Tıp Fakültesi Hastanesinde 150 civarında sağlık çalışanına
konulan kanser teşhisinin incelenmesi için müfettiş gönderilmesini arzu
ettiğine ilişkin açıklaması
10.- Denizli Milletvekili Kazım Arslan’ın, terörün
önlenmesi için yalnızca askerî ve polisiye tedbirlerin yeterli olmadığına ve komşu
ülkelerle ilişkilerin ne zaman düzeltileceğini öğrenmek istediğine ilişkin
açıklaması
11.- Ankara Milletvekili Nihat Yeşil’in, İsrail ile
Türkiye arasında Roma’da gerçekleştirilen görüşmeler sonrasında varılan mutabakat
şartlarıyla ilgili bilgi almak istediğine ilişkin açıklaması
12.- Aydın Milletvekili Hüseyin Yıldız’ın, Aydın’ın
Sultanhisar, Atça, Köşk ve İncirliova’da çilek üreticilerinin zor durumda olduğuna
ve Ziraat Bankasına olan borçlarının ertelenmesini istediğine ilişkin
açıklaması
13.- Kayseri Milletvekili Çetin Arık’ın, Başbakan
Yardımcısı Numan Kurtulmuş’un bir toplantıda sarf ettiği bazı ifadelerine
ilişkin açıklaması
14.- İzmir Milletvekili Müslüm Doğan’ın, İzmir’in
Bayraklı ilçesi Yamanlar Mahallesi’nde 4 caminin, içinde “Yamanlar Cemevi”
ifadeleri olduğu için bir ölüm duyurusunu yapmadıklarına ve bu konunun
araştırılmasını istediğine ilişkin açıklaması
15.- İstanbul Milletvekili Filiz Kerestecioğlu
Demir’in, İstanbul’da LGBTİ’lilerin yaptığı basın açıklamasına ilişkin
açıklaması
16.- İzmir Milletvekili Musa Çam’ın, Diyanet İşleri
Başkanlığının insanları ayrıt etmeksizin ve ötekileştirmeksizin herkese hizmet
vermek zorunda olduğuna ve bu topraklarda yaşayan her vatandaşın selasının ve
ölüm duyurusunun camilerden yapılabilmesi gerektiğine ilişkin açıklaması
17.- Balıkesir Milletvekili Mehmet Tüm’ün, Balıkesir’in
Altınoluk beldesi ile Çanakkale’nin Küçükkuyu beldesinde ciddi bir fırtına ve
kasırga felaketi yaşandığına ve yurttaşların zararlarının ne zaman ve nasıl
giderileceğini öğrenmek istediğine ilişkin açıklaması
18.- Tokat Milletvekili Kadim Durmaz’ın,
desteklemelerin üretici birlikleri üzerinden ödenmemesi hâlinde bu birliklerin
gelirlerinin kesilmiş olacağına ve 100 bin ton şeker ithal edilmesi konusunda
açıklama yapılmasını beklediğine ilişkin açıklaması
19.- Diyarbakır Milletvekili Çağlar Demirel’in, 26
Haziran Birleşmiş Milletlerin İşkence Görenlerle Dayanışma Günü’ne, toplumsal
yaşamın her alanında işkencenin sürdüğüne, baskıların şiddetin ve işkencenin
arttığı bu süreçte sessiz kalındığına ve herhangi bir adım atılmadığına ilişkin
açıklaması
20.- Ankara Milletvekili Levent Gök’ün, İsrail’le
ilişkiler konusunda birtakım anlaşmalara varıldığının ifade edildiğine,
böylesine önemli bir konuda Hükûmetin Meclisi bilgilendirmesi gerektiğine ve
Cumhurbaşkanı Recep Tayyip Erdoğan’ın terörle mücadele bağlamında sarf ettiği
bazı ifadelerine ilişkin açıklaması
21.- Manisa Milletvekili Erkan Akçay’ın, uzunca bir
süredir devam eden müzakereler neticesinde AKP Hükûmeti ile İsrail’in anlaşma
sağladığına ve Cumhurbaşkanı Recep Tayyip Erdoğan’ın İsrail’le ilgili daha
önceki açıklamalarına ilişkin açıklaması
22.- İstanbul Milletvekili Mehmet Muş’un, Türkiye’nin
özellikle son dönemde terörle mücadele noktasında çok kararlı bir tutum
içerisinde olduğuna, Türkiye ve İsrail arasında epey zamandır müzakereleri
süren anlaşmayla alakalı bugün bir noktaya ulaşıldığına ve hayırlı olmasını
temenni ettiğine ilişkin açıklaması
23.- Ankara Milletvekili Levent Gök’ün, Cumhurbaşkanı
Recep Tayyip Erdoğan’ın terörle mücadele bağlamında sarf ettiği bazı ifadeleriyle
ilgili Meclisin iradesini ortaya koyması gerektiğine ilişkin açıklaması
24.- İstanbul Milletvekili Mehmet Muş’un, Cumhurbaşkanı
Recep Tayyip Erdoğan’ın bütün konuşmalarında terörle mücadele noktasındaki
kararlılığı ortadayken zorlama bir yorumla bir anlam çıkarmaya çalışmanın ve
bunun üzerinden bir polemik oluşturmanın doğru bir tutum olmadığına ilişkin
açıklaması
25.- Manisa Milletvekili Erkan Akçay’ın, Cumhurbaşkanı
Recep Tayyip Erdoğan’ın terörle mücadele bağlamında sarf ettiği bazı
ifadelerine ilişkin açıklaması
26.- Ankara Milletvekili Levent Gök’ün, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin açıklaması
27.- Ankara Milletvekili Levent Gök’ün, düşen Rus
uçağıyla ilgili olarak Cumhurbaşkanı Recep Tayyip Erdoğan tarafından Putin’e
mektup gönderildiğine dair Kremlin’den yapılan resmî açıklama konusunda bilgi
verilmesini istediğine ilişkin açıklaması 
28.- Manisa Milletvekili Özgür Özel’in, Ankara
Üniversitesi Tıp Fakültesi Eczanesinde öldürülen 4 eczacı için yapılan anma törenine
iktidar partisinden hiç kimsenin katılmadığına ilişkin açıklaması 
29.- İstanbul Milletvekili Mehmet Muş’un, Beşinci
Oturumda sataşma nedeniyle yaptığı konuşmasındaki bazı ifadelerine ilişkin
açıklaması 
30.- Kayseri Milletvekili Mustafa Elitaş’ın, İç
Tüzük’ün 72’nci maddesiyle ilgili önergenin okunup okunmamasının Genel Kurulun
takdirine sunulması gerektiğine ilişkin açıklaması
31.- Manisa Milletvekili Özgür Özel’in, İç Tüzük’ün
72’nci maddesiyle ilgili önerge verilmesinin bir hak olduğuna ve önergenin
gerekçesiyle bütün olduğuna ilişkin açıklaması
32.- Diyarbakır Milletvekili Çağlar Demirel’in,
önergelerin hepsinde gerekçelerin okutulması ve daha önceki süreçlerde gerekçe
okutulmamışsa bu yanlışlıktan geri dönülmesi gerektiğine ilişkin açıklaması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili Çetin Osman Budak ve 20
milletvekilinin, özelleştirme işlemleri konusundaki yargı kararlarının uygulanmaması
nedeniyle oluşan kamu zararının boyutlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/244)
2.- Gaziantep Milletvekili Mehmet Gökdağ ve 19
milletvekilinin, Antep fıstığı üreticilerinin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/245)
3.- Kırklareli Milletvekili Vecdi Gündoğdu ve 21
milletvekilinin, Kırklareli ili Demirköy ilçesi İğneada beldesinde yapılması
planlanan nükleer enerji santralinin Kırklareli ve Trakya bölgesine vereceği
zararların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/246)

B) Tezkereler
1.- Başbakanlığın, Birleşmiş Milletler Geçici Görev
Gücü bünyesinde Türk Silahlı Kuvvetlerinin 5 Eylül 2016 tarihinden itibaren bir
yıl daha UNIFIL harekâtına iştirak etmesi hususunda Anayasa’nın 92’nci maddesi
uyarınca Hükûmete izin verilmesine dair Başbakanlık tezkeresi (3/802) 

VI.- ÖNERİLER
A) Siyasi Parti Grubu Önerileri
1.- MHP Grubunun, Antalya Milletvekili Ahmet Selim
Yurdakul ve arkadaşları tarafından, sağlık sektöründeki kamu-özel ortaklığı
projelerinin araştırılarak alınması gereken önlemlerin belirlenmesi amacıyla
7/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 27 Haziran 2016 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
2.- HDP Grubunun, Siirt Milletvekili Kadri Yıldırım ve
arkadaşları tarafından, kamu emekçilerinin sendikal hak ve özgürlüklerinin
korunması ve güvence altına alınması için neler yapılması gerektiğinin
belirlenmesi amacıyla 20/6/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 27
Haziran 2016 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, sağlık çalışanlarına uygulanan şiddetin nedenlerinin ve
sonuçlarının araştırılması ve alınacak tedbirlerin belirlenmesi amacıyla
Türkiye Büyük Millet Meclisi Başkanlığına verilmiş olan (10/120) esas numaralı
Meclis Araştırması Önergesi’nin ön görüşmelerinin, Genel Kurulun 27 Haziran
2016 Pazartesi günkü birleşiminde yapılmasına ilişkin önerisi 

VII.- SATAŞMALARA İLİŞKİN KONUŞMALAR
1.- Antalya Milletvekili Ahmet Selim Yurdakul’un,
Kütahya Milletvekili Vural Kavuncu’nun MHP grup önerisi üzerinde yaptığı
konuşması sırasında şahsına ve Milliyetçi Hareket Partisine sataşması nedeniyle
konuşması
2.- Manisa Milletvekili Erkan Akçay’ın, Ankara
Milletvekili Ahmet Gündoğdu’nun HDP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
3.- Van Milletvekili Lezgin Botan’ın, Ankara
Milletvekili Ahmet Gündoğdu’nun HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması
4.- Ankara Milletvekili Levent Gök’ün, Ankara
Milletvekili Ahmet Gündoğdu’nun HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
5.- Ankara Milletvekili Ahmet Gündoğdu’nun, Manisa
Milletvekili Erkan Akçay, Van Milletvekili Lezgin Botan ile Ankara Milletvekili
Levent Gök’ün sataşma nedeniyle yaptıkları konuşmaları sırasında şahsına
sataşması nedeniyle konuşması
6.- Van Milletvekili Lezgin Botan’ın, Ankara
Milletvekili Ahmet Gündoğdu’nun sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
7.- İzmir Milletvekili Musa Çam’ın, Ankara Milletvekili
Ahmet Gündoğdu’nun sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
8.- İstanbul Milletvekili Mehmet Muş’un, Diyarbakır
Milletvekili Çağlar Demirel’in CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
9.- Antalya Milletvekili Ahmet Selim Yurdakul’un, Adana
Milletvekili Necdet Ünüvar’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
10.- Adana Milletvekili Meral Danış Beştaş’ın, İstanbul
Milletvekili Mehmet Muş’un sataşma nedeniyle yaptığı konuşması sırasında HDP
Grubuna sataşması nedeniyle konuşması
11.- Ankara Milletvekili Murat Emir’in, Adana
Milletvekili Necdet Ünüvar’ın CHP grup önerisi üzerinde yaptığı konuşması sırasında
şahsına sataşması nedeniyle konuşması
12.- İstanbul Milletvekili Mehmet Muş’un, Adana
Milletvekili Meral Danış Beştaş’ın sataşma nedeniyle yaptığı konuşması sırasında
şahsına sataşması nedeniyle konuşması
13.- Adana Milletvekili Meral Danış Beştaş’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
14.- Ankara Milletvekili Levent Gök’ün, Gaziantep
Milletvekili Abdulhamit Gül’ün 400 sıra sayılı Kanun Tasarısı’nın tümü üzerinde
AK PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
15.- Gaziantep Milletvekili Abdulhamit Gül’ün, Ankara
Milletvekili Levent Gök’ün sataşma nedeniyle yaptığı konuşması sırasında
şahsına sataşması nedeniyle konuşması
16.- İstanbul Milletvekili Filiz Kerestecioğlu
Demir’in, Gaziantep Milletvekili Abdulhamit Gül’ün 400 sıra sayılı Kanun Tasarısı’nın
tümü üzerinde AK PARTİ Grubu adına yaptığı konuşması sırasında Halkların
Demokratik Partisine sataşması nedeniyle konuşması
17.- İstanbul Milletvekili Mehmet Muş’un, İstanbul
Milletvekili Filiz Kerestecioğlu Demir’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) 
2.- Dünya Posta Birliği Kuruluş Yasasına Sekizinci Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (S. Sayısı: 343) 

IX.- USUL HAKKINDA GÖRÜŞMELER
1.- 400 sıra sayılı Kanun Tasarısı’nın Anayasa’ya
aykırı olduğu gerekçesiyle görüşmelerinin yapılıp yapılamayacağı hakkında

2.- İç Tüzük’ün 72’nci maddesi uyarınca, görüşülmekte
olan Danıştay Kanunu ile Bazı Kanunlarda Değişiklik Yapılmasına Dair Kanun
Tasarısı’nın tümü üzerindeki görüşmelerinin devam ettirilmesi amacıyla verilen
önergenin gerekçesinin okunmamasının İç Tüzük hükümlerine uygun olup olmadığı
hakkında

X.- YAZILI SORULAR VE CEVAPLARI
1.- Hatay
Milletvekili Hilmi Yarayıcı'nın, Kurum kadrolarına ve yapılan atamalara ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/5476)
2.- Diyarbakır Milletvekili Altan Tan'ın, Başbakanlığa
ait makam araçlarına ilişkin Başbakandan sorusu ve Başbakan Yardımcısı Nurettin
Canikli’nin cevabı (7/5490)
3.- İstanbul Milletvekili Mahmut Tanal'ın, Üsküdar
Belediyesinin borçlarına ilişkin sorusu ve Maliye Bakanı Naci Ağbal’ın cevabı
(7/5557)
4.- İstanbul Milletvekili Mustafa Sezgin Tanrıkulu'nun,
2014-2016 yılları arasında Bakanlıkta görev yapan özel kalem müdürlerine
ilişkin sorusu ve Maliye Bakanı Naci Ağbal’ın cevabı (7/5676)
5.- İstanbul Milletvekili Barış Yarkadaş'ın, TBMM
bünyesinde bulunan kiralık araçlara ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/5719)
6.- Aydın Milletvekili Metin Lütfi Baydar'ın, 2016
yılında Aydın ili için ayrılan bütçeye,
2016 yılında Aydın ili için ayrılan bütçeye,
İlişkin sorusu ve Maliye Bakanı Naci Ağbal’ın cevabı
(7/5814) (7/5816) 
7.- Aydın Milletvekili Metin Lütfi Baydar'ın, 2016
yılında Nevşehir ili için ayrılan bütçeye,
2016 yılında Nevşehir ili için ayrılan bütçeye,
İlişkin sorusu ve Maliye Bakanı Naci Ağbal’ın cevabı
(7/5815) (7/5817)
8.- Antalya Milletvekili Niyazi Nefi Kara'nın, TBMM
Kreşinin bir etkinliği ile ilgili iddialara ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/5983)
27 Haziran 2016 Pazartesi
BİRİNCİ OTURUM
Açılma Saati: 14.03
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Elif Doğan TÜRKMEN (Adana) 
-------0------
BAŞKAN – Türkiye
Büyük Millet Meclisinin 107’nci Birleşimini açıyorum.
Toplantı yeter
sayısı vardır, görüşmelere başlıyoruz.
Sayın
milletvekilleri, gündeme geçmeden önce, sisteme girmiş olan sayın
milletvekillerine -ilk 15 milletvekiline- birer dakika süreyle söz vereceğim.
Sayın
Engin…
IV.- AÇIKLAMALAR
1.- İstanbul Milletvekili Didem Engin’in, amatör spor
kulüplerine gerekli desteğin sağlanması, modern standartlarda spor faaliyetleri
gerçekleştirebilmelerini sağlayacak tesis ve altyapı sorunlarının çözülmesi
gerektiğine ilişkin açıklaması
DİDEM
ENGİN (İstanbul) – Teşekkürler Sayın Başkan.
Amatör
spor kulüpleri ülkemizde sporun gelişmesi, genç yeteneklerimizin kendilerini
geliştirebilmeleri ve çocuklarımızın, gençlerimizin spor yaparak kötü
alışkanlıklardan uzak kalmaları açısından son derece önemli bir role sahip.
Fakat, kısıtlı bütçelerle ayakta kalmaya çalışan amatör spor kulüplerinin tesis
ve altyapı yetersizliği, spor malzemesi eksikliği, sağlık hizmetlerine erişim
ve eğitim ihtiyaçları gibi önemli sorunları var. Özellikle İstanbul’da bu
anlamda önemli eksiklikler var. Engelli spor kulüplerimiz de dâhil olmak üzere
amatör spor kulüplerimize gerekli destekleri sunabilmeli, modern standartlarda
spor faaliyetleri gerçekleştirebilmelerini sağlayacak tesis ve altyapı
sorunlarını çözebilmeliyiz. Bu konu partiler üstü ele almamız gereken bir konu
ve katkı sağlamak hepimizin görevi. Yerel yönetimlerin de amatör spor kulüpleri
arasında ayrım yapmadan ve spora siyasi bir bakış açısıyla bakmadan destek
olmalarını gerektiğini de ifade etmek istiyorum.
Teşekkürler.
BAŞKAN
– Sayın Akın…
2.- Balıkesir Milletvekili Ahmet Akın’ın, Edremit
Körfezi’nde meydana gelen şiddetli rüzgâr ve fırtınanın ciddi maddi hasara
neden olduğuna ilişkin açıklaması
AHMET
AKIN (Balıkesir) – Teşekkürler Sayın Başkan.
Edremit
Körfezi’nde dün sabah itibarıyla meydana gelen şiddetli rüzgâr ve fırtına ciddi
maddi hasara neden oldu. Altınoluk-Küçükkuyu arasında etkisi daha yüksek olan
fırtına nedeniyle çok sayıda iş yeri zarar gördü, sahildeki ağaçlar yerinden
sökülüp devrildi, bölgedeki bazı evlerin çatıları uçtu. Fırtınayla birlikte
oluşan şiddetli yağış sele neden oldu. Edremit-Çanakkale yolunda meydana gelen
göçükler ulaşımda sıkıntılara yol açtı. Yine, denizde meydana gelen büyük
dalgalar sahildeki iş yerlerine zarar verdi. Öncelikle hemşehrilerimize geçmiş
olsun dileklerimi iletiyorum. Herhangi bir can kaybının olmaması tek
tesellimiz. Edremit Belediyemiz bölgede gerekli incelemeyi yaptı ve Belediye
Başkanımız zarar gören esnafı ziyaret ederek gerekli destekte bulunacağını
açıkladı. Başta İl Afet ve Acil Durum Müdürlüğü olmak üzere ilgili tüm
kurumlarımızın konuya duyarlılık göstermesini, esnafımızın ve zarar gören tüm
vatandaşlarımızın yaralarının bir an önce sarılmasını bekliyoruz.
BAŞKAN
– Sayın Topal…
3.- Hatay Milletvekili Serkan Topal’ın, turizmcilerin
içine düştüğü darboğazdan ve ekonomik krizden çıkabilmesi için Hükûmetin ne
gibi projeler hazırladığını öğrenmek istediğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Bilindiği
gibi, Suriye savaşı ve geçen sene Rus uçağının düşürülmesiyle Rusya’yla
başlayan kriz sonrasında ülkemize gelen turist sayısında ciddi bir azalma
meydana gelmiş ve turizmimiz yara almıştır. Bayram tatili dokuz gün ilan
edilmesine karşın Hatay ilimizde de grup ya da münferit turist taleplerinin
önemli ölçüde azaldığı görülmektedir. Turizm sektörünün çektiği sıkıntılar
kelimelerle anlatılacak durumda değildir. Turizmcilerimizin içine düştüğü
darboğazdan ve ekonomik krizden çıkışı için Hükûmetiniz ne gibi projeler
hazırlamıştır? Yaşanan savaş nedeniyle turizm gelirlerinde ciddi azalma görülen
Hatay gibi, Antalya gibi illerimize çeşitli destek paketleri verilmesi
düşünülmekte midir?
Teşekkür
ediyorum.
BAŞKAN
– Sayın Atıcı…
4.- Mersin Milletvekili Aytuğ Atıcı’nın, Mersin’de 5
bin kişiyle yapılan bir ankette nükleer santral kurulmasına halkın yüzde
79’unun “hayır” dediğine ve nükleer enerji bilgilendirme ofisleri kurularak
öğrencilere yanlış bilgiler verildiğine ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, Mersin’de 5 bin kişiyle yapılan bir ankette nükleer santral
kurulmasına halkımızın yüzde 79’u “hayır” dedi. Bunun sizin için bir anlamı var
mı, bilmiyorum; millî iradenin bir anlamı var mıdır, bilmiyorum. Üstelik de
anket üniversite tarafından ve Kent Konseyi iş birliğiyle yapıldı. Yani, tamamen
tarafsız ve bağımsız bir anket olarak karşımıza çıkıyor. Bu bir tarafta
dururken maalesef nükleer enerji bilgilendirme ofisleri kurularak Mersin’de ve
yeni de İstanbul Teknik Üniversitesinde öğrencilere yalan yanlış bilgiler
veriliyor. Ortaokul öğrencilerine bile nükleer santralin ucuz olduğu, iyi
olduğu, yenilenebilir enerji kaynaklarının ise doğa şartlarına bağımlı olduğu
söyleniyor. Bu tamamen yalandır ve kesinlikle kabul edilemez.
BAŞKAN
– Sayın Özdiş…
5.- Adana Milletvekili İbrahim Özdiş’in, Şehit ve Gazi
Yakınlarına İş Hakkına Dair Yönetmelik’teki adaletsizliğin giderilmesi için
herhangi bir adım atılıp atılmayacağını ve adil kullanım kotası uygulamasının
ne zaman sona ereceğini öğrenmek istediğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Aile ve Sosyal Politikalar Bakanlığına: 9 Mayıs 2014 tarihinde yürürlüğe giren
Şehit ve Gazi Yakınlarına İş Hakkına Dair Yönetmelik’te adaletsiz bir durum
vardır. Buna göre, güneydoğu şehitlerinin ve gazilerinin yakınlarına iş imkânı
sağlanırken Kıbrıs gazilerinin ve şehitlerinin yakınları bu yönetmelikten
faydalanamamaktadır. Bu ikiliğin ve adaletsizliğin giderilmesi için herhangi
bir adım atılacak mıdır?
Yine,
bir başka sorum Haberleşme Bakanına: “Adil kullanım kotası” denen çağ dışı,
adaletsiz uygulama ne zaman sona erecek?
Teşekkür
ediyorum Sayın Başkan.
BAŞKAN
– Sayın Özdemir…
6.- İstanbul Milletvekili Sibel Özdemir’in, toplumda
güvenlik düzeyi çatışma derecelerine göre yapılan değerlendirme sonunda
hazırlanan küresel barış endeksine göre Türkiye’nin 163 ülke arasında 145’inci
olduğuna ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Amerikan
Ekonomi ve Barış Enstitüsü dünyadaki 163 ülkeyi güvenlik ve huzur açısından
değerlendirdi. Toplumda güvenlik düzeyi çatışma derecelerine göre yapılan
değerlendirme sonunda hazırlanan küresel barış endeksine göre Türkiye, 163 ülke
arasında 145’inci oldu. 2007 yılında 97’nci, 2009’da 121’inci, 2011’de 127’nci,
geçen yıl da 138’inci sıradaydık. Güvenlik ve huzur alanında uluslararası
sıralamalarda giderek gerileyen son sıralardaki yerimizin mevcut iktidar
tarafından tekrar değerlendirilmesini… On dört yıldır çözülemeyen bütün
sorunlarımızın yanında, en önemlisi, giderek güvensiz ve huzursuz bir ülke
olmamızın sorumlusu kimlerdir, tekrar sormak istiyorum?
BAŞKAN
– Sayın Nurlu…
7.- Manisa Milletvekili Mazlum Nurlu’nun, Ensar
Vakfının Manisa’daki devlet okullarında yaz okulu açma girişiminin Manisalıları
rahatsız ettiğine ilişkin açıklaması
MAZLUM
NURLU (Manisa) – Sayın Başkan, küçük çocuklara tecavüz ve tacizle gündeme gelen
Ensar Vakfının Manisa’daki devlet okullarında yaz okulu açma girişimi Manisalı
hemşehrilerimi fazlasıyla rahatsız etmiştir. Ensar Vakfını aklama çabasındaki
AKP Hükûmeti, tüm devlet olanaklarını Ensarcılara peşkeş çekme çabasındadır. Ne
yazık ki iktidara yalakalık peşinde koşan devletin valisi, kaymakamı ve daire
müdürleri de bu sapkın vakıf için seferber olmuştur. CHP Manisa İl
Başkanlığımız bugün tüm örgütlerimizle birlikte Murat Germen Ortaokulu önünde
bir basın açıklaması yaparak olayı protesto etmiştir. Laiklikten ödün vermeden
din ve vicdan özgürlüğünü savunan bizler, gençlerimizi ve çocuklarımızı korumak
adına, Manisa’da Ensar Vakfını ve yaz okulunu istemediğimizi buradan
haykırıyor, Genel Kurulu saygıyla selamlıyorum. 
BAŞKAN
– Sayın Ertem… 
8.- Hatay Milletvekili Birol Ertem’in, Hatay Kadın
Doğum ve Çocuk Hastalıkları Hastanesinin durumuna ve basına yansıyan iddiaların
araştırılmasını talep ettiğine ilişkin açıklaması
BİROL
ERTEM (Hatay) – Teşekkür ediyorum Sayın Başkan. 
Hatay
Kadın Doğum ve Çocuk Hastalıkları Hastanesi, enfeksiyon hastalıkları nedeniyle
son bir yılda bebek ölümlerinin artışıyla sık sık gündeme gelmektedir. Hasta
trafiğinin son derece yoğun olduğu hastanede hijyene özen gösterilmediği iddia
ediliyor. Oda, tuvalet temizliği, hastanede çıkan yemeklerin temiz olmaması bir
yana, âdeta bunların hastalık saçtığı ifade edilmektedir. Özellikle yeni doğan
ünitesinin pislik içinde olduğu ve Suriyeli hastaların hastane tarafından insan
yerine konmadığı belirtiliyor. Basına da yansıyan bu iddiaların araştırılmasını
talep etmekteyiz. 
Teşekkür
ediyorum. 
BAŞKAN
- Sayın İlgezdi… 
9.- İstanbul Milletvekili Gamze Akkuş İlgezdi’nin,
Erciyes Üniversitesi Tıp Fakültesi Hastanesinde 150 civarında sağlık çalışanına
konulan kanser teşhisinin incelenmesi için müfettiş gönderilmesini arzu
ettiğine ilişkin açıklaması
GAMZE
AKKUŞ İLGEZDİ (İstanbul) – Teşekkürler Başkan. 
Erciyes
Üniversitesi Tıp Fakültesi Hastanesinde radyolojide görevli 12 çalışanın kansere
yakalanmasıyla ortaya çıkan skandal çığ gibi büyüyor. Bugüne kadar kanser
tanısıyla meslek kuruluşlarına başvuran radyoloji çalışanlarının sayısının 150
olduğu ortaya çıktı. Sendika ve meslek kuruluşlarının çağrılarına rağmen ilgili
bakanlıkların konuya ilişkin inceleme ve araştırma başlatmamaları hekimlerin ve
sağlık emekçilerinin hayatlarını tehlikeye atıyor. Radyasyon doz ölçümleri
mevzuata uygun yapılmayan hastanelerde merdiven altı atölyelerde ucuza imal
edilen kurşun önlüklerin kullanılması âdeta cinayete teşebbüstür. 
Ayrıca,
performansa dayalı ödeme sistemi nedeniyle yoğun iş yükü altında ezilen
radyoloji hekim ve teknisyenleri ne kendilerinin ne de hastaların sağlıklarını
koruyamamaktadır. Kısacası, sağlıkta dönüşüm diyerek hastayı müşteri, çalışanı
köle olarak gören sisteme çevrilen bu sistem herkesin yaşamıyla oynamaktadır.
150 civarında sağlık çalışanına konulan kanser teşhisinin incelenmesi için söz
konusu hastaneye müfettiş gönderilmesini arzu ediyoruz. 
Saygılar
sunuyorum. 
BAŞKAN
– Sayın Arslan…
10.- Denizli Milletvekili Kazım Arslan’ın, terörün
önlenmesi için yalnızca askerî ve polisiye tedbirlerin yeterli olmadığına ve
komşu ülkelerle ilişkilerin ne zaman düzeltileceğini öğrenmek istediğine
ilişkin açıklaması
KAZIM
ARSLAN (Denizli) – Sayın Bakanıma soruyorum: Terörün önlenmesi için yalnızca
askerî ve polisiye tedbirler yeterli gelmiyor. Bunun için Suriye’ye ve
komşularımızla ilişkilerimizi düzeltmeyi, bütün komşularımızla iyi ilişkiler
geliştirmeyi, Ulu Önder Mustafa Kemal Atatürk’ün bize gösterdiği yolda “Yurtta
sulh, cihanda sulh”u sağlamayı ne zaman düşünüyorsunuz? 
İki:
Terörün önlenmesi ve temizlenmesi için yapılan çalışmalardan sonra sınır
güvenliğinin ve bölge halkının güvenliğinin sağlanması ve ekonomik ve sosyal
tedbirlerin alınması suretiyle teröre bulaşmayan bölge halkıyla ne zaman, nasıl
kucaklaşmayı düşünüyorsunuz?
Teşekkür
ederim.
BAŞKAN
– Sayın Yeşil…
11.- Ankara Milletvekili Nihat Yeşil’in, İsrail ile
Türkiye arasında Roma’da gerçekleştirilen görüşmeler sonrasında varılan mutabakat
şartlarıyla ilgili bilgi almak istediğine ilişkin açıklaması
NİHAT
YEŞİL (Ankara) – Sayın Başkan, İsrail’le Türkiye yetkilileri arasında dün
Roma’da gerçekleştirilen görüşmeler sonrasında varılan mutabakat ile Türkiye
Gazze ablukasının kalkmasından neden vazgeçmiştir? İsrail’in resmî tazminat
ödemek yerine Türkiye'de bir insani yardım fonuna 21 milyon dolar yatıracağı
doğru mudur? Bu para hangi fona, vakfa yatırılacaktır? Türkiye'nin Gazze’ye
göndereceği insani yardım malzemelerinin İsrail kontrolünden geçirilerek
Gazze’ye ulaştıracak olması bu zamana kadar sürdürülen politikanın iflası değil
midir? Bundan önceki insani yardım malzemeleri de İsrail kontrolünden geçmiyor
muydu? Mutabakatın Rusya’yla bozulan ilişkilerin ardından İsrail doğal gazının
ülkeye getirilmek istenmesiyle bir ilişkisi var mıdır?
Saygılar
sunuyorum.
BAŞKAN
– Sayın Yıldız…
12.- Aydın Milletvekili Hüseyin Yıldız’ın, Aydın’ın
Sultanhisar, Atça, Köşk ve İncirliova’da çilek üreticilerinin zor durumda
olduğuna ve Ziraat Bankasına olan borçlarının ertelenmesini istediğine ilişkin
açıklaması
HÜSEYİN
YILDIZ (Aydın) – Teşekkür ediyorum Başkanım.
Aydın
Sultanhisar, Atça, Köşk ve İncirliova’da bu sene çilek üreticileri zor durumda.
Biliyorsunuz, Rusya uçağı düşürüldükten sonra Rusya’ya olan ihracatımız durmuş
durumda. Çilek üreticileri geçen sene genellikle Ziraat Bankasından kredi
çekerek bu üretimi yapıyorlardı. Bu sene, üzülerek söylüyorum, Aydın çilek
üreticilerinin bütün çilekleri tarlada kaldı. Bir yıl boyunca çilek
üreticilerinin Ziraat Bankasına olan borçlarının ertelenmesini istiyoruz.
Teşekkür
ediyorum Başkanım.
BAŞKAN
– Sayın Arık…
13.- Kayseri Milletvekili Çetin Arık’ın, Başbakan
Yardımcısı Numan Kurtulmuş’un bir toplantıda sarf ettiği bazı ifadelerine
ilişkin açıklaması
ÇETİN
ARIK (Kayseri) – Daha dün “Harun olmaya geldiler, Karun oldular, biz AKP gibi
firavunlaşmayacağız.” diyen, “2023’te Başbakanın çocukluk arkadaşı, askerlik
arkadaşı, mahalleden arkadaşı, belediyeden arkadaşı ve şoförlerinden başka hiç
kimsenin milletvekili olmadığını göreceğiz.” sözleriyle bugünlere işaret eden
ve sonrasında kendisi de bu Karunlara karışan Numan Kurtulmuş cumhuriyete laf
ederek anlaşılan AKP’deki yerini sağlamlaştırmak istiyor. Öncelikle Sayın
Kurtulmuş’a Sayın Abdullah Gül’ün, Bülent Arınç’ın, Hüseyin Çelik’in akıbetini
hatırlatmak isterim. Dini siyasete alet ederken unutmayın ki bugün o koltukta
cumhuriyet sayesinde oturuyorsunuz. Bilesiniz ki, cumhuriyet tarihinde hiçbir
cami ahır yapılmadı. Sizin döneminizde ise rant uğruna, para uğruna, yandaş uğruna
camiler yıkıldı, cami arsaları satıldı. Kayseri’de tarihî Kalem Kırdı Camisi
niye yerinden taşındı? Eski Terminal Camisi niye yıkıldı? Tomarza’nın Culha
köyündeki cami arsası kime satıldı? Bunları kamuoyuna açıklayın da kim camiyi
ahır yapmış, kim rant için cami yıkmış öğrenelim.
Teşekkür
ederim.
BAŞKAN
– Sayın Doğan…
14.- İzmir Milletvekili Müslüm Doğan’ın, İzmir’in
Bayraklı ilçesi Yamanlar Mahallesi’nde 4 caminin, içinde “Yamanlar Cemevi”
ifadeleri olduğu için bir ölüm duyurusunu yapmadıklarına ve bu konunun
araştırılmasını istediğine ilişkin açıklaması
MÜSLÜM
DOĞAN (İzmir) – 25/6/2016 tarihinde İzmir ili Bayraklı ilçesi Yamanlar
Mahallesi’nde Hakk’a yürüyen bir canın duyurusu yapılmak üzere, bulunan 4
camiye başvurulduğu hâlde duyuru cümlesinde “Yamanlar Cemevi” geçtiği için
duyuru yapılmamıştır. Diyanetin talimatı olarak belirtilen bu durumla ilgili
olarak konuyu Başbakanlık bilgisine sunarak bu konunun araştırılmasını
istiyorum.
BAŞKAN
– Sayın Kerestecioğlu…
15.- İstanbul Milletvekili Filiz Kerestecioğlu
Demir’in, İstanbul’da LGBTİ’lilerin yaptığı basın açıklamasına ilişkin
açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Dün
İstanbul’da LGBTİ’lilerin Onur Yürüyüşü yapmak istemesi üzerine, daha doğrusu
basın açıklaması yapması üzerine İstanbul’un bütün Taksim ve İstiklal Caddesi
gazlarla ve 1 metrekareye 50 emniyet görevlisi düşerek yasaklandı. Onların
ifadesiyle söylemek istiyorum, diyorlar ki: “Yasaklanan, bizim, bu dünyanın
onurlu insanlarının varoluşunu, taleplerini, barışa, adalete ve eşitliğe dair
özlemlerini duyurma çabasıdır. Varoluşumuzun bize verdiği onur, gördüğümüz
baskıyla büyüyor. Bizi incitmek için ettikleri hakaretleri biz gururla
sahipleniyoruz. Sahip olduğumuz sınırlı alanları dayanışmayla büyütüyoruz. Bugün
yürüyemiyoruz ancak aslında yürümeye daha yeni başladık. Attığımız sloganların
sesi kulağımızda, gökkuşağının renkleri bizimle ve özgürlüğün kokusu
burnumuzda. Hoşgörüden, tahammülden, izinlerden daha fazlasını istemek için
yola çıktık. Kişisel, siyasal ve sosyal haklarımızın güvence altına alınması,
Anayasa’da…”
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – “…cinsel yönelim ve cinsiyet kimliğinin yer
alması ve LGBTİ hareketinin politik bir özne olduğu gerçeğinin tanınması için
mücadelemizi öreceğiz.”
BAŞKAN
– Sayın Çam…
16.- İzmir Milletvekili Musa Çam’ın, Diyanet İşleri
Başkanlığının insanları ayrıt etmeksizin ve ötekileştirmeksizin herkese hizmet
vermek zorunda olduğuna ve bu topraklarda yaşayan her vatandaşın selasının ve
ölüm duyurusunun camilerden yapılabilmesi gerektiğine ilişkin açıklaması
MUSA
ÇAM (İzmir) – Sayın Başkan, teşekkür ediyorum.
Diyanet
İşleri Başkanlığı Türkiye’de 78 milyon insanı temsil eden bir kurumdur,
herkesin vergi vermiş olduğu bir kurumdur. Dolayısıyla, Diyanet İşleri
Başkanlığı insanları ayırt etmeksizin ve ötekileştirmeksizin herkese hizmet
vermek zorundadır.
Geçtiğimiz
günlerde İzmir’de Kemeraltı esnafından bir Musevi vatandaşımız hayatını
kaybetti. Yurttaşlar bir camide sela verilmesiyle ilgili gittiklerinde, “Bu
Musevidir.” diye sela verilmiyor ve duyuru yapılmıyor. 
Yine,
bu hafta sonu bir vatandaşımız, Alevi vatandaşımız hayatını kaybetti. Camide
bir sela verilmesi ve duyuru yapılmasıyla ilgili söylendiğinde cami imamı diyor
ki: “Diyanetin genelgesi var; biz farklı mezheplerdeki insanların cenazeleriyle
ilgili sela veremeyiz, duyuru yapamayız.” 
Diyanet
İşleri Başkanlığı bu yayımlamış olduğu genelgeyi geri çekmeli ve bu topraklarda
yaşayan…
(Mikrofon
otomatik cihaz tarafından kapatıldı) 
MUSA
ÇAM (İzmir) – …her vatandaşımızın selası ve duyurusu camilerden yapılmalıdır
diyorum.
Teşekkür
ederim.
BAŞKAN
– Evet, Sayın Tüm…
17.- Balıkesir Milletvekili Mehmet Tüm’ün, Balıkesir’in
Altınoluk beldesi ile Çanakkale’nin Küçükkuyu beldesinde ciddi bir fırtına ve
kasırga felaketi yaşandığına ve yurttaşların zararlarının ne zaman ve nasıl
giderileceğini öğrenmek istediğine ilişkin açıklaması
MEHMET
TÜM (Balıkesir) – Teşekkür ederim Başkan.
Pazar
günü Balıkesir ilimize bağlı Altınoluk beldemizde ve aynı zamanda Çanakkale’ye
bağlı Küçükkuyu beldesinde ciddi bir fırtına ve kasırga felaketi yaşandı,
özellikle turizmle uğraşan esnafımız büyük zarar gördü, acilen yaralarının
sarılması gerekmektedir. 
Sayın
Bakana sormak isterim: Altınoluk beldesini felaket bölgesi ilan edecek misiniz?
Yurttaşların zararlarını Ramazan Bayramı’ndan önce tazmin etmeyi düşünüyor
musunuz? Bu konu Bakanlar Kurulunun gündemine alınmış mıdır? Altınoluk ve
Küçükkuyu esnafına verilmek üzere yerel yönetimlere acil yardım olarak bir kaynak
aktarılmış mıdır? Bu miktar ne kadardır? Buradan yurttaşlarımıza geçmiş olsun
dileklerimi iletiyorum.
Teşekkür
ediyorum.
BAŞKAN
– Sayın Durmaz…
18.- Tokat Milletvekili Kadim Durmaz’ın,
desteklemelerin üretici birlikleri üzerinden ödenmemesi hâlinde bu birliklerin
gelirlerinin kesilmiş olacağına ve 100 bin ton şeker ithal edilmesi konusunda
açıklama yapılmasını beklediğine ilişkin açıklaması
KADİM
DURMAZ (Tokat) – Teşekkür ederim Sayın Başkanım.
Üretici
birlikleri üzerinden alınan damızlık, anaç sığır, koyun, keçi desteklemeleri
geçmiş yıllarda üretici birlikleri üzerinden ödeniyordu. 2015 yılı
desteklemeleri bazı birliklerin üye hesaplarına yatırılmıştı, 2016 yılında da
üretici hesaplarına yatırılacağı söylenmişti. 
Üretici
birlikleri eğitimli, donanımlı kadrolarıyla çiftçiye destek veren kuruluşlardır
ve sadece gelirleri bunlardan kesilen binde 2 gelirdir. Bu durumda, birliklerin
doğru hizmet vermesini beklemek hayal olur. 
Yine,
Tarım Bakanlığı yirmi yıl aradan sonra 100 bin ton şeker ithal etmeyi planlıyor.
Türkiye’de şeker satan toptancıların ellerindeki stoklar kontrol edilmeden
yapılan ve Türkiye’yi üretimsizleştiren bir projedir. Sayın Bakanın bu konunun
altyapısını açıklamasını istiyorum. 
Teşekkür
ederim.
BAŞKAN
- Evet, teşekkür ediyorum.
Sayın
Çağlar Demirel, sisteme girmişsiniz. Buyurun efendim, iki dakika süre
veriyorum.
19.- Diyarbakır Milletvekili Çağlar Demirel’in, 26
Haziran Birleşmiş Milletlerin İşkence Görenlerle Dayanışma Günü’ne, toplumsal
yaşamın her alanında işkencenin sürdüğüne, baskıların şiddetin ve işkencenin
arttığı bu süreçte sessiz kalındığına ve herhangi bir adım atılmadığına ilişkin
açıklaması
ÇAĞLAR
DEMİREL (Diyarbakır) - Teşekkürler Sayın Başkan. 
Dün,
biliyorsunuz, 26 Haziran günü Birleşmiş Milletlerin İşkence Görenlerle Dayanışma
Günü’ydü. Ne yazık ki Türkiye’de “İşkenceye sıfır tolerans.” olarak ifade
edilmesine rağmen hâlâ işkencenin yoğun bir şekilde yaşamın her alanında
sürdüğünü biliyoruz. İşkencenin yaşamın her alanında sürdüğünü söyledik,
cezaevinden tutalım toplumsal yaşamın her alanında. İşkencenin arttığı bu
süreçte aslında çıkartılan yasalarla da bunu pekiştiren bir süreç olarak görmek
mümkündür. Bununla birlikte, cezaevinde işkence ve tecrit uygulamalarının devam
ettiğini bir kez daha söyleyebiliriz. Çıplak aramadan tutalım onur kırıcı
birçok davranışın geliştirildiğini ve hâlen Aliağa Şakran Cezaevinde bundan
kaynaklı insanların açlık grevine girdiğini de biliyoruz. 
Yine,
sokağa çıkma yasaklarıyla birlikte temel insan haklarına erişimin engellendiği
ve bunun hukuk dışı uygulamalarla gerçekleştiği, cenazelere bile işkencenin
yapıldığı bu süreçte, genel olarak baktığımızda, başta abluka alanlarına olmak
üzere birçok yerde işkencenin daha fazla görüldüğünü söyleyebiliriz.
Özelde
de 1990’lı yılları da aratacak durumda yaşanan bir süreci biz burada tekrar
ifade etmek istiyoruz: 27 Mayısta gözaltına alınan ve hâlâ akıbetinden haber
alamadığımız Hurşit Külter’in durumuna ve nerede olduğuna, geçen hafta da ifade
etmemize rağmen, hâlâ bir cevap alamadık. Hurşit Külter nerede? İşkence gördü
mü? İşkence ile gözaltındaki sürecine ilişkin bilgi almak istediğimizi ifade
ediyoruz.
Ama,
onun dışında, bugün Bingöl, Diyarbakır, Muş, ağırlıklı olarak da Lice’de
gerçekleştirilen köy boşaltmaları… 
(Mikrofon
otomatik cihaz tarafından kapatıldı) 
BAŞKAN
– Bir dakika ek süre veriyorum, tamamlayalım Sayın Demirel. 
ÇAĞLAR
DEMİREL (Diyarbakır) – Özelde, kendi gözlerimle gördüğüm için ifade edeceğim,
1990’lı yılları da çok aratan bir şekilde Diyarbakır’da, Bingöl’de, Muş’ta,
bütün alanlarda, köylerde, yaşam alanlarında sokağa çıkma yasaklarıyla ve yoğun
bombardımanlarla karşı karşıya… Köylerin çok yoğun boşaltılmasına, işkenceye
maruz kalınmasına, evlerinin yıkılmasına, ormanlık alanlar başta olmak üzere
evlerinin yakıldığına dair kendi gözlerimle gördüğüm süreci ifade etmek
istiyorum. Bu baskıların ve şiddetin, işkencenin arttığı bu süreçte buna
ilişkin sessiz kalındığını ve herhangi bir adım atılmadığını da bir kez daha
buradan ifade etmek istiyoruz. Şu anda Lice’nin Licok köyü de denilen köyünde
çok yoğun bir yangın olduğu, orada hayvanların telef olduğu ve yaşam alanları
olarak bağların, bahçelerin… 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – …ürünlerin yakıldığı bir süreci hep birlikte gördük.
Buna ilişkin de belli bir duyarlılık sağlanması gerektiğini ifade etmek
istiyorum. 
Teşekkür
ediyorum. 
BAŞKAN
– Teşekkürler. 
Sayın
Gök, buyurun, size de iki dakika süre veriyorum. 
20.- Ankara Milletvekili Levent Gök’ün, İsrail’le
ilişkiler konusunda birtakım anlaşmalara varıldığının ifade edildiğine,
böylesine önemli bir konuda Hükûmetin Meclisi bilgilendirmesi gerektiğine ve
Cumhurbaşkanı Recep Tayyip Erdoğan’ın terörle mücadele bağlamında sarf ettiği
bazı ifadelerine ilişkin açıklaması
LEVENT
GÖK (Ankara) – Teşekkür ederim Sayın Başkan. 
Sayın
Başkan, iki hususu gündeme getirmek istiyorum, ikisi de ayrı ayrı önemli. 
Birincisi:
2009’da “…”(x) başlayan, 2010’da Mavi Marmara’yla
gelişen süreçte, bugün Türkiye'nin iç ve dış siyasetinde önemli bir yer tutan
İsrail’le ilişkiler konusunda birtakım anlaşmalara varıldığı ifade
edilmektedir. Böylesine önemli bir konuda Hükûmetin Meclisimizi bilgilendirmesi
gerekmektedir. Daha önce, dış politikada bu olaylar olduktan sonra neler talep
edilmiştir ve neler gerçekleştirilmiştir ya da gerçekleştirilmemiştir,
Meclisimizin derhâl bilgilendirilmesini rica ediyoruz. Bu konuda bir Hükûmet
üyesince burada -herhâlde Sayın Işık bu konuda bizleri aydınlatacaktır-
tartışmalara başlamadan önce bu konu hakkında milletvekillerine ve yüce Türkiye
Büyük Millet Meclisine bilgi verilmesinde çok açık bir zaruret olduğu
ortadadır. 
İkincisi:
Geçtiğimiz hafta terörle mücadele konusunda önemli bir yasayı kabul eden
Meclisimiz bu çalışmaları sürdürürken Cumhurbaşkanının “Teröristler kadar
onurlu ve gururlu olmalıyız.” sözleriyle karşılaştık ve bu söz şu ana kadar
hiçbir şekilde tekzip edilmedi ve Cumhurbaşkanı tarafından bir anlam verilecek
şekilde bir ifade de olmadı. Dolayısıyla, terör konusunda her zaman birlik ve
beraberlik içinde olan yüce Meclisimizin Cumhurbaşkanının bu açıklaması
karşısında derhâl görüşmelere ara verip arkada grup başkan vekilleri
aracılığıyla bir bildiri yayımlanması ve Meclisimizin bu konudaki bir dik
duruşunun sergilenmesi zarureti ortadadır. Bunu bekliyoruz ve takipçiyiz. 
Arz
ederim.
BAŞKAN
– Teşekkürler. 
Sayın
Akçay, buyurun.
21.- Manisa Milletvekili Erkan Akçay’ın, uzunca bir
süredir devam eden müzakereler neticesinde AKP Hükûmeti ile İsrail’in anlaşma
sağladığına ve Cumhurbaşkanı Recep Tayyip Erdoğan’ın İsrail’le ilgili daha
önceki açıklamalarına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Uzunca
bir süredir devam eden müzakereler neticesinde AKP Hükûmeti ile İsrail bir
anlaşma sağladı ve kamuoyuna da yansıdı. Bu konuda Sayın Başbakanın da açıklaması
var. 
Bu
anlaşmada, Cumhurbaşkanı Sayın Erdoğan’ın daha evvel öne sürmüş olduğu 3 şart
içerisinde olan Gazze’ye yönelik ambargonun kaldırılması şartından
vazgeçilmesinin ardından uzlaşı sağlandığı anlaşılıyor. 
İsrail’le
ilişkilerdeki yumuşama sinyalleri, Cumhurbaşkanı Sayın Erdoğan’ın 10 Şubat
2016’da ABD’nin önde gelen Yahudi kuruluşlarının çatı örgütünü Beştepe’de,
sarayda ağırlamasının ardından gelmiştir. Burada “yumuşama” kelimesinin altını
özellikle çiziyorum çünkü Cumhurbaşkanı Sayın Erdoğan’ın İsrail’e karşı
tutumunu en iyi ifade eden kelime budur. Bazı sözleri özellikle hatırlatmak
istiyorum çünkü bunlarla tarihe not düşülmüştü o günden bugüne geldiğimiz
noktada. 
Bir
de muhterem Genel Kurulun dikkatine: Sayın Genel Başkanımız Devlet Bahçeli’nin
Türkiye-İsrail ilişkileri ve Mavi Marmara hadisesinden sonra kamuoyuna beyan
ettiği görüşlerini, 6 Eylül 2011, 31 Mayıs 2010, 24 Temmuz 2014 ve 28 Temmuz
2014 tarihli açıklamalarını hassaten dikkate alıp okumalarını tavsiye ediyorum.

Temmuz
2014’te Sayın Erdoğan’ın CNN’e verdiği röportajda kullandığı ifade şu: “İsrail
bir terör devletidir.”
(Mikrofon
otomatik cihaz tarafından kapatıldı) 
BAŞKAN
- Tamamlayalım Sayın Akçay.
ERKAN
AKÇAY (Manisa) – Teşekkür ederim.
19
Temmuz 2014: “Ben görevde kaldığım sürece hiçbir zaman İsrail’le olumlu bir şey
düşünmem.” Yine “O masum çocukların ahı, o masum annelerin feryadı er ya da geç
İsrail’den sorulacak.”, “İsrail eninde sonunda kendi döktüğü kanda boğulacak,
zulme ses çıkarmayan her ülke bu kara lekeyi taşıyacak.”, “Türkiye, İsrail’in
ve diğer zalimlerin nöbetçisi bir ülke olmayacak.” O kadar çok ki süre
yetersiz. 
Şimdi,
madem anlaşma yapıldı, taraflar uzlaştı. Buradan Hükûmete ve Sayın
Cumhurbaşkanına sormak istiyorum: Bu söylediğiniz sözleri nereye koyacağız,
bunları ne yapacağız, bu sözler nereye gidecek? İç politik kamuoyuna yaptığınız
hamaset ve akıl dışı politikalarla acaba Türkiye’ye zarar verdiğinizin farkında
mısınız? 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Bu sözleri geri almış olmuyor musunuz? Önceden planlı, şuurlu
ve bilinçli bir şekilde bu ilişkileri götürmek gerekir ve Türkiye'nin hak ve
menfaatlerine zarar vermemek gerekir diye düşünüyorum. 
Teşekkür
ediyorum.
BAŞKAN
– Teşekkürler Sayın Akçay.
Sayın
Muş, buyurun.
22.- İstanbul Milletvekili Mehmet Muş’un, Türkiye’nin
özellikle son dönemde terörle mücadele noktasında çok kararlı bir tutum
içerisinde olduğuna, Türkiye ve İsrail arasında epey zamandır müzakereleri
süren anlaşmayla alakalı bugün bir noktaya ulaşıldığına ve hayırlı olmasını
temenni ettiğine ilişkin açıklaması
MEHMET
MUŞ (İstanbul) – Sayın Başkan, teşekkür ediyorum.
Türkiye,
özellikle son dönemde terörle mücadele noktasında çok kararlı bir tutum
içerisindedir. Bu noktada Sayın Cumhurbaşkanımızın açıklamaları, beyanatları da
ortadadır. Sayın Cumhurbaşkanımızın ifadelerinin çok daha dikkatli dinlenmesi
durumunda neyi kastettiğinin daha iyi anlaşılabileceğini düşünüyorum. Bu
terörün kökü kazınana kadar, bu noktada, hem biz AK PARTİ olarak hem de
devletin ilgili kurumlarının kararlılığının son derece yüksek seviyede olduğunu
bir kere daha ifade etmek istiyorum.
Türkiye
ve İsrail arasında epey zamandır müzakereleri süren anlaşmayla alakalı bugün
itibarıyla bir noktaya ulaşıldı. Türkiye'nin burada ortaya koymuş olduğu şartlar
yerine getirilmiştir ve Türkiye bu noktada onurlu dış politikasını, dirayetli
duruşunu da göstermiştir, ortaya koymuştur ve şartlarının kabul edilmesiyle
beraber ilişkilerin normalleşmesi noktasında adımların atılabileceği ifade
edilmiştir.
Bu
noktada, ülkemiz için hayırlar getirmesini temenni ediyor, Genel Kurulu
saygıyla selamlıyorum. 
BAŞKAN
– Teşekkür ediyorum. 
Sayın
milletvekilleri, gündeme geçiyoruz. 
Başkanlığın
Genel Kurula sunuşları vardır. 
LEVENT
GÖK (Ankara) – Sayın Başkan...
BAŞKAN
– Sayın Gök...
LEVENT
GÖK (Ankara) – İki talebim oldu benim, iki ayrı talebim oldu Sayın Başkanım.
Birincisi, bu, İsrail’le olan, yapıldığı duyurulan anlaşmayla ilgili olarak
Meclisimizin bilgilendirilmesini bekliyoruz. Sayın Bakan yerinde. Bence
ilk önce, böylesine, altı yedi yıllık süreç içerisinde Türk iç ve dış
politikasını önemli ölçüde etkileyen ve bu konuda pek çok tartışma yaşanan bir
konuda bugün nereden nereye gelinmiştir, neler olmuştur, neler talep edilmiştir
ve neler yerine gelmiştir, bu Meclisin bir bilgilenme hakkı olduğunu
düşünüyoruz. Son derece haklı bir taleptir, Sayın Bakandan bu konuda bir
açıklama bekliyoruz Sayın Başkan.
BAŞKAN
– Teşekkürler Sayın Gök. 
Tabii,
bugün Başbakanlığın bir tezkeresi de var, Hükûmet adına da konuşmalar olacak,
bu süreç içerisinde göreceğiz. Bugün Sayın Başbakanın da açıklamaları oldu
bildiğim kadarıyla. Dolayısıyla, biz gündeme geçiyoruz, önümüzdeki süreçte
göreceğiz. 
LEVENT
GÖK (Ankara) – Peki. Sayın Başkan, siz, herhâlde o tezkere de bu konuda bilgi
verilecektir diyorsunuz? 
BAŞKAN
– Efendim, o, Hükûmetin takdiri. 
LEVENT
GÖK (Ankara) – Ama...
BAŞKAN
– Başkanlığın Genel Kurula sunuşları vardır. 
LEVENT
GÖK (Ankara) – Sayın Başkanım, sorunu, tartışmayı noktalamak istiyorum ben. Çok
önemli bir konu yani hepimizin duyarlı olduğu bir konu. Şimdi, tüm Türkiye ve
bütün dünya kamuoyu, böyle bir tablo içerisinde yorumlar yapacak. Bu konuda,
herhâlde, milletvekillerinin bilgilenmesi, Hükûmet tarafından bilgi verilmesi
son derece doğaldır. Yani bu haksız bir talep değildir, çok haklı ve makul bir
taleptir. 
BAŞKAN
– Tamam Sayın Gök, siz talebinizde bulundunuz. O talep...
LEVENT
GÖK (Ankara) – Ama Sayın Bakan da oradayken rica ediyoruz, Sayın Bakanda hiçbir
kıpırdama dahi görmüyoruz. 
AYTUĞ
ATICI (Mersin) – Belki fikri yoktur.
BAŞKAN
– Sayın Gök, teşekkür ediyoruz. 
LEVENT
GÖK (Ankara) – Sayın Başkanım ama konunun muhatabı Hükûmet.
AYTUĞ
ATICI (Mersin) – Sayın Bakanın haberi olmayabilir. 
LEVENT
GÖK (Ankara) – Siz diyorsunuz ki: “Hükûmet böyle yapacaktır.” Öyle yapacaktır,
yapmayacaktır...
BAŞKAN
– Hükûmet adına bugün Sayın Başbakanın açıklamaları oldu Sayın Gök.
LEVENT
GÖK (Ankara) – Ama efendim Meclis...
MEHMET
NACİ BOSTANCI (Amasya) – Sayın Başkanım, Levent Bey kendi talebini iletti.
BAŞKAN
– Evet. 
MEHMET
NACİ BOSTANCI (Amasya) – Hükûmet takdir eder, biz gündemimize bakacağız. 
BAŞKAN
– Tabii, tabii.
LEVENT
GÖK (Ankara) – Peki, efendim, bu takdirin ötesinde bir değerlendirme olmayacak
mı yani bu Mecliste?
BAŞKAN
– Sayın Gök, biz ne yapabiliriz bu konuda? Siz talebinizi ilettiniz. 
Evet,
teşekkür ediyoruz.
ERKAN
AKÇAY (Manisa) – Sayın Başkan, siz, Hükûmete iletebilirsiniz.
LEVENT
GÖK (Ankara) – Benim bir talebim daha var Sayın Başkanım.
BAŞKAN
– Buyurun öbür talebiniz neydi?
LEVENT
GÖK (Ankara) – Sanırım, Sayın Erkan Akçay, bu konuda… 
ERKAN
AKÇAY (Manisa) – Sayın Başkan…
BAŞKAN
– Bir saniye… Buyurun dinliyorum ben sizi.
ERKAN
AKÇAY (Manisa) – Sayın Başkan…
BAŞKAN
–Bir saniye Sayın Akçay.
Sayın
Gök, buyurun. 
LEVENT
GÖK (Ankara) – Ben, böylesine önemli bir konuda, bütün bu tartışmalara
başlamadan önce, Türkiye'nin millî menfaatlerini, çıkarlarını etkileyecek olan
bu tablo karşısında çok haklı ve yerinde bir tespitle bu konuda Meclisimizin
bilgilendirilmesini talep ediyorum. 
BAŞKAN
– Tamam, Sayın Gök, talebinizi ilettiniz. 
Teşekkür
ediyorum. 
LEVENT
GÖK (Ankara) – İletirsiniz de ne olur sonuçta? 
Sayın
Bakan, buyurun, bekliyoruz sizi. 
BAŞKAN
– Sayın Akçay, buyurun. 
ERKAN
AKÇAY (Manisa) – Sayın Başkan, Sayın Başbakan İsrail’le anlaşmaya ilişkin
yaptığı açıklamada, bu anlaşmanın Türkiye tarafından Dışişleri Müsteşarı ve
İsrail tarafından karşı muhatabıyla yarın imzalanacağını ifade ediyor;
malumunuz, daha sonra Türkiye Büyük Millet Meclisine bir uluslararası anlaşma
şeklinde intikal edecek. 
Uzun
yıllardır üzerinde tartışma yapılan ve gerek bölgemizde gerekse dünyada
Türkiye-İsrail ilişkilerini fevkalade etkileyen hadiseler yaşanmıştı.
Dolayısıyla, Türk kamuoyu bu konuyla yakinen de ilgilidir. Doğaldır ki Türkiye
Büyük Millet Meclisine Hükûmetin bilgi vermesi gerekir. Sizin de Meclis Başkan
Vekili olarak Hükûmete bizlerin bu talebini iletmenizde ve Hükûmet adına ilgili
bir bakanın henüz anlaşma da imzalanmadan bu konuda bilgi vermesinde fayda
görüyoruz. 
BAŞKAN
– Teşekkür ediyorum Sayın Akçay. 
MEHMET
NACİ BOSTANCI (Amasya) – Sayın Başkanım… Sayın Başkanım…
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurun Sayın Bostancı.
MEHMET
NACİ BOSTANCI (Amasya) – Her iki talep de elbette ki haklı taleplerdir. Hükûmet
uygun bir zamanda bunu cevaplamalı ve Meclisi bilgilendirmelidir. Ama,
böylesine bir talep Meclisin çalışmasını tayin etme, takdir etme durumuna
gelemez. Meclis kendi gündemi çerçevesinde çalışmalarını sürdürmeli. 
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın Başkan, bu konuyla ilgili, Hükûmetin bir an önce
Meclisi bilgilendirmesi gerektiğini düşünüyoruz çünkü daha önceki yapılan
açıklamalarda, özellikle Sayın Cumhurbaşkanı, burada olduğu sürece asla böyle
bir normalleşmeye gidilemeyeceğini ifade etmişti. Ne oldu da böyle bir değişim
gerçekleşti? Yani, sadece basına verilen bilgiler üzerinden ifade etmenizin
doğru olmadığını düşünüyorum. Bu yaşanan süreçle ilgili, bu imzalanan barış
antlaşmasıyla ilgili ne değişti, ne gelişti de basına sadece bu imzalanan
deklare edildi? Bu konuda başta Genel Kurulun bilgilendirilmesi gerekiyor,
Genel Kurulun bu konudaki düşüncelerinin alınması ve Genel Kurula da bu yaşanan
sürecin birlikte aktarılması gerekiyor. O yüzden, daha önce söylenen sözler ile
bugünkü konuşulanlar arasındaki çelişkilerin ortaya çıkmasını sağlayacak ya da
o çelişkileri giderecek konunun Genel Kurulda yapılacak açıklamalarla
giderilebileceğini düşünüyorum. O yüzden, ben de Hükûmetin bu konuda Genel
Kurulu bilgilendirmesi gerektiğini söylemek istiyorum.
BAŞKAN
– Teşekkür ediyorum Sayın Demirel. 
OKTAY
VURAL (İzmir) – Meclise bilgi verilsin, basına değil. 
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Sayın Başkanım, şöyle yapabiliriz: Beş on dakika ara verelim,
siz Hükûmeti temsil edecek…
BAŞKAN
– Sayın Gök, bu karar verildiği anda o icra edilebilir. Bakın, şu var: Siz
talebinizi ilettiniz, ben önümdeki gündemi uygulamakla mükellefim. 
LEVENT
GÖK (Ankara) – Sayın Başkanım, ben tartışmayı uzatmak istemiyorum. Hükûmet
diyebilir ki: “Gün içerisinde bilgi veririz.”
BAŞKAN
– Onu derse der, yine der, diyebilir onu. 
LEVENT
GÖK (Ankara) – Peki, bunu bir duyalım ama kendilerinden. 
BAŞKAN
– Siz talebinizi ilettiniz, burada dile getirildi. 
LEVENT
GÖK (Ankara) – Bir beş on dakika rica edelim, bir görüşün. Yani, şu anda bütün
Türkiye ve dünya kamuoyu bunu takip ediyor. Biz de bilelim ki gün içerisinde,
örneğin, bir saat sonra Hükûmetten bu konuda Meclise bilgi verilecek ve biz onu
dikkatle izleyelim. Yani, bunu bir yapalım hemen isterseniz. 
BAŞKAN
– Teşekkür ediyorum Sayın Gök. 
Bu
iletildi zaten, Hükûmet de burada, Hükûmet yetkilileri de burada, bu talebiniz
de iletildi; gerek görüldüğü anda bu, Meclisimize sunulur.
LEVENT
GÖK (Ankara) – Sayın Başkan, bakın, çok nazik bir şekilde…
BAŞKAN
– Sayın Gök, sizi dinledim.
Buyurun.
Teşekkür
ediyorum. 
Bakın,
şu var: Özellikle, Sayın Cumhurbaşkanımızla ilgili birkaç şey söylendi ve
terörle mücadele noktasında Sayın Cumhurbaşkanımızın kararlı duruşu, dik duruşu
ortadadır. Bir defa, burada kalkıp bu şekilde farklı yorumlara yol açmanın
doğru olmadığını düşünüyorum. 
MEHMET
GÜNAL (Antalya) – Hükûmet dedik, Meclis Başkan Vekili demedik, Hükûmet bilgi
versin dedik ya!
ERKAN
AKÇAY (Manisa) – Hükûmetin de Cumhurbaşkanının da dik bir duruşu söz konusu
değil, çelişkilerle doludur duruşu. 
BAŞKAN
– Bakın, dış politika, millî meseleler, toplumsal meseleler hepimizin ortak
arzusudur, ortak bir şekilde kararlı duruş gerektirir.
ERKAN
AKÇAY (Manisa) – Sayın Başkan, terörist kadar onurlu durmaktan bahseden bir
Cumhurbaşkanının duruşu çelişkilerle doludur. Başbakanken, Hükûmetken... 
BAŞKAN
– Sayın Akçay, lütfen, istirham ediyorum, Sayın Cumhurbaşkanının bu konudaki
samimiyetini hiç kimse test edemez. Terörle mücadele noktasındaki kararlı
duruşu ortadadır.
ERKAN AKÇAY (Manisa) – ...sadece terör hadiseleri
değil, İsrail’le ilişkilerindeki tutumu da ortada. İsrail’le ilişkilerde
kararlılık, tutarlılık var mı? 
BAŞKAN
– Şimdi, Meclis araştırması açılmasına ilişkin üç adet önerge vardır, ayrı ayrı
okutuyorum.
LEVENT
GÖK (Ankara) – Sayın Başkan…
BAŞKAN
– Sayın Gök, bu konuyu kapatıyoruz. Lütfen…
LEVENT
GÖK (Ankara) – Efendim, kapatalım ama İç Tüzük’ün 64’üncü maddesine göre, Genel
Kurula Başkanlık eden Başkan ve Başkan Vekili herhangi bir şekilde görüşünü
açıklayamaz. Siz bunu sık sık yapıyorsunuz. 
Şimdi,
bakın, bu söz bana ait değil. Ben dilerim ki sehven olduğu ya da yanlış şekilde
söylendiği ifade edilsin ama bu söz bugüne kadar düzeltilmedi.
BAŞKAN
– Bunu tüm kamuoyu biliyor, bunun düzeltilecek bir tarafı yoktur Sayın Başkan. 
LEVENT
GÖK (Ankara) – Efendim, nasıl düzeltilecek bir tarafı yok?
MEHMET
GÜNAL (Antalya) – Doğru söylüyor, düzeltilecek bir tarafı yok.
BAŞKAN
- Yani Sayın Cumhurbaşkanının kararlı duruşunu terör karşısında, tüm millet
olarak, Meclis olarak aynı zamanda kararlı duruşumuzu herkes biliyor.
LEVENT
GÖK (Ankara) – Yani şu sözün “Teröristler kadar onurlu ve gururlu olmalıyız.”
sözünün düzeltilecek bir yanını görmüyor musunuz Sayın Başkan, AKP Grubu da
görmüyor mu?
BAŞKAN
– Çok teşekkür ediyorum.
Meclis
araştırması açılmasına ilişkin üç adet önerge vardır, ayrı ayrı okutuyorum.
LEVENT
GÖK (Ankara) – Sayın Başkan, anlaşılıyor ki AKP Grubu da siz de bu sözlerin
arkasındasınız. Olabilir mi böyle bir şey? 
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili Çetin Osman Budak ve 20
milletvekilinin, özelleştirme işlemleri konusundaki yargı kararlarının
uygulanmaması nedeniyle oluşan kamu zararının boyutlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/244)
(Kâtip
Üye Osmaniye Milletvekili Mücahit Durmuşoğlu tarafından önergenin okunmasına
başlandı)
“Türkiye Büyük Millet Meclisi Başkanlığına
Özelleştirme
İdaresinin işlemleriyle ilgili yargı kararlarının uygulanmaması nedeniyle
oluşan kamu zararının boyutlarının saptanması…”
LEVENT
GÖK (Ankara) – Yani, hiç olmazsa AKP Grubunu bu formülden çıkartalım. Yani, AKP
Grubu ne diyor bir duyalım bunu.
ERKAN
AKÇAY (Manisa) – Sayın Başkan, Grup Başkan Vekili konuşuyor.
Levent
Bey, siz konuşurken önergenin okunması doğru değil.
(Kâtip
Üye Osmaniye Milletvekili Mücahit Durmuşoğlu tarafından önergenin okunmasına
devam edildi)
“…kamu
zararının daha fazla büyümesinin önüne geçecek önlemlerin belirlenmesi amacıyla
Anayasa'nın 98, TBMM İçtüzüğü'nün 104 ve 105'inci maddeleri kapsamında Meclis
araştırması açılması konusunda gereğini arz ederiz.
Gerekçe:
AKP'nin
on üç yıllık iktidarı döneminde Türkiye'de hukuk devleti ilkesi ağır bir yara
almıştır.”
LEVENT
GÖK (Ankara) – Sayın Başkan, bir arkadaşları dinleyelim ki…
(Kâtip
Üye Osmaniye Milletvekili Mücahit Durmuşoğlu tarafından önergenin okunmasına
devam edildi)
“Bu
süreç bir yandan toplumun adalet duygusunu zedelerken, bir yandan da büyük kamu
zararlarına yol açmıştır.”
LEVENT
GÖK (Ankara) – Sayın Başkan…
ERKAN
AKÇAY (Manisa) – Sayın Başkan…
BAŞKAN
– Bir bitirsin, tekrar söz veririm. Ama, başladık…
Siz
buyurun, oturun.
LEVENT
GÖK (Ankara) – Ama, daha benim sözüm bitmedi.
Yani
AKP Grubu bir cevap verecek, buna cevap hakkı tanımıyorsunuz. 
Bittikten
sonra alacağım sözümü tekrar.
(Kâtip
Üye Osmaniye Milletvekili Mücahit Durmuşoğlu tarafından önergenin okunmasına
devam edildi)
“…Özelleştirmelerle
ilgili çok sayıda yargı kararı yerine getirilmeyerek kamu zararına yol
açılmaktadır.
Türkiye'de
özelleştirme süreci 1986 yılında başlarken 1986-2003 döneminde yaklaşık 8,2
milyar dolarlık, AKP'nin tek başına iktidar 2003-2015 döneminde ise yaklaşık
61,8 milyar dolarlık özelleştirme yapılmıştır. AKP, siyasi iktidarının ömrünü
uzatabilmek için ülkenin çok önemli tesislerini, üç dört yıllık kârları
karşılığında değerinin çok altında bedellerle yandaşlarına satmıştır.
Seydişehir
Eti Alüminyum AŞ'nin 305 milyon dolar bedelle özelleştirilmesinin ardından,
yaklaşık değeri 2 milyar doları aşan Oymapınar HES, fabrikanın elektrik
ihtiyacının karşılanması gerekçesiyle ihaleyi alan Cengiz İnşaata bedelsiz
olarak verilmiştir. Yaklaşık 305 milyon dolarlık bir özelleştirmede ihale
şartnamesinde olmamasına rağmen, 540 megavat kurulu gücü bulunan ve değeri 2
milyar doları aşan Oymapınar HES'in bedelsiz verilmesinin kamu yararıyla
bağdaşmadığı açıktır. Danıştay da bu hukuksuzluğu ve kamu zararını tespit
ederek özelleştirme işlemini iptal etmiştir.
Ancak,
AKP hükûmetleri, aralarında Eti Alüminyum AŞ özelleştirmelerinin de bulunduğu
çok sayıda özelleştirme işlemiyle ilgili kesinleşmiş yargı kararlarını
uygulamamıştır. Bu tutumun Anayasa’ya aykırı olduğu açıktır. AKP bu tutumunu
bir adım daha ileri götürerek özelleştirmeyle ilgili yargı kararlarını
uygulamamak için 2 kez kanun çıkarmıştır. Anayasa’ya aykırı olduğu çok açık
olan söz konusu kanun maddeleri Anayasa Mahkemesi tarafından 2 kez iptal
edilmiştir.
AKP
hükûmetleri yargı kararlarını uygulamayarak bir yandan hukuk devleti ilkesini
zedelerken bir yandan da ağır bir kamu zararına yol açmaktadır. Aslında kamunun
elinde olması gereken tesisler yandaş şirketlere kaynak aktarmaktadır. Hukuka
ve kamu yararına aykırı bu sürecin devam etmesi kabul edilemez. 
TBMM
yurttaşların haklarını, hukuk devletini ve kamu yararını korumak için harekete
geçmeli, bir komisyon kurarak oluşan kamu zararı boyutlarını belirlemeli,
sorumluları hakkında da gereken süreci başlatmalıdır.
Bu
nedenlerle, özelleştirme işlemleri konusundaki yargı kararlarının uygulanmaması
nedeniyle oluşan kamu zararının boyutlarının belirlenmesi ve kamu zararının
sorumluları hakkında yasal süreçlerin başlatılması amacıyla bir Meclis
araştırması açılması gerekli görülmektedir.
1)
Çetin Osman Budak  (Antalya)
2)
Aydın Uslupehlivan  (Adana)
3)
Elif Doğan Türkmen  (Adana)
4)
Haluk Pekşen  (Trabzon)
5)
Mazlum Nurlu  (Manisa)
6)
Kadim Durmaz (Tokat)
7)
Lale Karabıyık  (Bursa)
8)
Ahmet Haluk Koç  (Ankara)
9)
Gülay Yedekci  (İstanbul)
10)
Bülent Öz  (Çanakkale)
11)
İrfan Bakır  (Isparta)
12)
Mehmet Gökdağ  (Gaziantep)
13)
Musa Çam  (İzmir)
14)
Kazım Arslan  (Denizli)
15)
Niyazi Nefi Kara  (Antalya)
16)
Ali Şeker  (İstanbul)
17)
Mevlüt Dudu  (Hatay)
18)
Cemal Okan Yüksel  (Eskişehir)
19)
Nurhayat Altaca Kayışoğlu  (Bursa)
20)
Mustafa Sezgin Tanrıkulu  (İstanbul)
21)
Mahmut Tanal  (İstanbul)”
2.- Gaziantep Milletvekili Mehmet Gökdağ ve 19
milletvekilinin, Antep fıstığı üreticilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/245)
Türkiye Büyük Millet Meclisi Başkanlığına
“Yeşil
altın” olarak adlandırılan Antep fıstığı, Gaziantep ve çevre illerinin
ekonomisinde önemli bir ihraç ürünü olarak, gıda üretiminde ana ve yan ürün
olması, yemek kültüründe, sosyal etkileri bakımından istihdam konusunda oldukça
büyük bir öneme sahiptir. Ancak, bu ürünün ekonomiye katkısı henüz istenilen
seviyeye gelmemiştir. Birçok sorunla karşı karşıya bırakılmış olan Antep
fıstığı üreticileri, sorunlarına ilgi gösterilmesini ve çözüm üretilmesini
beklemektedir. Antep fıstığının teşvik sistemi içerisinde yer almadığı, kayıt
altına alınamadığı, kaçak fıstık ticaretinin engellenemediği ve geleceğe
yönelik planlamaların yapılamadığı sürece bu sektörün gelişmesi ve Antep
fıstığının küresel bir markaya dönüşmesi mümkün olamayacaktır. Antep fıstığı
üreticiliğinin gelişmesini, sorunlarının çözülmesini, sürekliliğinin
sağlanmasını ve üretim artışıyla paralel dünya pazarlarında söz sahibi ülke
konumuna gelebilmesi amacıyla Anayasa’nın 98'inci, İç Tüzük’ün 104 ve 105’inci
maddeleri gereğince Meclis araştırması açılmasını arz ve teklif ederiz.
1)
Mehmet Gökdağ (Gaziantep)
2)
Mustafa Sezgin Tanrıkulu (İstanbul)
3)
Aylin Nazlıaka (Ankara)
4)
Kadim Durmaz (Tokat)
5)
Mahmut Tanal (İstanbul)
6)
Necati Yılmaz (Ankara)
7)
Özkan Yalım (Uşak)
8)
Lale Karabıyık (Bursa)
9)
Ceyhun İrgil (Bursa)
10)
Seyit Torun (Ordu)
11)
Haluk Pekşen (Trabzon)
12)
İlhan Kesici (İstanbul)
13)
Nurhayat Altaca Kayışoğlu (Bursa)
14)
Mehmet Göker (Burdur)
15)
Çetin Arık (Kayseri)
16)
Hüseyin Çamak (Mersin)
17)
Orhan Sarıbal (Bursa)
18)
Niyazi Nefi Kara (Antalya)
19)
Burcu Köksal (Afyonkarahisar)
20)
İrfan Bakır (Isparta)
Gerekçe:

Yaklaşık
yedi bin yıldan bu yana Güneydoğu Anadolu Bölgemizde yetiştiği saptanan Antep
fıstığı, bölgenin en önemli markalarından biri konumundadır. Bölgede 200 bin
kişinin doğrudan ya da dolaylı olarak geçimini sağladığı ve binden fazla
firmanın ticaretini yaptığı Antep fıstığının daha geniş ve yaygın olarak
üretilme ve verimliliğini artırma potansiyeline sahip olmasına karşın henüz
istenilen düzeye gelinememiştir. Bunun yanı sıra, dünya pazarlarında artan
rekabet Antep fıstığı ihracatında Türkiye'nin dış piyasalardaki payının ciddi
şekilde azalmasına neden olmuştur. Türkiye, dünya Antep fıstığı üretiminde
önceleri İran'dan sonra 2’nci sırada yer alırken son yirmi yılda ABD'den sonra
3’üncü sıraya gerilemiştir.
Ülkemizin
Antep fıstığı ağaçlarının yüzde 90'ı Gaziantep, Şanlıurfa, Adıyaman,
Kahramanmaraş ve Siirt’te bulunmaktadır. Antep fıstığı ağacı sayısı bakımından
en çok olan il Gaziantep'te, ağaç sayısına nazaran elde edilen ürün az olmaktadır.
Ülkemizde,
halk arasında Antep fıstığının sulanmadan yetiştirileceği şeklinde yanlış bir
kanı yaygın olmasının yanında, sulama imkânlarının da yetersiz olması sebebiyle
Antep fıstığı üretimimiz düşüktür. Antep fıstığı sulamadan değil, taban suyu
seviyesinin yüksek olmasından hoşlanmaz. Ayrıca hasat elle ve hasat sonrası
işlemler de yaygın olarak geleneksel yöntemlere göre yapılmaktadır. Antep
fıstığı üretiminde geleneksel metotlar bırakılmalı, kalite ve verimi artıran
sulamaya önem verilerek ürünler kalite derecesine göre sınıflandırılmalıdır.
Bir
diğer sorun ise kaçak fıstık sorunudur. Serbest bölgenin yakın olmasından
dolayı İran'dan kaçak olarak bavul ticaretiyle İran fıstığının üreticimizin
satış fiyatının yarısına gelmesi çiftçilerimizi zor durumda bırakmaktadır.
Tedbir alınarak kaçak fıstık girişi mutlaka önlenmelidir.
Diğer
taraftan, depolama süresi uzun olan Antep fıstığında piyasada kaliteli ürünün
her an bulunabilmesi, fiyat istikrarı sağlanması ve üreticimizin yeterli gelir
elde edebilmesi için lisanslı depoculuk ve ürün ihtisas borsaları kurulması bir
zorunluluktur. Lisanslı depoculuk ve ürün ihtisas borsalarının hayata
geçirilmesi üreticimizin ürününü değerine pazarlamasını sağlayacak, fiyat
istikrarında sürdürülebilirlik ile kaliteli ürünün her an piyasada
bulunabilirliği mümkün olacaktır.
Antep
fıstığının devlet desteği olmadan uluslararası piyasalarda rekabet gücünü
arttırması mümkün değildir. Bu amaçla, Antep fıstığı ürününe prim desteği
verilmeli ve Antep fıstığının tarım havzası destekleme modeli içerisinde yer
alması sağlanarak çiftçi teşvik edilmelidir. Ayrıca, küçük ölçekli Antep
fıstığı işletmeleri kooperatifleştirilerek ortak hareket etmeleri
sağlanmalıdır. 
Bir
marka ürün olan Antep fıstığını bu durumdan kurtarmak amacıyla TBMM’de bir
komisyon kurularak fıstık üreticilerinin sorunlarının yerinde tespit edilerek
tedbirlerin alınması sağlanmalıdır.
3.- Kırklareli Milletvekili Vecdi Gündoğdu ve 21
milletvekilinin, Kırklareli ili Demirköy ilçesi İğneada beldesinde yapılması
planlanan nükleer enerji santralinin Kırklareli ve Trakya bölgesine vereceği
zararların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/246)
Türkiye Büyük Millet Meclisi Başkanlığına
Çevre
duyarlılığından yoksun, plansız ve çarpık sanayileşme sonucu Kırklareli
ilimizin ormanları, bitki örtüsü, havası, suyu, toprağı ve bölgede yaşayan yöre
halkı ciddi tehdit altındadır. 
Kırklareli
ili Demirköy ilçesi İğneada beldesinde yapılması planlanan nükleer enerji
santralinin Kırklareli ve Trakya bölgesine vereceği zararların belirlenmesi,
sağlıklı ve dengeli bir çevre için gereken yasal tedbirlerin alınması amacıyla
Anayasanın 98’inci, Türkiye Büyük Millet Meclisi İçtüzüğü’nün 104 ve 105’inci
maddeleri gereğince bir Meclis araştırması açılmasını arz ederiz.
Saygılarımızla.
1)
Vecdi Gündoğdu (Kırklareli)
2)
Mustafa Sezgin Tanrıkulu (İstanbul)
3)
Kazım Arslan  (Denizli)
4)
Aytuğ Atıcı  (Mersin)
5)
Mehmet Gökdağ  (Gaziantep)
6)
Mazlum Nurlu  (Manisa)
7)
Kamil Okyay Sındır  (İzmir)
8)
Tekin Bingöl  (Ankara)
9)
Ali Şeker  (İstanbul
10)
Çetin Arık  (Kayseri)
11)
Nurhayat Altaca Kayışoğlu  (Bursa)
12)
Gülay Yedekci  (İstanbul)
13)
Mahmut Tanal  (İstanbul)
14)
Mevlüt Dudu  (Hatay)
15)
Cemal Okan Yüksel  (Eskişehir)
16)
Kadim Durmaz  (Tokat)
17)
Hüseyin Çamak  (Mersin)
18)
Necati Yılmaz  (Ankara)
19)
Niyazi Nefi Kara  (Antalya)
20)
Orhan Sarıbal  (Bursa)
21)
İbrahim Özdiş  (Adana)
22)
Mehmet Göker  (Burdur)
Gerekçe:
21’inci
yüzyılda ülkemizin karşı karşıya kaldığı en önemli sorunların başında
soluduğumuz havaya, içtiğimiz suya ve beslendiğimiz toprağımıza karşı yapılan
ve yapılması planlanan saldırılar gelmektedir.
Çevre
duyarlılığını ekonomik rant uğruna görmezden gelen çarpık sanayileşme anlayışı,
Kırklareli’yle birlikte tüm Trakya bölgemizin sahip olduğu doğal ve kültürel
zenginliklerini tehdit etmektedir.
Kırklareli
ilimiz dağ, deniz, göl, mağara, kumul, orman ve dere ekosistemine ilave olarak
dünyada eşi benzeri olmayan longozları bünyesinde barındıran eşsiz bir
coğrafyaya sahiptir.
Eşsiz
doğal zenginliklere sahip bölgemizde bir yandan biyolojik çeşitliliği korumak
için uluslararası sözleşmeler imzalanıp milyonlarca dolarlık harcama
yapılırken, bir yandan da çimento ve kömür limanı, taş ve maden ocakları,
termik santral, bunlar da yetmezmiş gibi bir de nükleer santral kurulması
planlanmaktadır.
Gelişmiş
batı ülkelerinin kendi ülkelerinde yeni bir nükleer enerji santrali kurulmasına
izin vermediği, eski santrallerin çevreye zarar vermeden nasıl tasfiye
edileceği tartışıldığı günümüzde, olası bir kaza durumunda 15-20 milyon
insanımızı etkileyecek, eşsiz coğrafyaya sahip Kırklareli bölgemizde nükleer
santral planlanması akıl ve bilimle bağdaşmamaktadır.
Nükleer
enerji santral kazaları ve atık kaynaklı radyasyon, gözlemlenemez ve etkisi geç
anlaşıldığı için bilimin ve risk gurubundaki insanların yeterince bilmediği,
dünya çapında felaketlere neden olan, sonuçları öldürücü, gelecek kuşaklar için
tehlikeli risklerdir. Bunun örneği Çernobil kazasıyla yaşanmış, santralin
olduğu bölgeden yüzlerce, hatta binlerce kilometredeki uzak bölgeler, ülkemizde
başta Karadeniz ve Trakya bölgemiz ile Kırklareli ilimiz olmak üzere
milyonlarca insan etkilenmiş, kazanın sonuçları yıllar geçmesine rağmen hâlâ
tam olarak tespit edilememiştir.
Bölgemizde
kurulması planlanan nükleer santralle bölgedeki ekosisteme geri dönüşsüz
zararlar verilecek, Trakya'nın ve İstanbul'un yaşam pınarı lstranca Dağları,
suları, havası, toprağı, bitki örtüsü, kuşu kurdu, börtü böceği, dünyada sayılı
subasar ormanları, endemik türleri, kültürel çevremiz, antik mirasımız tehdit
altına girecektir.
İğneada'da
yapılması planlanan nükleer santralde bir kaza olması durumunda İstanbul'un
yanı sıra, Trakya'nın tamamı ile Kuzey Ege büyük tehdit altında kalacak,
Marmara, Batı Karadeniz, kıyı Ege ve kıyı Akdeniz de oluşacak radyasyon
bulutundan etkilenecektir.
Kırklareli
bölgemizde çevre duyarlılığından yoksun, plansız ve çarpık sanayileşme
anlayışının ve uygulamalarının bu şekilde devam etmesi durumunda, Kırklareli ve
Trakya bölgemiz yıllar içerisinde yaşanılamayan, üretilemeyen bir bölge
konumuna gelecektir.
Bu
doğrultuda, Kırklareli ili Demirköy ilçesi İğneada beldesinde yapılması
planlanan nükleer enerji santralinin Kırklareli ve Trakya bölgesine vereceği
zararların belirlenmesi, bölgede çevresel sorunların ivedilikle çözülmesi ve
yaşanır ve üretilen bir çevre için gereken yasal tedbirlerin alınması amacıyla
bir Meclis araştırmasına ihtiyaç bulunmaktadır.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır. 
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
IV.- AÇIKLAMALAR
(Devam)
23.- Ankara Milletvekili Levent Gök’ün, Cumhurbaşkanı
Recep Tayyip Erdoğan’ın terörle mücadele bağlamında sarf ettiği bazı
ifadeleriyle ilgili Meclisin iradesini ortaya koyması gerektiğine ilişkin
açıklaması
LEVENT
GÖK (Ankara) – Sayın Başkanım, tekrardan kaçınmak istiyorum ama bir noktaya
varmamız da gerekiyor çünkü ilk konuda, İsrail’le olan anlaşma konusunda çok
çelişkili bilgiler gelmekte. Örneğin, İsrail Başbakanı Netanyahu yaptığı
açıklamada Gazze ablukasının süreceğini ve -bence çok da üzücü bir cümle
kullanmış- Türk topraklarından İsrail’i hedef alacak terör faaliyetlerinin
engellendiğini ifade etmiş. Yani, bizim Türkiye’den İsrail’e yönelik bir terör
faaliyetimiz mi var böyle bir anlaşmaya geçirildi ve Gazze ablukası bizim için
bir şartken süreceğinin açıklanması ne anlama geliyor? 
Yine,
Türkiye’nin yardımlarını Aşdod Limanı üzerinden İsrail’in bilgisi hâlinde
geçireceği ifade edildi. 
Şimdi,
bu çelişkili açıklamaların giderilmesi gerekiyor Sayın Başkan. Yani, bence
bugünün en önemli konusu bu. 
BAŞKAN
– Sayın Gök, şimdi, bakın, Başbakanlık tezkeresi görüşmelerine geçiyoruz, Sayın
Bakan o konuda gerekli açıklamaları yapacak, Sayın Bakan konuşacak.
LEVENT
GÖK (Ankara) – Peki, keşke bunu başından… 
BAŞKAN
– Söyledim ya, Başbakanlık tezkeresi var, o konuda gerekli bilgileri verecekler
diye. Ben aslında… 
LEVENT
GÖK (Ankara) – Peki, biz o zaman onu öyle kabul ediyoruz ama ikinci talebimiz
konusunda... 
ÖZGÜR
ÖZEL (Manisa) – Bakan söz talep ediyor zaten. 
LEVENT
GÖK (Ankara) – Sayın Bakan, siz şimdi mi… 
ÖZGÜR
ÖZEL (Manisa) – Tabii, söz talebi var efendim.
BAŞKAN
– Tezkere üzerinde açıklama… 
ÖZGÜR
ÖZEL (Manisa) – Sayın Bakanın söz talebi var efendim. 
BAŞKAN
– Yok. 
ÖZGÜR
ÖZEL (Manisa) – O başka bir süre, o başka bir şey. 
BAŞKAN
– O şekilde ilettiler bana. 
Buyurun,
siz devam edin Sayın Gök. 
LEVENT
GÖK (Ankara) – Sayın Bakan, tezkerede mi ifade edeceksiniz efendim? 
MİLLÎ
SAVUNMA BAKANI FİKRİ IŞIK (Kocaeli) – Biraz sonra konuşma yapacağım, orada
ifade edeceğim. 
BAŞKAN-
İşte orada ifade edeceğini söyledi. 
LEVENT
GÖK (Ankara) – Peki efendim, tamam. 
BAŞKAN
– Buyurun Sayın Gök. 
LEVENT
GÖK (Ankara) – Şimdi, diğer bir konuyu siz de Meclis Başkan Vekili olarak bir
değerlendirmeye tabi tutarak İç Tüzük’e aykırı davrandınız. AKP Grubunun da bir
ilzamdan kurtulması gerekiyor. Elbette, Cumhurbaşkanının bu tekzip edilmeyen,
sehven söylendiği ifade edilmeyen sözlerinin ne anlama geldiğini Sayın AKP grup
başkan vekili ifade etti ama ben tekrar okumak suretiyle ne anlama geldiğini,
kendimin ne anlam çıkardığını ifade etmek istiyorum. Cumhurbaşkanı “Teröristler
kadar onurlu ve gururlu olmalıyız.” dedi. 
Şimdi,
bakın, bu söz son derece tehlikeli ve sıkıntılı bir söz. Bu söz söylendiği
zaman, biz Mecliste teröristlerin yaptıkları faaliyetlerin önlenmesi açısından
askere verilen yetkiyi tartışırken başkomutan sıfatındaki Cumhurbaşkanının bu
sözünün herhâlde çok iğneleyici, rencide edici olduğu ortadadır. Bu sözler
tavzihe muhtaçtır, şu ana kadar herhangi bir şekilde tavzih edilmemiştir.
Meclisimiz terör faaliyetleri konusunda her zaman bir birlik sergiledi,
sergilemeye çalıştı büyük çoğunluğuyla, öyle diyelim. Şimdi, böyle bir konuda
herhâlde bu Meclisin de ifade edeceği bir düşüncesi vardır. Ben bütün parti
gruplarından Cumhurbaşkanının bu sözüne karşı Meclisin iradesinin ortaya
konulmasını talep ediyorum. Elbette, bu benim talebim, AKP Grubu katılır,
katılmaz ama onlar da niçin katılmadıklarını anlatırlar ve biz de onlardan bu
sözün ne anlama geldiği konusundaki kendi düşüncelerini öğrenmiş oluruz. Ben bu
teklifimi yineliyorum Sayın Başkan.
Birinci
talebimle ilgili olarak diyorsunuz ki: “Sayın Bakan İsrail konusunda bilgi
verecek.” Peki, onu da saygıyla karşılayacağız ve dinleyeceğiz ama bu konuda,
sizin de her zaman önemsediğiniz bu konuda, terörist faaliyetler konusunda
-bakın Bitlis’ten şehit haberleri geldi, Allah’tan rahmet diliyorum şehitlerimize,
bütün ulusumuza baş sağlığı diliyorum- böylesine önemli bir cümle konusunda
Meclis iradesini ortaya koymayacak da ne zaman koyacak? 
BAŞKAN
– Teşekkür ediyorum Sayın Gök.
LEVENT
GÖK (Ankara) - Ben bu iradenin ortaya konulmasını öneriyorum. Bizleri arkaya
çağırın, bir değerlendirelim, ondan sonra tutumlarımızı Meclisimize ifade
ederiz. 
BAŞKAN
- Sayın Gök, Sayın Cumhurbaşkanımızın terörle mücadele konusundaki samimi,
kararlı, dik duruşu ortadadır. Lütfen, istirham ediyorum.
MUHARREM
ERKEK (Çanakkale) - Ne zamandan beri?
BAŞKAN
– Ama Sayın Muş da bu konuyla ilgili açıklama yaptı, tekrar arzu ederse, ben
Sayın Muş’a tekrar söz veriyorum.
LEVENT
GÖK (Ankara) – Arkada bizi bir değerlendirmeye tabi tutun. Yani…
BAŞKAN
– Değerlendirilecek bir tarafı yok Sayın Gök.
LEVENT
GÖK (Ankara) - Ama siz…
BAŞKAN
– Sayın Muş’a söz verdim.
Buyurun
Sayın Muş.
24.- İstanbul Milletvekili Mehmet Muş’un, Cumhurbaşkanı
Recep Tayyip Erdoğan’ın bütün konuşmalarında terörle mücadele noktasındaki
kararlılığı ortadayken zorlama bir yorumla bir anlam çıkarmaya çalışmanın ve
bunun üzerinden bir polemik oluşturmanın doğru bir tutum olmadığına ilişkin
açıklaması
MEHMET
MUŞ (İstanbul) – Sayın Başkan, burada Sayın Cumhurbaşkanımızın ifadelerinden
zorlama bir anlam çıkarmaya çalışan Sayın Gök, buradan size bir ekmek çıkmaz.
LEVENT
GÖK (Ankara) - Ben ekmek meselesinde değilim. 
MEHMET
MUŞ (İstanbul) – Şimdi eğer biraz daha devam ederseniz, ben sizin
söylemlerinizi ortaya dökeceğim. Fakat, burada Sayın Cumhurbaşkanımızın
ifadelerinden “Teröristler gururludur.” gibi bir anlam çıkartmak yersizdir,
yanlıştır, bunu ifade ettim. 
İkincisi:
Yaptığı bütün konuşmalarda terörle mücadele noktasındaki kararlılığı, vurgusu
ve terörün kökünün kazınması noktasındaki ifadeleri ortadayken, zorlama bir
yorumla buradan “Teröristler gururludur.” diye bir anlam çıkarmaya çalışmak ve
bunun üzerinden bir polemik oluşturmaya çalışıp Meclisin gündemine geçmesini
geciktirmek doğru bir tutum değildir, doğru bir tavır değildir. Umarım bu
açıklama sizin için yeterlidir. 
Teşekkür
ediyorum. 
LEVENT
GÖK (Ankara) – Sayın Başkan…
BAŞKAN
– Lütfen, sayın milletvekilleri bu tartışmayı bitirelim. 
Sayın
Akçay da söz istedi. 
Buyurun
Sayın Akçay. 
25.- Manisa Milletvekili Erkan Akçay’ın, Cumhurbaşkanı
Recep Tayyip Erdoğan’ın terörle mücadele bağlamında sarf ettiği bazı
ifadelerine ilişkin açıklaması
ERKAN
AKÇAY (Manisa) – Teşekkürler Sayın Başkan. 
Aslında,
Sayın Cumhurbaşkanının “Bizler de en az teröristler kadar onurlu ve gururlu
olmalıyız.” sözünü biz şahsen ne şahsım itibarıyla ne de partimiz olarak hiç
üzerimize alınmadık. “Bizler”den kastı nedir? Tabii, kapalı olan odur. “Bizler”
derken belki kendisini kastetti Cumhurbaşkanı. Neticede, “bizler” deyince başta
kendisini ve muhtemeldir ki AKP Grubunu kastetmiştir. Buradan da çıkıyor ki
tavzih ve tevile muhtaç sözler olduğu açık. O bakımdan, sizin, Meclis Başkan
Vekili olarak da buna yorum getirmeye çalışmanıza gerek yok, AKP Grubu da
zorlanıyor zaten yorum getirirken Sayın Başkan. Fakat bu sözlerin doğru
olmadığı kesin ve açıktır. Yani bunun, değişik, şehide “kelle”, Öcalan’a da
“sayın” deme skandalının sürekli tekrar eden bir zihin altı, şuuraltı devamı
olduğunu düşünüyoruz doğrusu. Bu da kaçıyor bu ağızdan. 
BAŞKAN
– Teşekkür ediyorum Sayın Akçay. 
LEVENT
GÖK (Ankara) Sayın Başkan, bir cümleyle cevap vermem gerekiyor. 
BAŞKAN
– Sayın Gök, lütfen, bitirelim. 
Bir
cümle, buyurun. Bitiriyoruz. 
26.- Ankara Milletvekili Levent Gök’ün, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
LEVENT
GÖK (Ankara) – Terörden her kim ekmek çıkarmaya kalkıyorsa Allah cezasını
versin, Allah cezasını versin. AKP grup başkan vekilinin bu söylemini kendisine
aynen iade ediyorum. Biz terörden niçin ekmek çıkarmaya çalışalım? Böyle bir
tablo olabilir mi? Tam tersine, terörle mücadele konusunda her zaman en büyük
desteği vermiş olan Cumhuriyet Halk Partisi, kamuoyunda algılamalarla,
yanıltmalarla, başka anlamlara sürüklenecek bu tartışmaların önüne de geçmek
istemektedir. Bu söz düzeltilmeye muhtaçtır. Ancak anlaşılıyor ki AKP Grubu
Cumhurbaşkanının bu sözünün düzeltilmesinden yana değildir. O kendilerinin
bileceği iştir. Biz Cumhuriyet Halk Partisinin iradesini Mecliste bir kez daha
ortaya koyuyoruz. Bu sözleri tasvip etmediğimizi ve terörle mücadeleye ağır bir
darbe indireceğinin de altını çizerek sözlerime son veriyorum.
BAŞKAN
– Anayasa’nın 92’nci maddesine göre Başbakanlığın bir tezkeresi vardır,
okutuyorum:
V.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Başbakanlığın, Birleşmiş Milletler Geçici Görev
Gücü bünyesinde Türk Silahlı Kuvvetlerinin 5 Eylül 2016 tarihinden itibaren bir
yıl daha UNIFIL harekâtına iştirak etmesi hususunda Anayasa’nın 92’nci maddesi
uyarınca Hükûmete izin verilmesine dair Başbakanlık tezkeresi (3/802) 
Sayı:
31853594-165-12-2544
17/6/2016
Türkiye Büyük Millet Meclisi Başkanlığına
Birleşmiş
Milletler Güvenlik Konseyinin 11/8/2006 tarihinde kabul ettiği 1701 (2006)
sayılı Karar ve Türkiye Büyük Millet Meclisinin 5/9/2006 tarihli ve 880 sayılı
Kararı’yla bir yıl için verdiği izin çerçevesinde, Türkiye, Lübnan'da konuşlu
Birleşmiş Milletler Geçici Görev Gücü’ne (UNIFIL) Silahlı Kuvvetleri
unsurlarıyla katkı sağlamıştır. Söz konusu iznin süresi son olarak Türkiye
Büyük Millet Meclisinin 8/7/2015 tarihli ve 1094 sayılı Kararı’yla 5/9/2015
tarihinden itibaren bir yıl uzatılmıştır.
Türkiye,
UNIFIL'e yaptığı katkılarla barışı koruma harekâtının etkin biçimde icrasında
önemli bir işlev üstlenmiştir. Bu çerçevede Türkiye'nin katkısı gerek Birleşmiş
Milletler sistemi içinde gerek bölgesel ve küresel ölçekte gerekse kapsamlı
sivil-asker iş birliği faaliyetleri vasıtasıyla Lübnan toplumunun her kesimi
nezdinde görünürlüğünün artmasına, ayrıca barış ve istikrarın korunmasına
yönelik politikasının sürdürülmesine hizmet etmiştir.
UNIFIL'in
ülkemizin askerî kuvvet katkısında bulunduğu tek Birleşmiş Milletler Barış Gücü
operasyonu olması da dikkate alınarak UNIFIL Deniz Görev Gücü’ne katkımızın
sürdürülmesinin önem arz ettiği değerlendirilmektedir.
UNIFIL'in
görev süresi 31/8/2016 tarihinde sona erecek olup görev süresinin bu tarihten
sonraki dönem için yenilenmesi yönünde Birleşmiş Milletler Güvenlik Konseyi
tarafından ağustos ayı içinde bir kararın kabul edilmesi beklenmektedir.
Bu
hususlar ışığında ve Lübnan'la ikili ilişkilerimiz ile bölgedeki güvenlik
koşulları da göz önünde tutularak Birleşmiş Milletler Güvenlik Konseyinin
UNIFIL'in görev süresinin uzatılması yönünde karar alması durumunda; hudut,
şümul ve miktarı Hükümetçe belirlenecek Türk Silahlı Kuvvetleri unsurlarının,
1701 (2006) sayılı Birleşmiş Milletler Güvenlik Konseyi Kararı ve 880 sayılı
Türkiye Büyük Millet Meclisi Kararı’yla tespit edilen ilkeler kapsamında
5/9/2016 tarihinden itibaren bir yıl daha UNIFIL Deniz Görev Gücü’ne iştirak
etmesi ve bununla ilgili gerekli düzenlemelerin Hükümet tarafından yapılması
için Anayasanın 92’nci maddesi uyarınca izin verilmesini arz ederim.
 Binali
Yıldırım
 Başbakan
BAŞKAN
– Hükûmet? Burada.
Başbakanlık
Tezkeresi üzerinde İç Tüzük’ün 72’nci maddesine göre görüşme açacağım. 
Gruplara,
Hükûmete ve şahsı adına iki üyeye söz vereceğim. 
Konuşma
süreleri gruplar ve Hükûmet için yirmişer dakika, şahıslar için onar dakika
olacaktır. 
Şimdi,
tezkere üzerinde söz alan sayın milletvekillerinin isimlerini okuyorum: 
Gruplar
adına; Milliyetçi Hareket Partisi Grubu adına Antalya Milletvekili Mehmet
Günal, Halkların Demokratik Partisi Grubu adına Kars Milletvekili Ayhan Bilgen,
Cumhuriyet Halk Partisi Grubu adına Ardahan Milletvekili Öztürk Yılmaz, Adalet
ve Kalkınma Partisi Grubu adına Malatya Milletvekili Taha Özhan. Hükûmet adına,
Millî Savunma Bakanı Fikri Işık. Şahısları adına; İstanbul Milletvekili Oğuz
Kaan Salıcı, İstanbul Milletvekili Şirin Ünal.
Şimdi,
ilk söz, gruplar adına, Milliyetçi Hareket Partisi Grubu adına Antalya
Milletvekili Mehmet Günal’a aittir.
Buyurun
Sayın Günal. (MHP sıralarından alkışlar)
Süreniz
yirmi dakikadır. 
MHP
GRUBU ADINA MEHMET GÜNAL (Antalya) – Teşekkür ederim Sayın Başkan.
Değerli
milletvekilleri, sizleri ve yüce Türk milletini saygıyla selamlıyorum.
Sözlerime
başlamadan önce, şehitlerimize -yine en son şehitlerimiz başta olmak üzere-
Allah’tan rahmet diliyorum, Türk milletine başsağlığı diliyorum.
Tabii,
tezkere konusu artık mutat hâle geldi, her sene bunu yeniliyoruz. Dolayısıyla,
on yıldır devam eden bir süreç var. Milliyetçi Hareket Partisi olarak da her
zaman Türk Silahlı Kuvvetlerimizin, devletimizin arkasında olduğumuzu ve
mücadelede yanlarında olduğumuzu söyledik. Bu kapsamda, baştan da belirteyim ki
tezkereyle ilgili kanaatimiz olumludur ama bu vesileyle de az önce yaşanan
tartışmalar çerçevesinde ve gündemde olan dış politikaya ilişkin bazı hususları
da sizlerin dikkatine sunmak ve geçmişte yapmış olduğumuz bazı uyarılarımızı
tekrar burada sizlere iletmek istiyorum.
Önce
dikkat etmemiz gereken şey, bu görevlendirme Lübnan’la ilgili yani Suriye’nin
arkabahçesiyle, buradaki karışıklıkla ilgili bir şey ve on yıldır devam ediyor,
biz oraya gidiyoruz. Peki, hemen sınırımızda, yanı başımızda olan olaylara
müdahale edebiliyor muyuz diye önce ona bakmamız lazım. Bütün ülkeler orada;
Fransa’sı, Amerika’sı, Rusya’sı gelmiş, hepsi orada. Şu anda masa kuruluyor,
bir tek Türkiye yok. Yani 5-6 tane devlet masada var, Türkiye yok, bunları
dikkate almamız lazım. Suriye’yle ilgili konulara girmeden önce, bu meselenin
Orta Doğu’daki tartışmaların, kargaşanın, iç savaşın sadece bir boyutu olduğunu
dikkate almamız lazım. Yani sadece bunu görüşerek ve oraya asker göndererek
bunu çözme şansımız yok. 
Az
önce yaşanan tartışma çerçevesinde başta birkaç hususa değinmek istiyorum.
Çünkü Sayın Başbakanın açıklamasını ben de az önce dikkatle dinledim ve
şaşırıyorum yani bir anda, bu kadar yumuşak bir şekilde Sayın Binali Yıldırım
güzel söyledi “Bundan sonra dış politikada yeni bir sürece geçeceğiz.” diye bir
cümle kullandı baştan. O zaman diyoruz ki şimdiye kadar yapılanlar inkâr mı
ediliyor yoksa “Farklı bir sürece geçeceğiz.” derken acaba Sayın Davutoğlu
günah keçisi ilan edilip de “Vallahi, biz gene aldatıldık.” mı diyeceksiniz ben
merak ediyorum. Aynen cümle böyle: “Bundan sonra dış politikada yeni bir
süreç…” ve sonucunun bir tanesini gördük işte, İsrail’le anlaşma geldi,
verilecek iftara Rusya’nın maslahatgüzarı da çağrılmış; güzel bunlar ama peki,
bundan önce neden öyle yapmadınız da buraya geldik diye bakmak lazım. 
Açıkçası
arkadaşlarımız çok net bir şekilde Sayın Cumhurbaşkanını savunuyor. Hatta Sayın
Başkan da topa giriyor, dayanamıyor grup başkan vekili alışkanlığıyla yani
normalde öyle bir şeyin olmaması lazım. Ama sorun nereden kaynaklanıyor?
Türkiye'de dış politikayı kim uyguluyor, kim yönetiyor, belli değil. Yani garip
bir şey oluyor, herkes kendisine göre bir yorum çıkarıyor; Sayın
Cumhurbaşkanının danışmanları dış politikaya yön veriyor, ekonomist
danışmanları ekonomiye, Merkez Bankasına yön vermeye çalışıyor. Sonucunda da
devlet kurumları böyle yıpratılıp tek adamcılık gidince böyle oluyor. Şimdi
“Anlaştık.” diyorsunuz, ondan önce neredeydik? Yani geri götüreyim -Osman yok
bugün herhâlde- bugün göstereceğim kitap “Torbadaki Hukuk” değil “Mayın
Temizleme İsrail ve AKP” başlığını taşıyor; üst başlığı da “BOP, Arap Baharı ve
Suriye Meselesi Işığında” 
Yeni
milletvekili arkadaşlarımız bilmiyorlar ama 2009 yılında bu kürsüde üç hafta
süren bir mücadele verdik, bugünkü gelişmeleri ta o günden söylemiştik “Bunu
yapmayın.” demiştik. Siz o zaman ne istiyordunuz biliyor musunuz? Başta Sayın
Cumhurbaşkanı, o zamanki Başbakan ve Maliye Bakanı, eski Maliye Bakanı Kemal
Unakıtan olmak üzere, Suriye sınırının tamamını İsrailli firmalara mayın
temizleme karşılığında vermek istemiştiniz. Yani bugün geldiğimiz noktaya
nereden geldik, kavga nereden geldi, ona bir bakmamız lazım.
Bu
gördüğünüz topraklarda yapılan tartışmaların esası… O zamanlarda yapmış
olduğumuz çalışmaları da 2012 yılında size kitap olarak sunmuştuk ve
uyarmıştık. Orada güvenli bir bölgeyi İsrail askerlerine, İsrailli MOSSAD
ajanlarına verip şimdi bugün bu hâle geleceğimizi bir düşünün bakalım, nasıl
olurdu? Bizim şu anda kavga ettiğimiz, hani “Burası bizim kırmızı çizgimiz.”
dediğimiz alanlarda, bizim giremediğimiz alanlarda İsrail’in askerlerinin ve
ajanlarının olduğunu düşünün.
Peki,
ondan sonra ne yaptınız? Arkasından bir “…”(x) şovu geldi. Sonra Mavi
Marmara geldi, sonra tekrar döndük “İsrail’e ihtiyacımız var,
birlikteliklerimiz var, savunma konusu var, enerji var, yeni doğal gaz hatları
var, boru var, işte Akdeniz’de aramalar var.” falan falan. Şimdi, böyle bir şey
olmaz, bizim size söylediğimiz şu: Böyle ifrat-tefrit olmaz dış politikada, onu
söylemeye çalışıyoruz. Bir gün kavga edip, ertesi gün restleşip beş dakika
sonra “…”(x) deyince “Vallahi, size demedim,
moderatöre dedim.” olmaz. Bir taraftan canciğer kuzu sarması olup, ortak
toplantılar yapıp, “Kardeşim Esat” deyip ortak Bakanlar Kurulu yaptıktan sonra,
arkasından da “Düşman Esed” olmaz. Şimdi içinden çıkamıyoruz. Bakın, yokuz
masada, burada arkadaşlarımız bilgi versin, Sayın Bakan burada ama hazır Sayın
Dışişleri Bakanının da bu süreçle ilgili bilgi vermesi lazım, sadece Millî
Savunma Bakanından bunu Hükûmetin Bakanı olarak bekleriz ama yani Hükûmet adına
herkes açıklama yapabilir. Ama bu süreç nereden geldi, nereye gidiyor, niye
böyle oldu, bunları konuşmamız lazım ki bir daha hata yapmayalım. 
Şimdi,
değerli arkadaşlar, asıl sorun Sayın Cumhurbaşkanının her konuda açıklama
yapmasından kaynaklanıyor, siz savunmak zorunda kalıyorsunuz ama bir gün
söylediği ile sonraki farklı olunca size de sıkıntı oluyor. Ya, belki o anda
bir şey söylemek istiyor, maksadını da aşıyor, açık bir konuşmada bunu
söyleyebiliyor. İşte bizim söylediğimiz de o, bunun muhatabı Cumhurbaşkanlığı
değil dış politikada. Devletin başı, görüşme yapar, konuşur eder ayrı; tabii ki
bazı konularda söyleyecektir ama ben her şeyi yaparım, ben her şeyi bilirim
moduna geçtiğiniz zaman on dört yıldır uygulanan dış politikayı bir kalemde
çizip yeni bir süreç başlatıyoruz demek zorunda kalırsınız. O zaman da
uyardığımız için söyledik. 
Şimdi,
buradan bakıyoruz. Değerli arkadaşlar, biz sadece o anda uyarmadık, 2012
yılında yine orada bir güvenli bölge oluşturulmasını, hatta Kandil’e kadar
gidecek güvenli bölge oluşturulmasını Sayın Devlet Bahçeli söyledi, uyardı sizi
“Şimdiden bu önlemleri alın, yarın burası karışacak.” dedi. Yine, 9 Ekim 2012
tarihli grup toplantısında da uyardı “Suriye kaynaklı tehdit dalgası artık çok
boyutlu, çok yönlü risk ve kaygıları içinde barındırmaktadır. Mülteci akını
kontrol altına alınmalı ve Suriye’nin kuzeyinde yeni bir peşmerge yönetimine
veya Kandil yapılanmasına asla müsaade edilmemelidir.” dedi. Ekim 2012
arkadaşlar. Bugün ne tartışıyoruz? Haberler geliyor ve PKK’yla, tırnak içinde,
Kobani diye adlandırdığınız, sizin de meşrulaştırdığınız Ayn El Arap’ta ve
İncirlik’te görüşmeler yapıldığını yabancı basın bize söylüyor. Şimdi, kaygımız
o; iki saattir yapılan kavganın, tartışmanın nedeni, siz yeni bir müzakere
sürecine mi giriyorsunuz kardeşim, onu söyleyin bize. İsrail’le yapılan
anlaşmanın arkasında bu mu var? Yani, bu yumuşamanın arkasında bu mu var,
nedir? Yani, oradaki enerji hatlarındaki paylaşım sonucu bir şeye mi gelindi?
Peki, biz neden masada yokuz? Neden Suriye’ye, burnumuzun dibindeki şeylere
müdahale edemiyoruz? Lübnan’a tamam, gönderelim de oraya niye giremiyoruz? Biz
size tezkere verdik burada, niye Irak’ın içerisine giremiyoruz oradan terör
geliyor da? Yani bir taviz mi veriliyor “Yeniden bir süreç başlıyor.” derken?
Arkadaşlarımızın kaygısı bu. “Bir bilgi verilsin.” derken bunları kastediyoruz.

Hani
“Emevi Camisi’nde cuma namazı kılalım.” derken Süleyman Şah Türbesi’ni de
taşıdık, tamamen geri çekildik. Herkes orada, biz yokuz. “Bombaladık,
patlattık.” dedik; karşıya 2 tane bomba atıyoruz IŞİD diye. IŞİD kim? DAİŞ kim?
PYD kim? Hangisi terörist? Nedir, ne değildir belli değil. Yaratılan terör
örgütleri aracılığıyla istikrarsızlık oluşturulmuş o bölgede. E peki, herkes
giriyor biz giremiyoruz. Nasıl iştir bu? Yani Türkiye’ye saldırı var, elimizde
tezkere var. Onun için, bunları böyle kalabalığa getirmeden ayrıntılı bir
şekilde, arkadaşların dediği gibi, gerekirse kapalı oturumda yeniden Meclise
de, Türk milletine de bilgi vermeniz gerekiyor. Yani öyle bir ortam var ki “O
Türkmen bölgelerine yardım götürüyoruz.” dediniz, hatta hatta “Türkmenlere
saldırılıyor diye uçağı düşürdük.” dediniz, Türkmenler şu anda çok perişan.
Yani sadece Türkmen Dağı’nda, Suriye’de değil, Halep’te değil, Irak’ta da
perişan. Gerçekten buraya gelen göçle ilgili, az önce söylediğim, 2012 yılında
Sayın Bahçeli’nin uyardığı şekilde önlem almış olsaydık bu noktaya
gelmeyecektik. 
Ben
iki gün önce burada Ülkü Ocaklarımızın açtığı Türkmen Evi’ni ziyaret ettim.
Arkadaşlarımız bir sivil toplum örgütü olarak kıt imkânlarla çok başarılı
çalışmalar gerçekleştirmiş. Maalesef devletin eli uzanamıyor. Orada sağlık
merkezi var, eczanesi var, eğitim merkezi var. Binlerce çocuk yurtsuz kalmış.
Telafer’den gelen de var, Türkmen Dağı’ndan gelen de var, hepsi var. Şimdi,
bizim bunlara sahip çıkmamız lazım. Hem bahane ederken “Türkmenlerle ilgili.”
diyoruz; maalesef burada böyle bir garabet var. 
Peki,
neden oluyor? Burada tartıştık. Değerli arkadaşlar, siz kendi elinizle
yıllardır “Ayn El Arap” denilen yere “Kobani” ismini verir, sonra da gelir 29
Ekimde –kaç defa burada söyledim, Plan ve Bütçe Komisyonunda da tartıştık-
Cumhuriyet Bayramı’nın olduğu günde oraya güçlerin sevk edilmesine izin
verirseniz sonra oradaki istikrarsızlığa neden olmuş olursunuz. Kontrol etmeyi
bırakın, bugün bu noktaya getirdiniz. 
Evet,
gelinen noktada terörle mücadeleye dönülmesi olumludur, “Biz söyledik, haklı
çıktık.” demeyeceğiz, yapılması lazım, biz de arkasında duracağız. Milliyetçi
Hareket Partisi olarak her zaman söyledik, “Hukuki olarak da düzenlemelerde de
ne gerekiyorsa destek olacağız.” dedik. Ama, bir gün öyle, öbür gün böyle
olduğu zaman, maalesef, ifrat-tefrite kaçıyor ve toparlamamız çok zaman alıyor.
Türkiye'nin bu anlamda çok fazla zamanı yok. Bu görüşmeler yapıldı mı,
yapılmadı mı? Sayın Bakandan Sayın Cumhurbaşkanının İsrail görüşmesiyle ilgili
bilgi isterken… Ben merak ediyorum, İncirlik’te ve Ayn El Arap’ta bazı
görüşmeler Türkiye devleti temsilcileri ile PKK arasında, PYD arasında -her
neyse- yapıldı mı? Şimdi “PYD teröristtir.” diye bağırıyorsunuz, Amerika’ya
kızıyorsunuz; demin söylediğim gibi, Sayın Davutoğlu “Kobani’ye selam.” diye
selam gönderiyordu o zaman. Çok eski değil bunlar arkadaşlar. Onun için, bu
konularda millî bir dış politika izlememiz lazım. Maalesef, bu, her alana sirayet
etmiş durumda. 
AB’yle
ilişkilerimizde de aynısı var. Yani, geçtiğimiz günlerde İngiltere’nin
oylamasıyla daha fazla tartışıldı ama şimdi Sayın Cumhurbaşkanı yine topa girdi
daha Dışişleri Bakanı konuşmadan “Biz de referanduma götürebiliriz.” diye. Neyini
referanduma götüreceksiniz? Türk milleti zaten bundan muzdarip, gelişmelerin
doğru olmadığını biliyor, siyasi dayatma olduğunu biliyor, ara sıra da olsa
bazı millî çıkışlar yapıyor. Ama, bunu neden buraya getirdik? 2004’ün Aralık
ayında siz Türkiye'de yaşamıyor muydunuz? Yani, gündüz gözüyle havai fişekler
atıldığında -birçok arkadaşımız- Ankara’da değil miydiniz, Türkiye'de değil
miydiniz? Brüksel’in şefaatine Ankara'nın şerrinden kaçan bir anlayış şimdi
kalkıp bize AB düşmanlığı yaparsa -kusura bakmayın- bunu anlamayız, bunu samimi
bulmayız. Cümle aynen bu değil miydi? Ankara'nın şerrinden Brüksel’in,
Washington’un şefaatine gitmediniz mi? “Avrupa Birliği bir model olarak
önümüzde, tamam, meşrulaştık, sonra gerek kalmadı. O zaman, biz de girmeyelim.”
Yanlış. 
Biz
defalardır söylüyoruz: “Bu gümrük birliği bizim için dezavantajlı hâle
gelmiştir. Geçmişte avantajlıydı, rekabete açıldık ama artık ikili
ilişkilerimize, üçüncü ülkelerle ilişkilerimize zarar vermeye başladı.” diye
Dışişleri Bakanına, Gümrük ve Ticaret Bakanına onlarca defa Komisyonda
söyledik, dokuz yıldır ben Plan ve Bütçe Komisyonunda her toplantıda dile
getirdim, arkadaşlarımız da burada. Peki, ne oldu? Şimdi, bugün, siyasete, iç
siyasete bunları malzeme etmeyin diyoruz. Sonra sıkışıyorsunuz, tersini
söylediğiniz zaman da kimse inanmıyor; derdimiz bu. Yukarıda söyledim -şimdi,
Dışişleri Bakanımız yok, AB Bakanımız da yok- hatta Sayın Bağış’a söylemiştim:
Elli üç yıllık uzatmalı nişanlılık olur mu arkadaşlar? Önceki gün medyaya da
açıklama yaptım. Hâlâ nişanlılıkta devam ediyoruz. Ya, evlenmeyeceksek yüzüğü
atmamız lazım; evleneceksek de evlenelim dedik, biz onurlu üyelik dedik. Bu
işin de bir adabı var değil mi? Arkadaşlar güldüler, İngilizcesiyle Egemen
Bey'e dedim ki: Siz tercümanlık da yaptınız, yani ben bunu “...”(x) diyorum
dedim yani hiç bitmeyen ama evliliğe de gitmeyen bir aşk olarak görüyorum.
Güldüler. Gülmeyin dedim, kız tarafı biziz Türkiye olarak. Onların işine
geliyor. 
Biz
yeni söylemiyoruz bunu yeniden gözden geçirelim diye. Yani bu gümrük birliğini
de AB sürecinde oturup o standartları evet yapalım, kendi insanımız için
demokrasi düzeyini, ekonomik kalkınma düzeyini, sosyal refahımızı hep beraber
yapalım burada diyoruz. Milliyetçi Hareket Partisi her zaman yapıcı, yol
gösterici, uzlaşmacı oldu. Yapısal reformları beraber çıkaralım ama iç
politikaya alet edip bir gün öyle, bir gün böyle olduğumuz zaman maalesef
olmuyor. Yani o kapsamda geldiniz, Kıbrıs’la ilgili o havayla “Yes be annem”
deyip Annan Planı’na destek oldunuz. Sonra, Allah’tan, Rumlar kabul etmedi. E,
şimdi geldiğimiz noktada yine Kıbrıs’la ilgili gelişmeler var; yine, az önce
tartıştığımız İsrail’le yapılan anlaşmayla da bağlantılı olarak Doğu
Akdeniz’deki enerji kavgalarıyla, boru hatlarıyla ilgili olarak yine bir konu
var. Kendi başınıza, sadece Cumhurbaşkanının iki danışmanının kafasıyla bu
olmaz. Dışişleri Bakanlığı burada, Millî Savunma Bakanlığı burada, bütün
bürokrasi burada. Onlardan görüş almadan, devletin aklını çalıştırmadan
yaparsanız üç gün sonra tersini söylemek ve savunmak zorunda kalırsınız.
Kaygımız budur Milliyetçi Hareket Partisi olarak, yani uyarımız bundandır. O
zaman, bunların elden geçmesi lazım “İngiltere kararını verdi, biz de yapalım.”
demeyelim, aynı şeyi Almanya’yla yaşıyoruz. Durdurduk, diplomasi devam etmedi,
karşılıklı bir şeyler söyledik. Bir anda, ocaktan beri yattık yattık -devlet
olarak söylüyorum- sonra geldi, oylama çıkınca hep beraber söylüyoruz. Burada
söyledik. Sayın Başkan Vekilimiz burada ama Meclis Başkanının kendisi vardı. Oktay
Vural Bey gitti, konuştuk. Bir ortak deklarasyon yayımlayalım dedik, kabul
edilmedi. Sayın Başkana burada da söyledik. “Efendim, işte Dışişleri Bakanlığı
yapıyor.” Ne zaman yapabildik? Onaylandıktan sonra buradan ortak deklarasyon
yapabildik. Bunların önceden yapılması lazım ki parlamentodan parlamentoya bir
mesaj gitsin. Dostluk grubu üyesi olarak ve dış ilişkilerden sorumlu genel
başkan yardımcısı olarak ben bizatihi, o gruplara partimiz adına uyarı yazısı
gönderdim. Bir iki tanesinden cevap geldi sonra. Maalesef Meclis olarak bunu
yapamadık. Bu toplu tavrı yapmadığımız zaman bu sonuçlara katlanmak durumunda
kalırız değerli arkadaşlar. 
Tabii,
peki, diyeceksiniz ki: “Ne yapmamız lazım?” Yani Avrupa Birliğiyle ilişkileri
gözden geçirelim. Evet, Türkiye’nin çıkarı neyse ona bakalım ama aynı şeyi
Suriye’de de yapalım, aynı şeyi Kıbrıs’ta da yapalım, aynı şeyi Türk dünyasıyla
ilişkilerde de yapalım. Bakın, Büyük Orta Doğu Projesi, bir zamanlar eş başkanı
olmakla övünülen proje, maalesef emperyalist bir proje olarak Orta Doğu’yu
karıştırmış ve bugün Irak’ın kuzeyindeki fiilî Kürt oluşumuna paralel olarak
Suriye’nin kuzeyinde de böyle bir şeye yer açmıştır. Geç de olsa sizler de bunu
fark etmiş bulunuyorsunuz. Bir an önce bu yanlışlardan dönmemiz lazım. Kendi coğrafyamızda,
Milliyetçi Hareket Partisi olarak söylediğimiz, Türkiye merkezli yeni bir
medeniyet projesine inanıyorsanız ki bizim dile getirdiğimiz 2023 lider ülke
vizyonuna katıldınız. 2053 geliyor, süper güç olma vizyonunu Türkiye’nin
gerçekleştireceksek, gerçekten samimiyseniz millî ve çok yönlü bir dış politika
izlemek zorundayız. Onun için, önce içinde bulunduğumuz İslam Ülkeleri
İşbirliği Teşkilatında, bunun içerisindeki İSEDAK bünyesinde ve yine Ekonomik
İşbirliği Teşkilatı -ki içinde bütün Türk Cumhuriyetlerinin olduğu bir
kurumdur; benim de ilgilendiğim, daha önce bağlı olan birimlerin çalıştığı,
Devlet Planlama Teşkilatındayken- bütün Türk Cumhuriyetlerinin, İran’ın,
Afganistan’ın, Pakistan’ın olduğu bir birimdir. Buralara ağırlık vererek yeni bir
medeniyeti, yeniden Türk İslam medeniyetinin ihyasını eğer görüyorsak,
medeniyetin evrensel, kültürün millî olduğuna eğer inanıyorsanız o zaman bu
konulara farklı bakmak gerekiyor. Yani hamasi nutuklarla, iç politikaya dönük
söylemlerle bunu çözme şansımız yok. 
Biz
Milliyetçi Hareket Partisi olarak her zaman yapıcı, yol gösterici, uzlaşmacı
bir muhalefet anlayışından yanayız, millî bir dış politika istiyoruz. O zaman
ne yapmamız lazım? AB’yle görüşsek de Avrupa’dan vazgeçmeden Akif’in dediği
gibi “Alınız ilmini Garb’ın, alınız sanatını/ Veriniz hem de mesainize son
süratini.”
O
medeniyet düzeyine çıkarmak için hep birlikte çalışmamız lazım. Bu vesileyle,
millî bir dış politikaya dönüş umudumu koruyarak bu konuda destek olacağımızı
söylüyor; tekrar, tezkereye destek olduğumuzu belirtiyor, hepinize saygılar
sunuyorum. (MHP sıralarından alkışlar)
BAŞKAN
– Teşekkürler Sayın Günal.
Şimdi
söz sırası, Halkların Demokratik Partisi Grubu adına Kars Milletvekili Ayhan
Bilgen’e aittir. 
Buyurun
Sayın Bilgen. (HDP sıralarından alkışlar)
Sizin
de süreniz yirmi dakikadır. 
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri;
üzerinde konuştuğumuz tezkerenin on yıllık bir tarihi var ve on yıl önce bu
tezkere gündeme geldiğinde Hükûmet hangi gerekçeyle bu tezkerenin kabul
edilmesi gerektiğini o gün iddia etmiş, ona biraz baktım; ilginç gerekçeler
var. 
Mesela
birisi, Ulusa Sesleniş konuşmasında Sayın Erdoğan diyor ki: “Orta Doğu’da adil
bir barışın gerçekleşmesi için bu yapının içerisinde yer almalıyız.” Başka
gerekçeleri de var; diyor ki: “Büyük devlet olmanın gereği Birleşmiş
Milletlerin bu geçici barış gücünde olmayı gerektiriyor.” Çok neden var ama bu
nedenlere baktığınızda, üzerinden geçen on yılın ardından bu gerekçelerin ne
kadarı gerçekleşmiş, ne kadarı pratikte anlam bulmuş, ne kadarı hiçbir işlev
görmemiş… Galiba her yıl aynı işi yaptığınızda bir dönüp muhasebesini
yaparsınız. 
Bir
kere, tezkerelerle ilgili bir genel itirazı, bütün hukukçuların, uluslararası
hukukçuların yaptığı genel itirazı burada ifade etmek istiyorum. Tezkerelerde
kullanılan ifade, “milletlerarası hukukun meşru saydığı hâller” ifadesi tamamen
felsefi bir değerlendirmedir, hukuki bir değerlendirme değildir. Meşruiyet,
neye göre meşruiyet, hangi çerçevede bir meşruiyet? Bir kere, bu, her sene aynı
metni, neredeyse harf hataları, imla hataları dâhil olmak üzere Meclise aynı
tezkereyi gönderme alışkanlığından bu Parlamentonun vazgeçmesi gerekiyor.
Burası bir noter değil, önüne geleni “Geçen senekiyle aynıysa, demek ki hiçbir
şey değişmemiştir.” deyip onaylayacak bir makam değil. Bir yılda Orta Doğu’da
dünya dolusu değişiklik yaşanıyor ama ben sadece son dört yıl gelen tezkerelere
baktım, yani muhtemelen öncekiler de bundan farklı değil, bırakın yeni bir
cümle kurmayı, yeni bir gerekçe ortaya koymayı, tezkerenin devam etmesi
gerektiğine dair bir yeni iddiayı, burayı ikna etmek için hiç olmazsa, burada
muhalefet partilerini, tek tek bütün milletvekillerini ikna etmek için yeni bir
cümle kurmayı, yani cümlelerin sırası bile değişmiyor. 
Şimdi,
dünya bu kadar değişiyorken, bölgede bütün dengeler bu kadar değişiyorken, her
aktörün rolü, pozisyonu bu kadar değişiyorken aynı cümleyi kes-kopyala, sadece
alttaki imza değişerek, sadece Başbakanın imzası değişerek -Başbakan değiştiği
için doğal olarak imzası değişerek- Meclise göndermenin kendisi dış politika
açısından, uluslararası güvenlik, uluslararası mekanizmalara katılım açısından
son derece ciddiyetsiz bir yaklaşım. Yani bu ülkede Başbakanlık, yeni durumla
ilgili yeni bir değerlendirme yapma imkânından mı mahrum? Şunun için bu
tezkerede istenilen hedefe ulaşılamamıştır: “Yeniden bir yıl daha bu tezkerenin
süresi uzatılmalıdır.” diyebilir pekâlâ. Bunu deme ihtiyacı bile duyulmadan her
sene aynı metin yeniden, tekrar Başbakanlık tezkeresi olarak Meclise, Genel
Kurula gönderiliyor. 
Değerli
arkadaşlar, her yıl için bunun analizini yapmak, bunun tartışmasını yapmak ve
bu süre zarfında gerçekten bu yapının neye yarayıp yaramadığını, Orta Doğu’da
ne kadar barışa, istikrara hizmet edip etmediğini sorgulamak zorundayız. En
azından, halk adına burada oturan bizler, onun çıkarlarını savunma adına
siyaset yapan bizler sorgulamak zorundayız. 
Birleşmiş
Milletlerin Lübnan’da askerî güç bulundurmasının tarihi çok daha eski. 1978’den
bu yana orada Birleşmiş Milletler Gücü var ama ben arka planı bir tarafa
bırakıyorum, sadece 2006 krizini yani bugün 10’uncu kez uzatılması istenen
tezkerenin arka planına dair bazı kısa hatırlatmaları yapmak istiyorum. O
günlerde Filistin sahillerinde siviller, Filistinli kadınlar, çocuklar denize
girerken İsrail uçakları tarafından bir saldırı gerçekleşti, sivil
Filistinliler hayatını kaybetti, Hamas ateşkesi bitirdi. Bildiğiniz, işte,
katyuşa füzeleriyle saldırı oldu. Bunun üzerine İsrail de saldırıda bulundu ve o
çatışmaya Lübnan Hizbullahı dâhil oldu. 
Aslında
bu tezkerenin çıkma sebebi, Birleşmiş Milletler Güvenlik Konseyinin bu kararı
alma nedeni çok net biçimde İsrail’in o dönemde işgal ettiği Güney Lübnan’dan
çekilmesinin koşulu olarak oraya Birleşmiş Milletler askerlerinin
yerleştirilmesini talep etmesidir. Yani İsrail’i müdafaa, İsrail’in güvenliğini
garanti altına alma konusunda Lübnan Hizbullahı’ndan kaynaklanacak bir
saldırıyı engellemek için Birleşmiş Milletler Güvenlik Konseyi karar aldı,
Türkiye de bu Güvenlik Konseyinde yer aldı. Demin gerekçelerini söyledim,
hepsini tek tek tartışmaya açmaya gerek yok ama bir tanesi ilginç. İşte, büyük
devlet olma iddiası, Birleşmiş Milletlerin geçici barış gücüne asker vermenin
gerekçesi olarak sayılıyor ve bir başka önemli gerekçeyle birlikte ele
aldığımızda -o cümleleri hatırlayın- işte “Fransızlar gidiyor, İtalyanlar
gidiyor, biz gitmeyelim mi? Müslüman askerler orada bulunmasın mı?”
gerekçesiyle birlikte düşündüğünüzde bakıyorsunuz… Peki, hangi Müslüman ülkeler
Lübnan’daki geçici barış gücüne asker göndermiş? Malezya ve Bangladeş’in
dışında benim bildiğim ülke yok, ki sayıları da, 20-30 civarında ülkeden
gönderilen sayı da zaten çok düşük, komik miktarda asker gönderiliyor. Esas
itibarıyla, İtalya’nın, Fransa’nın komuta ettiği bir güçten söz ediyoruz.
Şimdi,
büyük devlet olmayı eğer Birleşmiş Milletler içerisinde bir yere operasyonel ya
da insani yardım gerekçesiyle asker göndermeyle ilişkilendiriyorsanız, galiba
dünyanın en büyük ülkesi Bangladeş. Çünkü Birleşmiş Milletler ne zaman asker
istemişse Bangladeş bir dediğini ikiletmemiş ve hemen asker göndermiş. Ama
hepimiz biliyoruz ki Bangladeş öyle uluslararası arenada çok büyük devlet
olarak falan anılmıyor. 
Çok
sıkça duyduğumuz bir ifade var, işte, dünyanın 5’ten büyük olduğu gerekçesi. Bu
cümle eğer gerçekten inandığımız, samimiyetle bir değer atfettiğimiz cümleyse o
zaman oturup yeniden bakmamız gerekiyor; neden Orta Doğu kendi sorunlarını
kendi içinde çözemiyor, kendi güvenlik mekanizmalarını kuramıyor ve ancak
Birleşmiş Milletlerden bir karar çıkarsa, ancak Güvenlik Konseyi bir askerî
planlamaya giderse ve gayet tabii, Birleşmiş Milletlerdeki karar
mekanizmasındaki etkili devletler isterse, onaylarsa İslam ülkeleri de sadece
kendi iç kamuoylarını ikna etme görevini yapıyorlar. 
Şimdi,
pekâlâ görüyoruz ki aslında dünya 5’ten küçükmüş. Dünya 5’ten küçük olmasaydı
biz on yıl boyunca önümüze gönderilen aynı metni tekraren buradan onaylayıp
geçirmez; Orta Doğu nereye gidiyor, Lübnan’da ne olup bitiyor, Suriye’deki
savaşta kimin ne kadar dahli var, gerçekten orada bir güvenli bölge
oluşturulabildi mi; bütün bunları sorgulardık galiba.
Değerli
arkadaşlar, herkes biliyor, bütün dünya biliyor ki Suriye’deki savaşın
taraflarından birisi Lübnan. E, şimdi, siz orada kalıcı barışı tesis etmek bir
yana, neredeyse Suriye’de büyük bir istikrarsızlığa neden olan politikaların
tarafı olmuşsunuz. Dolayısıyla da aslında en başından beri, on yıldan bu yana
her sene görüşüldüğünde tekrarlanan gerekçelerin hepsi boşa çıkmıştır, hepsi
anlamsızlaşmıştır, işlevsizleşmiştir. 
Burada
galiba üzerinde yoğunlaşılması gereken, sorgulanması gereken, sadece oraya
temsilî sayıda, insani yardım amacıyla ya da ihtiyaç duyulduğunda çatışmaya
müdahale amacıyla asker gönderip göndermeme meselesinin ötesinde, Türkiye'nin
dış politikasının, Türkiye'nin Orta Doğu politikasının gerçekten adil bir
barışa, gerçekten kalıcı bir istikrara hizmet edip etmeyeceği konusudur. 
Değerli
arkadaşlar, bugün -aslında ilginç bir tesadüf- İsrail’le ilgili anlaşma, en
azından, iki ülkenin başbakanı tarafından kamuoyuna deklare edildi. İki açıklama
ardı ardına yapıldı ama açıklamalara baktığınızda, arada ciddi farkların
olduğunu çok net görüyorsunuz. İsrail basınının Türkiye kamuoyuna da yansıyan
boyutlarından yani “Konuyu İsrail kamuoyu hangi açıdan ele alıyor, nereden
değerlendiriyor, nereden önemsiyor?” diye baktığınızda iki şey görüyorsunuz:
Birisi, İsrail gazının Batı’ya Türkiye üzerinden satılması konusu. Galiba
Netanyahu’nun birkaç gün önce bu anlaşmayla ilgili, henüz kamuoyuna deklare
edilmeden “muazzam” ifadesini kullanmasının sebebi de bu. Yani, gayet kârlı,
ticari bir iş yapıldığı ortada. 
Zaten,
aslında, bugün Başbakan defaten “normalleşme” kelimesini kullansa da aslında
ticari ilişkiler o anlamda hiç anormalleşmemiş çünkü altı yıl içerisinde 2
milyar dolar olan ticaret hacmi 6 milyar dolara çıkmış yani yüzde 300 artmış.
Şimdi, düşünün ki bir ülkeyle ticaret hacminiz yüzde 300 artıyor olacak ve siz,
o dönemi anormal olarak tarif edeceksiniz, şimdi normalleşme iddiasında
bulunacaksınız. 
İsrail
kamuoyunun ilgilendiği bir boyut daha var, o da daha önceki Lübnan savaşında
hayatını kaybeden İsrailli askerlerin hem cenazelerine ulaşılması konusu hem de
Türkiye’den, özellikle de Hamas vesilesiyle oraya yönelik, bundan sonra, tehdit
içeren çalışmaların, faaliyetlerin yürümemesi konusu. 
Şimdi,
konunun bütün taraflarına baktığınızda görüyorsunuz ki aslında, ortada, galiba,
çok net bir Türkiye kamuoyunun yanıltılması, eksik bilgiyle manipüle edilmesi
var. Açıklama yapan, örneğin Hamas Dış İlişkiler Sorumlusu Usame Hamdan, bu
anlaşmayı tarif ederken “mutlak bir şer” ifadesini kullanıyor. Şimdi, Türkiye
kamuoyu ikna edilirken de Hamas’ın başka bir pozisyon aldığı, alacağına dair
açıklamalar kamuoyuna yansıtılıyor.
Yine,
bugüne kadar özellikle İsrail’in doğrudan doğruya Arap ülkeleriyle ticaret
yaptığında, Müslüman kamuoyunun Arap devletlerine duyduğu tepkiyi bastırmak
için Türkiye üzerinden dolaylı ticaret yaptığını İsrail gazetelerinin hemen
hemen hepsi yazıyor. Şimdi, Arap kamuoyu çok değerli. Arap ülkelerinde
demokrasi yok ama buna rağmen Arap yönetimleri, krallıklar, şeyhlikler kendi
kamuoylarındaki İsrail aleyhtarı duyarlılığı önemsiyorlar ve bu işi Türkiye
üzerinden gizli yapmayı tercih ediyorlar. Türkiye bir Parlamentoya sahip,
demokratik bir rejime sahip ve demokratik kamuoyu tepkisinin ülke karar
süreçlerine, yönetim süreçlerine etkisi olduğu varsayılıyor -eğer demokratik
bir rejimse- ama Türkiye kendi kamuoyundan bu gerçekleri gizleyerek ülkeyi
yönetmeyi tercih ediyor.
Değerli
arkadaşlar, İsrail ile Türkiye arasındaki ilişkiler elbette Türkiye ile Suriye
arasındaki ilişkileri, Türkiye ile Rusya arasındaki ilişkileri, Türkiye-Lübnan
ilişkilerini, Türkiye-İran ilişkilerini, hatta Türkiye-Batı ilişkilerini
şekillendirecek kadar önemli ama eğer siz kamuoyuna anlaşmanın metnini bile
doğru aktarmıyorsanız büyük bir tarihî sorumluluk altında kalırsınız. “Abluka
kaldırıldı, ambargo kaldırıldı.” gibi ifadeler kullanılıyor. Ablukanın
kaldırılmadığını, sadece bir limandan insani yardım ulaştırılmasına fırsat
verileceğini çok net biçimde aslında hem dünya basını yazıyor hem İsrail
Başbakanı ifade ediyor. 
Şimdi,
Filistin sorununun elbette önemli boyutlarından birisi Gazze’ye insani yardımın
ulaşmasıdır, buna söylenecek hiçbir söz yok ama “Abluka kalkmadı, ambargo devam
ediyor, biz sadece o limandan deniz yoluyla insani yardım ulaştıracağız.”
diyerek hiç olmazsa kendi kamuoyunuza karşı, altı yıldır İsrail karşıtı söylem
kullanılarak, İsrail karşıtı dil kullanılarak maniple edilen kamuoyuna yönelik
doğru, dürüst bir tavrı koyma sorumluluğu siyasetin üzerindedir. 
Eğer,
daha birkaç gün önce Filistinlilere ait bir televizyon kanalı İsrail tarafından
yasaklanmış, uydu yayını yapması engellenmişse, Filistin’de çok ciddi seyahat
özgürlüğü sorunları devam ediyorsa, Gazze’de ticaret yapma imkânları
sıfırlanmışsa siz sadece insani yardımla Filistin sorununun çözümüne ciddi bir
katkı sunamazsınız. Elbette bu çok değerlidir ama her şeyi katkısı kadar, her
şeyi belirleyici gücü kadar tarif etmek zorundasınız. Burada nasıl insani
yardımın gönderilmesine hiçbir siyasi parti itiraz etmeyecekse ve her siyasi
parti nasıl bunu olumlu bir gelişme olarak yorumlayacak ve destekleyecekse
sizin de en azından, ablukanın devam ettiğini, ambargonun devam ettiğini,
İsrail’in bu anlamda bu anlaşmayla Gazze’ye yönelik tutumunda ciddi hiçbir
değişiklik yapmayacağını kamuoyuyla paylaşmanız gerekir diye düşünüyoruz. 
Filistin
sorununun, aslında, büyük oranda bir uluslararası yargılama sorunu olduğunu,
özellikle bu anlaşmayla birlikte fiilen görmezlikten gelmiş oluyoruz. Çünkü,
Mavi Marmara’da hayatını kaybedenlerin yakınlarının elbette kişisel
tercihleridir, mali bir tazminat karşılığında davalarından vazgeçebilirler de,
sonuçta o kişilerle ilgilidir ama o kişileri aşan, o insanların yakınlarıyla
ilgili, akrabalarıyla, çocuklarıyla ilgili duyarlılığın ötesinde bir anlamı var
bunun. İsrail, uluslararası
hukuka aykırı davranmış, Birleşmiş Milletler tarafından defalarca bu nedenle
kınanmış, eleştirilmiş bir ülkedir. Şimdi, siz davaları çekerek, Türkiye
mahkemelerindeki ya da uluslararası mahkemelerdeki davalarda geri adım atarak
aslında İsrail’in hukuksuzluğunu da bir biçimde tescillemiş oluyorsunuz.
Galiba, en başa döndüğümüzde, ne yazık ki Orta Doğu’nun o en kötü kaderiyle
karşı karşıya kalıyoruz. Orta Doğu’da devletler, İsrail aleyhtarlığını sadece
kendi kamuoylarını manipüle etmek için, sadece içeride muhalefeti bastırmak
için kullanırlar. Bunu tek tek her ülke için saymaya gerek yok ama bu, yaygın
bir dış politika alışkanlığıdır çünkü içeride ne zaman bir itiraz olursa, ne
zaman bir muhalefet gelişirse bu Arap ülkeleri, kendi kamuoylarını İsrail
tehdidiyle terbiye etmeyi, korkutmayı ve onların ciddi radikal değişim taleplerini bastırmayı böylece
başarırlar. Yani, aslında Orta Doğu’daki otoriter rejimlerin İsrail korkusuna
ihtiyacı vardır. İsrail korkusu, başka bir sürü şeyi halının altına süpürmeye
hizmet eder. Ne yazık ki galiba Türkiye de son altı yıl boyunca en azından
slogan düzeyinde yürütülen siyasetle bu Arap ülkelerinden demokratik kültür
açısından bir adım ileride olmadığını bir kez daha ispatlamış oldu, göstermiş
oldu. 
Evet,
kamuoyunun duyarlılığı var; Filistin konusuyla, Filistin halkının davasıyla
dayanışma duyarlılığı var, kimse Türkiye’den İsrail’e savaş açmasını falan
beklemiyor ama hiç olmazsa uluslararası platformlarda, bugünkü anlaşmayla
ilgili yapılan açıklamalarda olduğu gibi, Birleşmiş Milletler ve NATO gibi
platformlarda ülkelerin çıkarları aleyhinde tavır almama konusundaki taahhüdün
galiba buradan çok net biçimde açıklanması gerekiyor. 
İsrail’in
Birleşmiş Milletler nezdindeki konumunu biraz önce ifade ettim. NATO’daki
konumu da bundan çok ileride değil, daha iyi değil. Oysa, NATO’da İsrail’in
bugüne kadar elde ettiği bütün kazanımlara kolaylık gösteren Türkiye oldu. Şimdi,
acaba Birleşmiş Milletler ve NATO’da Türkiye’nin çıkarlarına mı İsrail yardımcı
olacak bugünden itibaren yoksa tersine, İsrail’in çıkarlarına mı Türkiye
yardımcı olacak? 
Eldeki
imkânlara, karşılaşılan risklere, sorun alanlarına baktığınızda tablo çok açık:
Türkiye bu iki platformda da eli -resmî olarak en azından- İsrail’den daha
güçlü bir ülke. İsrail’in elinde resmî olmayan başka kozlar, ilişkiler,
diplomatik imkânlar olduğunu elbette hepimiz biliyoruz ama eğer böyleyse o
zaman bunu kamuoyuna açıklamak ve Türkiye toplumunun sadece hamasetle, sadece
İsrail karşıtlığı yapılarak, sadece slogan üzerinden siyaset yapılarak
kandırılmasından öte reel politik hiçbir değişikliğin, hiçbir gelişmenin söz
konusu olmadığını da bilmek galiba Türkiye kamuoyunun hakkı. 
Bu,
özellikle davalarla ilgili durumun bu anlaşma kapsamında bir biçimde devre dışı
bırakılıyor olmasının bir süre sonra başka sonuçları olacak elbette. Bunları
zamanla hep birlikte göreceğiz, hep birlikte yaşayacağız çünkü uluslararası
platformlarda eğer çok büyük anlam yüklediğiniz davalar, sembolik davalar geri
çekilirse onun, sadece teknik, sadece hukuki sonuçları olmaz, onun siyasi
sonuçları da olur ve siz, İsrail’in sivil hedefleri vurması, insani yardım
götüren –eğer öyleyse Mavi Marmara, bunu iddia ediyorsak, bunu savunuyorsak-
Mavi Marmara’ya yönelik müdahalesinin –ki iç kamuoyunda altı yıldır çok yoğun
tartışılan bir konu- bunun, artık hiçbir şekilde, başka konular gündeme
geldiğinde de bir referans kabul edilip savunulmasını, tartışılmasını sağlayamazsınız.
Bundan sonrasında, İsrail başka sivil hedefleri de vurduğunda, başka insani
yardım konvoylarını vurduğunda da Türkiye'nin söyleyebilecek bir çift sözü
olmayacaktır.
Bu
gerekçeyle, ben, sadece Birleşmiş Milletler Geçici Barış Gücü’ne, yeniden, bir
rutin olarak burada “evet” oyu vererek asker göndermeye devam etmenin ötesinde,
Orta Doğu politikalarının ciddi biçimde gözden geçirilmesinin, Türkiye'nin de
çıkarları açısından, bölge halklarının da, Orta Doğu’nun da çıkarları açısından
zorunlu olduğunu ifade ederek sözlerimi bitiriyorum.
Herkesi
saygıyla selamlıyorum. (HDP sıralarından alkışlar)
BAŞKAN
– Teşekkürler.
Şimdi,
Cumhuriyet Halk Partisi Grubu adına Ardahan Milletvekili Öztürk Yılmaz
konuşacaklardır.
Buyurun
Sayın Yılmaz. (CHP sıralarından alkışlar)
CHP
GRUBU ADINA ÖZTÜRK YILMAZ (Ardahan) – Sayın Başkan, Saygıdeğer Bakanımız;
hepinizi saygıyla selamlıyorum.
Lübnan’daki
Birleşmiş Milletler Gücü’ne Silahlı Kuvvetlerimizin katılımı konusundaki
Başbakanlık Tezkeresi’nin süresinin bir yıl daha uzatılması konusunda söz almış
bulunuyorum. Yüce Meclisi saygıyla selamlıyorum.
Tezkereye
olumlu oy kullanacağız çünkü Türkiye'nin uluslararası kuruluşlar nezdindeki
görünürlüğünün artırılması ve özellikle Silahlı Kuvvetlerimizin bu tür
görevlerde yer alması, görev icra etmesi bizim de savunduğumuz, desteklediğimiz
bir konudur. 
Bu
vesileyle, bugün kritik gelişmeler oldu, Türkiye-İsrail ilişkilerinde kritik
gelişmeler oldu. Biliyorsunuz, biz “…” (*) başladık 2009 yılında, sonra Mavi
Marmara gemisine Akdeniz’de İsrail’in yapmış olduğu operasyon nedeniyle 9
vatandaşımızı kaybettik ve akabinde ilişkilerimiz gerildi, büyükelçiler çekildi
ve 2’nci kâtip seviyesine düşürüldü diplomatik ilişkilerimiz. Sonra, askerî
ilişkilerde büyük bir irtifa kaybı oldu. Tek irtifa kaybı olmayan ticari ve
ekonomik ilişkiler oldu, biraz önce konuşmacıların da aktardığı gibi, ticari ve
ekonomik ilişkilerde ciddi manada artış yaşandı bu dönemde. 
Biz,
Cumhuriyet Halk Partisi olarak Türkiye'nin sorunlar yaşadığı bütün ülkelerle
ilişkilerin geliştirilmesini destekliyoruz, aynı şekilde, Mısır’la ilişkilerin
düzelmesini destekliyoruz, Suriye’de bir şekilde istikrar sağlanmasını ve
Türkiye'nin bu bölgedeki ilişkilerinin normalleşmesini istiyoruz, Irak’taki
Merkezî Hükûmetle ilişkilerin düzelmesini istiyoruz; İran’la sorunlar yaşıyoruz
perde arkasından da olsa, özellikle İran’la olan bazı yanlış anlamaların
giderilmesini destekliyoruz, Rusya’yla sorunlar konusunda da keza aynı
konudayız. 
Şimdi,
bu İsrail-Türkiye normalleşme süreciyle ilgili olarak bazı hususları paylaşmak
isterim: Türkiye’deki siyasi iktidarın bu konudaki stratejisi şöyle oluyor:
Önce bir kavga ediyor, bu kavgayı içeride bir kesime mal ediyor ve taraftar
topluyor ve sonra bunu seçimlerde oya tahvil ediyor ve ne kadar yüksek oy alırsa
alsın bunun dış politikada artık bir işe yaramadığını, dış politikanın farklı
bir mantıkla yürütüldüğünü gördüğü andan itibaren de bütün pozisyonları terk
ediyor ve başladığımız noktaya geri dönüyor. Tepkisel, duygusal, içe dönük, iç
kamuoyuna dönük, iç kamuoyunu tatmine dönük bu politika maalesef bize zarar
veriyor. 
İsrail’le
ilişkilerde 3 tane şarttan bahsettik, bu şartlar Türkiye'nin şartlarıydı.
Neydi? Özür. Dilendiği söyleniyor, biz bir yazılı metin görmedik, herhangi bir
yerde yayımlanmadı ama dilendiğini varsayıyoruz. 
İkincisi
tazminat konusuydu, Mavi Marmara’da hayatını kaybeden vatandaşlarımızın
akrabalarına tazminat ödenmesi konusuydu. Bunda bir anlaşma sağlandığı
anlaşılıyor. 
Üçüncü
konu ve en önemli konu, siyasi iktidarın dilinden düşürmediği, her zaman
gündeme getirdiği ve iç politika malzemesi yaptığı Gazze’ye ablukanın
kaldırılması konusu. Gazze’ye ablukanın kaldırılması konusu terminolojik olarak
sıkıntı içeriyor. Bizim anladığımız, Hükûmetin anladığı; buradan bizim gemiler
Gazze’ye gittiği zaman Gazze Limanı’na denizden yanaşmayı içeriyordu yani
Gazze’ye ablukanın kaldırılması, İsrail üzerinden Gazze’ye geçmeyi değil,
doğrudan, Akdeniz’den Gazze Limanı’na ulaşmayı içeriyordu. Bu olmuyor ve
Gazze’ye abluka kalkmıyor. Olan, bizim yine İsrail limanından, İsrail
denetiminde Gazze’ye geçecek malların hızlandırılmasından ibarettir yani
hafifliyor. Dolayısıyla, bu konuda, Gazze’ye ablukanın kaldırılması konusunda
biz “kalktı” diye bir kelimeyi kabul etmiyoruz, zaten Sayın Başbakan da bugün “3
şartımız” derken, Gazze’ye ablukanın kaldırılmasını değil… Aynen okuyorum
“Gazze’ye ablukanın hafifletilmesiydi üçüncü şartımız.” dedi. E, zaten
hafifliyor, kalkmıyor.
Şimdi,
bizim Hükûmetin 3 şartını konuştuğumuzda, İsrail’in de 3 tane şartı vardı. Bu, Türk
kamuoyuna hiç yansımadı, yansıtılmadı. Biz özellikle, bir heyetle Filistin’e ve
akabinde 8-10 Nisanda İsrail’e gittiğimizde Türkiye’yle müzakerelerden sorumlu
Başkanla da görüştük, baş başa görüştük. Bu konunun olabildiğince derinliğini
anlamaya çalıştık. İsrail’in de 3 şartı vardı, o 3 şartı paylaşmak isteriz:
İsrail Hamas’ı terör örgütü olarak görüyor, Hamas’ın İstanbul’daki bir
varlığının olduğunu görüyor ve İstanbul’daki Hamas ofislerinin kapatılmasını,
İstanbul’dan İsrail’e dönük yapılan, Hamas’ın yaptığını iddia ettiği
faaliyetlere son verilmesini istiyordu. Birincisi Hamas konusuydu.
İkincisi:
Tazminat ödemeyi kabul ediyor ama tazminat ödendikten sonra yani bu rakam
Türkiye tarafına fon olarak devredildikten sonra ailelerin açmış oldukları
davalardan vazgeçmesini istiyor ve hukuki olarak bu konunun yasal garantilerle
kapatılmasını istiyordu. İsrail’in istediği ikinci konu buydu.
Üçüncü
konu daha önemliydi, Gazze ablukasının kaldırılmasını kabul etmiyordu. Bunun
olmayacağını, zaten, Netanyahu 2011 yılında yapmış olduğu açıklamada
söylüyordu. Bunun olmayacağını söylüyordu. Gazze’ye denizden herhangi bir
şekilde, değil Türkiye, herhangi bir ülkenin yanaşmasını, yaklaşmasını, mal
taşımasını, indirmesini hiçbir surette kabul etmiyordu. 
Sonuç:
Bizim 3 şartımızın bir kısmı kısmen yerine gelmiş oluyor, İsrail’in de çok
önemli öne sürdüğü şartlar yerine getirilmiş oluyor. 
Biz,
İsrail’le ilişkilerin normalleşmesini kesinlikle istiyoruz ve destekliyoruz,
ama maalesef, İsrail aleyhtarlığının ve Filistin sempatisinin sürekli
kamuoyunda pohpohlanmasını ve bunun oya çevrilmesini, iç politika malzemesi
yapılmasını da reddediyoruz. 
Ayrıca,
biz, Hamas üzerinden Filistin konusunu okuyamayız. Hamas’ın Müslüman Kardeşler’le
olan ilişkisi, bizim Mısır’daki yönetimle de ilişkilerimizi zehirliyor. Biz,
Hamas üzerinden Filistin’le ilişkileri okumaya kalkıştığımız zaman, Batı
Şeria’da uluslararası toplumun kabul ettiği Filistin yönetimiyle olan
ilişkileri, maalesef, sekteye uğratıyoruz. Üç yıldır dört yıldır bu konular görüşülüyor
ama Batı Şeria’daki yönetim bu görüşmelerden dışlandı, Hamas’ın talepleri
dikkate alınıyor, Halit Meşal çağrılıyor ve son anda olan şeylerde belki Mahmut
Abbas’a haber veriliyor. Ama, Filistin konusuna, maalesef, bütünlükçü bir
yaklaşımla bakamadık. Biz, Filistin konusu üzerinden İsrail’i okumamalıyız;
keza, İsrail konusu üzerinden de Filistin’e bakmamalıyız. Artık bu
normalleşmeden sonra bu dengeyi tutturmamız lazım. Eğer bu dengeyi
tutturabilirsek iki devletli çözüm konusu tekrar canlandığı zaman -ki şu anda
iki devletli çözüm konusu, maalesef, Suriye’deki, Irak’taki gelişmelerin
gölgesine itilmiş durumda- o zaman tekrar devreye girebiliriz, tekrar
uluslararası toplumda bir söz sahibi olabiliriz. Türkiye, sürekli Hamas’a
yapışma politikasından vazgeçmeli, bu bize zarar veriyor. Herkese kucak
açmalıyız ve Katar’da devam eden Filistinliler arası görüşmelere destek
vermeliyiz, bu konuda da bizim açık desteğimiz olmalı. 
Şimdi,
soru şu: Bu anlaşma yarın imzalandıktan sonra, İsrail’in talep ettiği şekilde,
kurbanların ailelerinin tazminat konusu yasal bir zemine oturtulup bu Meclise
getirildiği zaman bunu hakikaten AKP’liler destekleyecek mi? Bu ayrı bir
konudur, biraz şahsi bir konu. Yeterince onlara soruldu mu? Onların görüşü
alındı mı? Yani, devlet öldürülen vatandaşlar hakkında bir hüküm tesis ederken
onlarla yeterince istişare yapıldı mı, onu göreceğiz. 
İkinci
bir konu, bizim, gerçekten, İsrail’le ilişkilerde şunu bilmemiz lazım: İsrail,
Orta Doğu’da Amerika Birleşik Devletleri’nin en büyük müttefiki. İsrail’in
ulaştığı her el, aslında Amerika’nın iş birliği kurduğu el. Biz, bu denklemde
bu ikili iş birliğini görmediğimiz zaman hep hata yapıyoruz. Eğer bu
normalleşmeden sonra, tekrar Filistin davasıyla İsrail aleyhine olacak bir
süreç çerçevesinde bütünleşmek veya tam tersi bir şekilde bir bütünleşmeye
gidersek -davayla bütünleşmeden bahsediyorum- biz tekrar devre dışı oluruz. 
Şimdi,
bir başka konu bizim Avrupa Birliğiyle ilişkilerimiz. Bizim Avrupa Birliğiyle
ilişkilerimiz elli küsur yıldır devam ediyor. Türkiye, istenmeyen bir ülke
olabilir ama bu bizim stratejik hedefimiz. Şu andaki konjonktür Avrupa’da bu.
Irkçı, milliyetçi, anti Türk, İslamofobik yaklaşımlar maalesef ağırlık
kazanmış. Avrupa marjinalleşiyor, aynı Avrupa değil ama bu, şu anın Avrupa’sı.
Konu böyleyken bizim çekilmemiz, “Biz gerekirse bunu referanduma götürürüz.”
gibi yaklaşımlar sergilememiz yanlıştır. Biz üye miyiz ki referanduma
götürelim? Zaten istenmediği zaman ilişkiler götürülmez yani götürülmek
istenmiyorsa referandum kılıfının hazırlanmasını da anlamlı bulmuyoruz. AB
konusunda da en azından biz kendi sürecimize sahip çıkmalıyız, kendi sürecimiz
neyi gerektiriyorsa onu yapmalıyız. Bugün İngiltere’nin Avrupa Birliğinden
ayrılmasının sonuçları küreseldir; Avrupa için değildir, küreseldir. Yeni bir
denklem oluşacak, muhtemelen İngiltere ittifak olarak Amerika Birleşik
Devletleri’yle daha fazla ittifak ilişkisine girecek. Zaten geleneksel bir
ittifak ilişkisi vardı ama İngiltere iç sorunlarla da karşılaşacak yani bu
süreç İngiltere’yi referandumda her ne kadar Türkiye konusunu gündeme getirmek
suretiyle dışarıya dönük bir çalışmanın içine ittiyse bundan sonra İskoçya
konusu ve İrlanda konusuyla İngiltere içerisine gömülecek, belki bir çözülme
sürecini yaşayacak. Bizim böyle bir durumdan, Avrupa’nın kendi iç sorunlarıyla
uğraştığı bir durumdan vazife çıkarıp “Biz de hadi buradan çıkalım.” gibi bir
anlayış bize zarar verir. Bizim bu anlayışı terk etmemiz gerekiyor. 
Bir
başka konu: Şimdi, İngiltere’de bu konu gündeme geldiğinde bunun taraftarları
da, Avrupa’da kalmak isteyenler de, Avrupa’dan, Avrupa Birliğinden ayrılmak
isteyenler de bu konuyu Türkiye üzerinden götürdüler. Türkiye şeytanlaştırıldı,
Türkiye ötekileştirildi, yabancılaştırıldı ve Türkiye öcüleştirildi. Siz,
hakikaten, Hükûmet olarak niye buna cevap vermediniz, niye buna bir ses
vermediniz, niye bunları eleştirmediniz? Bugün İngiltere’de Türkiye
şeytanlaştırılırken yarın başka bir ülkede bunun benzerinin tekrar etmeyeceğini
nereden garanti ediyorsunuz? Niye bunlara karşı çıkmadınız? Türkiye’nin ulusal
çıkarları maalesef sessiz bir şekilde gömülüyor, ses çıkartılmıyor ve bizi bu
rahatsız ediyor. Hükûmetin sessizliği, ciddi manada, İngiltere’deki tavırdan
daha fazla rahatsız ediyor bizi.
Bir
başka konu bizim Rusya’yla ilişkilerimiz. Umuyoruz, Rusya’yla ilişkilerimizde
de düzelme olur. Türkiye kendi gücü oranında, kendi ulusal çıkarları oranında
Rusya’yla ilişkileri tekrar rayına oturtmak zorundadır. Çünkü, Rusya bugün
Güvenlik Konseyi üyesidir, Orta Asya’da bulunan ülkelerin ciddi manada
istihbaratını ve ekonomisini etkilemektedir. Rusya ile Türkiye rekabet hâlinde
olduğu zaman Türkiye kazanamıyor, belki Rusya da kazanamıyor ama iş birliğini
tekrar canlandırmamız gerekiyor. Bugün Rusya’yla ilişkilerden dolayı,
ilişkilerin gerginliğinden dolayı Türkiye ciddi manada zarar gördü, Rusya da
gördü. Yeni bir soluk gerekiyor ama dış politikada bu değişimi, bu dönüşümü
yapacak, bu değişime liderlik yapacak bir anlayış yok ortada. İsrail’le
ilişkiler altı yıldır konuşuluyor, beş yıldır konuşuluyor ve gelinen nokta bu.
Ama Rusya’yla da bir kanal açılması gerektiğini, bir konuşma kanalının, bir
görüşme kanalının açılması gerektiğini düşünüyoruz. Bunun bir zorunluluk arz
ettiğini, esasen Rusya’nın da buna bütün olanlardan sonra hazır olduğunu, bazı
konularda belki Türkiye’ye şart gibi gelen konuların görüşmelerle
çözülebileceğini düşünüyoruz. 
Şimdi,
bir başka konu: Bizim dış politikadaki en önemli konulardan birisi Suriye
konusudur. Bugün IŞİD’in varlığı Suriye’de giderek daraldı ve IŞİD kaybediyor
ve bir süre sonra o coğrafyadan defolup gidecek. Peki, biz IŞİD sonrası
stratejiyle ilgili ne düşünüyoruz? Ne olacak bu IŞİD’in kontrol ettiği alanlar?
Bugün demokratik Suriye güçleri daha Membic’e girmeden plan yaptılar, orada bir
yönetim oluşturdular; aynen Tel Abyad’daki yönetim gibi önce oluşturdular,
sonra oraya aldılar. Peki, Suriye ne olacak? Bizim öngörümüz nedir Suriye’yle
ilgili? Suriye belli ki üniter bir yapı olmayacak, artık açık. Ne düşünüyoruz
biz? 
Bakınız,
Irak’ta da Felluce’yi tamamen kontrol ediyor, bir tek Musul kalıyor ve Telafer
kalıyor. Buradan da defolacak. Ne olacak bu orta Irak? Bunun Irak Merkezî
Hükûmetle bağı ne olacak? Biz bununla ilgili hiçbir çalışma yapmıyoruz ve aynı
tas aynı hamam gidiyoruz. Mesele olayı görmek, Suriye’yi görmek, Irak’ı görmek
ve bu bölgelerde ufalanma olacağını görmek. Bu ülkelerde kimlerle biz iş
tutacağız, onu anlamamız gerekiyor. Irak Merkezî Yönetimiyle bir iş
tutturmuyoruz. Irak Merkezî Yönetimi şu anda bizimle bir çalışma yapmıyor. IŞİD
yarın defolup gitti, peki bu orta Irak ne olacak, Irak’la bağı ne olacak? Irak
Anayasası’na göre bölgeler var, başka unsurlar var -bunlar bizim önceliğimiz
olması gerekirken- Türkiye, perde arkasından bu konuları gündeme getirebilir.
Suriye’de biz Esad düşmanlığı dışında hiçbir şey yapamıyoruz ama Esad kontrol
ediyor. Suriye’nin bütünlüğü açısından bizim Hükûmetin artık düşünmesi lazım.
İsrail’e bu kadar sövüp saydıktan sonra dönüyorsa Esad’a da bu kadar sövüp
saydıktan sonra Türkiye'nin çıkarı için dönebilmelidir. Bu, Türkiye'nin millî
menfaati için gereklidir. Biz kimsenin şahsi egosu için, şahsi çıkarı için bir
şey söylemiyoruz ki bizim burada şahsi bir çıkarımız yok ki. Türkiye
kaybediyor. Türkiye kendi bölgesinde kurucu oyuncu olmaktan uzaklaştırıldı,
denklemin dışına itildi. Türkiye güç kaybetti, uluslararası alanda irtifa
kaybetti ve Türkiye yalnızlaştı. Biz Hükûmet değişikliği olduğu zaman çok
heyecanlandık “Acaba bir politika değişikliği mi yapacaklar?” diye. Hatta
sevindik, ya keşke bunu bahane etseler vallahi eleştirmeyeceğiz,
eleştirmeyeceğiz, Türkiye için hiçbir şeyi eleştirmeyeceğiz, yeter ki siz
değiştirin, biz sizi alkışlayalım ama olmuyor, hiçbir şey değişmiyor, Suriye
aynı Suriye, hâlâ aynı diretme. Irak’la hiçbir çalışma yok. Rusya’yla sadece
mesaj gidip geliyor. Bizim bu coğrafyada, bu kadar hassas bir coğrafyada hiçbir
sorumluluğumuz yok mu? Biz bir şey yapmak zorunda değil miyiz? Biz hep her
konuyu iç politika malzemesi mi yapmak zorundayız? Avrupa Birliği konusunda ne
çıksa iç politika konusunda malzeme yapıyoruz, üç gün sonra çark ediyoruz. 
AYTUN
ÇIRAY (İzmir) – Biz yapmıyoruz, onlar yapıyor. 
ÖZTÜRK
YILMAZ (Devamla) - Bunlar bizim irtifa kaybettiğimiz alanlar, millî
konularımız; biz bu konularda dik durmalıyız. 
Bakınız,
bir şey söyleyeceğim size, ya, geçen ben açıklama yapıyorum, diyorum ki: Ege’de
bizim 16 adacığımız ve kayalığımız Yunanistan’ın işgali altında. Bana kimse
cevap vermiyor, Yunan büyükelçisi geliyor bana, “Siz niye karıştırıyorsunuz
bunu? Hükûmet ses çıkarmıyor, size ne? Hükûmet ses çıkarmıyor, sana ne?” diyor.
Ekonomi konularına bakın, demokrasi konularına bakın, niye bu konuları
karıştırıyorsunuz. Türkiye dışarıdaki kendi konularına sahip çıkmalı. Bunun
bizim kendi çıkarlarımızla hiçbir alakası yok, Türkiye'nin çıkarlarıyla alakası
var. Eğer diyorsanız ki bu adalar bize ait değil, çıkın söyleyin. Bize ait,
diyorsanız o zaman o bayraklar orada dalgalanıyor, o askerler orada oluyor ve
orada ibadethaneler yapılıyor, oraya insanlar gidiyor, turistler gidiyor.
Bunların hepsi mi yalan? Bu haritalar, bütün bu gördüklerimiz yalan mı? Bizim
bazı şeylere sahip olmamız lazım ve bir nokta gelmeli, şahsi çıkarlarımızı bir
kenara bırakmalıyız, siyaseten bırakmalıyız. Türkiye zor durumda ve maalesef
sizin yüzünüzden irtifa kaybediyoruz biz. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ediyorum. 
Şimdi
söz sırası Adalet ve Kalkınma Partisi Grubu adına Malatya Milletvekili Taha
Özhan’a aittir. 
Buyurun
Sayın Özhan. (AK PARTİ sıralarından alkışlar) 
AK
PARTİ GRUBU ADINA TAHA ÖZHAN (Malatya) – Sayın Başkan, kıymetli hazırun;
öncelikle hepinizi saygıyla selamlıyorum. 
Bugün,
malum olduğu üzere, Lübnan’daki UNIFIL içerisindeki askerî gücümüzün görevine
devam etmesi konusundaki Başbakanlık tezkeresini görüşmek üzere bir aradayız.
Bölgemizdeki gelişmeler, ülkemizin istikrar ve güvenliğinin bölge ve komşu
ülkelerinden ayrı düşünülemeyeceğinin bir kez daha ortada olduğunu
göstermiştir. Bu tezkerenin yenilenmesi, yenilenirken belki teknik olarak çok
fazla bir şeyin eklenmemiş olması biraz önce eleştiri konusu yapıldı,
yapılabilir ama son tahlilde tezkerenin şartlarından çok daha ağır şartlar
içerisinde olduğumuz, bölgedeki güvenlik risklerinin çok daha ağırlaştığı
gerçeği de ortadadır. 
Hepimizin
bildiği üzere, dış politika önceliklerinden biri yakın ve komşu coğrafyamızda
barış, güvenlik ve istikrarın tesisidir. Bu çerçevede, bölgesel barış, güvenlik
ve istikrarı ilgilendiren tüm gelişmeler tabiatıyla dış politikamız üzerine de
yansımalar göstermektedir ve bu konuda kimse Türkiye’den millî menfaatlerimize
matuf bölgesel ve küresel gelişmeler karşısında kayıtsız kalmasını da
beklememelidir. Dolayısıyla, etrafımızda bir barış, güvenlik, istikrar ve refah
kuşağı oluşturulması için her zaman olduğu gibi özveriyle gayretlerin sürdürülmesi
gerekmektedir ve bu gayretlerin içerisinde de bu tezkerenin konusu olan
uluslararası kuruluşlar da bulunmaktadır.
Bildiğiniz
üzere, Birleşmiş Milletler Lübnan Geçici Görev Gücü ya da UNIFIL, 2006 yılında,
İsrail-Lübnan savaşının akabinde Lübnan’da barışın yeniden tesisi amacıyla
oluşturulmuştu. Biz de başından bu yana bu güce kuvvet katkısında bulunuyoruz.
Burada, Deniz Kuvvetlerimizin icra ettiği görevler sonucunda Lübnan’ın barış ve
istikrarına gereken katkının verildiği görülmektedir. Ben bizzat bu birliği
ziyaret etme imkânına da kavuşmuştum. Gerçekten hem Lübnan halkıyla, farklı
toplumsal kesimleriyle kaynaşmış hem de orada doğrudan hayatı etkileyecek
şekilde özellikle mühendislik konularında hizmetler veren bir birliğimiz. 
Lübnan’la
ilişkilerimiz öncelikle 2004 yılında Başbakan Refik Hariri’nin ülkemizi
ziyaretini izleyen dönemde özellikle ivme kazanmış, bu tarihten sonra da
başbakan ve bakan düzeyinde karşılıklı ziyaretler defaatle gerçekleştirilmiş ve
ilişkilerimizin kurumsal bir yapıya kavuşturulması yönünde önemli adımlar
atılmıştır. 
Lübnan’daki
farklı din, mezhep ve etnik kesimlerle ülkemiz arasında tarihsel ve kültürel
bağlardan gelen yakın ilişkiler bulunmaktadır. Özellikle Lübnan’ın ağır
maliyetler üreten iç savaş yıllarında bu farklı kesimlerin birbirine karşı
bilenmiş olduğu gerçeğini de akıllara getirecek olursak bu gerilimlerin
yükseldiği her dönemde, özellikle 2004 sonrasında Türkiye -bilinsin veya
bilinmesin- oldukça ciddi anlamda yapıcı roller de üstlenmiştir. Hatta, öyle
dönemler olmuştur ki oradaki Türk diplomatik şemsiyesi altında ancak bazı
temaslar, görüşmeler sağlanabilmiştir oysa yüzlerce yıldır bir arada yaşıyor
olmalarına rağmen bu farklı kesimlerin.
Takdir
edersiniz ki ülkemiz geniş bir bölgeye yayılma riski taşıyan ve o dönemde otuz
dört gün süren İsrail-Lübnan Savaşı’na son verilmesi amacıyla yoğun diplomatik
çabalar yine bu şekilde sarf edilmiştir. Ateşkesin sağlanmasından sonra
bölgesel barış ve istikrara atfettiğimiz önemin bilinciyle UNIFIL’e de kuvvet
katkısında bulunma kararı alındı. Bu yöndeki katkılar da yine her yıl bu yüce
Meclisin çatısı altında yenilenerek sürdürülmektedir. 
Şunu
söylemekte fayda var: Buradaki çatışmalar bir şekilde ortadan kalksa, bu risk
tamamen bitmiş olsa bile Türkiye'nin -asker olarak olmasa bile- bu nevi
çalışmalarını Lübnan’da sürdürmesinin artık zemini de orada oluşmuştur çünkü
ihtiyaçla Türkiye'nin varlığı birbirine eklemlenmiştir.
Bugün
bölgemizdeki gelişmeleri birbirinden ayrı düşünmek elbette ki mümkün değil.
Hemen yanı başımızda beşinci yılını geride bırakan Suriye krizinin insani ve
güvenlik bakımından sonuçları ortadadır. Neredeyse yarım milyon Suriyeli
hayatını kaybetmiş, yüz binlercesi yaralanmış ve sakat kalmış, 10 milyondan
fazla insan evlerini ve topraklarını terk etmek zorunda kalmış ve bunların
neredeyse yarısı da komşu ülkelere ve bu tezkerenin de konusu olan Lübnan’a da
ağırlıklı bir şekilde gitmiştir. Dolayısıyla, güvenlik şartları çok daha riskli
bir hâldedir. 
Suriye
krizi bağlamında Lübnan’ın ayrı bir önemi bulunmaktadır. Coğrafi açıdan küçük
olmakla birlikte bölge istikrarı bakımından tarihî, kilit öneme sahip olan
Lübnan’daki gelişmeler Suriye ihtilafının bölgesel barış ve güvenliğe
yönelttiği tehdidin vahametiyle doğrudan ilintili bir seyir izlemektedir. Orta
Doğu’da yaşanan ayrışmaların neredeyse mikro ölçekte vuku bulduğu Lübnan,
siyasi ve toplumsal yapısıyla, dinî ve etnik topluluklar arası orantısal bir
paylaşıma dayanan dengeleriyle hassasiyet arz etmektedir. Bu yapı komşu ülke
Suriye’de yaşanan ihtilafın Lübnan’a yansımasıyla sürekli tırmanmaktadır.
Suriye’deki gerginliğin Lübnan’a artan oranda sirayeti, elbette ki dinî ve
etnik gruplar arasında yaşanan dönemsel gerginlikleri ve toplumsal huzuru da
giderek daha fazla etkilemektedir. Lübnan’ın nüfusunu tam olarak bilmiyoruz
çünkü bir asra yakındır doğru düzgün bir sayım yapılamamıştır ama bildiğimiz
bir şey var, nüfusunun herhâlde yarıdan fazlası şu an sadece Suriye’den gelen
-Filistinliler hariç- mültecilerden oluşmaktadır. 
Bu
noktada Hizbullah’a ayrı bir parantez açmak gerekmektedir. Lübnan’da etkin bir
siyasi ve askerî güç konumundaki Şii Hizbullah’ın artan ölçüde Suriye rejimine
destek vermesi ve Suriye’deki ihtilafta rejimin yanında, bütün değerlerini
inkâr ederek bilfiil yer alması Lübnan’ı da Suriye’deki gelişmelere esasen,
doğrudan müdahil kılabilmektedir. Lübnan âdeta -yıllardır sürmekte olan-
Suriye’den kurtulmaya çalışırken Suriye’yi kendi üstünde bir karabulut olarak
bulmuştur. 
Tabiatıyla,
içinden geçtiğimiz bölgesel, kırılgan ve hassas bir dönemde Lübnan’da toplumsal
uyumun korunması her zamankinden daha fazla önem kazanmıştır. Bu bakımdan,
Türkiye olarak Lübnan’ın yanında durmaya devam etmemiz gerektiğini düşünüyorum.
Suriye ihtilafından mümkün olduğunca uzak tutmaya özen gösterilen
politikalarını da destekliyoruz. Bunun en üst düzeyde birkaç kez de dile
getirildiği kayıtlarda mevcuttur. Elbette ki Suriye kaynaklı güvenlik tehdidi
ve bölgesel çatışma riski bağlamında Lübnan ordusuna da önemli görevler
düşmektedir.
Türkiye,
Lübnan’la arasındaki derin tarihsel bağların ve her alanda gelişen ikili
ilişkilerin yanı sıra Lübnan’daki gelişmeleri de yakından izlemek durumundadır.
Bu ülkedeki mevcut siyasi tıkanıklığın bir an önce açılması ve seçimlerin
gerçekleşmesi gerekmektedir. Artık, uzun yıllara sâri olacak şekilde Lübnan,
defakto, seçimsiz bir şekilde sistemi çalıştırmakta gerçekten zorlanmaktadır.
Lübnan’ın istikrar ve refahı için bu ülkede barış ve istikrarın sağlanmasına
yönelik olarak ortaya konulan somut katkılar ikili ilişkilerimizin her
veçhesine olumlu etki yapmaktadır. Özellikle, UNIFIL’de görev yapan
birliklerimizin sergilediği olumlu performansın hem bölgesel hem de küresel
barışa katkısı tartışılmazdır. Öte yandan, askerî kuvvet katkısında
bulunduğumuz yegâne barış gücü harekâtı niteliğindeki UNIFIL’e iştirakimizin
sürdürülmesi bir yandan uluslararası barışın korunmasına yönelik çabalar
kapsamında ülkemizin görünürlüğünün artırılmasını sağlarken diğer yandan,
kapsamlı sivil, askerî iş birliği faaliyetleri vasıtasıyla Lübnan toplumunun
her kesiminde görünürlüğümüzün perçinlenmesine hizmet etmektedir ve özellikle
de kriz anlarında bu görünürlük çok ciddi bir siyasi sermayeye dönüşmektedir. 
Benzer
şekilde, Lübnan’da sadece UNIFIL’le bulunmamaktayız, aslında UNIFIL’den çok
daha güçlü ve etkin bir şekilde TİKA faaliyetleriyle bulunmaktayız. TİKA
faaliyetleri hem iki ülkenin ilişkilerinde hem de bölgesel faaliyetlerde çok
önemli bir rol üstlenmektedir. Lübnan, daha önce de zikrettiğim gibi, birçok
farklı etnik, dinî, mezhepsel unsuru barındırması nedeniyle TİKA
faaliyetlerinin de oldukça zorlu bir şekilde yapıldığı ve ancak başarılı olduğu
ülkelerden bir tanesidir çünkü aynı anda bütün bu farklılıkları tatmin edecek
ve dengeli, adil kabul edilebilecek bir yardım politikası izlenmesi
gerekmektedir. Özellikle, Türkmenlere yönelik projeler ağırlıklı olarak
gerçekleşse de Lübnan Beyrut Program Koordinasyon Ofisinin 2014 yılı sonlarında
faaliyete geçmesiyle birlikte gerçekten birçok farklı kesime ulaşan TİKA
projeleri hayata geçmiştir. Türkmenler başta olmak üzere, dediğim gibi, hastane
ve sağlık merkezlerinin yapılması, tam donanımlı ambulans sağlık ekipmanlarının
hibe edilmesi, binlerce fakir insana ve 750 bin Suriyeli mülteciye kaliteli
sağlık hizmeti verilmesi, Türkmen köylerinde 20 bin kişinin evlerinde istifade
ettiği içme suyu projesinin tamamlanması, belediye, kültür, sosyal ve sağlık
merkezleri, yine açılan yanık hastanesi –Lübnan’daki tek hastane- gibi birçok
başlıkta TİKA faaliyetleri gerçekten oradaki insanların o zorlu hayatını
rahatlatan önemli bir unsura dönüşmektedir. Dolayısıyla, bugün bu tezkereye
verilecek olan destek sadece oradaki askerî görünürlüğe değil, aslında o
görünürlüğün bir entegre unsuru olarak faaliyetlerini yoğun bir şekilde
sürdüren Lübnan’daki TİKA faaliyetlerine de yardımcı olacak bir dinamik
olacaktır. 
Bunları
dile getirdikten sonra, tezkereye grup olarak destek vereceğimizi bir kez daha
söyleyip bugün de tartışmanın merkezini oluşturan birkaç konuya ben de değinmek
istiyorum. Kaldı ki bugün “Lübnan” dediğimiz mesele bu tartışmaların da çok
uzağında değildir. Çünkü küresel siyasi dinamikler ve küresel düzen şeklinde
tarif edebileceğimiz sistemik yapı içerisinde oldukça ciddi çalkantıların,
eksen kaymalarının yaşandığı bir dönemden geçiyoruz. Bir taraftan hem küresel
siyasi organizasyonlarda çok ciddi bir çalkantı var, aynı anda küresel ekonomik
organizasyonlarda bir çalkantı var, yetmiyormuş gibi güvenlik
organizasyonlarında da bir çalkantı var. Yani bir taraftan NATO’da çok ciddi
sorunlar baş gösterirken diğer taraftan Dünya Ticaret Örgütünde çok ciddi
anlamda bir kısır döngü yaşanıyor, Birleşmiş Milletlerde de yaşanan tıkanmaya
hepimiz şahitlik ediyoruz. Dolayısıyla, aslında ilan edilmemiş bir küresel
kısır döngü, küresel siyasetsizlik diyebileceğimiz bir dönemden geçiyoruz. Bunun
elbette çok özel sebepleri var; küresel sermaye birikimiyle ilişkisi var,
kapitalizmle elbette ilişkisi var, 1945 sonrası kurulan düzenle ilişkisi var
ama bugün biz, bizim payımıza düşen kısmını oturup değerlendirmek ve küresel ve
bölgesel anlamda yaşanan gelişmelere dair bir perspektif ortaya koymak
durumundayız. 
Özellikle
kendi coğrafyamıza baktığımızda 11 Eylül sonrası yaşanan işgallerin gerçekten
fay hatlarını harekete geçirdiğini görüyoruz. Hemen etrafımızdaki 11 Eylül
sonrası benzer ve farklı sebeplerden ama iki aktörün başat şekilde müdahil
olduğu krizlerde neredeyse dokunulmadık alanın kalmadığını görüyoruz. Yani
Afganistan, Irak, Lübnan, Gazze, Gürcistan, Ukrayna, Kırım doğrudan ya askerî
müdahale, işgal, ilhak gibi süreçlerle karşı karşıya kaldı, ardından Arap
isyanlarıyla beraber de bir bölgesel domino etkisiyle Irak’ta kırılan bu fay
hattı bölgenin farklı farklı yerlerinde âdeta bir tsunami etkisiyle depremlere
yol açtı ve ortaya çıkan manzara gerçekten maalesef hiç iç açıcı değil. Bugün
bölgemizdeki türbülanstan doğrudan veya dolaylı bir şekilde etkilenmeyen hiçbir
ülke yok, bir kere bunun altını çizerek devam etmemiz lazım. Sadece doğrudan ve
dolaylı etkilenmeyi geçelim, artık yeni bir fenomenle karşı karşıyayız, yeni
küresel güvenlik tehdidinin de, bölgesel güvenlik tehdidinin de büyük ölçüde,
doğrudan, uluslararası -yani iki ulus devlet arasını kastederek söylüyorum-
gerilimler veya savaşlardan ziyade, ağırlıklı olarak “sirayet etkisi”
diyebileceğimiz, krizlerin yayılma etkisiyle şekillendiği bir döneme giriyoruz.

Dolayısıyla,
bulunduğunuz coğrafyanın, bulunduğunuz konumun, tarihsel pozisyonunuzun,
geleneksel politikalarınızın çok da fazla bir anlamının kalmadığı ve küçük
krizin olmadığı bir dünya sistemi içerisindeyiz artık. Sizden çok uzakta,
sizinle çok alakasız ve çok küçük olduğunu düşünebileceğiniz bir kriz oldukça
dolambaçlı yollarla hızla sizi de etkisi altına alan bir kriz dalgasına
dönüşebilmektedir. Yani, yerkürenin herhangi bir yerinde, âdeta işte o tsunami
meselesinde olduğu gibi, yaşanacak bir siyasal tektonik hareket bambaşka bir
yerde bir deprem etkisine yol açmaktadır. 45 sonrası oluşan düzenin mal,
sermaye ve emeğin sınırsız dolaşımını sonuna kadar destekleyip hayata geçirmeye
çalışırken krizlerin de sınırları aşıp gerçekten çok farklı yerlere
ulaşabileceğine dair siyasal gümrük duvarları inşa edebileceğini düşünmesi
oldukça naif bir yaklaşımdır. Bu yönüyle mülteci sorununun Avrupa kriziyle,
Arap isyanlarının Amerikan seçimleriyle, Güney Afrika, Güney Asya güvenlik
sorunlarının küresel ekonomik krizle ya da küresel siyasetsizlik döngüsüyle
küresel kurumlarda yaşanan tıkanmanın doğrudan birbiriyle alakası vardır. İşte,
tam da bundan dolayı bizim yıllardır anlatmaya çalıştığımız şey meselelerin ve
sorunların kökenine inmeden ve gerçekten orada yüzleşme yaşamadığımız sürece
krizlerin nerede ne zaman patlayacağını tahmin etmemiz mümkün değildir.
Suriye’de yıllardır bunu anlatmaya çalışıyoruz. Daha Dera’da gencecik çocuklar
vahşice katledilirken dile getirdiğimiz de buydu. Ardından geçen yıllar
içerisinde binlercesi Akdeniz, Ege’de canını kaybederken dile getirdiğimiz de
buydu. Irak işgal edilmesin diye komşu ülkeler konferansında dile getirdiğimiz
buydu. Benzer şekilde, İsrail’e, yaptığı işgallerden vazgeçmesi ve Gazze’de
katliamı durdurması gerektiğini söylerken de dile getirmeye çalıştığımız buydu.
Ardından bu kriz, kendisini terörizm, mülteci sorunu, küresel siyasetsizlik ve
tıkanma olarak gösterdiğinde de herhâlde gerçekten şaşırmamamız gereken bir
durumla karşı karşıyayız. 
Bugün
Avrupa’da yaşanan meseleye de birkaç cümle söylemekte fayda var. Özellikle
İngiltere’nin çıkışıyla beraber sadece Avrupa Birliği değil, Avrupa fikrinin
kendisi de kimlik anlamında, siyasal anlamda, ekonomik anlamda ve jeopolitik
dinamikler anlamında ciddi bir tartışmanın içerisine girmiştir ve bir domino
etkisi olacaktır. Benzer şekilde, bugüne kadar oldukça sorunlu yerlerden
yaşanan sirayet etkisinin bugün Kuzey’in en refah ekonomik birliği ve siyasal
birliği gibi görünen yerden dünyaya sirayet etkisi, yayılma ihtimali
bulunmaktadır. Türkiye, bu ilişkiyi rasyonelleştirmek için elinden geleni
yapmaktadır. Doğrudur, 2004’te yeni bir safhaya geçilmiştir ama ondan sonra da
Türkiye bu ilişkiyi rasyonelleştirmek için elinden geleni yapmış, maalesef bu
rasyonelleştirme tekliflerinin tamamı çaresiz kalmıştır çünkü Avrupa Birliğinde
karar alma süreçleri içine düştükleri kısır döngüden çıkarak Türkiye’ye net bir
pozisyon ifade edecek duruma hiçbir şekilde gelememiştir, bu da krizin
kaynağıdır. Ümit ederiz, AB krizi öncelikle bir Avrupa krizine dönüşmez,
ardından da sirayet etkisi, domino etkisi yaparak küresel anlamda yeni bir
kısır döngünün ortaya çıkmasına yol açmaz.
Türkiye-İsrail
ilişkilerine gelince, İsrail devleti bir şekilde işgalle kurulduğu günden
itibaren Türkiye-İsrail ilişkileri zannedildiğinin aksine hiçbir zaman normal
ilişkiler şeklinde devam etmemiştir. Her dönemde bir şekilde sorun yaşanmış ya
büyükelçiler geri çağrılmış ya ciddi anlamda İsrail telin edilmiş, İsrail
protesto edilmiş; toplumsal olarak da Türkiye’de halkımızın, milletimizin
İsrail’e nasıl baktığına dair herhâlde bir cümle kurmama bile gerek yoktur.
Dolayısıyla, “Bu iş politika malzemesi yapılıyor.” falan gibi cümleler çok da
anlamlı cümleler değildir. Bu, ortadadır, buna nasıl tepki vereceği siyasi
partilerin eğer milletle biraz rasyonel ilişki geliştirebilirlerse gayet
açıktır yani milletin bu kadar tepki verdiği bir aktöre sizin de nasıl ilişki
kurabileceğiniz konusunda çok kafa karışıklığı içerisinde olmaya gerek
bulunmamaktadır. Türkiye-İsrail ilişkilerinin anormal olduğu dönemler olmuştur,
çok değildir ama bir tanesi özellikle dikkat çekicidir, sadece 28 Şubat dönemi.
28 Şubat döneminde Türkiye-İsrail ilişkileri anormal bir çizgiye girmiştir,
tarihinde Türkiye'nin görmediği bir ilişki biçimi ortaya çıkmıştır. Millet de
bunu 2002’de, bu anormalliği rasyonelleştirerek düzeltmiştir. 
Benzer
şekilde orada konu açılırken BOP’tan falan bahsedildi. Yani bunun üzerine
söylenebilecek çok fazla bir şey yok ama BOP’un antitezinin 2002’de iktidara gelen
AK PARTİ olduğunu sadece Türkiye’de değil bölgede ve dünyada herkes görmüştür,
kayda geçmiştir.
Birkaç
konuya daha değinip bitireceğim. “Özürle ilgili yazılı belge var mı?” denildi.
Bu soru sorulabilir; olabilir de, olmayabilir de, ben “var” diye biliyorum ama
bir anlamı yok bunun yani dünyadaki birçok liderin kabul ettiği, 3 liderin aynı
anda görüşme yaptığı bir yerde bu talep gelebilir, isteyebilirsiniz ama bu
kayda geçmiştir, bu anlaşmada kayda geçmiştir, çok da bizi bir yere götürecek
bir şey değildir.
Hamas
üzerinden ilişkiden bahsedildi. Arkadaşlar, yani Hamas ile Türkiye'nin ilişkiye
geçmesi Hamas’ın resmî olarak 2006’da seçimleri kazanmasıyla birlikte
başlamıştır. Gazze meselesinde ise Gazze’deki hâlen defakto ve seçilmiş fiilî
hükümetin Hamas hükûmeti olmasından dolayıdır. Aslında Batı Şeria’da da
seçilmiş son hükûmet Hamas hükûmetidir. Dolayısıyla, bundan daha rasyonel bir
durum yoktur. Kaldı ki Mahmud Abbas da asla ihmal edilmemiştir, bütün bu
süreçler de kendisine haber verilmiştir. 
Usame
Hamdan’dan bahsedildi. Ben o cümleyi bilmiyorum, gerçekten öyle bir cümle var
mı? Ama Usame Hamdan, Hamas dış ilişkiler sorumlusu değil, onu biliyorum.
Tazminat karşılığında davalarından vazgeçildiği söylendi davacıların; bu
ifadeyi şiddetle kınıyorum, gerçekten çok ayıp bir ifadedir. 
(Mikrofon
otomatik cihaz tarafından kapatıldı) 
TAHA
ÖZHAN (Devamla) – Gazze’de ambargo gerçekten ağırdır ve bu ambargonun en ağır
kısmı da konut, elektrik, su gibi orada paha biçilmez şeylerdir. Bu anlaşmayla
beraber Türkiye-İsrail ilişkileri belli bir safhada normalleşmeye başlamıştır
ama altını çizerek söylüyorum, başlamıştır. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkürler Sayın Özhan. 
Sayın
Gök, sisteme girmişsiniz, bir dakika süre veriyorum.
Buyurun.
IV.- AÇIKLAMALAR
(Devam)
27.- Ankara Milletvekili Levent Gök’ün, düşen Rus
uçağıyla ilgili olarak Cumhurbaşkanı Recep Tayyip Erdoğan tarafından Putin’e
mektup gönderildiğine dair Kremlin’den yapılan resmî açıklama konusunda bilgi
verilmesini istediğine ilişkin açıklaması 
LEVENT
GÖK (Ankara) – Teşekkür ederim Sayın Başkan.
Bugün
dış politikayla ilgili birbiri ardına haberler gelmeye devam ediyor. Sayın
Bakan kürsüye çıkmadan önce kendisine bir soru yöneltmek istiyorum, o konuda
bilgi verirse seviniriz. Tüm ajanslar, Türkiye’nin düşen uçak konusuyla ilgili
olarak, Rus uçağıyla ilgili olarak, Cumhurbaşkanı Erdoğan tarafından Putin’e
mektup gönderildiğini ifade ediyorlar, Kremlin’den böyle bir resmî açıklama
yapılmış. Sayın Bakan bu konuda da bilgi verirse seviniriz. 
Teşekkür
ederim. 
BAŞKAN
– Teşekkürler Sayın Gök. 
Sayın
Erdoğan, hayırdır? 
MEHMET
ERDOĞAN (Muğla) – Sayın hatip konuşmasında BOP’un antitezinin AKP olduğunu
iddia etti ama BOP’a eş başkanlık yapmış bir partinin BOP’a nasıl antitez
olduğunu Sayın Bakan konuşmasında anlatırsa biz de bilgilenmiş oluruz. 
Teşekkür
ediyorum. 
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Başbakanlığın, Birleşmiş Milletler Geçici Görev
Gücü bünyesinde Türk Silahlı Kuvvetlerinin 5 Eylül 2016 tarihinden itibaren bir
yıl daha UNIFIL harekâtına iştirak etmesi hususunda Anayasa’nın 92’nci maddesi
uyarınca Hükûmete izin verilmesine dair Başbakanlık tezkeresi (3/802) (Devam)
BAŞKAN
– Gruplar adına konuşmalar tamamlanmıştır. 
Şahıslar
adına ilk söz İstanbul Milletvekili Oğuz Kaan Salıcı’ya aittir. 
Buyurun
Sayın Salıcı. (CHP sıralarından alkışlar)
Süreniz
on dakikadır. 
OĞUZ
KAAN SALICI (İstanbul) – Teşekkür ederim.
Sayın
Başkan, değerli milletvekilleri; Lübnan’a gidecek olan istikrar gücüyle ilgili
şahsım adına söz almış bulunuyorum. 
Değerli
arkadaşlar, Türkiye Büyük Millet Meclisi Başkanlığına gönderilen tezkerede
aynen şu ifadeler yer alıyor; gerekçe bölümünü söyleyeyim: “Bu çerçevede
Türkiye'nin katkısının gerek Birleşmiş Milletler sistemi içinde gerek bölgesel
ve küresel ölçekte gerekse kapsamlı sivil-asker iş birliği faaliyetleri
vasıtasıyla Lübnan toplumunun her kesimi nezdinde görünürlüğünün artmasına,
barış ve istikrarın korunmasına yönelik politikasının sürdürülmesine hizmet
edecektir.” deniliyor. Bu gayet iyi niyetli bir temenni, gerekçe. Dolayısıyla
orada 2006 yılından beri bulunan askerlerimizin de Lübnan’da barışa, istikrara
ve oradaki huzura hizmet ediyor olması bizim de arzu edeceğimiz bir şey. 
Az
önce AKP Grubu adına konuşan Sayın Taha Bey de konuşmasının bir yerinde yine
bundan iyi bir temenni olarak bahsetti, dedi ki: “Barış, güvenlik, istikrar ve
refah kuşağı yaratılmalıdır.” Tamamen hemfikiriz. 
Öbür
taraftan, Adalet ve Kalkınma Partisinin iktidarı döneminde yapılan işlere
baktığımız zaman, ortada ne barış var ne güvenlik var ne refah var; istikrar
kuşağı hiç yok.
Şimdi,
temenniler güzel ama iktidar olan kesimin, icranın başının yani Hükûmetin
temenniden öte politikalar ortaya koyması gerekir ya da temennilerine uygun
politikalar ortaya koyması gerekir ki yaptığımız işle söylediğimiz şeyler
uyumlu olabilsin. Maalesef ortada tam tersi bir durum söz konusu. Bakın ben
size isterseniz biraz sayayım: 
Bir
tarafta Suriye var. Suriye’deki bütün problem Adalet ve Kalkınma Partisi
iktidarı döneminde yaşandı. Son beş yıllık dönem, Adalet ve Kalkınma Partisi
iktidarı döneminde oldu. Yarım milyon insan öldü, doğrudur, sizin iktidarınız
döneminde, sizin izlemiş olduğunuz yanlış politikaların sonucunda o ölümlerin
artmasına maalesef katkı sunmuş oldu Adalet ve Kalkınma Partisi. Bir diğeri: 
3
milyona yakın mülteci Türkiye’ye geldi, hoş geldiler. Biz elimizden gelen
misafirperverliği göstermek isteriz. Ama “Niye geldiler?” sorusu hâlâ
açıktadır. “Neden böyle bir durum ortaya çıktı da bu 3 milyon kişi kendi
yurdunu değiştirmek zorunda kaldı, komşu bir ülkeye gitmek zorunda kaldı?”
sorusu hâlâ açıktadır. 
Öbür
tarafta Irak, Türkiye’nin yaşamış olduğu sorunlardan bir diğeri. İran, yukarıda
Ermenistan. Daha iki gün önce Papa Ermenistan’a gidip tekrardan soykırım
olduğunu ifade etti ve Avrupa’nın önemli ülkelerinde, önemli demokrasilerinde
parlamentolardan soykırım olduğuna dair kararlar arka arkaya geliyor. 
Bunların
hepsi bu dönem içinde oldu arkadaşlar. Diğer taraftan Kıbrıs’a, Doğu Akdeniz’e
baktığımız zaman Güney Kıbrıs’ın yapmış olduğu hamleleri göreceğiz ki sizin
iktidarınız döneminde, çok yakın bir zamanda, Lübnan, bizim barış ve istikrar
olsun diye deniz gücü gönderdiğimiz Lübnan, Güney Kıbrıs’la münhasır ekonomik
bölge anlaşması imzaladı arkadaşlar. Bunu engelleyemedi Türkiye. Sadece o
imzalamadı, Mısır da imzaladı, onu da engelleyemedi Türkiye; sadece o
imzalamadı, İsrail de imzaladı, bunu da engelleyemedi Türkiye. Yani biz Doğu
Akdeniz’de bir güvenlik bölgesi oluşsun, Doğu Akdeniz’de Türkiye’nin çıkarları
korunsun, orada bir huzur kuşağı ortaya çıksın amacıyla bir siyaset izledik ya
da bu siyasetin temennilerini ortaya koyduk ama Türkiye’nin çıkarlarının tam
tersine bir sonuç ortaya çıktı. Eğer Güney Kıbrıs bu anlaşmaları yapamamış
olsaydı, bugün Türkiye’nin İsrail’le ilgili yapmış olduğu anlaşmanın 3 tane
temel koşulundan 2 tanesi yerine gelmişti zaten. 3’üncüsü Gazze’deki ablukanın
kalkmasıydı. Gazze’deki ablukanın kalkması için İsrail’e bu kadar çok taviz
vermek zorunda kalır mıydı? Artı, kalkmamış bir ablukanın kalkmasını ortaya
koymak için bu kadar çok taviz vermek zorunda kalır mıydı arkadaşlar? 
Dışişleri
Komisyonuna uluslararası anlaşmalar geliyor bir süreden beri. Herhâlde şu ana
kadar Dışişleri Komisyonumuz bizim Parlamentoda en sık toplanan, en yoğun
çalışan komisyonlardan bir tanesi. Bu komisyona gelen anlaşmalardan bazıları da
Filistin’le ilgili sembolik anlaşmalar. Bu anlaşmalar sırasında biz gelen
bürokrat arkadaşlara sorularımızı soruyoruz. Diyoruz ki: Değerli arkadaşlar,
Türkiye’de Filistin’in ya da Gazze’nin İsrail’in Aşdod Limanı haricinde
doğrudan bir ulaşımı var mı? “Yok.” Mavi Marmara olayı yaşanmadan önce böyle
bir ulaşım imkânı var mıydı? “Yoktu.” Türkiye’den İsrail’e gidecek olan her
şey, Aşdod Limanı üzerinden, kontrol edildikten sonra Gazze’ye ya da Filistin’e
geçmek zorundadır. Peki arkadaşlar, bugün anlaşma açıklandı. Bugün itibarıyla
Türkiye’den Gazze’ye gidecek olan herhangi bir geminin Aşdod Limanı’nda İsrail
denetimine tabi tutulmadan İsrail’e geçme imkânı var mı? Yok. E, peki biz altı
yıldan beri İsrail’le niye kavga ettik arkadaşlar? Ya da bugün “zafer” diye
sunduğumuz şey nedir? Bundan önce de İsrail’i baypas ederek Gazze’ye yardım
ulaştıramıyordunuz, bugün de İsrail’i baypas ederek Gazze’ye yardım
ulaştıramıyorsunuz. Yani bütün mesele aslında TOKİ’nin orada yapacağı bir
miktar sosyal konut mudur ya da Türkiye ile Almanya iş birliğinde orada
yapılacak olan enerji üretim tesisi midir? 
Meseleyi,
Türkiye’nin dış siyasetini o kadar büyük zikzaklar içinde götüren bir iktidarla
karşı karşıyayız ki, bir süre sonra, Türkiye, İngiltere’de bu hafta sonu
yapılan Brexit oylamalarında İngiltere’nin ana gündem maddesi hâline geldi.
Nasıl geldi? Sayın Cumhurbaşkanı arada bir çıkar, “Ey Avrupa Birliği! Ey
Rusya!” der ya, orada Başbakan David Cameron çıktı, “Ey Türkiye!” dedi. Bu
bizim canımızı sıktı. İktidarın da canını sıktı, muhalefetin de canını sıktı.
Biz Türkiye’nin başka bir ülkenin iç işlerinde malzeme olarak kullanılmasını
istemeyiz. İstemeyiz ama biz, şu ana kadar ilişkide olduğumuz bütün ülkeleri
kendi iç siyasetimizde malzeme olarak kullandık. Avrupa Birliğini biz, malzeme
olarak kullandık mı arkadaşlar? Kullandık. “Biz” derken Hükûmetten
bahsediyorum. Biz, İsrail’le ilişkileri iç politika malzemesi olarak kullandık
mı? İsrail’i şeytanlaştırdık mı? Şeytanlaştırdık. Her şeyi iç politika
malzemesi olarak kullandık. Biz, Ermeni soykırımı iddialarını iç politika
malzemesi yaptık mı? Yaptık. Biz, “Ey Obama!” deyip Amerika’yla ilişkileri iç
politika malzemesi hâline getirdik mi? Getirdik. 
Vezneciler
saldırısından sonra havuz medyasının önemli gazetelerinden bir tanesi,
Vezneciler’deki terör saldırısında “Alman İşi” diye başlık attı arkadaşlar.
Yani “Bu terör saldırısının arkasında Almanya vardır.” diye başlık attı, açıp
bakabilirsiniz. Türkiye'de yaşanan her olumsuz olayı örtmek için biz maalesef,
yurt dışındaki gelişmeleri, Türkiye'nin bir iç siyaseti hâline getirdik. 
Dolayısıyla,
bugün itibarıyla ortaya çıkıp da, “Bölgesel, küresel barış ve istikrarın
korunması için biz bir tezkere getiriyoruz.” dediğinizde… Biz tabii ki “evet”
oyu vereceğiz, 2006 yılından beri de “evet” oyu veriyoruz çünkü barışa,
istikrara, samimi bir şekilde inanıyoruz. Ama öbür taraftan Hükûmetin izlemiş
olduğu siyasete baktığınız zaman bu konuşmaların hiçbiriyle teğet dahi geçmeyen
bir süreç var. 
Bir
taraftan biz, barış ve istikrar için oraya hücumbot, fırkateyn gönderiyoruz,
öbür taraftan bundan önceki Başbakan, “Biz, Şam’da Emevi Camisi’nde namaz
kılacağız.” diyordu. Yani Lübnan’a “barış” Suriye’ye “savaş” demiş oluyorsunuz.
Bir yandan, Lübnan’da barışı korumak için fırkateyn gönderiyoruz, öbür taraftan
Suriye’de tanıdığımız tanımadığımız, bildiğimiz bilmediğimiz bütün örgütlere
silah gönderiyoruz.
Değerli
arkadaşlar, dış politika istikrar gerektirir. Yani bölgesel istikrar
gerektirdiği gibi dış politikanın da kendi içinde istikrarlı olması gerekiyor.
Muhalefetin de iktidarın da Türkiye'nin dış politikasından ortak olarak
etkilendiği bir düzlemde, bizim ülkemizin dış ülkelerdeki itibarını
koruyabilmemiz ve çıkarlarımızı koruyabilmemiz açısından bu tür zikzaklara açık
olmayan bir siyaset izlenmesi gerekmektedir.
Değerli
arkadaşlar, sürem az kaldı ama hızlıca birkaç başlığa değineyim. Bundan önceki
Dışişleri Bakanları döneminde hep şundan bahsedildi, dendi ki: “Türkiye, Orta
Doğu’nun sahibi, lideri ve aynı zamanda hizmetkârıdır.” Bunu bir kenara
yazalım. Aynı zamanda, “Bu bölgede Türkiye’ye sorulmadan hiçbir şey
yapılamaz.”, “Türkiye, model ülkedir.” dendi. 
Değerli
arkadaşlar, bütün bu sözler, güzel sözler, ama uygulamaya baktığınız zaman
Mısır’daki darbe, Türkiye’ye sorularak mı yapıldı? Türkiye’nin turizm sektörü,
Rusya’yla olan ilişkilerden dolayı, Türkiye’ye sorularak mı çökertiliyor
arkadaşlar? Ya da o uçak düşürüldüğünde, Rusya uçağı düşürüldüğünde o gün itibarıyla
“Millî güvenlik sorunu var.”, “Türkiye’nin ulusal egemenliğine aykırıdır.”
dendi; doğrudur, bir uçak Türkiye sınırlarını ihlal ediyorsa Türkiye’nin ulusal
egemenliğine aykırıdır. Peki, daha sonra Sayın Cumhurbaşkanı çıkıp bunu pilotaj
hatasına indirgemedi mi? Neredeyse özür anlamına gelecek sözler edildi. 
Bu
tür zikzak yapan dış politikanın yanlış olduğunu ifade ediyor, Meclisinizi
saygıyla selamlıyorum. (CHP sıralarından alkışlar)
BAŞKAN
– Teşekkür ediyorum.
Şimdi,
Hükûmet adına Millî Savunma Bakanı Sayın Fikri Işık konuşacaklardır.
Buyurun
Sayın Işık. (AK PARTİ sıralarından alkışlar)
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, değerli milletvekilleri;
Birleşmiş Milletler Lübnan Geçici Görev Gücü bünyesinde bulunan Türk Silahlı
Kuvvetleri unsurlarının, 5 Eylül 2016 tarihinden itibaren UNIFIL Deniz Görev
Gücü’ne bir yıl daha katılımı hususunda, Anayasa’mızın 92’nci maddesi uyarınca
Hükûmete izin verilmesine dair Başbakanlık tezkeresinin gerekçelerini açıklamak
üzere huzurunuzda bulunuyorum. Bu vesileyle yüce Meclisi saygıyla selamlıyorum.
Konuya
geçmeden önce, özellikle bugün hem Sayın Başbakanımız tarafından hem de İsrail
Başbakanı tarafından açıklanan İsrail’le mutabakatla ilgili birkaç cümleyi
ifade etmek isterim. Öncelikle, bu anlaşmanın hayırlı olmasını temenni
ediyorum. 
Değerli
arkadaşlar, Mavi Marmara olayının hemen ardından Türkiye, 3 tane madde koydu.
Türkiye, dış politikasında sadece AK PARTİ iktidarı döneminde değil, bütün
cumhuriyet tarihi dönemimizde kategorik karşıtlık temelinde bir dış politika
izlememiştir. Biz, dünyadaki tüm ülkelerle olabildiğince iyi ilişkiler kurmaya,
barış içerisinde münasebetlerimizi sürdürmeye gayret gösterdik. Bu, Türk dış
politikasının da temelidir, Gazi Mustafa Kemal Atatürk’ün “Yurtta sulh, cihanda
sulh.” ilkesinin de aslında bir yansımasıdır. Bu noktada İsrail’le bir
kategorik karşıtlığımız dün olmadı, bugün de böyle bir kategorik karşıtlığımız
yok. 
Burada
özellikle Mavi Marmara olayından sonra Türkiye 3 tane maddeyi net olarak ortaya
koydu; özür dilenmelidir, tazminat ödenmelidir ve Gazze’ye yönelik ambargo
kaldırılmalıdır. “Bu 3 madde gerçekleşmeden Türkiye ile İsrail’in anlaşması
mümkün değildir.” diye o gün, ilk gün tavrımızı koyduk. Bugün geldiğimiz
noktada, evet, özür dilenmiştir. 
ERKAN
AKÇAY (Manisa) – Nasıl dilendi ya?
MİLLÎ
SAVUNMA BAKANI FİKRİ IŞIK (Devamla) – Hiç eğip bükmeye gerek yok. Bunu bütün
dünya kabul ediyor. Tazminat konusu, bu anlaşmayla birlikte açıklığa
kavuşturulmuştur, vuzuha kavuşturulmuştur. Evet, Gazze’ye de ambargo Türkiye
üzerinden kaldırılmaktadır. Her türlü insani yardımın Türkiye üzerinden
Gazze’ye ulaştırılmasının önünde bir engel kalmamıştır. Bunun da ötesinde,
Gazze’nin şu anda içinde bulunduğu sıkıntıları çözecek işte, elektrik
ihtiyacının karşılanması için şebeke dâhil bu alanda çalışma yapılması, su
temini konusu, inşaatlar konusu, Cenin’deki organize sanayi bölgesinin
tamamlanması, hastanenin tamamlanması gibi konular da bu anlaşmayla garanti
altına alınmıştır. Bu noktada Türkiye’nin talepleri yerine geldiği için de bu
anlaşma imzalanmıştır. Burada İsrail basınında yapılan yorumları okursanız
bunun Türkiye’nin başarısı mı, İsrail’in başarısı mı olduğunu çok net görme
imkânınız olur. 
Bu
konuyla ilgili Meclis grup başkan vekillerinin talebini, özellikle bu kısa
açıklamadan sonra, Hükûmetimize de tekrar, ben de Hükûmet üyesi bir Bakan
olarak ileteceğim. Ancak, şunu da hatırlatmakta fayda var: Bu, bir uluslararası
anlaşma olduğu için en kısa sürede Türkiye Büyük Millet Meclisine gelecektir,
önce Dışişleri Komisyonumuzda daha sonra da Meclis Genel Kurulunda bu
uluslararası anlaşma görüşülecek ve karara bağlanacaktır. Bu noktada da
Meclisimiz, konuyu detaylı olarak kendi gündemine alıp görüşecektir. 
Rusya’yla
ilişkilerle ilgili, evet, çok önemli gelişmeler var. Biz, aynen İsrail’le
olduğu gibi Rusya’yla da ilişkilerimizin sorunsuz olarak yürümesini
hedefliyoruz. Var olan problemlerin çözülmesini ve iyi komşuluk ilişkilerinin
devam etmesini istiyoruz. Bununla ilgili, 24 Kasımdaki uçak krizinden sonra
Türkiye, daima yapıcı ve sorunun çözümüne yönelik bir tutum belirlemiştir. Bu
tutumun artık yavaş yavaş sonuç vermeye başlamasından da büyük bir memnuniyet
duyuyoruz. Çok önemli gelişmelerin hemen arifesinde olduğumuzu, Rusya’yla da
ilişkilerimizin öncelikle normalleştirilmesi ve daha sonra da geliştirilmesi
için önemli çalışmaların yürüdüğünü ifade etmek istiyorum. 
Sayın
Başkan, değerli milletvekilleri; bu girişten sonra özellikle Lübnan
tezkeresiyle ilgili konuya dönersek, tehdit algılamalarının sürekli değiştiği
ve buna bağlı olarak güvenlik politikalarının gün geçtikçe karmaşıklaştığı
günümüz dünyasında fırsat ve risklerin iç içe geçtiği bir coğrafyada yer alan
ülkemizin etkin bir dış politika yürütmesi her zamankinden daha da önemlidir.
Orta Doğu ve Kuzey Afrika bölgesinde yaşanan değişim ve dönüşüm süreci, sancılı
bir şekilde devam etmektedir. Bölge ülkeleriyle olan tarihî, siyasi ve ekonomik
bağlar nedeniyle ülkemiz, bölgede barış ve istikrarın tesis edilmesine yönelik
girişimlere her zaman destek vermektedir. Dünyanın her yerinde olan her türlü
olaydan Türkiye’yi ve AK PARTİ Hükûmetini sorumlu tutma anlayışının aslında
pratikte bir karşılığı da yoktur.
Bölge
ülkeleriyle olan bağlarımızın yanı sıra, bölgemizdeki gelişmelerin ülke
güvenliğimiz ve dış politikamız üzerindeki yansımaları nedeniyle meydana gelen
gelişmelere kayıtsız kalmamız mümkün değildir. Başta komşularımız olmak üzere,
bölge ülkelerinde barış, güvenlik, istikrar ve refahın hâkim kılınması, millî
çıkarlarımızın korunması açısından da büyük önem arz etmektedir. Ülkemiz, bu
doğrultuda sürecin başından itibaren bölge halklarının yanında yer alarak çok
boyutlu, sağduyulu, ön alıcı, gerçekçi ve somut bir dış politika
uygulamaktadır. 
Evet,
Suriye’de Esed tavrını değiştirmeseydi, Türkiye’nin Suriye politikası değişmezdi.
Suriye’de demokrasi taleplerini insanların tepelerine bomba yağdırarak bastırma
gibi bir esef verici tutuma Esed girmeseydi, Türkiye’nin Esed’le ilişkileri
bozulmazdı. Bunları hepimizin iyi bilmesi gerekiyor. 
Ayrıca,
küresel ölçekli sorunların ancak küresel ölçekli iş birliği mekanizmalarıyla
çözülebileceğinin bilincinde olan ülkemiz, bölgede yer alan tüm yapıların
içerisinde yer almayı dış politikasının bir gereği olarak görmektedir. 
Sayın
Başkan, değerli milletvekilleri; bölgenin istikrarı bakımından kilit önemi haiz
Lübnan, hassas dengeler üzerine kurulu sosyopolitik dokusu, bölgesel konjonktür
ve iç siyaset parametrelerinin karmaşık yapısıyla zor bir süreçten geçmektedir.
Bu süreçte Lübnan, Suriye’de rejimin halka karşı uyguladığı kanlı şiddet ve
baskı politikalarının bölge istikrarına yönelik artan tehdidi, Suriye’deki
durum ve ülkedeki çatışmalardan doğrudan etkilenen iç siyasi gelişmelerin
siyaset ve güvenlik üzerindeki olumsuz etkileri, Hizbullah’ın artan ölçüde
Suriye rejimine destek vermesi ve Suriye’deki iç savaşta rejimin yanında fiilen
yer alması sonucu ülkenin Suriye’deki gelişmelere müdahil kılınması ve ülke
içindeki dinî ve mezhepsel çatışmaların şiddetlenmesi, çatışma ortamından
kaçarak komşu ülkelere sığınmak durumunda kalan milyonlarca Suriyeli’nin
oluşturduğu mülteci baskısıyla başa çıkmaya çalışmakta ve ciddi bir sınamadan
geçmektedir. 
Orta
Doğu’da yaşanan ayrışmaların bir anlamda küçük modelde hayat bulduğu Lübnan’da
siyasi ve toplumsal yapı, dinî ve etnik topluluklar arasında kurulmuş orantısal
bir dengeye dayanmaktadır. Hassasiyet arz eden bu yapı, Suriye’de yaşanan
ihtilafın Lübnan’a yansımasıyla daha da kırılgan bir hâl almaktadır. 
Yaklaşık
4,5 milyon nüfuslu Lübnan, bugün 1,5 milyondan fazla Suriyeli ve Filistinli
mülteciye ev sahipliği yapmaktadır. Bölgede ortaya çıkan Şii-Sünni gerginliği
ve mülteci baskısının etkileri, Lübnan’da asgari düzeyde tutulmadığı takdirde
ülkede yaşanabilecek mezhep temelli bir iç çatışma, komşu ülkeler başta olmak
üzere, bölgesel ve küresel düzeyde barış ve istikrara yönelik ciddi risk ve
tehdit oluşturarak telafisi olmayan derin yaralara, hasarlara yol
açabilecektir. 
Ülkemiz,
bu zorlu süreçte gerek Suriye'de yaşanan gelişmelerin Lübnan’a yönelik olumsuz
etkilerinin önlenmesi gerekse Lübnan’ın iç istikrarını hedef alan teşebbüslere
mâni olunması amacıyla Lübnan’ın farklı kesimlerinden çeşitli lider ve kanaat
önderleriyle temaslarını yoğun bir biçimde devam ettirmekte, uluslararası
toplumu da bu istikamette yönlendirmeye çalışmaktadır. Ayrıca, ülkemiz,
Suriye'deki ihtilafın olumsuz yansımaları karşısında Lübnan’ın istikrarının ve
güvenliğinin desteklenmesi ve uluslararası toplumun gayretleri arasında eş
güdüm sağlanması amacıyla Birleşmiş Milletler Genel Sekreterinin girişimi ve
Birleşmiş Milletler Güvenlik Konseyi üyelerinin katılımıyla oluşturulan Lübnan
için Uluslararası Destek Grubu çalışmalarına da destek sağlamaktadır. 
Sayın
Başkan, değerli milletvekilleri; ülkemiz, geçmişte olduğu gibi, bundan sonra da
dünya istikrarı açısından önemi her geçen gün artan barışı destekleme
harekâtına katkıda bulunmaya, bölgesinde ve dünyada istikrar ve barışın tesis
edilmesinde rol oynamaya devam etme kararlılığındadır. Ayrıca, bu süreçte
Lübnan ordusunun bölge istikrarı açısından desteklenmesi de büyük önem arz
etmektedir. Bu kapsamda da ikili düzeyde yürütülen askerî iş birliği
faaliyetlerimizin yanı sıra, Lübnan ordusuna destek sağlanması hususunda
uluslararası platformda yürütülen çabalara da aktif katkı sağlamaktayız.
Lübnan’ın istikrar ve refahına atfettiğimiz önem çerçevesinde bu ülkede barış
ve istikrarın sağlanmasına yönelik olarak ortaya koyduğumuz somut katkılar,
ikili ilişkilerimizin her veçhesinde olumlu etkiler yapmaktadır. Nitekim,
UNIFIL’e kuvvet katkısında bulunduğumuz 2006 yılından bu yana, UNIFIL
tarafından icra edilen görevler kapsamında Türk Silahlı Kuvvetleri unsurları
tarafından hayata geçirilen birçok önemli proje, Lübnan halkının hafızalarında
yer etmiştir. Bunlar arasında köy okullarının elektrik ihtiyaçlarının
karşılanması, köy okullarına oyun sahaları, sağlık ocakları ve su depoları inşa
edilmesi, yol inşaatı gibi projeler bulunmaktadır.
Sayın
Başkan, değerli milletvekilleri; tüm bu çabalarımızın uluslararası ortamdaki en
somut göstergesi olan ve tezkerenin konusunu oluşturan UNIFIL, 2006 yazında
yaşanan İsrail-Lübnan savaşına son verilmesi ve ateşkes sağlanması için
Birleşmiş Milletler Güvenlik Konseyinin 11 Ağustos 2006 tarihinde aldığı 1701
sayılı kararı uyarınca Lübnan’da barışın tesisi ve idamesi amacıyla oluşturulan
uluslararası bir güvenlik gücüdür. Ülkemizin de oluşturulmasında aktif rol
aldığı süreçte bu irade doğrultusunda Türk Silahlı Kuvvetleri unsurlarının
UNIFIL’e iştirak etmeleri kararı, yüce Meclisimizin 5 Eylül 2006 tarihinde 880
sayılı Kararı’yla onaylanmış ve Türk Silahlı Kuvvetleri unsurları, Ekim
2006’dan itibaren bölgeye konuşlandırılarak görevlerine başlamışlardır. 
Lübnan-İsrail
sınırında istikrar ve güvenliğin sağlanmasına önemli katkılarda bulunan
UNIFIL’in görev süresi, bugüne kadar 9 kez uzatılmıştır. UNIFIL’e 2013 yılına
kadar bir istihkâm bölüğü ve deniz unsurlarıyla 2013 yılından bu yana ise
sadece deniz unsurlarımızla katılım sağlamaktayız. UNIFIL Deniz Görev Gücü’ne
iştirak eden Türk Silahlı Kuvvetleri unsurlarının görev süresi son olarak
Türkiye Büyük Millet Meclisimizin 8 Temmuz 2015 tarihli ve 1094 sayılı
Kararı’yla 5 Eylül 2015 tarihinden itibaren bir yıl daha uzatılmıştır. Bu
kapsamda, 1 Ekim 2015’ten itibaren geçerli olan katkı planlaması çerçevesinde 4
adet korvet, 3 adet hücumbot ve 2 adet karakol gemisinden müteşekkil
takvimlendirilmiş unsurlarımız, UNIFIL’e bağlı Deniz Görev Gücü dâhilinde
denetim harekâtı icra etmektedir. Ayrıca, Nakura-Lübnan’da konuşlu UNIFIL
karargâhında ise 2 karargâh subayımız görev yapmaktadır. UNIFIL’de Türkiye'nin
de içinde bulunduğu toplam 40 ülkeden yaklaşık yaklaşık 10.500 personel görev
yapmaktadır. Akdeniz havzasına komşu olmayan Almanya, Hırvatistan, Kamboçya
gibi ülkelerin bile katılım sağladığı UNIFIL harekâtına katılım sağlamamız, dış
politikamız ve uluslararası konjonktür açısından önem arz etmektedir. 
Sayın
Başkan, değerli milletvekilleri; UNIFIL’in görevi çatışmaların sona erdirilmesi
ve ateşkesin izlenmesi, insani yardımların sivillere ulaştırılması, Lübnan’ın
isteği üzerine sınırların güvenliği ve Birleşmiş Milletler Güvenlik Konseyinin
1701 ve 1832 sayılı Kararları gereğince yasaklanmış silah ve malzemenin Lübnan
kara suları ve limanlarına girişini tespit etmek ve bu maksatla Doğu Akdeniz’de
ilan edilen deniz harekât sahasında sancak varlık göstererek denizde denetim
harekâtı icra etmektir. Birleşmiş Milletler tarafından, üye ülkelerden bahse
konu kararda belirtilen görevlerin yerine getirilmesi maksadıyla UNIFIL
unsurlarını desteklemek üzere birlik tahsis etmeleri talep edilmiştir. Ayrıca
vurgulamak isterim ki, Birleşmiş Milletler, UNIFIL’in, yukarıda ifade ettiğim
görevler dışında -bölgedeki unsurların silahtan arındırılması da dâhil- başka
hiçbir görevde kullanılmayacağını karara bağlamıştır. 
UNIFIL’e
katkılarımız kapsamında bir diğer önemli husus, bölgede barış ve istikrarın
tesisi amacıyla bulunan UNIFIL Deniz Görev Gücü unsurlarımıza ait masrafların
geri ödenmesi konusunda Türkiye ile Birleşmiş Milletler Sekreteryası arasında
mutabakat muhtırası ve yardım mektuplarının imzalanmış olmasıdır. Bu kapsamda askerî
unsurlarımızın masrafları, Birleşmiş Milletler tarafından ödenmektedir. 
Sayın
Başkan, değerli milletvekilleri; ülkemiz, gerek tek başına ve gerekse üyesi
olduğu uluslararası kuruluşlar vasıtasıyla, geçmişte olduğu gibi bundan sonra
da barışı destekleme harekâtlarına katkıda bulunarak bölgesinde ve dünyada
istikrar ve barışın tesis edilmesinde rol almaya devam etme kararlılığındadır.
İçinde bulunduğumuz bu dönemde Lübnan’da barış ve istikrarın korunması ve
UNIFIL’in oynadığı rol, daha da önem kazanmış bulunmaktadır. Lübnan’da barış ve
istikrara katkıda bulunması nedeniyle, Lübnan Hükûmeti ve Lübnan’daki tüm
taraflar, UNIFIL’in faaliyetlerine ve UNIFIL’in görev süresinin uzatılmasına
büyük önem vermektedirler.
Söz
konusu gereklilikler göz önünde bulundurularak, Birleşmiş Milletler Güvenlik
Konseyinin 1701 sayılı Kararı doğrultusunda UNIFIL’in bir yıl olarak
belirlenmiş olan görev süresinin, geçmiş yıllarda olduğu gibi bu yıl da
Birleşmiş Milletler Güvenlik Konseyi tarafından 31 Ağustos 2016 tarihinden itibaren
bir yıl süreyle uzatılması beklenmektedir. 
Tüm
bu hususlar çerçevesinde, ülkemizin yaptığı katkılarla icrasında etkin rol
aldığı UNIFIL Barış Koruma Harekâtına katkısının devam etmesini, Birleşmiş
Milletler sistemi içinde askerî kuvvet katkısında bulunduğumuz tek Birleşmiş
Milletler barış gücü operasyonu olması sebebiyle sistem içerisindeki
mevcudiyetimizin devamına, bölgesel ve küresel ölçekte kapsamlı, sivil-asker iş
birliği faaliyetleri vasıtasıyla Lübnan toplumunun her kesimi nezdinde
görünürlüğümüzün artmasına, bölgemizde barış ve istikrarın korunmasına yönelik
politikamızın sürdürülmesine hizmet etmesine, Türk Silahlı Kuvvetlerinin Doğu
Akdeniz’de sancak varlık göstermesine önemli ölçüde katkı sağladığını
belirterek, Lübnan makamlarının doğrudan talepleri ve bölgedeki güvenlik
koşulları da dikkate alınarak, Birleşmiş Milletler Güvenlik Konseyinin
UNIFIL’in görev süresinin uzatılması yönünde karar alması durumunda hudut,
şümul ve miktarı Hükûmetçe belirlenecek Türk Silahlı Kuvvetleri unsurlarının,
1701 sayılı Birleşmiş Milletler Güvenlik Konseyi Kararı ile 5 Eylül 2006 tarih
ve 880 sayılı Türkiye Büyük Millet Meclisi Kararı’yla tespit edilen ilkeler
kapsamında, 5 Eylül 2016 tarihinden itibaren bir yıl daha UNIFIL Deniz Görev
Gücü’ne iştirak etmesi ve bununla ilgili de gerekli düzenlemelerin Hükûmet
tarafından yapılması için Anayasa’mızın 92’nci maddesi uyarınca izin
verilmesini yüce Meclisimizden talep ediyoruz. 
Verilen
destek için bütün siyasi parti gruplarımıza şimdiden teşekkür ediyor, yüce heyetinizi
saygıyla sevgiyle selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Işık.
Şimdi
şahısları adına son konuşmacı, İstanbul Milletvekili Şirin Ünal olacaktır.
Buyurun
Sayın Ünal. (AK PARTİ sıralarından alkışlar)
Süreniz
on dakikadır. 
ŞİRİN
ÜNAL (İstanbul) - Sayın Başkan, değerli milletvekilleri; Türkiye'nin Birleşmiş
Milletler Lübnan Geçici Görev Gücü’ne (UNIFIL) sağladığı kuvvet katkısının bir
yıl daha uzatılması hakkında yüce Meclisimizin onayına sunulan Hükûmet tezkeresi
hakkında şahsım adına söz almış bulunuyorum. Bu vesileyle yüce heyetinizi
saygıyla selamlıyorum. 
2006
yılında yaşanan İsrail-Lübnan Savaşı sonrasında Lübnan'da barışın tesisi ve
idamesi amacıyla Birleşmiş Milletler Lübnan Geçici Görev Gücü (UNIFIL) oluşturulmuştur.
Ülkemizin de kuvvet katkısında bulunduğu UNIFIL'in başarıyla icra ettiği
görevler sonucunda Lübnan-İsrail sınırında sağlanan güvenlik ve istikrar ortamı
hâlâ devam etmektedir. 
Birleşmiş
Milletler Güvenlik Konseyinin 11 Ağustos 2006 tarihinde kabul ettiği 1701
sayılı Karar'la kurulan UNIFIL'in görev süresi, geçici olarak, bir yıl olarak
belirlenmiştir. Aynı kararda, bu sürenin gerekli görülmesi hâlinde her yıl
yeniden uzatılması da öngörülmüştür. UNIFIL'in görev süresi, bu çerçevede
bugüne kadar 9 kez uzatılmıştır. Bu defa Birleşmiş Milletler Güvenlik
Konseyince UNIFIL'in görev süresinin Ağustos 2016 sonu itibarıyla yeniden bir
yıl uzatılması öngörülmektedir. 
Sayın
Başkan, değerli milletvekilleri; yakın coğrafyamızda barış ve istikrarın
tesisi, öncelikli dış politika hedeflerimizden birisidir. Bölgesel barış,
istikrar ve güvenliği ilgilendiren tüm gelişmelerin dış politikamız üzerinde,
şüphesiz, önemli yansımaları olabilmektedir. Son dönemde bölgemizde yaşanan
gelişmeler, ülkemizin istikrar ve esenliğinin bölge ülkelerinden ayrı
düşünülemeyeceğini bir kez daha gözler önüne sermiştir. Bu itibarla, millî
menfaat ve çıkarlarımızı yakından ilgilendiren bölgesel gelişmeler karşısında
kayıtsız kalmamız düşünülemez. Bu anlayıştan hareketle Hükûmetimizin dış
politikası, ülkemizin etrafında bir barış, güvenlik, istikrar ve refah kuşağı
oluşmasını hedeflemiştir. 
Suriye'de
rejimin halka karşı uyguladığı kanlı şiddet ve baskı politikalarının, bölge
istikrarına yönelik tehdidini artırdığı bir ortamda tüm bölgenin istikrarı
bakımından kilit önemi haiz Lübnan'da barış ve istikrarın muhafazası,
bölgemizin içinden geçmekte olduğu bu hassas süreçte, hiç şüphesiz, daha da
önem kazanmıştır. 
Bölgesel
gelişmelerin etkisiyle Lübnan'daki etnik ve dinî gruplar arasında yaşanan
dönemsel gerginlikler ve toplumsal huzuru hedef alan eylemlerde kaydedilen
artış, endişe kaynağı olmayı sürdürmektedir. Hizbullah'ın artan ölçüde Suriye
rejimine destek vermesi ve Suriye'deki iç savaşta rejimin yanında bilfiil yer
alması, Lübnan'ı da Suriye'deki gelişmelere müdahil kılmaktadır. Ayrıca,
çatışma ortamından kaçarak komşu ülkelere sığınmak durumunda kalan milyonlarca
Suriyelinin yarattığı mülteci baskısı da Lübnan'ı ciddi sınamalarla baş başa
bırakmaktadır. 
Ülkedeki
farklı mezhep grupları arasında zaman zaman ortaya çıkan ve silahlı çatışma
boyutuna varabilen gerginlikler, bugüne kadar Lübnan Hükûmetinin, Lübnan
halkının ve ordusunun sağduyulu tavrı neticesinde büyümeden önlenebilmiştir.
Lübnan halkının sahip olduğu ve uzun yıllara dayanan bir arada yaşama
kültürünün beraberinde getirdiği toplumsal direnç, ülkenin
istikrarsızlıklarının olumsuz yansımalarının mümkün olduğunca asgari düzeyde
tutulmasına imkân sağlamıştır. Lübnan halkının zor zamanlarda sergilediği bu
olgunluk ve dayanışma duygusunun bölgedeki diğer toplumlar açısından da örnek
teşkil etmesini ümit ediyoruz. Ne var ki Lübnan toplumunun bugüne kadar
başarıyla karşı koyduğu sınamalar, bölgesel dinamiklerin etkisiyle gün geçtikçe
yeni boyutlar kazanmaktadır. 
Son
dönemde Lübnan'a sığınan, çoğunluğu Sünni Suriyeli ve Filistinli 1 milyonu
aşkın mültecinin ülkedeki hassas mezhep dengelerini de bozmasından endişe
edilmektedir. Bunun yanı sıra, DAEŞ'in son dönemde Irak'ta kaydettiği
ilerlemelerin bölgesel planda yarattığı Şii-Sünni gerginliğinin diğer bölge
ülkelerine kıyasla sosyopolitik açıdan daha hassas dengeler üzerine kurulu
Lübnan'ın barış, huzur ve istikrarı üzerinde olumsuz etkileri olabilecektir. Bu
etkilerin asgari düzeyde tutulamaması hâlinde ülkede yaşanabilecek mezhep temelli
bir iç çatışma, komşu ülkeler başta olmak üzere, bölgesel ve küresel düzeyde
barış ve istikrara yönelik ciddi bir risk ve tehdit oluşturacaktır.
Dolayısıyla, çıkaracağımız bu tezkere ciddi önem arz etmektedir.
Değerli
milletvekilleri, Türkiye, UNIFIL'e yaptığı katkılarla barışı koruma harekâtının
etkin biçimde icrasında önemli bir işlev üstlenmiştir. Bu çerçevede, Türkiye,
gerek Birleşmiş Milletler sistemi içinde gerekse bölgesel ve küresel ölçekte
gerekse kapsamlı sivil-asker iş birliği faaliyetleri vasıtasıyla Lübnan
toplumunun her kesimi nezdinde görünürlüğünün artmasına, ayrıca barış ve
istikrarın korunmasına yönelik politikasının sürdürülmesine önemli katkılarda
bulunmaktadır.
UNIFIL'in
ülkemizin askerî kuvvet katkısında bulunduğu tek Birleşmiş Milletler barış gücü
operasyonu olması dikkate alınarak, UNIFIL Deniz Görev Gücü’ne katkımızın
sürdürülmesinin önem arz ettiği değerlendirilmektedir. UNIFIL’in görev süresi,
5 Eylül 2016 tarihinde sona ereceğinden, görev süresinin bu tarihten sonraki
dönem için yenilenmesi yönünde Birleşmiş Milletler Güvenlik Konseyi tarafından
Ağustos ayı içinde bir kararın kabul edilmesi beklenmektedir. Bu hususlar
ışığında ve Lübnan'la ikili ilişkilerimiz ile bölgedeki güvenlik koşulları da
göz önünde tutularak, Birleşmiş Milletler Güvenlik Konseyinin, UNIFIL'in görev
süresinin uzatılması yönünde karar alması durumunda; hudut, şümul ve miktarı
Hükûmetçe belirlenecek Türk Silahlı Kuvvetleri unsurlarının, 1701 sayılı
Birleşmiş Milletler Güvenlik Konseyi Kararı ve 880 sayılı Türkiye Büyük Millet
Meclisi Kararı'yla tespit edilen ilkeler kapsamında, 5 Eylül 2016 tarihinden
itibaren bir yıl daha UNIFIL Deniz Görev Gücü’ne iştirak etmesi uygun
görülecektir. 
Sözlerime son
verirken, UNIFIL'e askerî katkıda bulunmaya devam etmemize ilişkin Hükûmet
tezkeresini olumlu bulduğumu beyan ediyor, hepinize saygılarımı sunuyorum.
Teşekkür ederim.
(AK PARTİ sıralarından alkışlar) 
BAŞKAN –
Teşekkür ediyorum Sayın Ünal.
Sayın
milletvekilleri…
III. – YOKLAMA
(CHP
sıralarından bir grup milletvekili ayağa kalktı)
LEVENT GÖK
(Ankara) – Yoklama talebimiz var efendim.
BAŞKAN –
Oylamaya geçmeden önce bir yoklama talebi var, şimdi bu işlemi
gerçekleştireceğim.
20
milletvekilinin ismini arayacağım şimdi. 
Sayın Gök, Sayın
Yılmaz, Sayın Tanal, Sayın Gürer, Sayın Akın, Sayın Erkek, Sayın Adıgüzel,
Sayın Durmaz, Sayın Yedekci, Sayıl Sertel, Sayın Yıldız, Sayın Emir, Sayın
Salıcı, Sayın Akaydın, Sayın Tamaylıgil, Sayın Çam, Sayın Kayan, Sayın
Yalçınkaya, Sayın Öztrak, Sayıl Bilgehan.
Evet,
şimdi yoklamayı başlatıyorum.
Yoklama
için dört dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Başbakanlığın, Birleşmiş Milletler Geçici Görev
Gücü bünyesinde Türk Silahlı Kuvvetlerinin 5 Eylül 2016 tarihinden itibaren bir
yıl daha UNIFIL harekâtına iştirak etmesi hususunda Anayasa’nın 92’nci maddesi
uyarınca Hükûmete izin verilmesine dair Başbakanlık tezkeresi (3/802) (Devam)
BAŞKAN
– Tezkereyi oylarınıza sunuyorum: Kabul edenler… Kabul etmeyenler… Tezkere
kabul edilmiştir.
Birleşime
on dakika ara veriyorum.
Kapanma Saati: 17.06
İKİNCİ OTURUM
Açılma Saati: 17.19
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Elif Doğan TÜRKMEN (Adana) 
-------0------
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin İkinci
Oturumunu açıyorum.
Şimdi, Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- MHP Grubunun, Antalya Milletvekili Ahmet Selim
Yurdakul ve arkadaşları tarafından, sağlık sektöründeki kamu-özel ortaklığı
projelerinin araştırılarak alınması gereken önlemlerin belirlenmesi amacıyla
7/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 27 Haziran 2016 Pazartesi günkü
birleşiminde sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulunun 27/6/2016 Pazartesi günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük'ün 19'uncu maddesi gereğince Genel Kurulun onayına sunulmasını arz
ederim.
Saygılarımla.
 Erkan
Akçay
 Manisa
 MHP
Grup Başkan Vekili
Öneri:
7
Ocak 2016 tarih, 674 sayıyla TBMM Başkanlığına Antalya Milletvekili Ahmet Selim
Yurdakul ve arkadaşlarının "Sağlık sektöründeki kamu-özel ortaklığı
projelerinin araştırılarak alınması gereken önlemlerin belirlenmesi
amacıyla" verdiği Meclis araştırması açılması önergemizin 27/6/2016
Pazartesi günü (bugün) Genel Kurulda okunarak görüşmelerinin bugünkü birleşiminde
yapılması önerilmiştir.
BAŞKAN
– Öneri üzerinde ilk söz, lehinde olmak üzere Antalya Milletvekili Ahmet Selim
Yurdakul’a aittir. 
Buyurun
Sayın Yurdakul. 
Süreniz
on dakikadır.
AHMET
SELİM YURDAKUL (Antalya) – Sayın Başkan, sayın milletvekilleri, saygıdeğer vatandaşlarım;
bugün sizlerden toplanan vergilerin AKP Hükûmeti tarafından nerelere, nasıl
harcandığını anlatmaya çalışacağım. 
Kamu-özel
ortaklığıyla şehir hastaneleri, 3 milyar dolara mal olan üçüncü köprü, 10
milyar euroya mal olan üçüncü havalimanı ve yılda 650 milyon dolar tasarruf
sağlayacağı reklamı yapılan İzmit Körfez Geçiş Köprüsü’nün bu ülkeye ve gelecek
nesillere nelere mal olduğunu hep beraber göreceğiz. 
AKP
Hükûmeti “Cebimizden para çıkmadan hastane sahibi oluyoruz, köprü yapıyoruz.”
gibi ifadeler kullanarak kamuoyunu yanlış yönlendiriyor ama gerçeklerin hiç de
AKP’nin anlattığı gibi olmadığını şimdi göreceksiniz. 
Sevgili
vatandaşlarım, saygıdeğer milletvekilleri; acaba cebimizden para çıkmadan
yapıldığı söylenen hastanelerin ve diğer projelerin bize, çocuklarımıza ve
hatta torunlarımıza maliyeti nedir? Bakın, torunlarımıza diyorum çünkü tek bir
neslin bu hançeri vatanımızdan çıkarması maalesef mümkün olmayacak. Teslimiyet
noktasına kadar gelen bu imtiyazların Osmanlı Devleti’nin ipini çeken kapitülasyonlardan
hiçbir farkı yok. 
Hatırlatmak
isterim, kapitülasyon ayrıcalık veya imtiyaz anlamına gelse de aslında teslim
olmak anlamına gelir ve Osmanlı Devleti’nin yıkılmasında en büyük paya bu olay
sahiptir. Teslimiyet politikası, ne yazık ki bugünkü hayatımızın bir parçası
durumundadır. Torunlarımızın bile geleceğini ipotek ettiren AKP Hükûmeti,
hiçbir millî gaye gütmeksizin, gelecek nesilleri dahi borçlandırmaktadır.
Eğer
vatandaşlarımızın ve ülkemizin menfaatlerini ön planda tutan bir Hükûmet tarafından
yönetiliyor olsaydık, bu Hükûmet, kendi başına, 427 milyon liraya yapılabilecek
bir hastane işini üstlenmesi için müteahhide tam 3 milyar 443 milyon lira
ödenmesine, bunun yapılmasına müsaade etmezdi. İşte, Osmanlı Devleti’ni yıkan
tablo da maalesef buydu.
Sevgili
vatandaşlarım, bakın, AKP Hükûmeti ne yapıyor biliyor musunuz, hani şu
kamu-özel ortaklığıyla yapılan şehir hastaneleri için? Önce, araziyi devletten
bedavaya veriyor; sonra, yatırım için gereken parayı devletin bankalarından
tahsil ettiriyor; sonra, bu yapılan hastane için kazanç getirisini ise
hazineden üstleniyor. Hastane kampüslerinde her türlü ticari faaliyete -yani
güvenlik, AVM, yemekhane- her iş için ticari faaliyete maalesef izin veriyor. 
Bu
da yetmiyor, hasta garantisi de devletten. Yani, eğer yeteri kadar o hastaneye
hasta gelmezse, bu gelmeyen hasta kadar parayı da devlet hazineden veriyor. 
Bu
da yetmiyor; sağlık çalışanlarını devletten sağlıyor. 
Bunlar
yeter mi diyorsunuz? Maalesef yetmiyor; bunlara ek olarak, yirmi beş yıl boyunca
yüksek miktarda kirayı da devlet sağlıyor. İşte, sonuçta, 3 liraya yapabileceği
bir hastane için bu müteahhitlere maalesef 25 lira veriyor.
Şimdi,
bu, hak mıdır, hukuk mudur? Ben buradan sayın AKP Hükûmetine soruyorum, sayın
AKP milletvekillerine soruyorum saygıdeğer vatandaşlarım. 
“Cebimizden
para çıkmıyor.” derlerken haklılar; bu para beylerin cebinden çıkmıyor, siz
saygıdeğer vatandaşlarımızın cebinden çıkıyor maalesef.
Bakın,
bir örnek daha vereyim: Bu rakamlara ve o verdiğim değerlere eğer itiraz
edebiliyorsanız, saygıdeğer AKP milletvekilleri, Saygıdeğer Sağlık Bakanı,
Saygıdeğer Başbakan; çıkın burada söyleyin. Örnek mi vereyim? Ankara Etlik
Sağlık Kampüsü, bunun maliyeti 1 milyar 97 milyon lira ama AKP Hükûmeti böyle
yapmıyor. Ne yapıyor biliyor musunuz? Bu müteahhitlere, biraz önce saydığım
imtiyazların hepsini onlara veriyor ve sonuçta projenin devlete yani Türk
milletine maliyeti ne kadar biliyor musunuz? Ankara’daki bir hastane için tam 6
milyar 900 milyon lira. Peki, sevgili vatandaşlarım, bir hastaneden ülkemizin
yaptığı zarar ne kadar biliyor musunuz? 5 milyar 800 milyon lira yani eski
parayla 5 katrilyon. Peki, ben şimdi size soruyorum: Hani memura, emekliye,
çiftçimize, esnafa para yok diyorlar ya, şimdi, temmuz ayında yüzde 3 zam verecekler
ya size, peki hani para yoktu? Peki, bir hastane için bu 5 katrilyon paranın
hesabını kim verecek? Maalesef, hesabı gelince sorulacak. 
Peki,
gelelim bir diğer, başka projeye, şu üçüncü köprü. Hani şu Yavuz Sultan Selim
isimli üçüncü köprü var ya, maalesef ecdadımızın hatıralarını kullanarak bu tür
işlerde de bu isimleri kullanıyorlar. Ama biliyorsunuz, bu AKP Hükûmeti,
Osmanlı Devleti’nin sarayında yani Dolmabahçe Sarayı’nda bu teröristlere hangi
tavizler verildi, bunlarla ne pazarlıklar yapıldı, kayıt altına maalesef geçti.
Şimdi, üçüncü köprüye bakalım, hani otomobiller 3 dolar, kamyonlar 15 dolar
diyorlar ya. Yabancı ortaklı bir girişim tarafından yapılan bu işletme için tam
on yıl iki ay yirmi gün bu küresel sermaye burayı işletecek, daha sonra devlete
verecek. Peki, toplam 3 milyara mal olacak bu köprü için şimdi devletimiz neler
verecek, bir onlara bakalım. Mesela Hazine geçiş garantisi, günlük 135 bin araç
getirisi için Hazine garanti veriyor. Maliyeti ne kadar biliyor musunuz bize,
yıllık olarak 435 milyon TL yani sen bu köprüyü yap, ben senin zarar etmene
engel olurum diyor. 
MUSTAFA
ILICALI (Erzurum) – Yapılmasın mı Sayın Vekilim? 
AHMET
SELİM YURDAKUL (Devamla) – Şimdi, hocam diyor ki: “Yapılmasın mı?” Yapılsın
efendim. 
Bak,
şimdi, 92 kilometre yoldan ve köprüden tek bir araç geçmese bile on yıl boyunca
devlet KDV hariç tam 1 milyar 900 milyon TL ödüyor.
MUSTAFA
ILICALI (Erzurum) – Bugün yok mu?
AHMET
SELİM YURDAKUL (Devamla) - Yani, Hükûmet kendisi yapsa 3 milyar dolara mal
olacak bir köprü için bu müteahhide kaba bir hesapla ne kadar veriyor biliyor
musunuz? Tam 15 milyar TL yani 15 katrilyon. Yazık değil mi, günah değil mi?
Tabii ki yapalım bunları ama hak ettiği parayla yapalım, eğer paramız yoksa hak
ettiği kadar bu müteahhitlere verelim. Yani, 3 milyar dolara mal olacak bir yer
için 15 katrilyon parayı devletten vermeyelim, az kazansınlar. Peki, o para
kimden çıkacak?
MUSTAFA
ILICALI (Erzurum) – Bugünkü ekonominin kaybı ne?
AHMET
SELİM YURDAKUL (Devamla) - Sayın Milletvekilim, maalesef, senden çıkmıyor bu
para. Kimden çıkıyor biliyor musunuz? İşte o gariban milletimden çıkıyor. O
millete, memura, esnafa vermediğin para işte buradan çıkıyor. Yani, resmen bir
ballı lokma. 
Peki,
Sayın Hocam, bunu nereden anlıyorsun? Gel şunu bir uluslararası olarak
değerlendirelim.
MUSTAFA
ILICALI (Erzurum) – Yanlış değerlendiriyorsunuz.
AHMET
SELİM YURDAKUL (Devamla) - Üçüncü köprünün müteahhidi on yıl hiç çalışmasa ne
kadar kâr ediyor biliyor musunuz? Tam yüzde 73. Peki, uzun vadeli yatırımlarda
uluslararası alan ne yapıyor, mesela Amerika Birleşik Devletleri’nde neler
yapılıyor? Bugün Amerika Birleşik Devletleri’nde on yıllık tahvillerin faizi
bile ne kadar biliyor musunuz? Yüzde 1,7. Peki, nerede 1,7, nerede AKP
müteahhitlerinin almış olduğu yüzde 73 oranında faizler? Bunu nasıl izah
edeceksiniz peki? Hani, faiz lobisini duyduk da bu faiz çetesini ilk defa
duyuyoruz maalesef.
Şimdi,
bu 17 tane şehir hastanesinin -belki Sağlık Komisyonu Başkanım bilir- maliyeti
ne kadar biliyor musunuz? 29,5 milyar. Peki, bunlar için devletin yani AKP
Hükûmetinin ödeyeceği para ne kadar? Tam 81 milyar TL. Yani, 100 koyup 274
alıyorsunuz ama bunlar dünyada diğer ülkelerde oluyor mu? Hayır çünkü onlarda
hukuk var ama maalesef, bizde hukuk yok. İşte, bu 29,5 milyara karşılık 81
milyar vermenin elbet bir hesabı ortaya çıkacak.
Peki,
bunlara bu krediler nereden veriliyor? İşte, bu, bizim devletin bankalarından
veriliyor. Hem de o kadar düşük faizlerle veriliyor ki maalesef bunlar, bu
gerçekler böyle. 
Peki,
bu müteahhitlerin borcu ne olacak ödemezlerse? İşte, geçen gün yayımlandı.
Sektör için, 3 tane proje için… Hangi projeler? İzmit Körfez Geçiş Köprüsü,
Üçüncü Boğaz Köprüsü, Avrasya Tüneli. Peki, borçları kim üstleniyor şu anda?
Maalesef devlet üstleniyor. Peki, ne kadar bunların parası? Yaklaşık 25 milyar
lira.
İşte,
saygıdeğer vatandaşlarım, elbet, milletin kaybından kazananlar, gün gelecek,
vicdanlarında ve mahkemelerde yargılanacaklar. İşte o gün, bu yap-işlet-devret
projelerinden kimler nasip alıyor, hangi yöneticiler, hepsi ortaya çıkacak. 
(Mikrofon
otomatik cihaz tarafından kapatıldı)
AHMET
SELİM YURDAKUL (Devamla) – Ama, bunların sorumlusu kim, biliyor musunuz? İşte,
şu anda bu ülkeyi yöneten AKP Hükûmeti. Gün gelecek, hepsinden, bu
yöneticilerden ve bu işleri yapanlardan hesap sorulacak. 
Sevgi
ve saygılarımla. (MHP sıralarından alkışlar)
MUSTAFA
ILICALI (Erzurum) – Geçenlerin hepsi “Allah razı olsun.” diyordu.
BAŞKAN
– Önerinin aleyhinde ilk söz, Kütahya Milletvekili Vural Kavuncu’ya aittir. 
Buyurun
Sayın Kavuncu. (AK PARTİ sıralarından alkışlar)
VURAL
KAVUNCU (Kütahya) – Sayın Başkan, değerli milletvekilleri; Milliyetçi Hareket
Partisinin vermiş olduğu grup önerisi aleyhinde söz almış bulunuyorum. Heyeti
saygıyla selamlıyorum.
Efendim,
sağlıkta değişim ve dönüşüm, AK PARTİ’nin temel politikalarından bir tanesi.
Recep Tayyip Erdoğan vizyonunda, ülkemiz bu anlamda çok önemli bir değişim ve
dönüşümü yaşadı ve sağlık politikalarımız da halk nezdinde büyük teveccüh
gördü. Nereye gitseniz, vatandaşlarımızın bu konudaki takdir ve teşekkürlerini
her zaman için birlikte siz de duyuyorsunuz. Bunun da temelinde şu var: İnsan
odaklı bir sağlık politikamız var. Dedik ki: Acilden hastamız geri dönmesin,
hastanelerde rehin hastamız kalmasın, ameliyat olacak hasta yatacak ise kapı
kapı gezip muayenehanelerde para vermek zorunda kalmasın. Hastanın evine doktor
gönderelim, köyüne doktor gönderelim ve hastanelerimizi vatandaşlarımızın
nitelikli ve iyi hizmet alacağı bir şekilde yeniden düzenleyelim dedik. Bu
anlamda son yıllarda önemli derecede hastanelerimizde de bir değişim ve dönüşüm
yaşandı. Bu niye önemliydi? Çünkü biliyorsunuz, hastalarımız koğuşlarda
yatıyordu. Şu anda 1’li, 2’li odalarda, içinde tuvaleti, banyosu olan ve geniş
alanları olan, sadece oda hizmetleri değil, kapalı alan açısından da son derece
önemli gelişmeler yaşandı. Yaklaşık 2002 yılında 1 hasta başına düşen kapalı
alan oranı 50 metrekare civarındayken bugün 150 metrekareye çıktı. Hedefimiz
bunu yeni hastanelerle birlikte 200 metrekarenin üstüne çıkarmak. Neden önemli?
Bakın,
yeni bir teknoloji koymaya çalışıyorsunuz, yeni teknolojiler geliyor. Örneğin
ameliyathaneye MR isteniyor artık, bununla ilgili yapamıyorsunuz. Hastaneye bir
radyoterapi merkezi kuracaksınız, koyamıyorsunuz. Yeni bilişim teknolojileri
kuracaksınız, hastanenin yapısı müsait değil. Hasta yakınları için uygun
ortamlar yok. O yüzden bu değişim ve dönüşüm önemliydi. O yüzden 2002 yılında
Türkiye'de 1.150 olan toplam hastane sayısı 400 hastane ilavesiyle bugün
1.550’lere çıktı. 10 bin kişiye düşen hasta yatak oranlarına baktığımızda,
22’den aldık, bugün 28’lerde. Biz bunu inşallah 31’e kadar da çıkaracağız, OECD
ülkeleri seviyesine inşallah getireceğiz.
Yatak
sayılarımıza baktığımızda, 2002 yılında Türkiye'de 150 bin yatak vardı, bunun
sadece 20 bini nitelikli yataktı, bunun da önemli bölümü özel hastanelerdeydi.
Bunun anlamı şu: Bir hasta hastaneye gittiğinde hani “Ben, 1’li, 2’li odada
kalacağım.” dediği zaman araya imtiyazlı insanlar ancak koyarak veya yüksek
bedeller ödeyerek o odalarda kalabiliyordu. Şu anda bizim yatak sayımız
yaklaşık olarak 200 bini aştı ve bunun da yarısından fazlası nitelikli yatak.
On yıllık kalkınma planımızda biz bunu 228 bine, 2023 hedeflerinde ise tamamı
nitelikli olmak üzere 261 bin yatağa inşallah çıkarmış olacağız.
Şimdi,
bunun anlamı şu: Bugün için 100 bin yatağın yenilenmesi, 50 bin yatağın da yeni
ilave edilmesi lazım. Bu noktada Hükûmetimiz bir politika belirliyor “Ben bu
150 bin yatağı nasıl yapacağım?” diye. Bunun bir kısmı genel bütçe, bir kısmı
ise kamu-özel ortaklığı bünyesinde yapılacak hastanelerle belirleniyor. 
Biraz
evvel değerli konuşmacı belirtti, şu anda devam eden toplam 29 adet kamu-özel
ortaklığı projesi var.Biz diyoruz ki: Bunun 41 bin yatağını kamu-özel
ortaklığıyla birlikte yapacağız, bunun 26 bin tanesi yenilenme. 
Ben,
bu anlamda, özür dileyerek, bir yarım dakikanızı da Kütahya için ayıracağım
çünkü son derece önemli. Kütahya’da büyük tartışmalar var. Bir şehir hastanemiz
var, o da “şehir hastaneleri” kapsamında. Şu anda çok tartışmayacağımız yasal
birtakım sorunlar ve diğer konularla ilişkili nedenlerden dolayı, doğru,
gecikti ama Kütahya şehir hastanemizle ilgili bir sorun yok; bunun ihalesi
tamamlandı, sözleşmesi imzalanmak üzere. Şu noktada Sayın Bakanımızla birlikte
sözleşmeye davet edildi. İnşallah en kısa süre içerisinde Kütahya’nın hak
ettiği büyük yatırımlardan birine kavuşmuş olacağız. Ama bu noktada muhalefete
şöyle bir sitemim var: Hani “Karakolda doğruyu söyler, mahkemede şaşar.”
hesabı, burada şehir hastanelerine karşı olduklarını söyleyen muhalefet
Kütahya’da her nedense bunu söylemiyor. Ben de diyorum ki: Kütahya’ya gelin,
“Biz Kütahya’da şehir hastanesi istemiyoruz.” diye orada da söyleyin. 
Şimdi,
kamu-özel ortaklığıyla yapılan hastanelerde, şehir hastanelerinde farklı bir
sistem var. Öncelikle, sağlık hizmetlerine önem verecek ve yeterli sağlık
hizmeti üretecek şekilde yeni tasarımlar var, “yeşil hastane” düzenleri var,
deprem izolatörleri var, spor merkezleri ve sosyal alanlar var, hasta yakınları
için merkezler var ve yüksek teknolojiyi beraberinde de getirme imkânı var. O
yüzden, şehir hastaneleri ülkemizde sağlık hizmetine yeni bir nitelik katacak,
yeni bir gelişme sağlayacak, yeni bir özellik sağlayacak nitelikte.
Peki,
olayın finansman boyutuna gelelim. Biraz evvel gene değerli konuşmacı bazı
bilgiler verdi. Gerçi verdiğiniz yazılı önergeye göre bazı ufak farklar var,
çok önemli değil, onlar dil sürçmeleri. “Bilkent” diye vermişsiniz, “Etlik” diye
anlattınız; “Kamu zararı 5.900.” dediniz, verdiğiniz önergede “4.900” diyor.
Bunlara takılmıyorum, bunlar önemli değil, işin esasına gelelim. Çok önemli bir
kritik noktayı vatandaşlarımıza aktarmakta eksik bıraktınız, o da şu: Düz
mantıkla “Şu kadar liraya mal oluyor, siz yirmi beş senedir bu kadar para
ödüyorsunuz; aradaki külliyen zarar.” diyorsunuz. Şimdi, bunu böyle hesaplamak
doğru değil çünkü biz hastaneyi çıplak hastane olarak almıyoruz; biz bu
hastaneyi üç senede klasik yöntemle imal ettiğimiz, inşa ettiğimiz üç yıl
içinde de ödemiyoruz, yirmi beş sene içinde ödüyoruz. Üç sene içinde ödenen
parayla yirmi beş sene içinde ödenen bir paranın bir kredi maliyeti vardır. Bir
kere, kredi maliyetini üzerine koyacaksınız. İkincisi, biz bu hastaneyle
birlikte sadece hastaneyi değil, içindeki cihazı, teçhizatı ve sabit yatırım
giderleri içerisindeki bütün tıbbi donanımı da alıyoruz. Yetmiyor, biz bu
hastanelere, 6 tane değişik kalem zorunlu hizmet var, onları da birlikte
alıyoruz. Yani, sadece boş bina almıyoruz. Bakın, bunlardan biz bina ve arazi
hizmetlerini alıyoruz. Binanın çatısı mı aktı, binanın boyası mı bozuldu,
asansörü mü bozuldu, bütün altyapısı mı bozuldu, bütün bunları yapmak ve
bunları tamir etmek, bunları tekrar onarmak alıcı firmanın görevi. 
Çok
önemli başka bir kalem var, olağanüstü bakım ve onarım hizmetleri var. Burada,
her binanın içerisindeki donanımın bir ömrü var -kimisi beş sene, kimi on sene,
kimi yirmi sene- bunlar yenileniyor. Yani, yirmi beş yıl sonunda hastane birkaç
defa yenilenmiş olacak. Bunun yüzde 30’a yakın yaklaşık bir gider maliyeti var,
bunlardan söz etmiyorsunuz. Altyapı hizmetleri var, elektriği, gazı, yakıtı,
suyu getiren hizmetlerin bakımı, gideri var; hastanenin donanımı var, masası,
sandalyesi, bunların eskidiği takdirde yenilenmesi var; bahçe hizmetleri var ve
diğer tıbbi hizmetler var. Bu hizmetlerin yürütülmesi için gerekli personel
donanımı da bunların içerisinde. 
Yani,
diyorsunuz ki bir ev alacağız… Şimdi, 2 milyar lira örneğinden çıkalım, 200 bin
lirayla simule edelim. Vatandaş 200 bin liralık bir ev alacak. Diyorsunuz ki:
“200 bin liralık eve siz 500 bin lira, 1 trilyon lira bir para veriyorsunuz,
niye bunu veriyorsunuz?” Bir: Bu evi yirmi beş yılda alıyor vatandaş. İki:
İçindeki mefruşatı, donanımı, her türlü hizmeti alıyor. Üç: Eve temizlikçi
geliyor, evde güvenlikçi var, evin otoparkçısının parasını veriyorsunuz, evin
bütün haberleşme hizmetlerini size ev sahibi ödüyor yani “bütün hizmetler dâhil
olmak üzere” deniyor. Eğer sabit gider üstüne bunu koyarsanız bu ekonomik
sistemi gelin birlikte konuşalım…
AHMET
SELİM YURDAKUL (Antalya) – Hiç uymadı.
VURAL
KAVUNCU (Devamla) - …Bakanla birlikte bunlara bakalım. Hatta, yetmiyor 13 kalem
de yeni hizmet alıyoruz. Bunun içinde laboratuvar hizmetleri var, temizlik var,
ilaçlama var, bilgi işlem var, çamaşır hizmetleri var, yemek hizmetleri var
yani burada sadece olayı çıplak bir bina olarak görmek son derece yanlış ve
hatalıdır. Bunun içerisindeki bu hizmetleri de görmek lazım.
Son
olarak bu yüzde 70 doluluk ve beraberinde garanti para ve alıcıya zarar
ettirmeden sanki doğrudan veriyormuş gibi konuda da bir hata var. Hata şu:
Hastanelerimizde yüzde 70 doluluk değil yani hasta yataklarında değil bu
hadise. Hasta yatakları ne olursa olsun biz daha fazla para ödemeyeceğiz
yatırımcıya. Burada sadece ek hizmetler var, laboratuvar hizmetleri, röntgen
hizmetleri. Yüzde 70 garanti para sadece ve sadece ek hizmetler için
geçerlidir, hastanenin temel tesisatı için geçerli değildir hocam. 
AHMET
SELİM YURDAKUL (Antalya) – Tamam, aynı şeyi söylüyoruz biz de, yüzde 70.
VURAL
KAVUNCU (Devamla) - Bu ek hizmetlerle ilişkili olarak da şunu söylüyorum:
Bunlar hesaplanmıştır, ince hesapları içerisinde yüzde 70’i geçen oranlarda
devlet lehine olmak üzere birtakım kâr artışları devlete verilmiştir. Bunun
dışında yüzde 70’in altında kalacak pek hizmet olacağını da düşünmüyoruz. 
Açıkçası,
kamu özel ortaklığıyla birlikte ülkemizin önünü açacak pek çok mega proje
konusunda gelin sizlerle birlikte destek verelim. Bu millet bu hizmetlere
layık. Güzel hizmetler, güzel yarınlar için birlikte hareket edelim diyorum.
Hepinize
saygılar sunuyorum. (AK PARTİ sıralarından alkışlar)
BAŞKAN
– Teşekkürler Sayın Kavuncu.
AHMET
SELİM YURDAKUL (Antalya) – Sayın Başkan…
BAŞKAN
– Sayın Yurdakul…
AHMET
SELİM YURDAKUL (Antalya) – Teşekkür ederiz konuşmacıya.
Konuşmacı
konuşması esnasında “Muhalefet karakolda yalan söyler.” diye bir sataşmada
bulundu. Ayrıca “Vermiş olduğu rakamlar doğru değil, eksik bıraktı, rakamları
yanlış verdi.” gibi ifadeler kullandı.
BAŞKAN
– Buyurun iki dakika süre veriyorum. Lütfen yeni bir sataşmaya meydan
vermeyelim.
AHMET
SELİM YURDAKUL (Antalya) – Yok sataşma değil.
BAŞKAN
– Bir güzelleme yapalım böyle karşılıklı, sataşma değil de.
VII.- SATAŞMALARA İLİŞKİN KONUŞMALAR
1.- Antalya Milletvekili Ahmet Selim Yurdakul’un,
Kütahya Milletvekili Vural Kavuncu’nun MHP grup önerisi üzerinde yaptığı
konuşması sırasında şahsına ve Milliyetçi Hareket Partisine sataşması nedeniyle
konuşması
AHMET
SELİM YURDAKUL (Antalya) – Yani eleştiriler zaten şey konumunda, hakaret, şey
içermedi.
Çok
teşekkür ederim konuşmanız için. Yalnız Sayın Vural Bey, birkaç yerde yanlış
ifadelerde bulundunuz çünkü bakın, ben devletin resmî rakamını veriyorum. Etlik
Entegre Sağlık Kampüsü 1 milyar 105 milyon. Yirmi beş yıl içerisinde ödenecek
para 6 milyar. Devletin, bizim cebimizden çıkan para 5 milyar yani 5 katrilyon.
“Peki, Hocam bunu yapmayalım mı, bunları uygulamayalım mı?” Tabii ki
uygulayalım. Peki, ne yapalım? Bunlar başka yerde uygulanmış mı bir bakalım.
Nerede uygulanmış mesela bu? İngiltere’de uygulanmış. Kamu-özel ortaklığıyla,
aynı, devletin parası olmadığı için. Peki, ne olmuş İngiltere’de uygulandığı
zaman? Bu kamu-özel ortaklığıyla yapılan hastanelerin yarısından çoğu satılmış.
Kimler almış? ABD başta olmak üzere, küresel sermaye almış. Geriye kalanlarda
ne olmuş? Hastanelere zarar etmemek için kâr olmayan bölümleri, yoğun bakım
başta olmak üzere, kapatmış. İşte, dolayısıyla bu araştırmaları yapmak
zorundasınız, bunun için Başbakanı uyarmak zorundasınız Sayın Vural Bey.
“Efendim,
peki, kendi paramızla yapsak ne olur?” Bakın, 81 milyar lirayla neler
yapılabilir, iki tane örnek vereyim: Bir, İzmit Körfez’inden, o geçişten tam 4
tane, üçüncü havalimanından 2 tane. “Hocam, sağlıktan örnek ver.” Erzurum 1.200
yataklı iç donanımı tamamıyla yapılmış hastaneden 81 ilimize, hepsine birer
tane hastane yapılır. Bunu niye söylemiyorsunuz peki? Bakın, burada iş kötüye
gidiyor. “Peki, siz muhalefetsiniz hep yalan söylüyorsunuz, hep yanlış
söylüyorsunuz.” Peki, Kalkınma Bakanınız ne dedi size, çıkın, burada vatandaş
önünde izah edin. Kalkınma Bakanınız, dedi ki, kötü yola gidiyorsunuz, bu
parayı ödeyemeyiz, çocuklarımızın, torunlarımızın vebalini alıyoruz, dikkatli
davranın dedi. İşte bunu müteahhitler ödeyemiyor Sayın Vural Bey. Kim ödeyecek
biliyor musunuz? 
(Mikrofon
otomatik cihaz tarafından kapatıldı) 
AHMET
SELİM YURDAKUL (Devamla) – İşte, Hazine geçen gün açıkladı, diyor ki, 3 proje
yani yaklaşık 25 milyar lira parayı eğer bunlar ödeyemezse Hazine garantisi
olarak ben veriyorum diyor. Niye vereyim müteahhidin parasını? Müteahhidin
yalısı, katı var, evleri var, çocukları yurt dışında okuyor. Onlara bu parayı
ödemeyeceksiniz. Eğer öderseniz vebal altında kalırsınız. Bunları söylüyorum. 
Teşekkür
ederim. 
BAŞKAN
– Teşekkürler Sayın Yurdakul. (MHP sıralarından alkışlar)
VI.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Antalya Milletvekili Ahmet Selim
Yurdakul ve arkadaşları tarafından, sağlık sektöründeki kamu-özel ortaklığı
projelerinin araştırılarak alınması gereken önlemlerin belirlenmesi amacıyla
7/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 27 Haziran 2016 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Şimdi önerinin lehinde ikinci söz, Antalya Milletvekili Mustafa Akaydın’a
aittir. 
Buyurun
Sayın Akaydın.
MUSTAFA
AKAYDIN (Antalya) – Sayın Başkan, çok değerli milletvekilleri, bizi ekranları
başında izleyen çok değerli vatandaşlarım; yüksek müsaadelerinizle öncelikle
söze başlarken ben de biraz bölgecilik yapacağım. Üç gündür Antalya’nın Kumluca
ilçesinde ve Adrasan beldesinde yaşanan orman yangınından dolayı bölge halkına,
vatandaşlarımıza sabırlar diliyorum ve devletimizin acılarını bir an önce
sarmasını, tamir etmesini diliyorum. 
Değerli
arkadaşlar, yıllardır konuştuğum gibi, özellikle bütünşehir kanununun
yangınların önlenmesinde ve bir an önce söndürülmesinde çok büyük zafiyetler
yaratacağını ısrarla söylemiştik ve bunu Antalya’daki son iki buçuk yıl
içindeki bütün yangınlarda gördük. İki gün önce de Antalya’da “Sabaha karşı
kontrol altına alındı.” denilen orman yangınının hâlâ devam ettiğini gördük ve
rüzgârın birazcık artmasıyla da ikinci bir yangına sebep oldu ve onlarca
ailenin de evleri yandı. Büyükşehir Belediyesi bu yasanın yarattığı
zafiyetlerden ötürü vatandaşın evine ve serasına koşamadı, ormanda sadece orman
yangınıyla uğraştı. Değerli milletvekili arkadaşlarım bunun da burada not
olarak geçmesini istiyorum. 
Şimdi,
değerli arkadaşlarım, 1970’li yıllarda dünya kapitalizmi, sıkıştı, finansman
bulamadı ve dünyada yeni finansman modelleri yaratmaya çalışırken hepinizin
bildiği gibi, 1980’li yıllarda yeni bir rüzgâr esti. Bu rüzgâr neoliberalizm
rüzgârı ve Türkiye’de de karşılığını biraz kan ve gözyaşı... 12 Eylül askerî
darbesi ile biraz da Turgut Özal kanunlarıyla beraber bir rüzgâr esti
Türkiye’de. Bu rüzgâr kârın maksimize edilmesi rüzgârıydı ve bu rüzgârın
sonunda Türkiye’de, Türkiye Cumhuriyeti’nin yarattığı birçok kârlı kurum, önce
itibarsızlaştırılarak, zarara sokularak yok edildi, KİT’ler satıldı, bir kısmı
el değiştirdi ve yeni bir felsefe, yeni bir kültür hâkim olmaya başladı. Bu
özelleşme rüzgârının sonucunda Adalet ve Kalkınma Partisi iktidara geldikten
sonra, hepinizin bildiği gibi, 3359 sayılı Sağlıkta Dönüşüm Yasası 2005
yılında çıkarıldı. Biz, o zaman Türk tabipleri olarak, Türk sağlık çalışanları
olarak, her yerde, bunun koruyucu hekimliğe büyük bir darbe indireceğini,
sağlık harcamalarını olağanüstü boyutta artıracağını, çok ciddi sağlık
sorunları yaratacağını dile getirdik. Benden önceki hatip arkadaşım çok pembe
gözlüklü bakışlar sergiledi sağlık sektörüyle ilgili ama o zamanlar sayıları 10
bine yaklaşan, sağlık sosyalizasyonunun verimli ürünü olan sağlık ocakları
kapatıldı ve bir de aile hekimliği müessesesi yaratıldı. Türkiye’de koruyucu
hekimlik adına -devletin şu anki resmî rakamlarıyla- vatandaş başına yapılan
yatırım harcaması yılda 20 Türk lirasıdır değerli arkadaşlar, 20 Türk lirası.
Devletin rakamlarıyla konuşuyorum. Şimdi, bunun sonucunda ne oldu? Özelleştirme
rüzgârları biraz daha güçlü esmeye başladı ve 2013 yılında 6428 sayılı Kamu
Özel Ortaklığı Yasası diye bir yasa bu Meclisten çıkarıldı. Bu yasanın ilk
uygulaması olarak da Yozgat Devlet Hastanesi yatırımı 2013 yılında başlatıldı. 
Şimdi,
değerli milletvekili arkadaşlarım, Türkiye Cumhuriyeti’nin gündeminde kamu-özel
ortaklığı programında 34 tane hastane var. Bu 34 tane hastanenin, bildiğim
kadarıyla, 8 tanesinin ihaleleri tamamlandı. Mersin ve Yozgat yatırımlarının bu
sene içinde açılışı yapılacak. 
Değerli
arkadaşlar, kamu-özel ortaklığı veya yap-işlet-devret modeli her neyse -ben
buna “kira öde ortaklığı” da diyorum kamu özel ortaklığına- dünyanın birçok
ülkesinde özellikle 1980’li yıllardan itibaren kullanılmaya başladı, bunu inkâr
edecek değiliz ama bunun en son kullanılacağı iki tane sektör vardır, o da
sağlık ve eğitim sektörüdür değerli milletvekilleri. Çünkü, sağlık ve eğitim
birinci derecede devlet kurumudur, özelleştirme riskine bırakılamaz, vatandaşın
cebine bu konuda el atılamaz. Çünkü, herkese aynı kalitede ve eşit sağlık
hizmeti vermek bugün dünyada birçok devletin ve Türkiye Cumhuriyeti’nin
Anayasası’nda yer almış olan çok önemli kamu görevlerinden biridir. 
Değerli
arkadaşlarım, bu özelleştirme modeline dünyanın birçok ülkesinde ve Türkiye
Cumhuriyetinde Türk Tabipleri Birliği ve sivil toplum kuruluşları çok akılcı
gerekçelerle karşı çıktılar. Şimdi, bunu ısrarla uygulayan bir ülke var,
İngiltere. Zaten, neoliberalizmin de en birinci uygulayıcılarından biriydi
rahmetli Thatcher’la birlikte. Değerli arkadaşlar, İngiltere 2007 yılı
sonrasında bu konuda ciddi sıkıntılar yaşadı. İngiltere’de 8 tane hastane
battı, İngiltere’de yüzlerce sağlık çalışanı, hemşire, doktor işsiz kaldı.
Bugün kamu-özel ortaklığının İngiltere’ye vereceği yakın dönem zararın 15-20
milyar sterlin olduğundan bahsediliyor İngiltere’de. Bunları bilesiniz diye
söylüyorum. 
Özetle
bu sistem, gerçekten -adına imtiyaz diyelim, adına kapitülasyon sistemi
diyelim- sizin çok övündüğünüz Osmanlı’yı batıran bir sistemdir ve Türkiye
Cumhuriyeti kurulduktan sonra sizin yerden yere vurduğunuz Mustafa Kemal
Atatürk’ün hiçbir şekilde denemediği bir sistemdir. Yani, aklın yolu bir. Bunu
yeniden yaratmaya gerek yok, Osmanlı’yı batıran zihniyet. Eğer bugün bunun
arkasında ısrarla durursanız Türkiye Cumhuriyeti’ni de batıracaktır değerli
milletvekilleri. Osmanlı’yı diriltmek için, kurtarmak için yüz binlerce şehit
verdik. Bunun sonunun da, bu gidişatın sonunun da Türkiye için iyi olmayacağını
söylemek istiyorum. 
Değerli
milletvekili arkadaşlarım, bakınız, biraz önce benden iki önceki hatip de
değindi. Örneğin, Kayseri, sabit yatırım bedeli 427 milyon lira, yıllık kira
bedeli 137 milyon lira. Değerli arkadaşlar, üç buçuk yıl sonra bu sistem
kendini finanse ediyor. Böyle güzel mama nerede görülmüş? Ben size söyleyeyim,
bugün özel sektör yedi sekiz yılda amorti edeceği her türlü yatırıma balıklama
girer ama Kayseri Devlet Hastanesinin sadece kâğıt üstünde gözüken amortisman
süresi üç buçuk yıl. Ankara Etlik örneği verildi. Dünyanın en büyük sağlık
projesi denilen, henüz realize olmamış Bilkent örneği verildi. Arkadaşlar,
Bilkent’teki yatırım dört yıl sonra kendini finanse ediyor, ondan sonrası
25’inci yıla kadar müteahhide kâr olarak kalıyor. Elâzığ’daki yatırım, yıllık
kira bedeli 94 milyon lira, sabit yatırım bedeli 218 milyon lira. El insaf! İki
yılda kendini finanse ediyor. Manisa’daki yatırım, sabit yatırım bedeli 123
milyon lira, yıllık kira bedeli 64 milyon lira. El insaf! İki yılda kendini
finanse ediyor.
Değerli
milletvekili arkadaşlarım, konunun bunun ötesinde birçok belirsiz ve
cevaplandırılmamış yönü var. Türk Tabipler Birliğinin ısrarla sormasına rağmen,
“Bunlar gizli bilgilerdir, devlet bilgileridir veremeyiz.” demeler var. Acaba,
bu mevcut eski hastanelerin arazileri ne olacak? Bu arazilerin yükleniciyle
olan ilişkisi nasıl belirlenecek? Ben size açık söyleyeyim, bu hastanelerin
hepsinin yeri kent merkezlerinde ve ranta kurban edilecek, yerlerinde AVM
yapılacak ve müteahhitler buradan ayrıca bir rant sağlayacaklar. Şimdiden söylüyorum,
yarın bir gün bu gerçekleştiği zaman inşallah bu kürsüden gene bunları sizlere
söyleriz.
Arkadaşlar,
şimdi benden önceki hatip söyledi, “İşte bu müteahhitlerin yükleneceği çok
başka sorumluluklar falan da var.” diye. Bunları geçelim. Ben yıllarca
hastaneler kurmuş, hastaneler işletmiş bir sağlık yöneticisiyim. Hastanelerin
en büyük kârlarından birisi otoparklardır arkadaşlar, hastanelerin en büyük
kârlarından birisi kantinlerdir, alışveriş merkezleridir. Buradan müteahhidin
götüreceği kârlar, çok açık söylüyorum, hastanenin belki binasından götüreceği
kârların çok daha üstündedir diye düşünüyorum. 
Değerli
milletvekili arkadaşlarım, bugün, hastaneler de batık durumda, üniversite
hastaneleri özellikle batık durumda. Bu konuda bir araştırma önergesi Meclisin
gündeminde. Akdeniz Üniversitesi Hastanesinin döner sermayesi 205 milyon lira
borçlu. Birçok üniversite hastanesi bu boyutta borçlu. Yani şunu söylemek
istiyorum: Aynen Türkiye Cumhuriyeti’nin kurduğu fabrikalar, kurduğu
hastaneler, işletmeler gibi, kötüleyip, itibarsızlaştırıp satışa koyduğunuz
yerler gibi yakında üniversite hastanelerini de batırıp sonunda bu
müteahhitlerin ve özel sektörün eline sağlık sistemini muhtaç hâle
getireceksiniz. Ben size başka bir şey daha söyleyeyim: Yarın bu hastaneler
batak durumuna düşerse bu borçları kim ödeyecek? Bu hastanelerin ortaklığının
büyük çoğunda yabancı sermayenin payı var. Bakın, bugün bu hastanelerin
ihaleleriyle ilgili onlarca, yüzlerce dosya var, bu ihalelerin yolsuzluklarıyla
ilgili dosyalar var. Ben başka bir şey daha söyleyeyim, bu ihalelerin
bedellerini bu kadar yüksek tutan paralar yarın öbür gün havuz medyasının
kasasına girecektir ve çok örtülü ödenek olarak bazılarının cebine girecektir. 
Hepinize
saygılar sunuyorum. (CHP sıralarından alkışlar) 
BAŞKAN
– Milliyetçi Hareket Partisi grup önerisi aleyhinde ikinci ve son konuşmacı
Tokat Milletvekili Celil Göçer’dir. 
Sayın
Göçer…
Evet,
sayın milletvekilleri, böylece Milliyetçi Hareket Partisi grup önerisi
üzerindeki konuşmalar tamamlanmıştır. 
Öneriyi
oylarınıza sunuyorum…
LEVENT
GÖK (Ankara) – Karar yeter sayısı istiyoruz efendim.
BAŞKAN
– Karar yeter sayısı arayacağım.
Öneriyi
kabul edenler… Kabul etmeyenler… Karar yeter sayısı yoktur.
Birleşime
beş dakika ara veriyorum. 
Kapanma Saati: 17.56
ÜÇÜNCÜ OTURUM
Açılma Saati: 18.07
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Elif Doğan TÜRKMEN (Adana) 
-------0------
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Üçüncü
Oturumunu açıyorum.
Milliyetçi
Hareket Partisi grup önerisinin oylanmasında karar yeter sayısı bulanamamıştı. 
Şimdi,
öneriyi tekrar oylarınıza sunacağım ve karar yeter sayısı arayacağım. 
Öneriyi
kabul edenler… Kabul etmeyenler… Öneri kabul edilmemiştir, karar yeter sayısı
vardır. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, Siirt Milletvekili Kadri Yıldırım ve
arkadaşları tarafından, kamu emekçilerinin sendikal hak ve özgürlüklerinin
korunması ve güvence altına alınması için neler yapılması gerektiğinin
belirlenmesi amacıyla 20/6/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 27
Haziran 2016 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
27/06/2016
Türkiye Büyük Millet Meclisi Başkanlığına
Danışma
Kurulunun 27/06/2016 Pazartesi günü (bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Çağlar
Demirel
 Diyarbakır
 Grup
Başkan Vekili
Öneri:

20
Haziran 2016 tarihinde, Siirt Milletvekili Sayın Kadri Yıldırım ve arkadaşları
tarafından verilen (2294 sıra numaralı), kamu emekçilerinin sendikal hak ve
özgürlüklerinin korunması ve güvence altına alınması için neler yapılması
gerektiğinin belirlenmesi amacıyla Türkiye Büyük Millet Meclisine verilmiş olan
Meclis araştırma önergesinin Genel Kurulun bilgisine sunulmak üzere, bekleyen
diğer önergelerin önüne alınarak 27/06/2016 Pazartesi günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir.
BAŞKAN
– Evet, Halkların Demokratik Partisi Grubu önerisi lehinde ilk söz Van
Milletvekili Lezgin Botan’a aittir. 
Buyurun
Sayın Botan. (HDP sıralarından alkışlar) 
Süreniz
on dakika.
LEZGİN
BOTAN (Van) – Sayın Başkan, değerli milletvekilleri; Genel Kurulu saygıyla
selamlıyorum. 
Sayın
Başkan, sözlerime geçmeden önce, malum her sene Türkiye’de yaz aylarında orman
yangınları olur. Bütün bu orman yangınları tedbirsizlik veya hangi sebepten
olursa olsun gerçekten ciğerlerimizi yakıyor, ülkenin neresinde olursa olsun
hepimizin canını acıtıyor. Ancak, burada ülkenin batısında olan yangınlara
Hükûmetin göstermiş olduğu hassasiyetin aynısını, Şırnak, Siirt ve Diyarbakır
Lice’deki orman yangınlarına göstermemiş olmasını burada huzurlarınızda kınamak
istiyorum ve kınıyorum. 
Değerli
milletvekili arkadaşlarımız, malum, şu an Millî Eğitim Komisyonu yeniden millî
eğitimin yapılandırılmasına ilişkin 104 maddelik bir çalışma yürütüyor ancak
burada da tekrar şunu görüyoruz: On dört yıllık AKP iktidarı eğitimi o hâle
getirmiş ki hani deyim yerindeyse, amiyane bir tabirle arapsaçına dönüştürmüş.
Her bakana göre eğitim politikası değişiyor, her müsteşara göre eğitim
politikası değişiyor. On dört yılda normalleştirilememiş veya var olanı da
anormalleştiren bir politik anlayış bugün tekrar antidemokratik bir şekilde
yasayı önümüze getirmiş bulunmakta. 
Şimdi,
hepinizin malumu, kamu çalışanlarının alanında değişik sendikalar var. Mevcut
Hükûmetin tutumu yandaş sendikalara farklı bir hukuk ama Türkiye'nin aydınlık
yüzünü temsil eden, Türkiye'nin demokratik geleceğini temsil eden, bilimsel,
demokratik, laik, ana dilde eğitimin temsilcisi olan; yine, sağlıkta sağlık
hakkının, demokratik temelde kamusal nitelikli sağlık hakkının sağlanması konusunda
KESK’in üyelerine âdeta bir düşman hukuku uygulanmakta, sudan bahanelerle
KESK’in üyeleri soruşturmalara uğramakta, kıdem durdurması ve benzeri birtakım
haksızlıklara uğramaktadır. Burada ben birkaç tane örnek vermek istiyorum:
Sadece, hani Cumhurbaşkanının kaymakamları topladığı bir toplantıda “Artık
mevzuatı bir kenara koyun…” birtakım saiklerle… Tabii bunu önerirken aslında
bütün alanlarda artık, sorumsuzluk veya cezasızlık… Topluma karşı Hükûmetin
aslında yükümlülüklerini taşıması gerektiği bir noktada “Yasaları bir tarafa
koyun, kafanıza göre, nasıl istiyorsanız, AKP gibi düşünmeyen, AKP gibi
bakmayan, AKP gibi anlatmayan, AKP’nin diliyle konuşmayan herkesi
sindirebilirsiniz, bir bahaneyle onları soruşturmalara tabi tutabilirsiniz,
onların özlük, ekonomik, demokratik haklarıyla istediğiniz gibi
oynayabilirsiniz.” denilmektedir. Çünkü siz, yasayı tanımadığınız zaman,
Anayasa’yı bir tarafa koyduğunuz zaman, mevzuatı bir tarafa koyduğunuz zaman ne
yapacaksınız? Kişisel duygularla, kişisel kinlerle, kişisel hesaplarla hareket
edeceksiniz. Sizin gibi düşünmeyen, bakmayan, sizin gibi konuşmayan, sizin gibi
kendisini ifade etmeyen, sosyal, kültürel, ekonomik, felsefik, cinsel
aidiyetleri farklı olanları ne yapacaksınız? O zaman, onlara, bir şekilde, eğer
yasa yoksa, koruyucu yasa yoksa, hukuku bir tarafa koyarsanız, kendi
menfaatinize göre davranacaksınız. 
Dolayısıyla,
böyle antidemokratik yasalarla bugüne kadar askerî darbe dönemlerinde bile
karşılaşılmamış bir yaklaşım söz konusu, ciddi bir baskı söz konusu yani,
Sultan Abdülhamit dönemini belki 10 kat aratan şu an ciddi bir istibdat
dönemini yaşıyoruz. Özellikle kamu çalışanlarına, farklı sendikalarda örgütlü
olan kamu çalışanlarına yönelik çok ciddi bir mobbing uygulaması var. Hani,
AKP’nin daha önce çok şikâyet ettiği ve bizim de o zaman desteklediğimiz
başörtüsü meselesi konusunda, işte o dönem mağduriyetlerden söz edenler,
mahalle baskısından söz edenler, bunun mağduriyetini yaşayanların gerçekten
bugün benzeri mahalle baskısını 10 kat artırmalarını anlamak mümkün değil,
akılla izah etmek mümkün değil. 
Şimdi,
burada, bakın, KESK’in üyeleri… Sadece Ankara’da DAİŞ’in saldırısı sonucunda
104 emekçiyi yitirdik, 104 kardeşimizi, canımızı yitirdik. Ankara’nın
merkezinde DAİŞ geldi orada bir katliam gerçekleştirdi göz göre göre. Şimdi,
buna tepki gösteren kamu çalışanlarından neredeyse 16 bin-17 bin kişi bunlardan
dolayı soruşturmalık oldu. Yahu, bir terörist örgüt geliyor, Ankara’nın
kalbinde 104 barış elçisini öldürüyor, 500’ünü yaralıyor ve buna tepki gösteren
kamu çalışanlarını neredeyse onlar suçluymuş gibi soruşturmalara tabi
tutuyorsunuz. Bu toplumda savaş olmasın, çatışmalar olmasın, kamu kaynakları
heba edilmesin, ahlaki çöküntü olmasın, ahlaki çözülme olmasın diye, sırf bunun
için demokratik tepkisini gösteren sendikaların üyelerine korkunç bir şekilde
baskı uygulanıyor ve soruşturmalara, sürgünlere maruz kalıyorlar. Şu an
elimdeki listeye göre KESK’in üyelerinden 82’si sürgün, kademe ilerlemesi
durdurulması verilen 23 kişi, ceza davaları soruşturmaları 102 kişi,
akademisyenlere yönelik kadroların iadesi uygulaması yani işten çıkarma 12
kişi, aylıktan kesme ve idari para cezaları 16 kişi, işten çıkarma 50 kişi.
Yani kısacası, nereden bakarsanız bakın, şu an 17 bin kişi bu tür
soruşturmalarla yüz yüze kalmış. Sebebi nedir peki? Gerekçesi nedir? İşte, grev
hakkını kullanmış, savaş olmasın, ülkenin kaynakları çarçur edilmesin demiş,
yapılan yolsuzluklara, hırsızlıklara, yapılan zulümlere, yapılan birtakım hukuk
dışı uygulamalara karşı çıktıkları için; DAİŞ’in yaptığı saldırılara,
Diyarbakır’daki katliamdan tutun, Suruç’taki katliamdan tutun, Reyhanlı’daki
katliamdan tutun, Cilvegözü’ndeki katliamdan tutun, İstanbul, Niğde’deki DAİŞ
katliamlarından tutun ta Ankara’da zirveleştirilen katliamlara kadar tepki gösterdikleri
için. Şimdi bunun mantığı var mıdır? Kamu çalışanları demokratik haklarını
kullanacak, grev hakkını kullanacak, savaşa, çatışmaya, yolsuzluğa, orman
yangınlarına, yakılan yıkılan şehirler, yüz binlerce çocuğun eğitimden
koparılmasına kadar, bütün bu vakalara karşı demokratik tepkisini gösterecek
ama birileri bunu hazmedemeyecek ve tutup bu konuda soruşturmalar yapacak.
Bakın, Başbakanlığın bir ara yayımladığı bir genelge vardı, ona göre hiçbir
kamu çalışanı basın açıklaması yapamayacak, efendim şunu yapamayacak, bunu
yapamayacak... Bunlar ancak askerî dönemlerde olabilecek kısa vadeli şeylerdir.
Yani gerçekten darbe dönemlerinde bile bu kadar baskı, bu kadar zulüm, bu kadar
haksızlık, bu kadar demokratik hakları budayan, anayasal hakları budayan, grev
hakkını, sendikal hakları bu kadar örseleyen hiçbir dönem yaşanmamıştır. Fakat
görüyoruz sırf bundan dolayı KESK’in üyeleri ve diğer sendikaları, KAMU-SEN’e
üye olan birçok personel de benzer şekilde şu an baskıya uğruyor. İş yerlerinde
kimse konuşamıyor. Yine akıllara ziyan bir durum söz konusu. Sosyal medyada
görüşünü açıkladığı için şu an yüzlerce kamu çalışanı ya görevden el
çektirilmiş ya çeşitli cezalarla yüz yüze kalmış. 
Yine
yüzlerce kamu çalışanı iş yerlerinde birtakım değerlendirmeler, sendikal
haklar, özlük, ekonomik haklara yönelik, demokratik haklara yönelik
değerlendirmeler yaptığı için veya Hükûmeti eleştirdiği için aynı şekilde
benzer zulümlere, benzer uygulamalara maruz kalmış. Gerçekten, ahlaki anlamda,
Türkiye tarihinde jurnalciliği biliriz. Özellikle Osmanlı’nın son döneminde,
Sultan Abdülhamit’in döneminde, Sait Paşa’nın o hezeyanlarını hepimiz biliriz.
E, şimdi aynı şekilde. Tutmuşsunuz, şu an Başbakanlığa bağlı bir site
oluşturmuşsunuz. O siteye şikâyetler geliyor, eğer siz birini istemiyorsanız
onun hakkında bir şeyler söylersiniz ve Bakanlık bunu hemen imzasız, kayıtsız
dikkate alıyor ve söz konusu kamu çalışanını alıyor, onun özlük haklarını, onun
demokratik haklarını elinden aldığı yetmiyormuş gibi ya görevden atıyor ya
haksız soruşturmalara maruz bırakıyor. Bu, yüz kızartıcı bir şeydir. Bu,
toplumsal ahlakın, toplumsal çöküntünün gelmiş olduğu noktayı göstermesi
açısından ibret verici bir şeydir. Jurnalcilik ayıp bir şeydir, utanç verici
bir şeydir. Belli bir kayda dayanmadan, belli nesnel birtakım kanıtlara
dayanmadan, sırf siz beni istemiyorsunuz, “Gözünüzün üzerinde kaşınız var.”
bahanesiyle tutup… Yani şu an kamu çalışanları, bakın, yeni nesli yetiştiren
öğretmenleri veya kamu çalışanlarını bu kadar kişiliksizleştiren, bu kadar
özlük haklarını paramparça eden, yetmiyormuş gibi bir de şu an kişilikleriyle,
karakterleriyle oynayan, yani “Senin gibi düşünmeyeni şikâyet et, ihbar et,
ihbarcılık yap, hiç imza da mühim değil, kanıt da önemli değil, yeter ki sen
Başbakanlığa bildir, biz gereğini yaparız.” diyen bir mantıkla karşı
karşıyayız. 
Dolayısıyla,
ben bu tutumu kınıyorum, bir an önce bu tutumdan vazgeçilmesini burada tekrar
salık veriyor, teşekkür ediyorum. (HDP sıralarından alkışlar)
BAŞKAN
– Teşekkür ediyoruz. 
Önerinin
aleyhinde ilk söz Erzurum Milletvekili Kamil Aydın’a aittir. 
Sayın
Aydın, buyurun. (MHP sıralarından alkışlar)
KAMİL
AYDIN (Erzurum) – Sayın Başkan, saygıdeğer milletvekilleri; ben de Halkların
Demokratik Partisinin önerisinin aleyhine söz almış bulunmaktayım. Bu vesileyle
hepinizi saygıyla selamlıyorum.
Saygıdeğer
milletvekilleri, demokratik toplumlarda sistemin ya da demokrasinin iyi
işlemesinin en önemli göstergesi, erkler ayrımının gerçekten birbirlerine olan
mesafesini muhafaza etmelerinden belli olur. Bunu mütemadiyen söylüyoruz. Yani,
yasamanın, yürütmenin, yargının arasındaki mesafe ne kadar korunursa o kadar
sağlıklı bir demokrasiden söz edilebilir ama bunlar da iyi bir demokratik
geleneğin oluşmasında yeterli midir? Değildir. Daha da geliştirmek, daha ileri
götürmek için mutlaka bu 3 erke ilaveten bazı etkin STK’ların da destek vermesi
lazım. Bu bağlamda da en önemli sivil kitle örgütlerinin başında vakıflar,
dernekler olduğu gibi, sendikalarımız gelmektedir. 
Şimdi,
2 tane somut örnekten hareketle birkaç şeyi söylemeye çalışacağım. Malum, geçen
hafta 3.746 hâkim ve savcımızın tayinleri çıkarıldı. Gerçekten, toplam 12 bin
civarında bir rakamdan bahsediliyor, bunun neredeyse üçte 1’ine yakını kurulu
düzenlerini bozup yeni yerlerine gitme telaşesi içine girdiler. Şimdi, niye?
Bakın, bize birtakım şikâyetler geliyor, mutlaka iktidar partisine bu tür
dilekler, istekler, yanlış yapılan uygulamaların şikâyeti daha çok geliyordur.
Şimdi, bu insanlar bir yerlere tayin istiyorlar, tayinleri çıkıyor, görevlendiriliyorlar,
özellikle metropol kentlere; Ankara’ya, İstanbul’a, İzmir’e, Adana’ya,
Mersin’e, Antalya’ya. Diyor ki: Yasa gereği, -çünkü burası bir hukuk devleti-
yasaya göre benim burada en az yedi yıl kalma imkânım var, Ankara’da yedi yıl
kalacağım. Dolayısıyla, yedi yıl zarfında o zaman benim bir yerleşik planlama
yapmam lazım… Yedi yıllık bir plan yapıyor. Çocuğuna okullar ayarlıyor, eşinin
tayinini yaptırıyor, evi yoksa parası varsa birazcık birikintilerini bir araya
getirip ev alıyor ya da kiralıyor, boyasını badanasını, yerleşimini sağlıyor,
oraya yerleşiyor. Ama heyhat! Aradan bir yıl geçmeden tayin yazısı geliyor,
“Sen falan ilin falan ilçesine gidiyorsun.” Allah'tan korkalım! 
Bakın,
somut bir örneği daha detaylandırayım. Bir kardeşimizin 2 özürlü çocuğu var,
birisi göbekten, dışarıdan besleniyor. Bu çocukların tıbbi yardıma ihtiyaçları
var, onun için Ankara’ya tayin istemiş ve buraya yerleşmişler. Ama -bir buçuk
yıl kalmadan- yedi yıl kalma hesabı yapan aile, çocuklarının tedavisinin
sürdürülmesini düşünen aile bir anda tayin yazısını elinde buluyor. Bu mübarek
gündeyiz. Gerçekten o balık ve Halik hikâyesini hepimiz biliriz ama uygulamada
birazcık dikkat etmek gerekir. Bir iyilik yapılacaksa balık değil, Halik için
yapmak lazım. Yanlış bir uygulama balığın hoşuna gitse bile, Halik onu mutlaka
karşımıza çıkarır, o yanlışı bir anda suratımıza çarpar. Bu mübarek ayda
milletin ahını almayalım.
Saygıdeğer
milletvekilleri, şimdi, buna benzer bir örnek değil, binlerce örnek de eğitim
alanında var. Artık, sendikaların kanayan bir yarası hâline geldi, 6 binlerle,
7 binlerle ifade edilen, gerçekten, özlük haklarını elde etmiş, objektif
sınavlarla okul yöneticiliğini kazanmış, gerçekten, eğitim tecrübesi çok yüksek
arkadaşlarımız eğitim camiasında… İnanın, bunlar 2004’ten, 2005’ten sonra olan
oluşumlar yani Adalet ve Kalkınma Partisi iktidarı zamanında bunlar alınlarının
teriyle, yüzlerinin akıyla, bileklerinin gücüyle okul müdürü olmuşlar, okul
müdür yardımcısı olmuşlar, Millî Eğitim Bakanlığında üst düzey bürokrat olmuşlar.
Ama, heyhat, bir sendikacılık furyası çıktı bizde. Böyle bir “benden, senden.”
diye. Bu, sendikanın doğasına aykırı bir kere. Sendikanın bütün Batı
toplumlarında, bütün dillerde tanımı şudur, işçi ya da memur sendikası olsun:
“Üyelerinin özlük haklarının iyileştirilmesi, çalışma şartlarının
iyileştirilmesiyle, varsa sorun ve sıkıntılarının halledilmesiyle mükellef bir
yapıdır sendikalaşma.” Ama, maalesef bizim sendikalar bir jurnal mekanizması
oluşturmuşlar, efendim, “O sendikadan, bu sendikandan” diye. “TÜRK
EĞİTİM-SEN’liyse onu ne yapalım? Bu bizim için utanç kaynağı. Bizim ilçede
falan lisenin müdürü TÜRK EĞİTİM-SEN’li. Olmaz, bunu nasıl alaşağı edelim?”
Bunlar birleşiyor, birleşiyor, birleşiyor, yukarıya kanun ve önerge
değişikliğine kadar götürüyorlar. “Sistemi değiştirelim. Ne yapalım? Efendim,
sistemi değiştirip mülakat koyalım.” Ya, bunlar merkezî sınava girmişler -o
sınavda mülakat da vardı- 100 üzerinden 90 almışlar ve o da yetmezmiş gibi
sicilleri çok temiz, bu insanlar okullarında gerçekten çok başarılı eğiticilik
yapmışlar. Niye bunların devam etmelerine karşı çıkıyoruz? “Hayır, onları
alalım, onları bir yere bırakalım. Asıl bizim sendikanın üyelerini getirelim.”
Hatta artık öyle ayyuka çıktı ki “Ya, kardeşim, biz seni seviyoruz. Sen iyi
yöneticisin ama seni alacağız. Ama sendikanı değiştirirsen biz seni orada
tutarız.” Ya, düşünebiliyor musunuz böyle bir ileri demokrasi, böyle bir yeni
Türkiye kabul edilebilir bir Türkiye midir Allah aşkına? Burada eğri oturup
doğru konuşacağız hepimiz. 
Bunu
Kredi ve Yurtlar Kurumunda yaptınız. Bakın, Kredi ve Yurtlar Kurumu bünyesi
içerisinde… Her kurum böyleydi, Türkiye’nin yerleşik bir kurumsal yapısı vardı,
çok iyi yetiştiriliyordu, çekirdekten. Kredi ve Yurtlar Kurumuna memur olarak
girdi arkadaşımız, sonra on yıl çalıştı, Kredi ve Yurtlar Kurumunun iç yapısını
öğrendi, şef oldu, şeflikten sonra şube müdürü oldu, 15’inci senesinde Kredi ve
Yurtlar Bölge Müdür Yardımcısı oldu. “Sen misin, bölge müdür yardımcısı oldun?”
Baktılar ki bünyeden böyle bir yapı geliyor. “Ee, bizden değil. Bizim sendikaya
üye değil. O zaman ne yapalım? Yönetim şeklini değiştirelim. Neyle
değiştirelim? Bir yasamayla değiştirelim. Adını ne koyalım? Eğitim
uzmanlaştıralım onları. Yeni bir kadro ihdas edip oraya da sendikamızın listesinden
yerleştirelim.” Ve yerleştiriyoruz, şimdi yaşadığımız şeyler; yerleştirilen,
eğitim uzmanı olarak havuza alınan, yirmi yılını vermiş, Kredi ve Yurtlar
Kurumunun her şeyini bilen bir arkadaşımız o tecrübesiyle bir kenarda bekliyor
ama imam-hatipten bir meslek öğretmeni sendikanın referansıyla geliyor, Kredi
ve Yurtlarda şube müdürü oluyor, bölge müdür yardımcısı oluyor. Ne yapıyor
biliyor musunuz? Gidiyor ikide bir, herhangi bir meselede o havuzda bekleyen
uzman arkadaşımıza diyor ki: “Siz burada müdürdünüz, şöyle bir yazı var, şunu
biz nasıl yapalım, nasıl cevaplayalım?” Diyorlar ki: “Hocam, biz zaten aktif
görevdeyiz. Adımız ‘müdür’ değil, adımız ‘uzman’, havuzdayız ama yine biz
kendimiz idare etmeye çalışıyoruz, Allah rızası için elimizden gelen yardımı
yapıyoruz.”
Şimdi,
benzer bir uygulama da maalesef maarif müfettişleri için düşünülüyor; gelecek
yasa, görüşeceğiz bunları. Arkadaşlar, yol yakınken, ne olur, artık bu
ötekileştirmeden vazgeçelim. Yani, biliyoruz, zaman zaman bilinçaltınız tezahür
ediyor “Yasama da biziz, yargı da biziz, yürütme de biziz.” diyorsunuz, “Oğlan
da bizim, kız da bizim; düğün de bizim, dernek de bizim.” diyorsunuz ama inanın
bu, kutuplaşmadan, hizipleşmeden başka bir şey yaratmıyor. Kindar oluyoruz
birbirimize. Aynı masada çalışan iki arkadaş birbirlerine, inanın, mesafe
koyuyor ve hasım oluyor. “Devran bir dönsün de görürsün.” deme noktasına
getiriyoruz. Bunlar yanlış şeyler. Maarifte olmaması lazım, en kötü ihtimalle
hukukta olmaması lazım, efendim, yargıda olmaması lazım bunlar.
Şimdi,
maarifle ilgili… Müfettişlik müessesesi hakikaten Türkiye’nin iki yüz yıllık
bir geleneğidir, burada bu işe vâkıf çok değerli insanlar var, biliyorum. İki
yüz yıllık Türk devlet geleneğinde bir maarif müfettişliği vardır. Şimdi bunlar
da öyle, ince elenip sık dokunarak, çekirdekten yetişerek geliyorlar. Çok
değerli eğitimcilerin, zamanla, efendim, bir sınava tabi tutulup müfettişlik
hakkını kazanmasıyla gerçekleşen bir şey. Şimdi, efendim, ne yapacağız? Onları
da “uzman” diye havuzlara alacağız, o 3 bin çok kıymetli maarif mensubu
müfettişlerinizi. Niye? Sendika, malum sendika değil. Onun yerine ne yapacağız?
Yeniden, deneyimsiz, tecrübesiz, liyakatsiz… Hani hep söyleriz ya: Liyakati ön
plana çıkaralım. Ya arkadaşlar, inanın bir madde yeter, liyakate sadece dikkat
etsek inanın yeter; siyaseten de yeter, rahmet açısından da yeter, dua
açısından da yeter diyorum.
İnşallah
bu uygulamaların son bulması dilek ve temennilerimle hepinize saygılar
sunuyorum. (MHP sıralarından alkışlar) 
BAŞKAN
– Teşekkürler Sayın Aydın. 
Önerinin
lehinde ikinci söz, İzmir Milletvekili Musa Çam’a aittir. 
Buyurun
Sayın Çam. (CHP sıralarından alkışlar) 
MUSA
ÇAM (İzmir) – Teşekkür ederim. 
Sayın
Başkan, Türkiye Büyük Millet Meclisinin saygıdeğer üyeleri; hepinizi saygıyla
selamlıyorum. 
Halkların
Demokratik Partisinin kamu emekçileri sendikaları üzerinde yapılan baskılarla
ilgili vermiş olduğu araştırma önergesiyle ilgili söz almış bulunuyorum.
Hepinizi saygıyla selamlıyorum. 
Anayasa’mızın
51’inci maddesi diyor ki: “Çalışanlar ve işverenler, üyelerinin çalışma
ilişkilerinde, ekonomik ve sosyal hak ve menfaatlerini korumak ve geliştirmek
için önceden izin almaksızın sendikalar ve üst kuruluşlar kurma, bunlara
serbestçe üye olma ve üyelikten serbestçe çekilme haklarına sahiptir. Hiç kimse
bir sendikaya üye olmaya ya da üyelikten ayrılmaya zorlanamaz.” Anayasal bir
hüküm, anayasal bir madde ama ne yazık ki ülkemizde bir sendikaya üye olmak,
bir sendikada faaliyet göstermek Anayasa’da yazdığı gibi değil, maalesef değil.

1989’lu
yıllarda İsveç İşçi Sendikaları Konfederasyonu ile Türkiye Devrimci İşçi
Sendikaları Konfederasyonu İstanbul’da -Sayın Süleyman Çelebi’nin, Rıdvan
Budak’ın, Kemal Nebioğlu’nun da katıldıkları- dünyadaki sendikal hareketlerle
ilgili konuşurken, rahmetli Bülent Tanör dedi ki: “Anayasa’da yasak olmayan her
şey serbesttir yani kamu çalışanları açısından bir sendika kurma hakkı vardır
ve bunu kurabilir.” cümlesiyle birlikte 1990’lı yıllardan itibaren Türkiye’de
kamu çalışanları bir sendikal faaliyet yürütmek, bir sendikalaşmayla ilgili
yoğun bir çaba sarf ettiler, yıl 1990. Nihayet on yıllık büyük mücadeleden
sonra, 2001 yılında 4688 sayılı Yasa Türkiye Büyük Millet Meclisinden geçti ve Kamu Emekçileri
Sendikaları kuruldu. Önemli bir görevdi, yaklaşık olarak 2,5 milyon insanın
çalıştığı bu alandaki insanların örgütlü olması, sendikalı olması önemli bir
kazanımdı ve bu kazanım Türkiye’de de önemli bir noktaya geldi. O gün
kurulduğunda Türkiye’deki sendikal örgütlülük şuydu arkadaşlar: Yıl 2002,
KAMU-SEN’in toplam üye sayısı 329.065, Kamu Emekçileri Sendikaları KESK’in üye sayısı 262 bin, MEMUR-SEN’in üye sayısı da
41 bindi arkadaşlar, 2002. 3 Kasım seçimleri yapıldı, Türkiye’de AKP iktidara
geldi ve “Yürü kulum, yürü! Koş kulum, koş!” dedi MEMUR-SEN’e, bir baktık ki
MEMUR-SEN 40 binden şimdi birazdan söyleyeceğim rakamlara ulaştı. 
2002’de
KAMU-SEN’in üye sayısı 385 bin, KESK’in üye sayısı 295 bin, MEMUR-SEN’in 98
bin. 2004’te KAMU-SEN 343 bin, KESK 297 bin, MEMUR-SEN 137 bin. 2010 yılında
KAMU-SEN 369 bin; üye düşüyor, KESK üye kaybediyor, 224 bin; MEMUR-SEN 376 bin
oluyor. 2013 yılında KAMU-SEN 444 bin, KESK 237 bin, MEMUR-SEN 707 bin. 2015,
son, temmuz ayı istatistiklerine göre de KAMU-SEN 445.729; KESK 236 bin,
MEMUR-SEN 836 bin. 
Akıl
almaz bir yükseliş var. Diyeceksin ki: “Musa Çam, çalış, senin de olsun. KESK,
çalış, senin de olsun. KAMU-SEN, çalış, senin de olsun.” Bu sendikalar
çalışmıyor da mı olmuyor? Değil. Sorunun özü şu arkadaşlar: On dört yıllık AKP
iktidarı döneminde bakan, bakan yardımcısı, müsteşar, müsteşar yardımcısı,
daire başkanı, genel müdür, müdür, şefe varıncaya kadar, o birimlerde çalışan
tüm memurlara “MEMUR-SEN’e üye olacaksın. Terfi mi istiyorsun? MEMUR-SEN’e üye
olacaksın. Tayin mi istiyorsun? MEMUR-SEN’e üye olacaksın. Lojman mı istiyorsun?
MEMUR-SEN’e üye olacaksın.” diyerek, MEMUR-SEN bugün 830 bine yaklaştı
arkadaşlar. 
Yapalım,
gelin hemen şimdi bir önerge verelim, işçi sendikaları açısından da, kamu
çalışanları açısından da referandumu getirelim. Bütün iş yerlerine,
sendikaların olduğu her yere sandığı koyalım; kamu çalışanları da, işçiler de
kendi özgür iradeleriyle kendi sendikalarını seçsinler arkadaşlar, referandum.
Hiç tehdide, şantaja, baskıya; bakanın, müsteşarın, genel müdürün, o müdürün,
bu müdürün baskısına ve tehdidine yer vermeden bunların hepsini yapalım
arkadaşlar, hemen. Ama yapamayız. Neden? Çünkü AKP Hükûmeti on dört yıllık
iktidarı döneminde kendisine eğilmeyen, kendisine biat etmeyen ne kadar kurum
ve kuruluş varsa, bir, yasal düzenlemelerle içini boşaltıyor; iki, el koyuyor;
üç, temsilde nispi temsili getiriyor veyahut da bu baskılarla birlikte kendi
arka bahçesi yapıyor. Biraz sonra, benden sonra MEMUR-SEN’in eski Genel Başkanı
ve İdare Amirimiz Sayın Ahmet Göndoğdu burada çıkıp konuşacak, diyecek ki:
“Sayın Musa Çam üfürdü.” Yok öyle bir şey. Her şey açık ve net, her şey
belgeli.
Geçtiğimiz yıl
torba kanunda yapılan bir düzenlemeyle bütün okul müdürleri boşa çıktı
arkadaşlar, bütün okul müdürleri. Sonra ne oldu? İlçe millî eğitim müdürü, il
millî eğitim müdürü, okuldaki müdür, okuldaki memur, hademe dâhil olmak üzere,
puanlama usulü yaptılar, bütün okullarda istediklerini müdür yaptılar
arkadaşlar. Şimdi, böyle bir baskı ve tehditle... Bu, kamu çalışanları
sendikalarında böyle, doktorlarda, hastanelerde böyle. TMMOB üyelerine yapılan
baskılar aynı keza, işçi sendikalarında da çok fazla değişen bir şey yok
arkadaşlar. AKP’nin on dört yıllık iktidarı döneminde bu baskı ve şantaj
sonucunda sendikalar, meslek örgütleri, ticaret odaları, sanayi odaları, esnaf
odaları, Yeşilay, Kızılay, vakıf, dernek, her ne varsa tamamen
AKP’lileştiriliyor, arkadaşlar
Bunun aslında
uzun vadede kimseye bir faydasının olmadığını da önümüzdeki günlerde
göreceksiniz ama en kötüsü, benden önce konuşan bir konuşmacının da söylediği
gibi, ihbar mekanizmasının çalıştırılmasıdır arkadaşlar;
BİMER marifetiyle, Başbakanlıkta kurulan bu BİMER’le birlikte, aklına gelen
herkes, herkesle ilgili akıl almaz iftiralar ve şikâyetler, ihbarlarla, onlar
hakkında tutulan asılsız tutanaklarla birlikte insanların meslekten atılması,
sürgüne gönderilmesi, ailelerin parçalanması ve yok edilmesidir arkadaşlar.
İBRAHİM ÖZDİŞ
(Adana) – Paralel yapmıştır, paralel.
MUSA ÇAM
(Devamla) – Bir dönem paralelle ilgiliydi, şimdi kendileri. 
Şimdi bu bana
şunu hatırlattı: Naci oradan söyleyecek, 1945’lerde Amerika Birleşik
Devletleri’nde “McCarthy” diye birisi vardı arkadaşlar, cumhuriyetçi senatör.
Cumhuriyetçi olmayan, solcu, ilerici, yurtsever, demokrat, aydın, çağdaş,
kendilerine karşı olan herkesi ama herkesi jurnalledi arkadaşlar ve onların bir
bölümü, önemli bölümü hapishanelerde hayatlarını çürüterek geçirdi arkadaşlar.
Ona McCarthy’cilik denir arkadaşlar. Türkiye’de de ne yazık ki ama ne yazık ki
1945’lerin Amerika’sını yaşıyoruz, bir McCarthy’cilik dönemi yaşıyoruz. Şimdi,
önüne gelen, hemen elektronik ortamda BİMER’e binlerce, on binlerce şikâyet
mektubu yazarak insanları ihbar ediyorlar. Hiç kimse hiç kimsenin kulu veyahut
da kölesi veyahut da siyasi arka bahçesi olacak diye bir kayıt yoktur
arkadaşlar, olmamamız gerekir ve saygı duymamız gerekiyor. Ama şimdi, on dört
yıllık iktidarı döneminde bir konfederasyonun akıl almaz derecede bu kadar
büyük bir üye kapasitesine sahip olması bence düşündürücüdür. 
Bakın,
Türkiye Büyük Millet Meclisinde çalışan, İstanbul’da saraylar ve saraylara
bağlı kimi kurumlarda çalışan memurlar var. Buralarda, bağımsız bir sendika
kuruldu arkadaşlar, SİME-SEN diye bir sendika kuruldu arkadaşlar, sadece
Meclisin çalışanlarının kendilerinin kurduğu; hiçbir konfederasyona bağlı
değiller. Üye yapıyorlar arkadaşlar; Meclisteki görevliler bile, daire
başkanları bile, İstanbul’daki saraydaki daire başkanları ve bağlı ünitelerde
çalışanlar bile, saray ve bağlı işletmelerde çalışanlara bile baskı yaparak
“MEMUR-SEN’e üye olacaksın.” diyorlar. Kaldı ki burada örgütlü olan sendika da
bağımsız bir sendika, herhangi bir konfederasyona bağlı değil. Buna bile
tahammül edilemiyor. Şimdi, Türkiye Büyük Millet Meclisi, yasa yapan bir
organda, burada çalışan memur arkadaşlarımızın kendi özgür iradeleriyle gidip sendikalara
üye olmasının önünde ne engel var arkadaşlar, niçin yapmasınlar bunu? İlle,
buradaki daire başkanlarının, İstanbul’daki saraydaki daire başkanlarının,
yanında çalışan memurları çağırarak “MEMUR-SEN’e üye olacaksın, oraya üye
olacaksın, buraya üye olacaksın.” demesine gerek var mı arkadaşlar? Demokrasi
bu mu, özgürlük bu mu, Anayasa’nın 51’inci maddesi bu mu arkadaşlar? Değil. 
Dolayısıyla,
mutlaka, bununla ilgili verilen önerge çerçevesinde bir araştırma komisyonu
kurulması ve Türkiye'deki sendikal hareketin geldiği bu noktanın en ince
ayrıntısına kadar incelenmesi ve kamuoyuna açıklanması Türkiye Büyük Millet
Meclisinin önemli görevlerinden biridir diyorum ve benden sonra gelip de buraya
benim sözlerimi tekzip etmeye kalkmasın Sayın Ahmet Gündoğdu. 
(Mikrofon
otomatik cihaz tarafından kapatıldı)
MUSA
ÇAM (Devamla) – Hemen karşıda oturuyorum, gerekli cevabı vereceğim.
AHMET
GÜNDOĞDU (Ankara) – Toplum mühendisliği niye yapıyorsun ya, konuşmayı yap.
MUSA
ÇAM (Devamla) – Hepinizi saygıyla selamlıyorum. (CHP sıralarından alkışlar) 
BAŞKAN
– Teşekkürler Sayın Çam.
Önerinin
aleyhinde ikinci ve son söz Ankara Milletvekili Ahmet Gündoğdu’ya aittir.
Buyurun
Sayın Gündoğdu. (AK PARTİ sıralarından alkışlar)
Sakın
Sayın Çam’a laf etmeyin Sayın Gündoğdu.
AHMET
GÜNDOĞDU (Ankara) – Saygıdeğer Başkan, değerli arkadaşlarım; hepinizi saygıyla
selamlıyorum.
HDP
grup önerisinin aleyhinde söz almış bulunuyorum.
Kamu
sendikacılığını birkaç cümleyle özetlemekte fayda var. 
1990’lı
yıllar: Başbakanlık genelgesiyle sendikacılık yapılıyor. 
Yıl
2001: 4688 sayılı Yasa çıkıyor. Yasa, toplu görüşmeli bir yasa ve yasayı
çıkaranlar örgütlenmenin önüne yüzde 5 baraj kuruyorlar ki o gün var olanların
dışında kimse örgütlenemesin diye. O sürecin sonrasında, işçi sendikacılığında
var olan toplu sözleşme ikramiyesini memur sendikacılığına taşıyabilir miyiz
diye… Önce toplu görüşme primiydi -o gün 5 TL’ydi, şimdi 30 TL civarında- sonra
toplu sözleşme ikramiyesi oldu. KESK’in CHP’ye, CHP’nin de Anayasa Mahkemesine
taşımasıyla ilk kez bir ülkede, çalışanların geliri ana muhalefet eliyle
engellenmiş oldu. 
Yıl
2010: Referandum… Referandumda, Türkiye’nin ileri demokrasiyle buluşması için
var olan maddelerden birisi de memurlara toplu sözleşme hakkıydı. Bu, iş
güvencesiyle birlikte toplu sözleşmenin geliyor olması çok önemli bir fırsattı
ama o gün bu referanduma “hayır” diyen siyasi partiler gibi diğer kamu
sendikaları da bu referanduma “hayır” dediler. 
Burada
üye sayılarının çok tartışıldığını görüyoruz. Uyanık esnafa “2 kere 2 kaç
eder?” demişler, “Alırken mi, satarken mi?” demiş. Ben şimdi size soruyorum:
4688 sayılı Yasa’dan önce hem MEMUR-SEN’in hem KAMU-SEN’in hem KESK’in yüz
binlerce üyesi varken, yasa çıkarılır çıkarılmaz Anasol-M Hükûmeti iktidarında
MEMUR-SEN 41 bine bile ulaşamazken bu konfederasyonların sekiz ayda bu kadar
üye kaydetmesini neye bağlıyorsunuz? 329 bin, 262 bin… Sonucuna geldiğimiz
2015’te KESK 236 bin -kendisinden Birleşik Kamu-İş çıkıp 57 bin de onun üyesi
olmasına rağmen- KAMU-SEN de 445 bin…
Bir
diğer konu örgütlenme oranı ve çalışanların sendikalı olması. 2002’de 1 milyon
357 bin çalışan var, şimdi 2 milyon 354 bin; toplam üye 650 bin o gün, şimdi 1
milyon 679 bin; oran yüzde 47,94 o yıl, şimdi 71,32. Bunu niçin söylüyorum? Bu
kürsüde zaman zaman diğer muhalefet partilerimiz de sendikacılık ve başkaca
konularda bu tür mühendislikler yapıyorlar. O doğruymuş gibi yansıtılan
yanlışlara bir örnek de işçi sendikacılığının örgütlenmesi. HAK-İŞ’in,
TÜRK-İŞ’in ve DİSK’in ortak çalışmasıyla baraj sorunundan dolayı, barajı aşmış
göstermek için mezardakilerin de üye sayıldığı o durumdan uzlaşıyla
güncellemeye gidildi, düzenleme yapıldı ve bu konfederasyonların da hiçbirisi
“Benim bir üyem kayboldu.” demedi. Mesela imam-hatip lisesi öğrencileriyle
ilgili de -o, alırken mi satarken mi- bir hatip burada “2001 yılında 96 bin
imam-hatip lisesi öğrencisi vardı, şimdi milyonu buldu.” dedi ama bazı
zihniyetler, bazı vesayetçiler, ikna odacılar 28 Şubatı yaşatmazdan önce yüz
binlerce, 600 binin üzerinde imam-hatip öğrencisinin varlığını görmezden
geldiler. 
Onun
için “baskı” ve “sendikacılık” kavramlarını burada birlikte konuşalım. Sayın
Musa Çam’ın kendi itirafıyla “üfürmesine” ben girmeyeceğim, Cenab-ı Hak
doğruları söyletir insanlara ama bir şey söylemek istiyorum; mahalle baskısı,
sendikal baskı… Bakanlıklarda hem KAMU-SEN hem KESK hiç üye kaybetmemiş,
büyümüşken, Diyarbakır Belediyesinde bir tek MEMUR-SEN ve KAMU-SEN üyesinin
olmaması, CHP’li Çanakkale Belediyesinde olmaması; Kırklareli, Sinop,
Zonguldak, Bartın, Kars, Siirt, Şırnak, Tunceli… Şimdi, baskı diyorsunuz; ya,
bu belediyelerde baskıdan söz edemeyiz. Çünkü buralarda bir tek MEMUR-SEN üyesi
yok ki baskıya muhatap olsun.
MUSA
ÇAM (İzmir) – Referandum… Referandum yapalım, orada da referandum yapalım. 
AHMET
GÜNDOĞDU (Devamla) - Üye kaydetmeme baskısını burada net görmek lazım. 51 tane
de AK PARTİ’li belediyede KAMU-SEN ve KESK’in yetkili oluşuna dair bilgileri
getirdim, onları paylaşmaya gerek duymuyorum vaktimin darlığı dolayısıyla.
Değerli
arkadaşlarım, MHP’li milletvekili arkadaşımız idareci atamadan bahsetti.
2007’ye kadar hepsi Danıştaydan döndü, hiç atama yapılamadı. İki ay önce 17 bin
öğretmen -bütün sendikalara üye- müdür yardımcılığı sınavını yazılıyla kazandı,
yargıya götürüp iptal ettiren sendika CHP’nin sendikası, EĞİTİM-İŞ, BİRLEŞİK
KAMU-İŞ’e bağlı sendika. Bu sendikalarınıza “Ya, bu 17 bin KAMU-SEN’li,
KESK’li, KAMU-İŞ’li, MEMUR-SEN’li arkadaş alın teriyle, merkezî sınavla
kazanmış; bu çocukları niye engelliyorsunuz, bu gençleri niye engelliyorsunuz?”
niye demiyorsunuz?
AYTUĞ
ATICI (Mersin) – Niye CHP’nin sendikası olsun?
AHMET
GÜNDOĞDU (Devamla) – TÜRK EĞİTİM-SEN de başka maddelerini yargıya taşımış.
KAMİL
AYDIN (Erzurum) – Sınav sistemini niye değiştiriyorsun? Sen yolu açıyorsun.
AHMET
GÜNDOĞDU (Devamla) - Elbette burada 2001’den sonra MEMUR-SEN’in bu kadar
büyüyüşünü…
KAMİL
AYDIN (Erzurum) – “Alırken mi, satarken mi?” Başta söyledin zaten. 
AHMET
GÜNDOĞDU (Devamla) - …ana muhalefetin anlamamasını çok iyi anlıyorum. Atmış
altı yıldır iktidara gelemeyen bir partinin 2001 yılında kurulup da on dört
yıldır destan yazan AK PARTİ’yi anlamadığı gibi MEMUR-SEN’i de anlamasını
beklemiyorum. (AK PARTİ sıralarından alkışlar, CHP ve MHP sıralarından
gürültüler)
KAMİL
AYDIN (Erzurum) – İmza atmasını bilmiyor ya.
AHMET
GÜNDOĞDU (Devamla) – Değerli arkadaşlarım, terör ve sendikalar kavramını terör
ve siyasi partilerde olduğu gibi kurmamız lazım. Dün bir tek Mehmetçiğin burnu
kanamasın, bir tek Türkiye Cumhuriyeti vatandaşı kendini öteki hissetmesin diye
çözüm sürecini başlattığımızda, MHP “hayır” demişti, HDP “evet” demişti, CHP
kararsızdı; bugün yüzde 13 oy aldıktan sonra çözüme ihanet edip sırtını PKK’ya
dayayanlar üzerine operasyonları başlatınca, bu sefer MHP “evet” diyor, HDP
“hayır” diyor, CHP yine kararsız, hâlâ “havet” diyor, “hayır-evet.” 
AHMET
TUNCAY ÖZKAN (İzmir) – Doğru değil, bunlar doğru değil. 
AHMET
GÜNDOĞDU (Devamla) – Burada dokunulmazlıkların kaldırılmasında şekilden şekle
girildiği gibi…
KAMİL
AYDIN (Erzurum) – Ya, sen anlamazsın bu işlerden. 
AHMET
GÜNDOĞDU (Devamla) – …Anayasa Komisyonunda “evet” dediniz, burada “hayır”
dediniz. 
ERKAN
AKÇAY (Manisa) – Ya, akil adam var. Bak, sen akillik yapma. 
ÖMER
FETHİ GÜRER (Niğde) – Şimdi de İsrail’i anlat, İsrail’i. Bir de İsrail’i anlat.

AHMET
GÜNDOĞDU (Devamla) – Onun için, MEMUR-SEN, HAK-İŞ, TÜRK-İŞ ve KAMU-SEN bu
ülkede onlarca kez bir araya gelip bütün terör örgütlerini, IŞİD ve PKK’yı
kınıyorken IŞİD’e lanet okuyup PKK’ya tek kelime edemeyen KESK’in de bu huyunu
HDP’den aldığını biliyoruz. 
İBRAHİM
ÖZDİŞ (Adana) – Silah, silah…
ATİLA
SERTEL (İzmir) – Sen memurları nasıl sattın, onu anlat. 
AHMET
GÜNDOĞDU (Devamla) – Eylemle sendikacılar, üyeler bu ülkenin sorunları için,
özlük hakları için mücadele eder. 
İBRAHİM
ÖZDİŞ (Adana) – IŞİD’e silah gönderdiniz, silah. Silah gönderdiniz, silah. İlaç
bahanesiyle silah gönderdiniz. 
AHMET
GÜNDOĞDU (Devamla) – Devlet ve millet düşmanlığını sendikacılık olarak
yansıtanların, PKK’nın avukatlığını yapanların yaptığı iş ne kadar
sendikacılıktır sorusunu da ayrıca sormak lazım. 
ATİLA
SERTEL (İzmir) – Memurları sata sata geldin buraya, sata sata. Sata sata
geldin, sata sata.
AHMET
GÜNDOĞDU (Devamla) – Değerli arkadaşlar, rahat olun, MEMUR-SEN’in döneminde en
düşük maaş 250 TL’ydi memurlarda, şimdi en düşüğü 2.500 TL. 
ATİLA
SERTEL (İzmir) – Memurları sata sata geldin buraya. 
AHMET
GÜNDOĞDU (Devamla) – Eğer siz ve avaneleriniz paralel, dikey, yatay
yapılanmalara destek vererek engel olmasa, bu ülkenin ekmeğinin çok daha iyi
büyüyeceğini hepimiz biliyoruz. 
ÖMER
FETHİ GÜRER (Niğde) – Sendin onlarla kol kola olan ya.
ATİLA
SERTEL (İzmir) – Memurları sata sata geldin buraya, sata sata. Seni herkes
tanıyor. Memurları sata sata geldin. 
AHMET
GÜNDOĞDU (Devamla) – Değerli arkadaşlarım, bugün burada terörü konuşuyorken,
zaman zaman Cumhurbaşkanımıza da atıfta bulunup terörle cumhuriyet tarihinin en
güçlü mücadelesini veren bir liderin sözünü sağa sola çekmeye çalışıyorsunuz.
Sayın Cumhurbaşkanımızın söylediği söz size yabancı değil, şereflilerin
şerefsizlerden daha cesur olma sözüdür. 
ATİLA
SERTEL (İzmir) – Sata sata geldin. 
AHMET
GÜNDOĞDU (Devamla) – Siz söylersiniz, biz yaparız, Cumhurbaşkanımız yapar;
aradaki fark budur. (AK PARTİ sıralarından alkışlar) 
ATİLA
SERTEL (İzmir) – Satmadık memur bırakmadın.
MUSA
ÇAM (İzmir) – Cumhurbaşkanı “Özür dile.” diyor, özür diliyor. 
AHMET
GÜNDOĞDU (Devamla) – Yine, İsrail’i tanımakla ilgili eleştirileriniz var. Evet,
Türkiye Cumhuriyeti devleti İsrail’i ilk tanıyan devlet olmuştur, Cumhurbaşkanı
İsmet İnönü’dür; ilk özür dileten ülke Türkiye’dir, Cumhurbaşkanı Recep Tayyip
Erdoğan’dır diyorum, hepinize saygılar sunuyorum. (AK PARTİ sıralarından
alkışlar)
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Sayın konuşmacı partimizin de adını zikretmek suretiyle,
partimizle alakası olmayan birtakım şeyler söyledi. Müsaade ederseniz…
BAŞKAN
– Buyurun, iki dakika süre veriyorum. (MHP sıralarından alkışlar) 
Lütfen
yeni bir sataşmaya meydan vermeyelim. 
VII.- SATAŞMALARA İLİŞKİN KONUŞMALAR (Devam)
2.- Manisa Milletvekili Erkan Akçay’ın, Ankara
Milletvekili Ahmet Gündoğdu’nun HDP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum. 
Tabii,
sap ile samanı birlikte karıştırarak bir konuşma yapınca bir tutarlılık da
kalmıyor. Milliyetçi Hareket Partisi aynı çizgisini, politikasını… Bu terörle
mücadele konusunda veya o adına “çözüm süreci” dediğiniz, şimdi “terörle
mücadele” demeye çalıştığınız süreçlere baktığımızda büyük bir tutarsızlık
içerisinde olduğunuz görülür. 
Üstelik
bunları kim söylüyor, biliyor musunuz arkadaşlar? Bu çözüm süreci zamanında
akil adamlık yapan bir şahsiyet söylüyor bunları, tutarsızlık kendisinde. (MHP
sıralarından alkışlar) Gerçi, bize herhangi bir tutarsızlık atfetmiş değil ama
yani öyle anlaşılmamakla birlikte, partilerin adını zikretmek suretiyle kendi
konumunu, o tutarsızlığı da gizlemeye çalıştı. 
Konumuz
sendikalarla ilgili bir hadise, sendikalara yapılan siyasi baskılarla ilgili.
Üç dört dakikası bununla geçti. Biz kendisinin Meclis idare amiri olduğu hâlde
bir yandaş sendika doğrultusunda Türkiye Büyük Millet Meclisi personeline ne
gibi baskılar uyguladığını biliyoruz ve bunu bütün Meclis yönetimi de bilir. 
ÖZGÜR
ÖZEL (Manisa) – Yıldırdı, yıldırdı çocukları, yıldırdı.
ERKAN
AKÇAY (Devamla) – Yani, bence Adalet ve Kalkınma Partisi Grubu bu grup
önerisinde isabetsiz bir konuşmacı seçmiş, bunu söyleyebiliriz. Özellikle bu
akil adamlık konusunda hangi tutarlılığı bulacak?
ÖZGÜR
ÖZEL (Manisa) – Meclis personeli “illallah” dedi, “illallah.” 
ERKAN
AKÇAY (Devamla) – Demek ki akillikte bir sıkıntı var. Bugün “terörle mücadele”
dediğiniz hadisede geçmişte “çözüm süreci” diyerek yaptığınız hataların
bedelini bu millet ödüyor maalesef. 
Milliyetçi
Hareket Partisi de bütün konularda olduğu gibi durduğu yerde aynı tutarlılıkla
politikalarına devam etmektedir.
Hepinize
saygılar sunarım. (MHP
sıralarından alkışlar)
BAŞKAN – Sayın Demirel…
ÇAĞLAR DEMİREL (Diyarbakır) – Sayın Başkan, AKP Grubu
adına konuşan hatip partimizi de göstererek…
BAŞKAN – Buyurun, aynı gerekçeyle size de iki dakika süre
veriyorum.
AHMET GÜNDOĞDU (Ankara) – Sayın Başkan, önce bana söz
verin; her birisi olunca iki dakika yetmeyecek, ikişer ikişer…
BAŞKAN – Şimdi, siz önce bir sataştınız, sizin
sataşmanıza yönelik cevapları alalım, en son size tekrar veririz.
Buyurun efendim.
3.- Van Milletvekili Lezgin Botan’ın, Ankara
Milletvekili Ahmet Gündoğdu’nun HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
LEZGİN
BOTAN (Van) – Sayın Başkan, aslında Sayın Gündoğdu burada bir itirafta bulundu.
Yaptığı itiraf da şudur: KESK’e yönelik yapılan saldırıların azmettiricisi
olduğunu ve AKP Grubunun bu saldırıları da üstlenmiş olduğunu görüyoruz. Burada
bir sendikayı kendisinden menkul düşünceleriyle hedef gösterdiği ve derin
güçlere, bir yerlere mesaj verdiği için kendisini kınıyorum. Şu saat itibarıyla
KESK’in herhangi bir üyesine yönelik herhangi bir yerde bir saldırı olursa
saldırının azmettiricisi şu an burada karşımızda duruyor. (HDP sıralarından alkışlar) Bunun
antidemokratik bir yaklaşım olduğunu, bunun bir iftira olduğunu… Bakın, ramazan
ayındayız. Allah’ın sevmediği ve düşman olarak ayette söylediği şey yalandır,
iftiradır, “Yalan ve iftirada bulunan düşmanımdır.” demiştir. Bu sözlerinizle
Allah’a, Allah’ın kelamına ihanet ediyorsunuz. Bu, iftirayla olmaz.
Dolayısıyla, burada da Sayın Cumhurbaşkanına topuk selamı vermeden de bir sefer
konuşsanız, ne olur, bir zahmet yani. 
Şimdi bir tane örnek vereyim burada. Bakın, Ağrı’da Suruç
katliamını protesto ettiği için 13 kamu çalışanına görevden el çektirilmiştir.
Burada IŞİD’e yönelik bir tepki göstereceğinize IŞİD’e tepki göstermiş,
katliama tepki göstermiş insanları soruşturuyorsunuz ve utanmadan, hayâ
etmeden, insafsızca, devlet ağırlığına, iktidarın ağırlığına ve saygınlığına
yakışmadan yalan ve iftira beyanlarla da burada KESK’i de hedef
gösteriyorsunuz. Kınıyorum, sözlerinizi
burada geri alın ve KESK’in o onurlu üyelerinden, Türkiye’nin aydınlık ve
demokratik yüzünü temsil eden ve Türkiye’de sendikal mücadelenin onurunu
kurtaran KESK’ten özür dileyin lütfen. (HDP sıralarından alkışlar) 
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Ben de geçeyim, kürsüden…
BAŞKAN
- Aynı gerekçeyle size de iki dakika süre veriyorum.
MUSA
ÇAM (İzmir) – Sayın Başkan…
BAŞKAN
– Size yok Sayın Çam.
MUSA
ÇAM (İzmir) – Ama şahsıma “Üfürüyorsun.”dedi.
BAŞKAN
– Grup adına Sayın Çam mı konuşacak?
ÖZGÜR
ÖZEL (Manisa) – Grup adına konuşsun, sonra şahsı adına alacak.
LEVENT
GÖK (Ankara) – Ben, Musa Bey’e olan sataşmadan dolayı Musa Bey’in, grup adına…
BAŞKAN
– Bir saniye… “Musa Bey’in şahsına karışmayacağım, bir şey demiyorum.” dedi.
Hayır, bir şey demedi ama gruba yönelik olarak ben size iki dakika söz vereyim.
LEVENT
GÖK (Ankara) – Ama Musa Bey’e de sataşmadan dolayı…
BAŞKAN
- Grup adına konuşturuyorsanız Musa Bey’i, konuşturayım.
ÖZGÜR
ÖZEL (Manisa) – Hayır, hayır.
BAŞKAN
– Ya, Sayın Özel, ben dinledim; hayır, kesinlikle dinledim, yani “Ona
karışmıyorum.” dedi, şahsa bir şey yok.
ÖZGÜR
ÖZEL (Manisa) – “Üfürüyorsun.” dedi Musa Bey’in şahsına.
AHMET
GÜNDOĞDU (Ankara) – Musa Bey’in şahsına hiçbir şey söylemedim ben.
BAŞKAN
– İsterseniz grup adına Musa Bey’i konuşturalım.
MUSA
ÇAM (İzmir) – Bana “Üfürüyorsun.” dedi.
BAŞKAN
– Sayın Çam…
LEVENT
GÖK (Ankara) – Ben konuşacağım.
BAŞKAN
– Peki, grup adına buyurun.
ÖZGÜR
ÖZEL (Manisa) – Grup adına ayrı, şahıs ayrı ya, “Üfürüyorsun.” dedi şahsına.
BAŞKAN
– Şahıs adına yok.
Buyurun
Sayın Gök.
4.- Ankara Milletvekili Levent Gök’ün, Ankara
Milletvekili Ahmet Gündoğdu’nun HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; AKP sözcüsünün sapla
samanı nasıl karıştırdığını bugün bir kez daha gördük.
EMRULLAH
İŞLER (Ankara) – “Sapla saman” dedi Sayın Başkan, sataşma var.
LEVENT
GÖK (Devamla) – Evet, sapla samanı karıştırmıştır, sataşmadan dolayı söz alma
hakkı da vardır.
Şimdi,
Cumhuriyet Halk Partisinin özellikle “çözüm süreci” diye adlandırılan süreçle
ilgili tutumu çok nettir. Biz “Türkiye’de kan akmasın, Türkiye’de hiçbir
annenin gözlerinden yaşlar dinmesin adı altında Mecliste gelin bu problemi
çözelim, size istediğiniz krediyi verelim.” dediğimiz zaman elinin tersiyle
itilen kredimize karşın, biz, Türkiye’de kan akıtılmasının önüne geçen her
türlü çalışmanın bilmenizi isteriz ki karşısında olmadık değerli arkadaşlar. 
MEHMET
METİNER (İstanbul) – Levent Başkan, sürçülisan ettin, “Gözlerinden yaşlar
dinmesin.” dedin.
LEVENT
GÖK (Devamla) – Bu ister AKP olsun, ister Erdoğan olsun, ister Davutoğlu olsun,
Türkiye’de yeter ki kan akmasın. Kan üzerinden siyaseti asla tasvip etmedik.
(CHP sıralarından alkışlar) Terörle mücadeleyi de destekledik, “çözüm süreci”
diye adlandırılan süreçle ilgili de kan akmaması adına da yapılan tüm
yanlışları görerek Mecliste çözülmesi önerisini getirdik. Bu konuda herkes
Cumhuriyet Halk Partisine bir hakkını teslim etmek mecburiyetindedir ve kimse
haddini de bildiremez. Eğer had bildireceksek ancak biz bildiririz. (AK PARTİ
sıralarından “Hadi be!” sesleri)
Çözüm
süreci başlamadan önce Recep Tayyip Erdoğan demiyor muydu “PKK’yla görüşme
talimatını ben verdim.” diye?
İBRAHİM
ÖZDİŞ (Adana) – Evet, evet.
LEVENT
GÖK (Devamla) – Bunları ne çabuk unuttunuz.
Şimdi,
gelinen süreçte, geldiğimiz noktada ülke bir terör batağına döndü. Bu konuda da
biz devletimizin, asker güçlerimizin, polisin, askerin ölmemesi adına,
Türkiye’deki şiddetin sona ermesi adına elimizden geleni yapmaya kalkıyoruz ama
ancak onu anlayacak çapta bir siyasetçi burada bunu konuşursa gereken cevabı
veririz.
Cumhuriyet
Halk Partisinin çizgisi çok nettir, duruşu çok belirgindir. Cumhuriyet Halk
Partisi terörün tam da karşısındadır; PKK’nın da, IŞİD’in de, DHKP-C’nin de.
(CHP sıralarından alkışlar)
BAŞKAN
– Evet, Sayın Gündoğdu, buyurun, size de iki dakika süre veriyorum ve bu işi
bitiriyorum.
MUSA
ÇAM (İzmir) – Sayın Başkan, Sayın Başkan…
BAŞKAN
– Sayın Çam, lütfen… Ben dinledim, ısrarla dinledim. 
MUSA
ÇAM (İzmir) – Konuşmasında Cumhuriyet Halk Partisinin KAMU-İŞ’in arka bahçesi
olduğunu söyledi.
BAŞKAN
– Tamam, grup adına sayın konuşmacı, Sayın Gök konuştu.
LEVENT
GÖK (Ankara) – Sayın Başkan…
BAŞKAN
– Buyurun Sayın Gündoğdu. (AK PARTİ sıralarından alkışlar)
İki
dakika süre veriyorum.
5.- Ankara Milletvekili Ahmet Gündoğdu’nun, Manisa
Milletvekili Erkan Akçay, Van Milletvekili Lezgin Botan ile Ankara Milletvekili
Levent Gök’ün sataşma nedeniyle yaptıkları konuşmaları sırasında şahsına sataşması
nedeniyle konuşması
AHMET
GÜNDOĞDU (Ankara) – Sayın Başkan, değerli üyeler; kimin çapının ne olduğuna
millet karar verir. Sayın grup başkan vekilinin bu çapla ilgili sözünü çapına
iade ediyorum. (AK PARTİ sıralarından alkışlar)
Söylediğim
şey şudur: Suriye’ye bir yıl önce asker gönderme tezkeresinde bile, bir yıl
sonra “hayır” diyen, önce başkanlık sistemini, kanla demokrasiyi iç içe koyup
sonra “Şöyle olursa…” diyen… Anayasa Komisyonunda HDP hariç hepimiz
dokunulmazlıklar kalksın deyip ertesi gün oylamada burada CHP’nin 20 civarında
milletvekili bile kalmamıştı, kastettiğim şey budur. Bundan AK PARTİ olarak
memnunuz; Türkiye olarak, vatandaş olarak memnun değiliz. Türkiye’ye yazık
oluyor. 
Yandaş
sendika… Meclisle ilgili, yavuz hırsız misali buradan baskı yapılıyor değerli
arkadaşlar. MEMUR-SEN’in üye sayısı, bahsettiğiniz sendikadan otuz kırk fazla
ama bu, MEMUR-SEN’e üye yapılmaması için önlem almaya yönelik bir şark
kurnazlığı. Bir sendikayı hedef göstermedim. Diyorum ki: Emek örgütleri, emek bileşenleri,
KİK olarak -Gaziantep’teki patlama, Ankara’daki patlama- onlarca kez, rakibimiz
olmasına rağmen KAMU-SEN’le de teröre karşı birlikte bir araya gelip “Lanet
olsun teröre!” demişken KESK’le hiç terörü kınayamadık. KESK terörü hiç
kınamamışken HDP’nin sırtını dayadığı gibi dayamışlığını kamu çalışanları çok
iyi biliyor.
Onun
için, burada, “Cumhurbaşkanına selam.” diyorsunuz...
LEZGİN
BOTAN (Van) – Topuk, topuk…
AHMET
GÜNDOĞDU (Devamla) – Değerli arkadaşlar, 7 Haziran öncesi “Müslümanlar için
Kâbe neyse, bizim için Taksim odur.” metaforu, Siyonistlerin başlığıyla dünyada
“Salâhaddin Eyyubi durduruldu.”ya döndü.
DİRAYET
TAŞDEMİR (Ağrı) – Bugünkü Siyonistlerin kucağına oturan sizsiniz.
AHMET
GÜNDOĞDU (Devamla) – Evet, biz, Salâhaddin Eyyubi’ye, Fatih Sultan Mehmet’e,
Recep Tayyip Erdoğan’a sonuna kadar sahip çıkacağız ve destek olacağız.
Hepinize
teşekkür ediyorum. (AK PARTİ sıralarından alkışlar)
DİRAYET
TAŞDEMİR (Ağrı) – Daha yeni, anlaşmanın mürekkebi kurumadı. 
ÇAĞLAR
DEMİREL (Diyarbakır) – Sayın Başkan…
BAŞKAN
– Ne oldu Sayın Demirel, hayırdır?
FİLİZ
KERESTECİOĞLU DEMİR (İstanbul) – Yoksa, Sayın Başkan açıklama mı bekliyor
acaba?
ÇAĞLAR
DEMİREL (Diyarbakır) – Sayın Başkan, hatip konuşurken partimizin de ismini
anarak, partimiz ve KESK’le ilgili, HDP’nin de sırtını dayadığı, KESK’in de
sırtını dayadığı ve sendikaları ve partimizi hedef göstererek bir…
BAŞKAN
– Şimdi, kim kime sırtını dayıyor Sayın Demirel?
FİLİZ
KERESTECİOĞLU DEMİR (İstanbul) – Ne fark eder, fark eder mi Sayın Başkan?
ÇAĞLAR
DEMİREL (Diyarbakır) – “KESK’in ve HDP’nin birbirine sırtını dayadığı…” gibi ve
partimizi de hedef gösteren bir açıklama içerisinde bulundu, ona ilişkin cevap
hakkımız var.
AHMET
GÜNDOĞDU (Ankara) – Grup başkan vekiliniz “Sırtımızı PYD’ye dayadık.” demedi mi
Hanımefendi?
ÇAĞLAR
DEMİREL (Diyarbakır) – Çünkü, partimizin de ismini anarak ifade etti.
HAKAN
ÇAVUŞOĞLU (Bursa) – Eş başkanı dedi onu.
AHMET
GÜNDOĞDU (Ankara) – Pardon, Eş Başkanınız “Sırtımızı PYD’ye dayadık.” demedi
mi?
BAŞKAN
– Sayın milletvekilleri… Bir saniye, söz vereceğim.
ÇAĞLAR
DEMİREL (Diyarbakır) – Başkan…
BAŞKAN
– Bir saniye Sayın Demirel, söz vereceğim, tamam.
Sayın
milletvekilleri, lütfen, kürsüde kendi fikirlerimizi, kanaatlerimizi dile
getirirken çok daha özenli bir dil kullanalım. Yani, kimseyi tahkir etmeden,
kimseye sataşmaya meydan verecek tarzda konuşmalardan vazgeçelim diye
düşünüyoruz. Bizim normal, rutin gündemimize geçmemiz lazım. Bu mübarek günde
bu kadar çok sataşma da hakikaten hiç hoş olmuyor. Bir kez daha veriyorum ama
lütfen dikkatli olun.
Buyurun
Sayın Botan.
İki
dakika süre veriyorum.
Lütfen,
yeni bir sataşmaya meydan vermeyelim.
6.- Van Milletvekili Lezgin Botan’ın, Ankara
Milletvekili Ahmet Gündoğdu’nun sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
LEZGİN
BOTAN (Van) – Sayın Başkan, yani, gerçekten, hatibi tebrik ediyorum, bir konuda
çok usta. Yani, konuları çarpıtmada, konuları başka bir yere çekmede oldukça
usta olduğunu burada da görüyoruz, tekrar aynı şeyi yaptı. Yani, KESK
yetmiyormuş gibi bu sefer partimizi de hedef gösterdi. Fakat, şunu söylemek
istiyorum: Yani, ramazan ayındayız ve siz mütedeyyin bir insansınız Sayın
Gündoğdu. Ayıptır, bakın ayıptır! Utanç vericidir! Net konuşun, bilgiyle
konuşun. Yıllarca birlikte çalıştığınız kamu çalışanlarının burada… 
AHMET
GÜNDOĞDU (Ankara) – Yani sırtınızı PKK’ya dayadığınızı söylemem mi ayıp,
dayamanız mı ayıp? 
LEZGİN
BOTAN (Devamla) – Sırtını bırak... Bakın, konu burada sendikal haklardır. 
AHMET
GÜNDOĞDU (Ankara) – Sayın Botan, dayamanız mı ayıp söylemek mi ayıp?
LEZGİN
BOTAN (Devamla) – Siz, bir BİMER’den söz edin. 
Bakın,
yeni nesil… 
AHMET
GÜNDOĞDU (Ankara) – Söylediğim Eş Başkanınızın açıklaması Sayın Botan. 
LEZGİN
BOTAN (Devamla) – Ya, Eş Başkanı bırakın, biz burada KESK’i tartışıyoruz. 
AHMET
GÜNDOĞDU (Ankara) – Niye bırakayım? “Sırtımı PYD’ye, PKK’ya dayadım.” diyor.
Dayaması mı ayıp, bunu söylemek mi ayıp? 
FİLİZ
KERESTECİOĞLU DEMİR (İstanbul) – Sendikadan konuşuyor. 
LEZGİN
BOTAN (Devamla) – Biz, burada sendikaları tartışıyor. Sendikal alanda
yaptığınız haksızlıkları konuşuyoruz. 
BAŞKAN
– Müdahale etmeyelim Sayın Gündoğdu. Müdahale etmeyelim lütfen sayın
milletvekilleri. 
LEZGİN
BOTAN (Devamla) – Çözüm sürecine kimin ihanet ettiğini bütün Türkiye, dünya
biliyor. Kimin binlerce tır silahı, burada bu halkın vergileriyle alıp IŞİD’e
gönderdiği ve Suriye’de binlerce insanın, kadının, çocuğun ırzına geçildiği
biliniyor. Şu an Amerika’dan tutun, ta Tahran’dan Moskova’ya kadar kimin
hırsızlıkları, kimin yolsuzlukları konuşuluyor, kimin IŞİD’le yaptığı, El
Nusra’yla yaptığı iş birliği konuşuluyor? Elden ele dosyalar dolaşıyor. Tüm
dünya bunu konuşuyor. Kimin çözüm sürecine ihanet ettiği belli, ortada. 
MURAT
BAYBATUR (Manisa) – Aynaya bak, aynaya.
LEZGİN
BOTAN (Devamla) - Kimin IŞİD’i getirip, ta burada, Ankara’nın merkezinde bomba
patlatan, Diyarbakır’da, polisin gidip sırtını sıvazlayarak “Koçum, yarın git,
askerlik şubesine teslim ol.” dediği ama ertesi gün mitingimizi bombalayanları
da biliyoruz, bütün Türkiye biliyor. Mesele bu değil. Mesele, kamu
çalışanlarının özlük, ekonomik, demokratik haklarına yönelik saldırıdır,
baskıdır. Eğer KAMU-SEN üyesiyseniz, bütün yollar size açık. 
ERKAN
AKÇAY (Manisa) – MEMUR-SEN.
LEZGİN
BOTAN (Devamla) - Eğer KAMU-SEN üyesi değilseniz ne atamanız yapılıyor ne özlük
haklarınız düzenleniyor. Dolayısıyla, bunu doğru bulmuyoruz. Yani buraya
çıkacaksınız, hem partimizden hem de hedef gösterdiğiniz KESK’in üyelerinden
özür dileyeceksiniz. (HDP sıralarından alkışlar) 
(Mikrofon
otomatik cihaz tarafından kapatıldı) 
LEZGİN
BOTAN (Devamla) – KESK’in üyelerine yönelik bu karalamayı kabul etmiyorum,
kınıyorum çünkü siz, aslında KESK’in…
BAŞKAN
– Buyurun Sayın Botan, tamamlanmıştır süreniz. 
LEZGİN
BOTAN (Devamla) - …sendikal hak alanında yapmış olduğu demokratik mücadeleyi
henüz hazmedememiş, içinize sindirememişsiniz. 
BAŞKAN
– Sayın Botan, lütfen… 
LEZGİN
BOTAN (Devamla) - Sayın Gündoğdu, tutumunuzu doğru bulmuyorum. 
LEVENT
GÖK (Ankara) – Sayın Başkan… 
BAŞKAN
– Sayın Gök… 
LEVENT
GÖK (Ankara) – Efendim, AKP sözcüsü konuşmasında Cumhuriyet Halk Partisinin
sürekli karar değiştirdiğini, bu konuda bir başka zaman öyle, tutarsız
davrandığını ifade etti. 
Bu
konuda, sataşmadan dolayı söz istiyoruz. 
BAŞKAN
– Söz vereyim ama lütfen bu son olsun artık. 
LEVENT
GÖK (Ankara) – Musa Bey’e verin sözü. 
BAŞKAN
– Buyurun. 
Musa
Bey’e sonunda söz aldınız yani, az önce vermemiştim. 
MUSA
ÇAM (İzmir) – Çok doğal hakkım Sayın Başkan. 
BAŞKAN
- Haydi ramazanın bu saatinde, iftara doğru Musa Bey bir güzelleme bekliyoruz
sizden lütfen.
7.- İzmir Milletvekili Musa Çam’ın, Ankara Milletvekili
Ahmet Gündoğdu’nun sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
MUSA
ÇAM (İzmir) – Sayın Başkan, çok teşekkür ediyorum.
Amaç
bir polemik yaratmak değil tabii ki. Sendikal hareketin geldiği nokta
itibarıyla çok parlak olmadığını söylemek gerekir. Ama, özellikle son on dört
yıllık AKP Hükûmeti döneminde gerçekten AKP’nin özel olarak MEMUR-SEN’e ciddi
anlamda kaynak aktardığı -yani üye anlamında söylüyorum- birtakım devlet
dairelerinde en üst düzeyden en alta varıncaya kadar çalışan memurları “tayin”,
“terfi”, “sürgün”, “lojman” adı altında zorla üye yaptıkları açık ve nettir
arkadaşlar, bunu saklamaya ve gizlemeye gerek yok.
Bu
işlerin doğrusu şudur: Bir yasal düzenleme yapmak, referandumu getirmektir.
Sayın Başkan dedi ki: “Çanakkale Belediyesi, o belediyesi, bu belediyesi…”
Tamam, varsa öyle bir olumsuzluk bunun çözüm yolu nedir? Sandıktır. Hep
“sandık, sandık, sandık, sandık” diyorsunuz ya, “seçim, seçim, seçim”
diyorsunuz ya…
MEHMET
METİNER (İstanbul) – Başkanlık için de sandığa gidelim.
MUSA
ÇAM (Devamla) – …ee, koyalım arkadaşlar, iş yerlerine sandığı koyalım, memurlar
ve işçiler kendi özgür iradeleriyle hangi sendikayı seçiyorlarsa seçsinler
arkadaşlar ya.
MEHMET
METİNER (İstanbul) – Musa, Başkanlık için de seçim yapalım.
MUSA
ÇAM (Devamla) – Yukarıdan baskı yaparak bu işler olmaz, bir.
İkincisi,
Sayın Başkan, bir sendika önce, bir, devletten bağımsız olacak; iki, siyasi
iktidardan bağımsız olacak; üç, sermayeden bağımsız olacak. Hiçbir sendikanın
bu üç kurumdan talimat almaması ve talimatla yönetilmemesi gerekiyor, bunu
bilmeniz gerekiyor.
Cumhuriyet
Halk Partisinin herhangi bir konfederasyonla organik, direkt veyahut da
endirekt bir arka bahçe yapma projesi yoktur, KAMU-İŞ’le ilgili de böyle bir
projesi yoktur. Keşke olabilse, keşke Cumhuriyet Halk Partisi de sendikalar
üzerinde ciddi anlamda bir faaliyetini yürütebilse. Ama, maalesef öyle bir şey
yoktur çünkü biz demokrasiye güveniyoruz, örgütlülüğe güveniyoruz, işçilerin ve
memurların kendi özgür iradeleriyle kendi seçimlerini yapacağını biliyoruz.
MEHMET
METİNER (İstanbul) – Sandığa var mısınız Musa?
MUSA
ÇAM (Devamla) – Metiner, sen oradan konuşma.
Hepinizi
saygıyla selamlıyorum.
MEHMET
METİNER (İstanbul) – Sandığa var mısınız sandığa, başkanlık için sandığa?
FİLİZ
KERESTECİOĞLU DEMİR (İstanbul) – Başkanlık ile sendika aynı şey mi?
BAŞKAN
– Teşekkür ediyorum.
AHMET
GÜNDOĞDU (Ankara) – Sayın Başkan, bir cümle, tutanağa geçsin diye. Uzatma
niyetinde değilim.
BAŞKAN
– Bir saniye… Buyurun.
AHMET
GÜNDOĞDU (Ankara) – Akil insanlar heyeti içerisinde yer alırken duruşum,
kendisini öteki hisseden, başörtülü, Alevi, Sünni, Kürt kimse kalmamasıydı ama
üniter demokratikleşmeden taviz vermeden.
Şimdi,
operasyonlardan kastımız…
KAMİL
AYDIN (Erzurum) – Millet seni unutmayacak.
AHMET
GÜNDOĞDU (Ankara) – …Türk’ü, Kürt’ü tehdit eden unsurlar ile Anayasa
Komisyonundan HDP ayrılıp giderken teröristbaşına övgü sloganlarını atıyorken
nasıl zoruma gittiyse sendika eylemlerinde PKK paçavrası da zoruma gidiyor.
AYTUĞ
ATICI (Mersin) – Ya, senin Genel Başkanın görüştü be.
AHMET
GÜNDOĞDU (Ankara) - Sendikacılık yapsınlar, ülkeyi hep beraber geliştirelim.
Teşekkür
ederim.
KAMİL
AYDIN (Erzurum) – Akil insanken zoruna niye gitmiyordu?
MEHMET
MUŞ (İstanbul) – Sayın Başkan…
ÇAĞLAR
DEMİREL (Diyarbakır) – Sayın Başkan…
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Siirt Milletvekili Kadri Yıldırım ve
arkadaşları tarafından, kamu emekçilerinin sendikal hak ve özgürlüklerinin
korunması ve güvence altına alınması için neler yapılması gerektiğinin
belirlenmesi amacıyla 20/6/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 27
Haziran 2016 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Sayın milletvekilleri, Halkların Demokratik Partisi grup önerisini…
ÇAĞLAR
DEMİREL (Diyarbakır) – Hayır, Sayın Başkan… 
BAŞKAN
- …oylarınıza sunuyorum…
ÇAĞLAR
DEMİREL (Diyarbakır) - Söz hakkımızı kullanacağız Sayın Başkan…
III.- YOKLAMA
(CHP sıralarından bir grup milletvekili
ayağa kalktı)
LEVENT GÖK (Ankara) – Toplantı yeter sayısı
talep ediyoruz efendim.
BAŞKAN – Oylamadan önce yoklama talebi
var, yoklamayı karşılayacağım.
Sayın Gök, Sayın Altay, Sayın Özel,
Sayın Emir, Sayın Atıcı, Sayın Adıgüzel, Sayın Akaydın, Sayın Tanal, Sayın
Uslupehlivan, Sayın Kayan, Sayın Doğan, Sayın Yarayıcı, Sayın Engin, Sayın
Yıldız, Sayın Sertel, Sayın Özdiş, Sayın Çam, Sayın Salıcı, Sayın Gaytancıoğlu,
Sayın Akın.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN
– Evet, toplantı yeter sayısı vardır. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Siirt Milletvekili Kadri Yıldırım ve
arkadaşları tarafından, kamu emekçilerinin sendikal hak ve özgürlüklerinin
korunması ve güvence altına alınması için neler yapılması gerektiğinin belirlenmesi
amacıyla 20/6/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 27 Haziran 2016 Pazartesi
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– HDP grup önerisini oylarınıza sunuyorum: Kabul edenler… Kabul etmeyenler…
Öneri kabul edilmemiştir. 
Beş
dakika ara veriyorum.
Kapanma Saati: 19.11
DÖRDÜNCÜ OTURUM
Açılma Saati: 19.18
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Elif Doğan TÜRKMEN (Adana) 
-------0------
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Dördüncü
Oturumunu açıyorum.
Cumhuriyet
Halk Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, sağlık çalışanlarına uygulanan şiddetin nedenlerinin ve
sonuçlarının araştırılması ve alınacak tedbirlerin belirlenmesi amacıyla
Türkiye Büyük Millet Meclisi Başkanlığına verilmiş olan (10/120) esas numaralı
Meclis Araştırması Önergesi’nin ön görüşmelerinin, Genel Kurulun 27 Haziran
2016 Pazartesi günkü birleşiminde yapılmasına ilişkin önerisi 
27/6/2016
Türkiye Büyük Millet Meclisi Başkanlığına
Danışma
Kurulunun, 27/6/2016 Pazartesi günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük'ün 19'uncu maddesi gereğince Genel Kurulun onayına sunulmasını
saygılarımla arz ederim.
 Levent
Gök
 Ankara
 Grup
Başkan Vekili
Öneri:
Türkiye Büyük
Millet Meclisi gündeminin “Genel Görüşme ve Meclis Araştırması Yapılmasına Dair
Ön Görüşmeler” kısmında yer alan -sağlık çalışanlarına uygulanan şiddetin
nedenlerinin ve sonuçlarının araştırılması ve alınacak tedbirlerin
belirlenmesi- (10/120) esas no.lu Meclis Araştırması Önergesi’nin görüşmesinin,
Genel Kurulun 27/6/2016 Pazartesi günlü (bugün) birleşiminde yapılması
önerilmiştir. 
BAŞKAN -
Önerinin lehinde ilk söz, Ankara Milletvekili Murat Emir’e aittir.
Sayın Emir,
buyurun. (CHP sıralarından alkışlar)
MURAT EMİR
(Ankara) - Sayın Başkan, değerli milletvekilleri; Genel Kurulu saygıyla
selamlarım.
Partimizin
sağlıkta şiddetin nedenlerinin araştırılmasına dönük olarak verdiği araştırma
önergesi üzerine söz almış bulunuyorum. 
Değerli
arkadaşlar, Türkiye gibi sağlık ortamında da şiddetin giderek yaygınlaştığı,
arttığı, kin ve kavganın geniş alan bulduğu bir dönemden geçiyoruz maalesef.
Ambulanslar kurşunlanıyor, doktorlar bıçaklanıyor, hemşireler tartaklanıyor,
hastaneler gruplar hâlinde basılıyor ve sağlıkta şiddetin önünü bir türlü
alamadığımız gibi, bu şiddetin sistematik bir biçimde yaygınlaştığını maalesef
gözlemliyoruz. 
Daha
üç gün önce, Ankara Üniversitesi Hastanesinin eczanesinde bir eczacı kendisine
zimmet iftirası atıldığı gerekçesiyle 4 meslektaşını öldürdü. Bu, son derece
acı, vahim bir durumdu. Yalnız, burada rektörün görevini yeteri kadar
yapmadığını görüyoruz çünkü orada yapılması gereken -bu bir zimmet suçlamasıysa
eğer ki öyle görünüyor şu hâliyle- bunun bir idari soruşturmayla yetinilmek
yerine mutlaka savcılığa intikal ettirilmesi ve savcılığın duruma el koymuş
olması gerekirdi. Eğer rektör görevini yapmış olsaydı bu acı olay böylesine
yaşanmayacaktı; zaten olasıdır ki kendisinin buradaki kusurunu fark etmiş ve
neredeyse bu katille bir empati yapıyor ve “her iş yerinde olabilecek
tartışmalar” tanımlamasını da yapmaktan geri durmuyor. Bunu mutlaka dikkatinize
sunuyorum değerli arkadaşlar.
Bununla
da kalmadı. İki gün önce, Osmaniye Devlet Hastanesinde başhekim herkesin gözü
önünde, kameraların gözü önünde bir kişi tarafından tartaklandı, darbedildi ve
öğrendik ki bu darbı gerçekleştiren, saldırıyı gerçekleştiren kişi Osmaniye AKP
ilçe yönetiminden. Biz buradan soruyoruz Sayın Bakana da AKP’nin siyasi
yöneticilerine de: Bu kişi hakkında herhangi bir işlem yapılmış mıdır? Bu
konudaki cevapları ivedilikle bekliyoruz.
Değerli
arkadaşlar, hekimlere ve sağlık çalışanlarına şiddet niye var? Bunu
araştırdığımız zaman, 2012 yılında Ankara Tabip Odasının 700 küsur hekim
üzerinde yaptığı bir çalışmadan sizlere alıntı yapmak istiyorum. Bakın, burada,
yüzde 90’ların üzerinde, bu şiddetin nedenlerine dönük olacak şıklar bulunmuş.
Bunlara göz atarsak mesela siyasilerin, özellikle siyasi iktidarın sağlık
sorunlarının çözümünde ve sağlık sorunlarının oluşumunda sağlık çalışanlarını
işaret etmesi başta geliyor. Evet, sağlık sorunumuz son derece hastalıklı, son
derece sıkıntılı ve bunların kaynağı sanki sağlık çalışanlarıymış gibi
gösteriliyor. Bunun yanında, yine, mesleğin değersizleştirilmesi meselesi var.
Bunun yanında, katkı payları ve başka yollarla sağlığın paralı hâle getirilmiş
olması var. Bunun yanında, insanların özele yönlendirilmesi ve özellikle kamu
hastanelerinde nitelikli sağlık hizmeti alınamadığı için orada bu tip darp
olaylarının daha yaygınlaşması durumu var. Bir de değerli arkadaşlar, yine,
sizin iktidarınız döneminde gelen performansa dayalı ödeme yöntemi de çalışma
içerisindeki iç barışı bozmuş ve bu da bir şekilde sağlıkta şiddetin
yaygınlaşmasına katkı vermiştir maalesef. 
Sağlık
Bakanlığı verilerine baktığımız zaman, 2012 ile 2015 yılları arasında 38.253
şiddet başvurusu var. Düşünebiliyor musunuz, neredeyse günde 31 sağlık çalışanı
şiddete maruz kalıyor. Bu, son derece dikkat edilmesi gereken ve üzüntü
duyulması gereken ve acilen tedbir alınması gereken bir durumdur; son derece
yaygındır şiddet. Bu şiddetin neredeyse üçte 1’i fiziksel, üçte 2’siyse sözlü.
Tabii, burada, sağlık çalışanlarının söylemediklerini, bildirmediklerini de
olayın dışında tutuyoruz. 
Bakınız,
bu olayların yani sağlık çalışanlarına karşı saldırının neredeyse yüzde 80’e
yakını acil servislerde oluyor. Niye? Acil servise gelen vatandaşımız acilen,
durumunun özelliğine istinaden, bir yardım istiyor, sağlığına kavuşmak istiyor,
kaliteli bir sağlık hizmeti almak istiyor ama bunu bulamıyor. Çünkü,
insanlarımız acil servise yönlendirildi, acil servisler son derece sıkıştı.
Niye, biliyor musunuz? Çünkü, özellikle katılım paylarından, reçete
paylarından, katkı paylarından kurtulmak için, artık insanlarımız acil
servislere başvurmak zorunda kalıyorlar. Hani, sizin şu getirdiğiniz meşhur
Sağlıkta Dönüşüm Programı var ya, işte o program yoluyla sağlık hizmetlerini
paralı yaptınız, insanları özele yönlendirmeye gayret ettiniz ve bir şekilde,
devlet hastanesine gelenlerden de 14 ayrı kalem altında farklar aldığınız için
mecburen vatandaşlarımız acil servislere doluşmak zorunda kalıyorlar. Bu da
şiddetin temel nedenlerinden biridir. 
Değerli
arkadaşlar, getirdiğiniz sağlık düzeni son derece hastalıklı bir sağlık düzeni
oldu. Sağlıkta Dönüşüm Programı, aslında, insanlarımızın sağlığının özel
sektörün kâr hırsına terk edildiği bir düzendir. Bakın, bugünkü düzende
ortalama bir kişinin yıllık polikliniğe başvuru sayısı yüzde 8,2’dir. Bu son
derece yüksek bir rakamdır. Yani insanlar hastanelere başvuruyorlar ama
nitelikli sağlık hizmeti alamadıkları için bir daha başvurmak zorunda
kalıyorlar. Bu hem kaynakların israf edilmesi anlamına geliyor hem de
insanlarımızın sağlık kalitesinin ve sağlık bakım hizmetinin niteliğinin
sürekli olarak düşmesi anlamına geliyor. Mesela, acile bizde, yılda 100 milyon
başvuru oluyor, 78 milyonuz; İngiltere’de 25 milyon başvuru oluyor, nüfusu 50
milyon. Artık, siz oradan Türk insanının nasıl acil servise yönlendirildiğini
değerlendirin.
2012
yılında Gaziantep’te görevi başında doktor Ersin Arslan katledildi. Bu, büyük
bir infiale neden oldu ve dendi ki: “Evet, bu Meclis bu duruma el koysun.”
Meclis çalıştı, Sayın Necdet Ünüvar Başkanlığında bir Komisyon oluşturuldu ve o
Komisyon sonuç olarak bir rapor yayınladı, 297 sayfalık bir rapor yayınladı.
Tabii, o arada, on gün sonra alelacele çıkardığınız Sağlıkta Şiddete Uğrayan
Çalışanlara Hukuki Yardımın Usul ve Esasları Yönetmeliği’ni de söylemiyorum,
belki söylenebilir diye ifade ediyorum; onun hiçbir işe yaramadığını bugünkü
rakamlardan açık seçik görüyoruz. Peki, orada ne demişler? “Politikalar
oluşturalım.” demişler. Oluşturuldu mu? Hayır. “Her türlü hukuki, idari önlem
alınmalı, uygulanmalı.” Nerede? Gördünüz mü, duydunuz mu? Yok elbette. “Adli
süreçler hızlandırılmalı.” Nerede? Yapıldı mı bunlar? Yapılmadı. İktidarsınız
siz, neyi bekliyorsunuz? “Sağlık çalışanlarının mesai, nöbet saatleri yeniden
gözden geçirilmeli.” Geçirdiniz mi? Ağırlaştırarak yürüttüğünüzü hepimiz
görüyoruz. 
Eğitim:
Peki, siz hastanelere imam kadrosu vermekten başka, hastaların, hasta
yakınlarının ve sağlık çalışanlarının hizmet içi eğitimi için ne yaptınız bu
son üç dört yılda? Peki, uygulamayacaksanız bu raporları niye yaptınız, niye
hazırladınız, niye çalıştı bu Meclis? İşte, biz diyoruz ki: Gelin, bunu
araştıralım; bu sorun millî bir sorun, siyasi bir sorun değil, hep beraber
çalışalım, hep beraber çözümleri bulalım ve de uygulayın elbette ki.
Bakınız,
gazetelerden öğreniyoruz, hâlâ Hükûmet Sağlıkta Şiddete Sıfır Tolerans Eylem
Planı yapmaya hazırlanıyormuş. Ee, günaydın! Bakın, “Bu saatlerde, gecenin
üçüne dördüne kadar Meclis çalış mı?” diyoruz, “Biz çok çalışkanız.” diyorsunuz
ama yaptığınızı biliyoruz. Sizin hedefiniz Meclisi çalışıyor göstermek,
çalıştırmamak. Eğer çalışkansanız dört yıldır niye bekliyorsunuz bir eylem
planı hazırlayıp da uygulamak için? Dolayısıyla, bunların mutlaka bir şekilde
hemen masaya yatırılması gerekiyor. 
Getirdiğiniz
noktada insanların sağlığını bozdunuz. Hastaneye başvuru sayısı 3 kat artmıştır
sizin iktidarınız döneminde. Özel hastaneye başvuru sayısı 13 kat artmıştır.
Yani, sizin aslında yaptığınız insanları, kamu kaynaklarını oluk oluk özel
sektöre akıtmaktır. Bakınız, ameliyat sayısı 3 kat artmış. 2014 yılında
neredeyse 5 milyona yakın ameliyat yapılmış. Bu son derece tehlikeli bir
durumdur, buna acilen el atılması gerekiyor değerli arkadaşlar. 
Bunun
dışında, sağlık harcamalarının gayrisafi yurt içi hasılaya oranı OECD’de en
kötü, yüzde 5,1; hiç övünmeyin sağlığı düzelttik diye ama değerli arkadaşlar,
siz nasıl algılarsınız bilmem ama kötü bir haberim var. Biliyorsunuz Türk Millî
Takımı Avrupa Şampiyonası’nda ilk eleme grubunda elendi ve dönmek zorunda kaldı
ama bir yerde Avrupa şampiyonuyuz. Nerede biliyor musunuz? Kızamık oranında.
Kızamık oranında, 2013 yılında Sağlık Bakanlığı verilerine göre Avrupa
şampiyonu ve dünya 3’üncüsüyüz. Bununla ne kadar gurur duysanız azdır. 
Tabii,
bunların arkasında koruyucu hekimliği bırakan ve performansa dayalı, özel
sektörü büyütmeye dönük, kamu hastanelerini, kamu üniversite hastanelerini
çökertmeye dönük politikalarınızın büyük bir oranı var. Bakın, cepten sağlık
harcamaları; Sağlık Bakanlığı diyor ki: “Yüzde 17,8 harcanıyor.” Bu bir
yalandır, bu bir yanlıştır, bilinçli olarak saptırmadır. İnsanların “bıçak
parası” adı altında veya özel hastanelere verdikleri farkları asla bu hesabın
içine katmıyorsunuz. Sağlık Bakanının cesareti varsa, cesaretiniz varsa özel
hastanelere aktarılan parayı anlamak için sadece Maliye Bakanına sormanız
yeterli. Ankara’da da, Türkiye’de bütün özel hastanelerde fahiş farklar
alındığını hepiniz biliyorsunuz. 
Değerli
arkadaşlar, bu iktidar üniversite hastanelerini kasten çürütmektedir, yok
etmektedir; amacı da biraz önce konuştuğumuz, şehir hastanelerine kaynak ve
emsal hasta yaratmaktır. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkürler Sayın Emir.
Sayın
Özel, sisteme girmişsiniz. Bir dakika süre veriyorum.
Buyurun.

IV.- AÇIKLAMALAR
(Devam)
28.- Manisa Milletvekili Özgür Özel’in, Ankara
Üniversitesi Tıp Fakültesi Eczanesinde öldürülen 4 eczacı için yapılan anma
törenine iktidar partisinden hiç kimsenin katılmadığına ilişkin açıklaması 
ÖZGÜR
ÖZEL (Manisa) – Sayın Başkanım, biraz önce değerli milletvekilimizin de ifade
ettiği gibi Ankara Üniversitesi Tıp Fakültesi Eczanesinde bir tekniker, eczacı
meslektaşlarımızın tespit ettikleri bir usulsüzlük yüzünden görev yeri
değiştirilip ifadesine başvurulduğu gün 4 eczacı meslektaşımızı katletti. Bu
konuda daha önce savcılığa başvuruda bulunulduğunu, takipsizlik verildiğini,
başhekimin, dekanlığın ve rektörlüğün bu konuda duyarsız kaldığını dile getiren
Türk Eczacıları Birliği bir çağrıda bulundu bütün eczacı milletvekillerine.
Bugün saat 14.00’te bir basın açıklaması ve bir anma töreni vardı olayın olduğu
yerde. Bizler oradaydık ancak iktidar partisinden ne Meclisteki
milletvekillerinden bir tanesi ne Sağlık Komisyonu üyeleri ne Bakanlık
temsilcisi ne bir milletvekili ne bir parti yöneticisi, iktidar partisinin,
bugün oradaki anmada en ufak bir temsilcisinin olmaması…
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Müsaade eder misiniz efendim.
BAŞKAN
– Tamamlayalım Sayın Özel, lütfen.
ÖZGÜR
ÖZEL (Manisa) – İktidar partisi orada temsil edilmedi. İktidarın buradaki
temsili şu açıdan önemli: Türk Eczacıları Birliği tüm siyasi görüşlerden 30 bin
eczacıdan oluşuyor, eczacı odalarında da yönetim kademelerinde de tüm görüşten
insanlar temsil ediliyor. Onlar bir çağrıda bulundular, tüm siyasi partileri
davet ettiler ama iktidar partisinin en ufak izi yoktu orada. Eczacı
milletvekillerinin mensubu olduğu eczacı odalarının başkanları illerinden
kalkıp gelmişti ama iktidar partisinin temsil edilmemesi, bu şiddete karşı
partilerüstü bir Parlamento tepkisini, siyasi partilerüstü oluşturulmuş bir
tepkiyi de olanaklı kılmadı; bu, önemli bir eksikliktir. Önümüzdeki haftalarda
bu konuda bir Meclis araştırması teklif edeceğiz. Bugünkü duyarsızlığın o güne
kadar giderileceğini ve iktidar partisinin de bugünkü olay ve benzeri
olayların…
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) - …yaşanmaması için bir Meclis araştırmasına destek vereceğini
ümit ediyorum. 
MEHMET
NACİ BOSTANCI (Amasya) – Sayın Başkanım…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, herhangi bir duyarsızlık söz konusu
değildir. AK PARTİ’nin sağlıkta şiddete karşı tavrı açıktır ve bellidir.
Yaşanan müessif bir olaydır, bütün Türkiye'yi üzmüştür. Yapan kişi
yakalanmıştır, hukuki takibat devam etmektedir. Oradaki temsiliyeti, şiddete
karşı dayanışmanın ve temsil etmenin bir mekânı olarak görmek ve bunun
üzerinden bir değerlendirme yapmak doğru olmaz. 
Teşekkürler.
BAŞKAN –
Teşekkür ediyorum.
ÖZGÜR ÖZEL
(Manisa) – Cevap versin eczacı milletvekili bakalım.
LÜTFİYE İLKSEN
CERİTOĞLU KURT (Çorum) – Hayır, hiçbir davet yok, sadece mesaj atmış Eczacılar
Birliği.
ÖZGÜR ÖZEL
(Manisa) – E tamam, bana da mesaj attılar, gittim. Davetiye bastıracak vakit mi
var? Mesaj attılar, gittim. Bütün Türkiye biliyor.
LÜTFİYE İLKSEN
CERİTOĞLU KURT (Çorum) – Ben de geç gördüm.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, sağlık çalışanlarına uygulanan şiddetin nedenlerinin ve
sonuçlarının araştırılması ve alınacak tedbirlerin belirlenmesi amacıyla Türkiye
Büyük Millet Meclisi Başkanlığına verilmiş olan (10/120) esas numaralı Meclis
Araştırması Önergesi’nin ön görüşmelerinin, Genel Kurulun 27 Haziran 2016
Pazartesi günkü birleşiminde yapılmasına ilişkin önerisi (Devam)
BAŞKAN – Şimdi
önerinin aleyhinde ilk söz Antalya Milletvekili Ahmet Selim Yurdakul’a aittir.
Buyurun Sayın
Yurdakul. (MHP sıralarından alkışlar) 
AHMET SELİM
YURDAKUL (Antalya) – Sayın Başkan, değerli milletvekilleri, saygıdeğer
vatandaşlarım; öncelikle, bu sağlıkta şiddetin durumu nedir, gerçekten üst
boyutlarda mıdır bunu bir araştıralım. Sağlık çalışanlarının ne kadarı veya
yüzde kaçı sağlıkta şiddete uğramıştır, bunları hep birlikte bir gözden
geçirelim.
Örneğin bir yıl
içerisinde, 2014-2015 yılı içerisinde tam 20.159 sağlık çalışanı şiddetle
karşılaşmış. Bunu oransal olarak göz önüne aldığımız zaman, sağlık
çalışanlarının yüzde 70’i sağlıkta şiddetle karşılaşmış. O zaman bu önemli bir
olay. Düşünün, milletvekillerinin yüzde 70’i şiddetle karşılaşsa bir çözüm
bulmamız lazım. Peki, bunların yüzde kaçı kadınlar? Yüzde 67,2’si maalesef.
Dolayısıyla, bu şiddette cinsiyet ayrımı falan da yok. Peki, acaba sağlık
alanını diğer çalışanlarla karşılaştırdığımız zaman nasıl? Sağlık alanı tam 16
kat daha fazla şiddete uğruyor. Dolayısıyla, sağlıkta bir sorun var.
Üzücü olay nedir
biliyor musunuz? Sağlık çalışanlarına “Alınan bu politik önlemlerle bu şiddet
önlenebilir mi?” diye soru soruluyor. Sağlık çalışanlarının hepsine siyasetten
bağımsız sorulan soru sonucunda yüzde 78,5’u “Önlenemez bu.” diyor. Demek ki
önemli bir sorun var.
Peki, ne
yapalım? Aynı AKP Hükûmeti ve Sayın Recep Akdağ’ın yaptığı gibi, şöyle mi
yapalım: Sağlıkta şiddet var, hemen bu şiddeti önlemek için cezaları artıralım,
hastaları ve yakınlarını içeriye alırken kontrol edelim; şu, şu, şu… Hayır,
bunu yapmayalım. Önce ne yapalım biliyor musunuz? Gelin, şu sağlıkta şiddetin
sebebi nedir, şiddet niye ortaya çıkıyor, bunu bir ortaya çıkartalım. Bir diken
var, bu diken maalesef canımızı acıtıyor ve canımızı alıyor. Öyleyse, bu
dikenin sebebi nedir, bu sağlıkta şiddetin sebebi nedir, bunu bir ortaya
koyalım. 
Milliyetçi
Hareket Partisi olarak bizce, sağlıkta şiddetin sebebi, küresel güçlerin ve
sermayenin AKP Hükûmetine dayattığı Sağlıkta Dönüşüm Programı’dır. Bu programın
içeriğini detaylı olarak diğer oturumlarda tartıştık. Peki, nedir bu Sağlıkta
Dönüşüm Programı? İşte, Sağlıkta Dönüşüm Programı’yla, maalesef, tamamıyla
maliyet odaklı yani para odaklı bir Sağlıkta Dönüşüm Programı ortaya
getirdiniz. Peki, sağlık sektörünü ne yaptınız? Ticarileştirdiniz ve aynı
zamanda, fedakârca çalışan sağlık çalışanlarına tüccar zihniyetini
yerleştirmeye gayret gösterdiniz ve bununla birlikte, sağlığı alınır, satılır
bir hâle getirdiniz. Bunlar maalesef üzücü şeyler. 
Peki,
sağlık çalışanlarını ne yaptınız? Sağlık çalışanlarını maalesef yalnız
bıraktınız. Diyorsunuz ki: “Sağlık çalışanlarına beyaz kod, mavi kod, şu, şu,
şu…” Ben de bir tıp doktoruyum. Peki, böyle maalesef bunlar olmuyor. “Şu
düğmeye basarsanız güvenlik gelir.” Bunlar olmuyor çünkü siz hasta ve hasta
yakınıyla direkt temas hâlindesiniz. Hasta ve hasta yakınları direkt olarak
memnun kalmadığı veya kendisine empoze edilen olaylar karşılanmadığı takdirde
direkt olarak size şiddet uyguluyor. Bu şiddet uygulandıktan sonra, siz
isterseniz o düğmeye basın, isterseniz basmayın, iş işten geçiyor. 
Bakın,
aynı, ülkemizin, vatanımızın birliği için mücadele eden güvenlik güçlerimiz,
askerlerimiz, polislerimiz, şehitlerimiz gibi sağlık alanında şehit olan sağlık
çalışanlarımız var. Hepsine buradan Allah’tan rahmet diliyorum. Bunları bir an
önce halletmemiz lazım. 
Peki,
ne yaptık aynı zamanda? Biz Sağlıkta Dönüşüm Programı’yla performans sistemini
getirdik. Nedir bu performans sistemi saygıdeğer vatandaşlarım, saygıdeğer
milletvekillerim? Ne biliyor musunuz? Sağlık çalışanları ile doktora diyorsunuz
ki: “Ne kadar hasta bakarsan o kadar para veririm. Ne kadar tetkik yaparsan o
kadar para veririm.” İşte, o zaman ne oluyor biliyor musunuz? Bir doktora “100
tane hasta bak.” diyorsun sen bir günde. Hasta başı ne kadar? Dört dakika.
Peki, elinizi vicdanınıza koyun, hangi biriniz annenizi, babanızı veya
çocuğunuzu dört dakika için doktora muayene ettirirsiniz? Eğer “Ettiririm.”
diyorsanız, ben burada, bütün vatandaşlarımızın önünde yemin ediyorum,
milletvekilliğinden istifa edeceğim. Peki, siz yapmıyorsanız niye vatandaşlara
bu süreyi koyuyorsunuz? Gelin şöyle yapalım: Uluslararası standart nedir
biliyor musunuz? Bir doktor 20 hasta bakar. Hadi artırın, 25 olsun, 30 olsun.
Niye bunu yapmıyorsunuz? İşimize gelmiyor. Çünkü neden biliyor musunuz? Bu
küresel sermayeler, güç şunu istiyor sizden: Çok hasta bakacaksın, çok tetkik
yapacaksın. 
Biraz
önce AKP’nin Sağlık Komisyonu Başkanı diyor ki: “Şehir hastanelerine MR
almalıyım, tomografi almalıyım.” Evet, işte küresel güçler sana onu yaptırıyor.
İşte MR aldın, tomografi aldın, ne oldu biliyor musun? Bir yıl içerisinde Türk
vatandaşlarının 12 milyonuna tomografi çektirdin, radyasyona maruz bıraktın. 10
milyon kişiye MR çektirdin. Peki, ne oldu? Sağlık harcamaları ne oldu biliyor
musunuz 2015’te? 103 milyar TL oldu. Peki, bu para nereye gidiyor biliyor
musunuz? Maalesef küresel güçlere gidiyor, maalesef, bu yabancı ilaç
şirketlerine, AR-GE şirketlerine gidiyor, bize gelmiyor. 
Önceden
sağlık nasıldı biliyor musunuz? Bunu herkes hatırlar. Bakın böyleydi, aynen
böyleydi. Hasta ile doktor, sağlık çalışanları birbirine güveniyordu. Ama şimdi
ne oldu biliyor musunuz? Aynen bu şekilde oldu, maalesef, çok üzücü bu. İşte
bunu ortadan kaldırmalıyız çünkü eğitim, sağlık siyasetüstü konular; bunu hep
birlikte kaldırmalıyız.
Ne
yapalım peki sağlıkta şiddeti önlemek için? Bu kışkırtılan sağlık talebini
ortadan kaldıralım ve biraz önce milletvekilimizin dediği gibi, bu kışkırtılmış
sağlık talebini nasıl kaldıracağız peki? Bir kişi yılda 3 kez doktora
gidebilir, 4 kez doktora gidebilir ama yılda 8,4 kez doktora gitmez. O zaman
bir sorun var. Ya eğitimde bir sorun var ya da hastada bir sorun var, bir olay,
bir sorun var. Peki, bunun sebebi ne biliyor musunuz? Kışkırtılmış sağlık
talebi. Ne diyorsunuz biliyor musunuz siz AKP Hükûmeti olarak yani daha doğrusu
sağlık politikaları olarak? “Siz gidin hastaneye, her şey ücretsiz. Tüm
tetkikleriniz yapılır, hatta özel hastaneye gidin. Bunları yapın.” diyorsunuz,
hatta -hiç unutmuyorum- o dönemin Başbakanı Sayın Tayyip Erdoğan -hepiniz
hatırlarsınız- aynen şunu söyledi ya: “Halkın cebinden doktorların elini
çekeceğiz. Tuzu kuru doktorlar, doktor efendiler; eğer istemiyorsanız çekip
gidersiniz. Profesörleri ayağınıza getireceğiz, doktor efendi devri bitti.”
İşte, bunları yaparsanız, “doktor efendi” derseniz, “hemşire hanım” derseniz,
“efendi” derseniz sağlıkta şiddet olur. Aynı neye benziyor biliyor musunuz?
Hani “monşer” diyorsunuz, dış politikada zafiyet oluyor ya, işte, ona benzer.
Bakın, böyle yapmayalım. Peki, size milletvekili olarak bu tarzda konuşmalar,
söylemler yapılsa ne yaparsınız? Olmaz.
MEHMET
İLKER ÇİTİL (Kahramanmaraş) – En son eleştirilecek konu sağlık, utanın be!
AHMET
SELİM YURDAKUL (Devamla) – Dolayısıyla, bunları yapmamanız lazım. İnsanlara
algı operasyonları yaparak, o havuz medyasını kullanarak “Biz sağlıkta devrim
yaptık, şunları yaptık, bunları yaptık.” diyemezsiniz. Peki, AKP Hükûmeti ne
yapıyor? Diyor ki: “Mücadele ediyoruz sağlıkta şiddet için, çalışmalar devam
ediyor.” Peki, ne yapmamız gerekiyor gerçekte biliyor musunuz? Sağlıkta Dönüşüm
Programı’nı bir an önce kaldırmanız gerekiyor ve sağlıkta muayene, tetkik ve
ilaç taleplerini artıran kışkırtılmış sağlık talebi ortadan kaldırılmalı ve
aynı zamanda eğitici ve önleyici tıp ilkesiyle sağlık sisteminde reformlar
yapılmalı ve sağlıkta para ortadan kaldırılmalı. “14 kalem” adı altında katkı
payı alıyorsunuz ya, bunlar ortadan kaldırılmalı. Sayın CHP’nin grup başkan
vekilinin dediği gibi, işte, o katkı paylarının bir kısmını da eczacılardan
alıyorsunuz ya, o eczacı kardeşlerimizle vatandaşı karşı karşıya
getiriyorsunuz, oralarda kavgalar, dövüşler oluyor aynı hastanede olduğu gibi.
Peki, bu 14 kalem katkı payını kaldıramaz mıyız? Kaldırabiliriz. Ama niye
kaldırmıyorsunuz peki? Hani Sosyal Güvenlik Kurumu kâr ediyordu? Bunlar işinize
gelmiyor çünkü. Peki, bunun için ne yapmalıyız biliyor musunuz? Sağlıkta
şiddetin sebebini ortaya koyup hep birlikte, bu sebebi ortadan kaldırmalıyız ve
daha sonra ortaya çıkan münferit vakaları da önlemek için hukuksal anlamda tüm
yapılması gerekenleri… Ama “sağlık çalışanları” demeyeceksiniz, sağlık
çalışanlarının yanında dik durarak tüm hukuksal desteği kendiniz
sağlayacaksınız ve gereken tüm cezalar verilecek. Bunu da önlemenin en iyi yolu
nedir biliyor musunuz? Çocukluktan itibaren eğitim alanında, şiddetin önlenmesi
için iletişim kuralları ve bunun gibi eğitimler ta çocukluk döneminde
verilmelidir. Aynı neyde olduğu gibi biliyor musunuz? Trafik olaylarında olduğu
gibi. Trafik cezalarını istediğiniz gibi artırabilirsiniz ama önleyemezsiniz.
Ne zaman önleriz biliyor musunuz? İşte, çocukluk döneminden itibaren eğitim
verdiğimiz zaman.
Hepinize
sevgi ve saygılarımı sunuyorum. (MHP sıralarından alkışlar)
BAŞKAN
– Önerinin lehinde ikinci söz, Diyarbakır Milletvekili Çağlar Demirel’e aittir.

Buyurun
Sayın Demirel. (HDP sıralarından alkışlar)
ÇAĞLAR
DEMİREL (Diyarbakır) – Teşekkür ediyorum Sayın Başkan.
Sağlık
sektörüne ilişkin düşüncelerimizi ifade ederken aslında sağlığın
tekelleştirildiği, tamamen sermayeye peşkeş çekildiği bir süreci yaşıyoruz.
Sağlık politikalarının bir sisteme kavuşmadığını AKP Hükûmeti döneminde çok net
olarak görmüş olduk. Sağlıkçılar, sağlık personeli, emekçileri ya şiddete
uğradı ya sömürüldü ya da kendisine ve topluma karşı sorumluluklarını yerine
getirmek üzere yapmış olduğu bütün davranışlardan kaynaklı soruşturmalara ya da
sürgünlere tabi tutuldu. 
Bir
bütün olarak değerlendirdiğimizde aslında sağlık emekçilerinin yaşadığı
sıkıntılar bugün Türkiye’de çok büyük bir dönemi yaşıyor. Nasıl? Örnek
verirsek: Bir eşitsizlik söz konusu. Her sağlık personelinin eşit haklara sahip
olmadığı, ücretlerinin bile eşit olarak ödenmediği bir sistem, bir süreç var.
Sözleşmeli sağlık personelinin almış olduğu ücret ile normal sağlık
personelinin almış olduğu ücret arasında çok fark var.
İkincisi:
Sendikal haklar ve örgütlenme hakları arasındaki farklılıklar uçurum
derecesinde. Kamu emekçilerinin yapmış olduğu bütün sendikal çalışmalar,
aslında sağlık politikalarının ne kadar geriye götürüldüğünü bize ifade ediyor,
gösteriyor; o da şudur: Sağlık emekçileri, hastanelerde genel olarak yönetimde
yer alabilmek için ya AKP’ye yakın sendikada yer alacaksın ya da hiçbir şekilde
söz hakkına sahip olmayacaksın, en ağır koşullarda çalıştırılacaksın ve daha az
ücret alacaksın. Bunları bir bütün olarak gerçekleştiren sistem, aslında
AKP’nin ve ona yakın olan sendikanın bir sonucudur. Sağlık emekçilerinin
yaşadığı şiddet, az önce belirtildiği gibi eczacılara, doktorlara ve tüm sağlık
çalışanlarına yaşatılan şiddet aynı zamanda kadınlara da uygulanan mobbingle de
kendisini gösteriyor. Yönetime bağlı hareket etmemek, yönetimin söylediklerinin
dışında çalışma yürütmek, onun istediği şekilde hareket etmemek, haklarını
aramak bir şekilde suç olarak görülüyor; çalışma alanlarınız ve koşullarınız
bir anda değişebiliyor. 
Örnek
vereceğim: Çok net olarak ifade edelim, mesela Diyarbakır’da bölgeye hitap eden
bir doğum hastanesi var ama doğum hastanesi -ne yazık ki gerekçesini bilmiyoruz
hâlâ, burada da öğrenmek istiyoruz aslında- eğitim araştırma hastanesine
bağımlı hâle getiriliyor, oraya bağlanıyor yani özerk yapısından tamamen
koparılarak eğitim araştırma hastanesine bağlı hâle getiriliyor; bunun
gerekçesi ortada yok. Sizin, idari ya da yaşadığınız herhangi bir sorunla ilgili,
14 kilometre uzaklıkta olan bir yere gidip oradaki başhekim ya da sağlıkla
ilgili idareyle görüşme olanağınız olabiliyor. Böyle bir şeyin adalete ya da
hakkaniyete uygun olmadığını bir kez ifade etmek istiyoruz.
MEHMET
İLKER ÇİTİL (Kahramanmaraş) – Ya özerkliği oraya da getirdiniz ya...
ÇAĞLAR
DEMİREL (Devamla) – İkincisi: Sağlık çalışanlarının... Burada ifade edildi, AKP
ne yazık ki sendikal çalışmalardan... AKP’den gelen temsilci sendika
çalışmalarında cevap bulamadığı için konuyu farklı noktalara evirdi. Evet,
Suruç katliamını protesto eden 13 sağlık emekçisi Ağrı’da görevden alınıyor;
gerekçesi, Suruç katliamını protesto etmek. Sendikal haklar ya da sendikal
tüzükler çerçevesinde hareket eden sağlık emekçileri ne yazık ki ya
soruşturmalarla baş başa kalıyor ya görevden alınıyor ya da sürgünlerle karşı
karşıya kalıyor. Yani, burada sendikal haklarından kaynaklı özgün yaşam
koşullarının idame edilmesi bile elinden alınmaya çalışılıyor. Bunlar asla
kabul edilecek şeyler değil. 
MEHMET
İLKER ÇİTİL (Kahramanmaraş) – Mesai saatlerinde teröristlere yardıma gitti diye
biliyoruz ama. 
ÇAĞLAR
DEMİREL (Devamla) – Sağlığın tamamen ticarileştirildiği bir süreci yaşıyoruz. 
Evet,
ona da geleceğim, ifade ettiğiniz noktaya geleceğim. Sağlık emekçileri ve…
Sağlık ocakları tamamen kapatılarak zaten karakola çevrilmiş durumda.
Diyarbakır’da, Şırnak’ta sağlık ocaklarının… Ben buradan da öğrenmek istiyorum,
kaç sağlık ocağı karakola çevrildi, ben de sayısını… Hükûmetin bunu bildirmesi
ve vermesi gerekiyor. 
MEHMET
İLKER ÇİTİL (Kahramanmaraş) – Oradaki sağlıkçılara da hakaret etmeyin,
canlarını dişlerine takarak müdahalede bulunuyorlar, müdahale ediyorlar.
ÇAĞLAR
DEMİREL (Devamla) – Cenevre Sözleşmesi’ne uymayarak sağlık emekçilerinin görev
ve yetkileri alanına polis ve karakolların yığılması sizce neyi kanıtlıyor? 
MEHMET
İLKER ÇİTİL (Kahramanmaraş) – Siz kaç tane ambulansı yaktınız, kaç tane
sağlıkçıyı şehit ettiniz, onların hesabını verin.
ÇAĞLAR
DEMİREL (Devamla) – Sağlık emekçilerinin yaşam hakkının elinden alındığı bir
süreci de yaşıyoruz. Evet, 112 ambulansıyla hasta taşıyanlar, sağlık emekçileri
ne yazık ki vuruluyor ve katlediliyor. 
MEHMET
İLKER ÇİTİL (Kahramanmaraş) – Kim tarafından? Sizler tarafından. 
MERAL
DANIŞ BEŞTAŞ (Adana) – Müdahale etmeyin, dinleyin. 
MEHMET
İLKER ÇİTİL (Kahramanmaraş) – Bize geliyor haberleri, geliyor. 
ÇAĞLAR
DEMİREL (Devamla) – Şeyhmus Dursun’u unutmadık. Yine, aynı şekilde, bir kadına
sağlık tedavisi yapmaya giden Aziz Yural’ı unutmuyoruz, unutmayacağız da. 
MEHMET
İLKER ÇİTİL (Kahramanmaraş) – Kaç tane ambulansı pert ettiniz?
ÇAĞLAR
DEMİREL (Devamla) – Yine, aynı şekilde, 2015 yılında yaşamını yitiren başka bir
sağlık emekçimiz ve katledilen Eyüp Ergen’i de asla unutmayacağız. Yani, sağlık
emekçilerinin yaşam hakkı ortadan kaldırılıyor. Bu nedir? Bu da AKP Hükûmetinin
politikalarından biridir. Her ne kadar, Cenevre Sözleşmesi’nde 12 Ağustos 1949
tarihli Sağlık ve Emniyet Mıntıkaları ve Mahallerine Müteallik Anlaşma
Projesi’yle sağlık mıntıkalarına hiçbir şekilde silahlı güçlerin girmemesi gerekirken
ne yazık ki sağlık personeli yapmış olduğu sağlık hizmetlerinden kaynaklı
vuruluyor ve katlediliyor. 
MEHMET
İLKER ÇİTİL (Kahramanmaraş) – Orayı ateşe veren de sizsiniz, kaldıran da
sizsiniz, ambulansları yakan da sizsiniz. 
MERAL
DANIŞ BEŞTAŞ (Adana) – Sayın Başkan, lütfen…
BAŞKAN
– Lütfen müdahale etmeyelim Sayın Çitil. 
ÇAĞLAR
DEMİREL (Devamla) – Yine, aynı şekilde, hiçbir güvenlik alınamıyor; yine,
hastanelerde sağlık emekçilerine karşı baskılar gittikçe artıyor. Yani “Benim
gibi düşünmüyorsan ya katledeceğim ya sürgün edeceğim ya işinden alacağım ya da
seni yok edeceğim, bütün haklarını elinden alacağım, zaten yönetim kademesinde
söz hakkın yok.” 
Evet,
biz de yine ifade ediyoruz, her hastanede, yönetim hakkında yer alacak
kişilerin, o hastanedeki sağlık çalışanları tarafından belirlenmesi gerekiyor.
Siz, dışarıdan atamayla, oradaki, sağlık açısından, hastanelerdeki idari alanda
yer alanları eğer kendiniz belirtiyorsanız, o zaman orada bir rant arayışı
içerisindesiniz çünkü ihalelerin de nereye verildiğini çok net olarak görüyor
ve biliyoruz.
MEHMET
İLKER ÇİTİL (Kahramanmaraş) – İhaleler de şeffaftır yani.
ÇAĞLAR
DEMİREL (Devamla) - Son olarak söyleyeceğim, sağlık çalışanlarının iş yükü çok
ağır; gerçekten, hemşirelerin, ebelerin, doktorların, eczacıların, tüm sağlık
personelinin ve emekçilerinin çalışma yükleri çok ağır ama aldıkları ücretler
ortada. Döner sermayenin, hiçbir şekilde, adaletli bir şekilde verilmediğini
görüyoruz ve biliyoruz. Döner sermayelerin emekliliğe bile yansımadığını çok net
olarak ifade edebiliriz. 
Yine,
mobbing: Yöneticiler tarafından bütün sağlık çalışanlarına mobbing uygulanıyor;
yapacağınız her davranış, her söylem, mobbingle karşı karşıya kaldığınızı
gösteriyor.
Yine,
sürgünler: Eğer burada çalışmıyorsan... Sizin de ifade ettiğiniz gibi,
alışmışsınız zaten, her size muhalefet yapanı, her sistemi kabul etmeyeni,
eleştireni, sendikal düşünceye tabi olan herkesi ya “terörle mücadele” adı
altında sürgünlere gönderiyorsunuz ya da o kişileri terörist olarak zaten ilan
ediyorsunuz. Yani, tüm sağlık emekçilerini, size karşı eleştiride bulunan ve
kabul etmeyenleri, farklı sendikalarda yer alanları mutlaka terörist olarak
ilan ediyor ve bütün topluma bunu yansıtıyorsunuz. Tıpkı, değerli bir
arkadaşımız ve değerli bir hocamız -öyle söyleyeyim- Türkiye’de ve dünya
çapında çok iyi bilinen, tanınan ve ismi de özelde adli tıp uzmanlığı konusunda
profesörlüğe sahip olan ve Türkiye’de en iyi adli tıp uzmanı olan Profesör
Şebnem Korur Fincancı’nın bugün tutuklanması gibi. Sizin gibi düşünmedi,
eleştirdi, Cizre raporunun gerçeklerini açığa çıkardı, insan kemiklerini
inceledi. Sadece burada değil, dünyanın her yerinde inceledi, Cizre’de de
inceledi. Ne yaptınız? Sadece bir gün Özgür Gündem gazetesinin yayın
yönetmenliğine destek amaçlı, dayanışma amaçlı orada yer aldı diye
tutukladınız. Bu, Türkiye’nin ayıbıdır işte. Sağlıkta geldiğimiz sistem ve
sağlıkta geldiğimiz sonuç bunun bir göstergesidir. 
Biz,
Şebnem Korur Fincancı ve diğer tutuklu olan bütün arkadaşların derhâl serbest
bırakılması gerektiğini ifade etmek istiyoruz. Düşünceleri uğruna bugün
cezaevlerinde tutulan ya da düşünceleri uğruna sürgün edilen ya da düşünceleri
uğruna katledilen herkesi burada bir kez daha saygıyla anıyorum. 
Türkiye’nin
sağlık politikasında geldiği en son aşama aslında bugün Ağrı’da görevden
alınanlar, bugün Şebnem Korur Fincancı’nın tutuklanması ve bugün Diyarbakır’da
yaşananlar kendisini çok net olarak açığa çıkarmıştır diyorum, saygılar
sunuyorum. (HDP
sıralarından alkışlar)
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş.
MEHMET
MUŞ (İstanbul) – Hatip, bahsettiği bir akademisyenin Özgür Gündem’de bir gün
nöbetçi olduğundan dolayı, bizim gibi düşünmediğinden dolayı onu
tutukladığımızı ifade ediyor. Bu, AK PARTİ Grubuna açık bir sataşmadır, söz
istiyorum.
BAŞKAN
– Buyurun Sayın Muş.
İki
dakika süre veriyorum. (AK PARTİ sıralarından alkışlar)
ÇAĞLAR DEMİREL (Diyarbakır) – O zaman AK PARTİ
tutuklamış, kabul ediyorlar yani Başkan. AK PARTİ’nin tutukladığı kabul
ediliyor o zaman.
FİLİZ KERESTECİOĞLU DEMİR (İstanbul) – “Tutuklandığını”
dedi, tutuklama yetkiniz mi var sizin?
VII.- SATAŞMALARA İLİŞKİN KONUŞMALAR (Devam)
8.- İstanbul Milletvekili Mehmet Muş’un, Diyarbakır
Milletvekili Çağlar Demirel’in CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; Genel Kurulu saygıyla
selamlıyorum.
Bahsedilen
olay tamamen bir adli meseledir, bir hukuki süreçtir. Burada kimse bizim gibi
düşünmediği için tutuklanmadı şimdiye kadar ve bizim gibi düşünmesini de
beklemiyoruz. Fakat neden tutuklandığıyla alakalı, Özgür Gündem’in ne olduğunu,
neden böyle bir yola gidildiğini, bunları burada saydığınıza göre iddianamede,
polise verilen ifadelerde, gerekçelerde görebilirsiniz. 
Şimdi,
Özgür Gündem’i bir gazete gibi lanse ediyorlar. Bakın, saldırı yapılıyor,
attığı manşet “Baharı erteleyemezsiniz.” Bu, PKK’nın yayın organı.
ERKAN
AKÇAY (Manisa) – O zaman gazeteyi kapatın kardeşim.
MEHMET
MUŞ (Devamla) – Diyor ki: “Sur’a direniş borcumuz var.” Sur’da mesele nedir?
Sur’da teröristlerin kazdığı hendeklerden Sur’un kurtarılması hadisesi; attığı
manşet bu.
FİLİZ
KERESTECİOĞLU DEMİR (İstanbul) – O size göre öyle. Düşünce o zaman nedir,
düşünce?
MEHMET
MUŞ (Devamla) – Diyor ki: “Ferman sarayın (…)(*) bizim.” Bunları geçen
hafta da gösterdim. Şimdi, böyle bir… Bakın, polisimizi, askerimizi katleden
teröristlere “Şehitlerimiz var.” diye manşet atan, PKK terör örgütünün yayın
organı. 
Şimdi,
terörle, teröristle mücadele kadar, onun propagandasını yapanla da mücadele
vardır ve mücadele olmak zorundadır. (AK PARTİ sıralarından alkışlar)
Efendim,
El Nusra’yla iş birliği yapmışız, IŞİD’e silah göndermişiz. IŞİD’in silahları
nereden aldığı… Irak ordusu bırakıp gittiği zaman silahları oradan aldı ve
havadan atılan silahların bir kısmı PYD’ye, bir kısmı IŞİD’e gidiyordu.
DİRAYET
TAŞDEMİR (Ağrı) – Sizin kamyonlarla gönderdiniz.
MEHMET
MUŞ (Devamla) – Aslı astarı olmayan iddialar üzerinden burada konuşmanın doğru
olmadığını düşünüyorum.
Efendim,
Sur’daki olayı protesto edenler, bunu dile getirdiği kadar, Kızılay’da PKK
canlı bombasının anne karnında öldürdüğü insanları da dile getirmek zorundadır.
Birini görüyorken öbürüne gözlerini yumamaz, yummamalıdır.
Teşekkür
ediyorum, Genel Kurulu saygıyla selamlıyorum. (AK PARTİ sıralarından alkışlar)
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurun Sayın Demirel. 
ÇAĞLAR
DEMİREL (Diyarbakır) – Hatip, konuşmamızda konuları çarpıttığımıza dair ifadede
bulundu. Son olarak da aslı astarı olmayan iddialar konusunda konuştuğumuzu ve
yanlış bilgilendirdiğimizi söyledi ve sataşma…
BAŞKAN
– Şimdi, Sayın Demirel, bir yayın organıyla ilgili konuştu.
ÇAĞLAR
DEMİREL (Diyarbakır) – Hayır, hayır, aslı astarı olmayan bilgileri ifade
ettiğimizi söyledi.
BAŞKAN
– Ama, sizin isminizi zikreden ya da grubunuzu ilzam eden bir şey söylemedi.
ÇAĞLAR
DEMİREL (Diyarbakır) – Hatip, direkt beni ifade ederek aslı astarı olmayan
iddialarda bulunduğumu ifade etti.
BAŞKAN
– Ben onu isteyeceğim, tutanakları arkadaşlar getirsin. Bu birleşimde
vereceğim. Tutanakları istiyorum. 
MERAL
DANIŞ BEŞTAŞ (Adana) – Sayın Başkan…
ÇAĞLAR
DEMİREL (Diyarbakır) – Başkan, direkt partimizi hedef alan bir ifade kullandı.
MEHMET
MUŞ (İstanbul) – İsmini kullanmadım.
BAŞKAN
– Tamam Sayın Demirel, tutanakları istiyorum. Arkadaşlar, tutanakları getirin.
ÇAĞLAR
DEMİREL (Diyarbakır) – “Aslı astarı olmayan iddialar konusunda…”
BAŞKAN
– Bakacağım, varsa vereceğim, kapatmayacağım, tamam mı? 
ÇAĞLAR
DEMİREL (Diyarbakır) – Başkan, söz hakkımız…
BAŞKAN
– Vereceğim söz, tamam.
ÇAĞLAR
DEMİREL (Diyarbakır) – Yani, açık bir şekilde bir sataşma var.
BAŞKAN
– Varsa vereceğim, ben göreceğim onu.
FİLİZ
KERESTECİOĞLU DEMİR (İstanbul) – Buraya gelince mi varsa veriyorsunuz?
BAŞKAN
– Evet sayın milletvekilleri…
ÇAĞLAR
DEMİREL (Diyarbakır) – Açık bir şekilde sataştı yani.
BAŞKAN
– Ben bakacağım tutanaklara.
ÖZGÜR
ÖZEL (Manisa) – Açık bir ayrımcılık yapılıyor.
ÇAĞLAR
DEMİREL (Diyarbakır) – Bizim AKP’ye yönelik bir sataşmamız olmamasına rağmen…
(AK PARTİ sıralarından gürültüler)
BAŞKAN
– Sayın Demirel, ben bakacağım.
KEREM
ALİ SÜREKLİ (İzmir) – “Vereceğim.” demedi, tutanakları istedi.
MERAL
DANIŞ BEŞTAŞ (Adana) – Sen onun avukatı mısın?
KEREM
ALİ SÜREKLİ (İzmir) – Bu saatte hiç oluyor mu?
BERDAN
ÖZTÜRK (Ağrı) – Sana ne oluyor? Meclis Başkan Vekili sen misin?
KEREM
ALİ SÜREKLİ (İzmir) – Tamam “Vereceğim.” dedi Başkan.
MERAL
DANIŞ BEŞTAŞ (Adana) – Sen kime emrediyorsun ya oradan?
KEREM
ALİ SÜREKLİ (İzmir) – Ya bırak, cevap verme, tamam.
MERAL
DANIŞ BEŞTAŞ (Adana) – Sen cevap veriyorsun oradan.
DİRAYET
TAŞDEMİR (Ağrı) – Sen kimsin? “Cevap verme.”ymiş!
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, sağlık çalışanlarına uygulanan şiddetin nedenlerinin ve
sonuçlarının araştırılması ve alınacak tedbirlerin belirlenmesi amacıyla
Türkiye Büyük Millet Meclisi Başkanlığına verilmiş olan (10/120) esas numaralı
Meclis Araştırması Önergesi’nin ön görüşmelerinin, Genel Kurulun 27 Haziran
2016 Pazartesi günkü birleşiminde yapılmasına ilişkin önerisi (Devam)
BAŞKAN
– Evet, Cumhuriyet Halk Partisi Grubu önerisi aleyhinde ikinci ve son söz,
Adana Milletvekili Necdet Ünüvar’a aittir. 
Buyurun.
NECDET
ÜNÜVAR (Adana) – Sayın Başkan, değerli milletvekilleri; hepinizi saygıyla
selamlıyorum.
Cumhuriyet
Halk Partisinin, sağlık çalışanlarına şiddetin araştırılması amacıyla verdiği
grup önerisinin aleyhine AK PARTİ Grubu adına söz almış bulunuyorum. Hepinizi
saygıyla selamlıyorum. 
Öncelikle,
geçtiğimiz hafta hunharca bir saldırı sonucu hayatını kaybeden 4 eczacı
meslektaşımıza Allah’tan rahmet, yakınlarına başsağlığı diliyorum. 
Bugün,
Sayın Özgür Özel’in ifade ettiği etkinlikten de haberim olmadı yani bir duyuru
da yapılmadı.
ÖZGÜR
ÖZEL (Manisa) – Yapıldı efendim, yapıldı.
NECDET
ÜNÜVAR (Devamla) – Duyuru olsaydı, gerçekten orada olmaktan, o eczacı
arkadaşlarımızın yanında bulunmaktan gerçekten büyük bir onur duyardık.
ÖZGÜR
ÖZEL (Manisa) – Bütün eczacı milletvekillerimizin cep telefonlarına mesaj
atıldı.
NECDET
ÜNÜVAR (Devamla) – Öncelikle, onlara rahmet diliyorum.
Tabii,
şiddeti konuşuyoruz. Bu hunharca, vahşice işlenmiş bir cinayet. O cinayet,
tabii ki, ortaya çıkarılacak ve suçlu en ağır cezayla cezalandırılacaktır.
Konumuza
dönersek, burada konu sağlıkta şiddet ama muhalefet sözcüleri şiddetten daha
çok Sağlıkta Dönüşüm’ü konuştular, Sağlıkta Dönüşüm’ün neler yaptığını, neler
getirdiğini konuştular ama ben bunları da hayretle dinlediğimi ifade etmeliyim.
Özellikle, burada bir arkadaşımız, değerli bir milletvekili arkadaşımız
fotoğrafları gösterdi, galiba fotoğrafların zamanlaması yanlıştı. Yani,
bilmiyorum, Antalya’daki hastanelere mutlaka gidiyorsunuzdur. Oradaki o
fotoğraf yani gösterdiğiniz o güzel fotoğraf herhâlde AK PARTİ dönemine ait
olan bir fotoğraf olsa gerek.
AHMET
SELİM YURDAKUL (Antalya) – İkincisi efendim.
NECDET
ÜNÜVAR (Devamla) – Para ilişkisi hep konuşuluyor, sağlıkta dönüşümün parayla
ilişkisi irdeleniyor ama değerli arkadaşlar, mutlaka veriye dayalı konuşmamız
lazım. Bir sağlık sisteminin başarısını ortaya koymak için bazı kriterlere
dayalı net rakamlarla konuşmak lazım.
Bir
sağlık sisteminin başarısını 3 kriterle ortaya koyabilirsiniz: Bunlardan bir
tanesi, sağlık göstergeleridir. Sağlık göstergeleri: Bebek ölüm hızı, anne ölüm
hızı ve beklenen yaşam süresi gibi temel kriterler. 
Bebek
ölüm hızına baktığımız zaman, her bin yeni doğan bebekten AK PARTİ öncesinde
31’i vefat ediyordu ama bugün, bu oran binde 7,8; binde 31’den binde 7,8’e inen
bir rakamdan bahsediyoruz. 
Anne
ölüm hızı, her 100 bin annenin 64’ü vefat ediyordu, 2002 rakamından
bahsediyorum. Bugün, bu oran yüz binde 15,5. 
Beklenen
yaşam süresi 71’di, şu anda 76’yı birazcık geçmiş durumda. 
Peki,
cepten yapılan harcamalar gerçekten Sayın Vekilimizin gösterdiği o fotoğraftaki
gibi mi? Maalesef, Sayın Naci Bostancı Hocam da bana şeyle bakıyor ama o rakam
onu göstermiyor. Her 100 liranın 32 lirası cepten harcanıyordu. Bugün, bu rakam
her 100 liranın 19 lirasına tekabül ediyor yani insanların cepten yaptığı
harcamalar azalmış durumda. Kaldı ki ondan önce konuşan konuşmacı doktor
milletvekilimizin ifadesinde “14 ayrı katkı payı” deniyordu, 14 ayrı katkı payı
alındığından bahsediliyordu. 
Değerli
Milletvekilim, otuz iki yıllık doktorum, siz de doktorsunuz, hepimiz biliyoruz
ki 2002 öncesinde o 14 kalem katkı payının toplamının belki de 5 katı bir
kalemde alınabiliyordu. Nerede alınıyordu? Yasa dışı yollarla alınıyordu,
bunları da hepimiz biliyoruz. 
“Sağlıkta
dönüşümü kaldıralım.” deniyor. Sağlıkta dönüşümü kaldırdığımız zaman ne olur?
Şöyle bir fotoğrafı canlandıralım: Kuyruklar… Sayın Musa Çam çok iyi biliyor. 
MUSA
ÇAM (İzmir) – Hocam, yapma Allah aşkına ya! Hep “kuyruklar, kuyruklar”
diyorsunuz. 
NECDET
ÜNÜVAR (Devamla) – Ya, kuyruklar. 
MUSA
ÇAM (İzmir) - Reçete paraları, ilaç paraları, katkı paraları, biraz da onlardan
bahset Hocam ya.
NECDET
ÜNÜVAR (Devamla) – Onları da söyleyeyim ama Sayın Çam, bakınız, bir şey
söyleyeyim: 2004 yılında, müsteşarım, ilaçla ilgili bir konuyu gündeme getirdik
-bir hatırattan bahsediyorum- dedik ki: “Ya, Türkiye’de ilaç fiyatları
kümülatif olarak her ay yüzde 7, yüzde 7 artıyor. Bu böyle olmaz, niye yüzde 7
artıyor? Ne enflasyonla, ne TEFE’yle, ne TÜFE’yle alakası var? Yüzde 7, yüzde 7
artıyor sürekli, her ay ilaca yüzde 7 zam geliyor ve şöyle bir şey yaptık:
Sektörle oturduk, uzun uzadıya, saatlerce süren görüşmeler yaptık, dedik ki:
Biz, referans ülke sistemine geçeceğiz. Referans ülke sisteminde 5 tane ülkeyi
referans aldık: İtalya, İspanya, Fransa, Portekiz ve Yunanistan. O ülkelerdeki
alım gücü, malumunuz, bizden çok daha yüksek. O ülkelerdeki ilacın minimum
fiyatı Türkiye'deki ilaçların maksimum fiyatı olur. Ondan sonra ne oldu biliyor
musunuz? Sonra bir çırpıda ülkenin kamu maliyesinin cebinden her yıl çıkan 1
milyar dolar ülkenin maliyesinde kaldı. Ondandır ki, SSK’lı işçi sadece SSK
eczanelerinden ilaç almaya mahkûm olmadı. Yeşil kartlı 10 milyonun üzerindeki
vatandaşımız aynı sizin gibi, memur gibi, bir başka vatandaşımız gibi ilaç
alabilme, protez alabilme hakkına kavuştu ve ne oldu biliyor musunuz? Bir
gazeteci -o zaman Hürriyet’te yazıyordu- dedi ki: “Ey Hükûmet, bir buçuk yıldır
aklınız neredeydi? Madem bu 1 milyar dolarlık indirimi yaptırıyordunuz, bir
buçuk yıldır aklınız neredeydi?” Düşünebiliyor musunuz, 2002’nin sonunda
iktidara gelmiş bir parti bir kalemde 1 milyar dolarlık bir gideri kamu
maliyesinde bırakıyor, tasarruf ediyor ama bir gazeteci diyor ki: “Bir buçuk
yıldır aklınız neredeydi?” O gazeteciyi bilirsiniz, hani, o paradan 6 sıfır
atıldığı zaman Taksim’de bir şekilde anıracağını ifade eden bir gazeteciydi.
Şimdi,
değerli arkadaşlar, eğri oturup doğru konuşalım. Sağlıkta dönüşüm gerçekten bu
ülkeyi kızaklardan helikopter ambülanslara, o sağlık ocağının daracık
koridorlarından, hastanelerdeki kuyruklardan şu andaki gerçekten konforlu ve
vatandaşın memnuniyetini –ki üçüncü kriter de odur- yüzde 39’lardan yüzde
70’lerin üzerine çıkaracağı bir sağlık dönüşüm modelini ortaya koymuştur.
Tabii,
değerli arkadaşlar, şiddetin dünyadaki sağlık sistemleriyle alakası var mı?
Şüphesiz olabilir ama onlarla ilgili de gerçekten çok önemli değişiklikler
oldu; onları da uzun uzadıya ifade etmek isterdim. Aslında bu araştırma
önergesi, biraz önce Sayın Emir’in ifade ettiği 297 sayfalık, sağlıkta şiddetle
ilgili neler yapıldığının da âdeta, Meclise bir bilgilendirme fırsatı
doğurmuştu. Burada Bakanlıktan tek tek hepsini çıkardım, gerçekten çok önemli
birtakım değişiklikler var. Ha, Hükûmet niye şimdi yeni bir şiddete sıfır
tolerans eylem planı yapıyor? Çünkü sağlık sosyal bir alan, kabul edersiniz ki
sosyal alanlarda da yeni birtakım değişiklikler olabilir ve bunlarla ilgili de
yeni adımlar atmak gerekebilir. Her şey yapıldı mı? Hayır, her şey yapılmadı
ama çok şey yapıldı mı? Çok şey yapıldı. 
Şimdi,
bir arkadaşımız ifade etti, işte, sağlık çalışanlarının 30 bininden fazlası
şiddete maruz kalıyor. Doğru, 1 Haziran 2012 ile 1 Haziran 2016 arasında bu
Beyaz Kod sistemine yani kayda geçmiş sağlıkta şiddet rakamlarına göre, 1
Haziran 2012 ile 1 Haziran 2016 arasında 30.424 sağlık çalışanına sözel şiddet,
14.392 sağlık çalışanına da fiziksel şiddet uygulanmış yani 45 bin.
AHMET
SELİM YURDAKUL (Antalya) – Tamam, aynı şeyi söylüyorum.
NECDET
ÜNÜVAR (Devamla) – Ama dört yılda, Sayın Vekilim, 1 Haziran 2012, 1 Haziran
2016. Şimdi, rakamlara göre konuşmak lazım. Acillerde, polikliniklerde daha çok
şiddet var mı? Evet var ama değerli dostlar, bu şiddet sadece bugünün meselesi
değil, aynı zamanda yarınlarda da bu şiddet olacak. Şiddetle ilgili sağlıkta
dönüşümü suçlamak yerine iktidar ve muhalefet el birliğiyle, beraberce
iletişimi güçlendirmemiz lazım yani sağlık çalışanları ile sağlık hizmetini
alan vatandaşlar arasındaki iletişimle ilgili sorumlu konuşmalar yapmamız
gerekiyor. Biz o iletişimi artırdıkça, biz o iletişimleri artırdıkça sağlıkta
şiddet de daha az olacaktır ama kabul etmek lazım ki hiçbir alanda şiddeti
tamamıyla sıfırlamak da mümkün değil; sporda şiddet olacak, sağlıkta, aile
içinde, sokakta şiddet olacak ama bizim en temel görevimiz o şiddeti minimuma
indirmektir. O sebeple, Sağlık Bakanlığımızın sağlıkta şiddete sıfır tolerans
ve o acil eylem planıyla ilgili süreci de takip etmek gerekir ve bu raporda
yazdığımız önerileri de hayata geçmesini sağlamamız gerekir diye düşünüyorum.
Hepinizi
saygıyla selamlıyorum. (AK PARTİ sıralarından alkışlar)
AHMET
SELİM YURDAKUL (Antalya) – Sayın Başkan…
AYTUĞ
ATICI (Mersin) – Sayın Başkan…
MURAT
EMİR (Ankara) – Sayın Başkan…
BAŞKAN
– Bir saniye…
Niye
öyle herkes ayağa kalktı bir anda?
Evet,
teşekkür ediyoruz Sayın Ünüvar. 
Buyurun
Sayın Yurdakul.
AHMET
SELİM YURDAKUL (Antalya) – Sayın konuşmacı konuşması sırasında, fotoğraflarımla
konuşmamda saptırma yaptığımı ve yanlış rakamlar ve sayılar verdiğimi ifade
etti. Dolayısıyla söz istiyorum.
BAŞKAN
– Buyurun Sayın Yurdakul. 
İki
dakika…
VII.- SATAŞMALARA İLİŞKİN KONUŞMALAR (Devam)
9.- Antalya Milletvekili Ahmet Selim Yurdakul’un, Adana
Milletvekili Necdet Ünüvar’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
AHMET
SELİM YURDAKUL (Antalya) – Sayın Başkan, teşekkür ederim.
Sayın
Necdet Bey aslında bu işin içerisinde, biliyor ama gerçek rakamları vermiyor,
kulağını şöyle ters tutuyor. 
Sayın
Necdet Bey, vatandaş cepten harcamalarında 2009 rakamı 8 milyar TL, 2015 rakamı
17 milyar TL. Yani vatandaşın anlayacağı dilde konuşalım, 2 katına çıktı cepten
harcamalar. Üstelik genel sağlık sigortası adı altında prim topluyorsunuz;
yetmiyor, insanlara diyorsunuz ki “Bu sağlık hizmetlerinin bir kısmını
karşılarım, geri kalanını karşılamam.” 
Peki,
ne yapacağım ben? Aynı arabanıza kasko sigortası yaptırıyorsunuz ya, git,
tamamlayıcı sigorta yaptır. Ya, parası yoksa peki? Ne yapacağız peki? Bunları
hiç söylemiyorsunuz.
NECDET
ÜNÜVAR (Adana) – Devlet güvencesinde onlar. 
AHMET
SELİM YURDAKUL (Devamla) – Hayır, devlet ödemiyor.
NECDET
ÜNÜVAR (Adana) – Ödüyor. 
AHMET
SELİM YURDAKUL (Devamla) – Hayır, hiçbirini ödemiyor, tamamlayıcı sigortayı
yaptırmak zorunda bırakıyorsunuz; bu bir.
İkincisi,
bakın…
NECDET
ÜNÜVAR (Adana) – Dünyanın en cömert…
AHMET
SELİM YURDAKUL (Devamla) – Necdet Bey, buraya çıkın konuşun. Buraya çıkın
konuşun. 
Bebek
ölüm hızı hakkında da insanları yanlış algılama içerisine sokuyorsunuz. Şöyle
diyorsunuz: 2013’te binde 31, şimdi binde 7,8. İfade doğru, ama gerçeği söyle.
1999’da binde 45, 2003’te binde 31, 2014’te binde 7,6; 2015’te binde 7,8 yani
ilk kez cumhuriyet tarihinde bebek ölüm hızını artıran sizsiniz. Bunları niye
söylemiyorsunuz? Necdet Bey, biliyorsunuz, öyle değil mi?
İkincisi,
OECD bebek ölüm hızını ne diyor biliyor musunuz? Binde 10,8. TÜİK ne diyor?
Binde 11. Siz ne diyorsunuz Sağlık Bakanı olarak? Binde 7,6 diyorsunuz. Hangisi
doğru? Bakın, algı operasyonu yapmayın, insanları yanıltmayın. Ne yapıyorsanız,
siz doğruyu söyleyin, biz de bunların eleştirisini yapalım. 
HASAN
BASRİ KURT (Samsun) - Hiç sokağa çıkmıyor musunuz, hiç seçmene gitmiyor musunuz
siz?
AHMET
SELİM YURDAKUL (Devamla) - Ne yapalım o zaman birlikte, biliyor musunuz? Aynen
biraz önce ifade ettiğin gibi, bu alanda yer alan milletvekilleri, yöneticiler
ifadelerini kullanırken sağlık çalışanlarına düzgün ifadeler kullansın. O zaman
hep birlikte ne yapalım, biliyor musunuz? Hem vatandaşları, hastalarımızı hem
de sağlık çalışanlarını birlikte memnun eden bir sistem getirelim.
BAŞKAN
- Sayın Demirel, tutanakları istedim. Size de iki dakika süre vereceğim. 
Kim
konuşacak?
ÇAĞLAR
DEMİREL (Diyarbakır) - Meral Danış Beştaş.
BAŞKAN
- Buyurun Sayın Danış Beştaş. Size de iki dakika söz veriyorum. (HDP
sıralarından alkışlar)
10.- Adana Milletvekili Meral Danış Beştaş’ın, İstanbul
Milletvekili Mehmet Muş’un sataşma nedeniyle yaptığı konuşması sırasında HDP
Grubuna sataşması nedeniyle konuşması
MERAL
DANIŞ BEŞTAŞ (Adana) - Sayın Başkan, değerli milletvekilleri; demin hatip,
doğrusu, öyle bir konuşma yaptı ki gülümsememek elde değil. Yavuz hırsız ev
sahibini bastırdı gerçekten.
Bugün
Almanya’da 200 sayfalık bir suç duyurusu dilekçesi verildi, Cumhurbaşkanı
Erdoğan’ın savaş ve insanlık suçu işlediğine dair; aralarında
milletvekillerinin, gazetecilerin ve hukukçuların bulunduğu çok kapsamlı bir
dilekçe verildi. Haberiniz yoksa ben size haber vereyim. (AK PARTİ sıralarından
gürültüler)
Yine,
bugün, özür dilediğiniz Rusya var ya, hani özür dileyip diz çöktüğünüz Rusya,
zamanında yığınla teröre destek verdiniz diye AKP iktidarını Birleşmiş
Miletlere şikâyet etti.
Yine,
KuveytTürk hakkında bugün ABD’de bir soruşturma başlatıldı. Acaba kim teröre
destek veriyor, kim insanlık suçu işliyor, kim gerçekten uluslararası ilkeleri
ihlal ediyor, size sormak istiyoruz? 
Biz
de Star’a, Sabah’a, Akşam’a “gazete” diyemiyoruz. Gerçekten sadece yalanları
yazan ve kendi yalanlarına inandırmak isteyen gazeteler hakkında bu kürsüden
kimse “terör örgütü yandaşı” demiyor ama siz bir yandan konuşmanıza başlarken
tamamen adli bir soruşturma olduğunu söylüyorsunuz, “kimsenin bizim dönemimizde
düşüncelerinden dolayı tutuklanmadığı” gibi -çok özür dilerim- büyük bir yalan
atıyorsunuz ortaya ama şu anda yüzlerce insan, binlerce insan düşüncelerinden
dolayı cezaevlerinde yatıyor. Size muhalif olan herkesi, her gazeteyi, her
toplumsal muhalefet odağını cezaevlerine göndermek için yargıyı zapturapt
altına aldınız. Bu büyük yalanlarla bu ülkeyi daha fazla yönetemezsiniz. Siz,
bugün özür dilediğiniz, uzlaştığınız İsrail’le ilgili yaptıklarınıza önce bir
bakın, sonra saygın Profesör Doktor Şebnem Korur Fincancı, Erol Önderoğlu ve
Ahmet Nesin hakkında konuşun. Bunu sizin savunduğunuzu ve sizin
tutuklattığınızı, aynı zamanda itiraf ettiğinizi de not düşürüyorum. (HDP
sıralarından alkışlar) 
MURAT
EMİR (Ankara) – Sayın Başkan… 
BAŞKAN
– Sayın Emir…
MURAT
EMİR (Ankara) – Sayın Ünüvar konuşmasında bana atfettiği düşünceler
çarpıtılarak atfedilmiştir, 69’a göre söz istiyorum. 
BAŞKAN
– Sayın Emir, şöyle yapsak, şimdi, siz konuştunuz, o konuştu, takdir kamuoyunun
olsa. Hep birbirimizi düzeltmek zorunda mıyız? 
MURAT
EMİR (Ankara) – Düzeltmem gerekiyor efendim, izin verirseniz…
LEVENT
GÖK (Ankara) – Efendim, önerge sahibi olduğu için konuşmasında fayda var. 
BAŞKAN
– Peki, iki dakika süre veriyorum ama lütfen yeni bir sataşmaya meydan
vermeyelim. 
Buyurun.
(CHP sıralarından alkışlar) 
11.- Ankara Milletvekili Murat Emir’in, Adana
Milletvekili Necdet Ünüvar’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
MURAT
EMİR (Ankara) – Teşekkür ederim Sayın Başkan. 
Benim,
Ünüvar Hocama sataşmam zaten olanaklı değil, kendisini elbette ki sayarız bir
meslektaşımız olarak. Yalnız, bizim, burada Sağlıkta Dönüşüm Programı’nı çok
uzun konuştuğumuzu, şiddeti az konuştuğumuzu söyledi. Hayır, öyle olmadı,
şiddeti çok konuştuk ve sizin o Komisyon raporunuzun hiçbirisinin hayata
geçirilmediğini ifade ettik, ayrıntılarıyla söyledik ama siz sadece bir kâğıt
gösterdiniz, kusura bakmayın. 
NECDET
ÜNÜVAR (Adana) – Göndereyim ben size onları. 
MURAT
EMİR (Devamla) – Hiçbir şey yapılmamıştır, görünürde bir şey yapılmamıştır,
rakamlar da ortadadır. Ama, mademki siz cepten sağlık harcamalarını gündeme
getiriyorsunuz, bakınız, bizim iddiamız şudur: Şu anda hiç kimse cepten sağlık
harcaması oranını bilmiyor, bilemez çünkü burası bir kara deliktir, burası kara
bir alandır. Bıçak paraları, rüşvetler, üniversite öğretim üyelerine
ameliyattan önce verilen paralar… Bunları hesap etmenin olanağı yok. Bakın,
bütün özel hastanelerde SGK’nın yönetmeliğine göre yüzde 200 oranında fark
alınabilecekken -hepinizin bildiği bir gerçek- olması gereken fiyatın 5 katı,
10 katı ücretlerle ameliyatlar yapıldığını hepiniz biliyorsunuz. Bunu
bilmiyormuş gibi niye yapacağız burada? Biz bunu sorduğumuzda TÜİK’in istatistiğine
bakıyorlar. Gerek yok ki, Maliye Bakanlığında hangi hastane grubunun kaç lira
vergi verdiği, nereden parayı kazandığı açıkça ortada. Cesaretiniz varsa onu
gösterin. Cepten sağlık harcamaları, sizin döneminizden onlarca kat artmıştır.
Biz bunu iddia ediyoruz, bunu iddia etmekten de çekinmeyeceğiz.
AHMET
SELİM YURDAKUL (Antalya) – Rakam da var.
MURAT
EMİR (Devamla) – Bakın, sizin niyetiniz, işte o şehir hastanelerini
kalkındırmak, özel sektörü kalkındırmak, bunun içinde kamu hastaneciliğini
çökertmektir. Sağlıkta Dönüşüm Programı adı altında uygulamaya koyduğunuz
politikalar da sonuç olarak kamu hastaneciliğini çökertmiştir, sağlığı paralı
yapmıştır, parasız hizmeti bitirmiştir.
NECDET
ÜNÜVAR (Adana) – Halka sorun halka, halka sorun.
MURAT
EMİR (Devamla) - Ama yine de 14 kalem adı altında para alındığını söylemiş
olmanızdan dolayı size teşekkür ederim, sağ olun. (CHP sıralarından alkışlar)
MEHMET
MUŞ (İstanbul) – Sayın Başkan…
AYTUĞ
ATICI (Mersin) – Sayın Başkan…
BAŞKAN
– Sayın Atıcı, siz niye söz istiyorsunuz?
AYTUĞ
ATICI (Mersin) – Sayın Başkan, sadece tutanaklara geçsin diye söylüyorum: Sayın
Ünüvar, kamuoyunu yanıltıcı bilgi vermiştir. Bebek ölüm hızı 2012 yılında binde
7,4’ten 2013 yılında binde 7,8’e yükselmiştir. Bunun anlamı: 600 bebek fazladan
ölmüştür sadece yönetim sorunu nedeniyle. 
Aynı
zamanda, anne ölüm hızı yüz binde 15,4’ten 15,9’a… Bunlar Sağlık Bakanlığının
verileridir. 7 anne fuzuli yere ölmüştür. 
BAŞKAN
– Sayın Atıcı, böyle bir usul yoktur. Tutanaklara geçmiştir.
HASAN
BASRİ KURT (Samsun) – Sayın Başkan…
AYTUĞ
ATICI (Mersin) – Cepten harcanan, TÜİK rakamına göre, 37 dolardan 87 dolara
çıkmıştır. Bu da TÜİK verisidir.
BAŞKAN
– Sayın Muş, buyurun.
MEHMET
MUŞ (İstanbul) – Hatip, az önce yalan söylediğimi ifade etti. Açık bir sataşma
bu.
BAŞKAN
– Buyurun iki dakika süre veriyorum. Lütfen yeni bir sataşmaya meydan
vermeyelim. (AK PARTİ sıralarından alkışlar)
12.- İstanbul Milletvekili Mehmet Muş’un, Adana
Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; iftar saatine on dakika
kaldı yani böyle bir zaman diliminde söz almak istemezdim ama bazı gerçekleri
de ifade etmek durumundayız. 
Bakın,
bu ülkede AK PARTİ iktidarı devletin tüm kurumlarıyla teröre karşı çok çetin,
çok kararlı bir mücadele vermektedir ve bu terörün kökünü kazıyıp Türkiye'nin
gündeminden çıkaracağız. Bunu herkes böyle bilsin. (AK PARTİ sıralarından
alkışlar) 
DİRAYET
TAŞDEMİR (Ağrı) – Çok duyduk bu lafları.
MEHMET
MUŞ (Devamla) - Bizi terörle suçlayabilecek en son parti az önce söz alan
hatibin partisidir. Terörle arasına mesafe koyamayanlar, Kızılay’da PKK’lı
canlı bombanın öldürdüğü anne karnındaki bebeğin sızısını duyamayanlar, onlara
seslerini çıkartamayanlar, onlara karşı tek bir kelime edemeyenler Türkiye
Cumhuriyeti devletini “Yok, efendim, IŞİD’eymiş, yok başka bir terör örgütüne
destek veriyormuş.” gibi bir suçlamanın içerisine giremezler. IŞİD de bir terör
örgütüdür, PKK da bir terör örgütüdür, El Nusra da bir terör örgütüdür, DHKP-C
de bir terör örgütüdür. 
Bakın,
100’ün üzerinde okul yakıldı. Bu okulları bu terör örgütü niye yakıyor biliyor
musunuz? Orada çocuklar okula gitmesin, okumasın, öğrenmesin, terör örgütü
kendisine eleman devşirsin. Bundan dolayı bu okulları yakıyorlar. Bu kürsüden
bir tek sesini çıkarabilen gördünüz mü? Göremezsiniz, ona ses çıkartmazlar,
çıkartamazlar.
Bir
ikincisi: Değerli milletvekilleri, AK PARTİ Türkiye’nin menfaatlerini
uluslararası alanda bugüne kadar savunagelmiştir. Biz kimsenin önünde ne
geçmişte diz çöktük ne de bugün diz çöktük, ülkemizin hukuku neyi
gerektiriyorsa onu yaptık. Devletlerde ilanihaye ilişkiler gergin olmaz,
küskünlük olmaz. Burada Türkiye’nin çıkarları neyi gerektiriyorsa onu
yapıyoruz.
Genel
Kurulu saygıyla selamlıyorum. (AK PARTİ sıralarından alkışlar)
ÇAĞLAR
DEMİREL (Diyarbakır) – Sayın Başkan, yani başından sonuna kadar bir sataşma
var, biz de birkaç kelime… (AK PARTİ sıralarından gürültüler)
BAŞKAN
– Bir saniye arkadaşlar… Bir saniye, dinliyorum.
Buyurun
Sayın Demirel.
ÇAĞLAR
DEMİREL (Diyarbakır) – Sayın Başkan, hatip başından sonuna kadar
söylediklerimizin doğru olmadığını… Bize hakarete varan söylemler söz konusu.
Biz de sataşmadan dolayı iki dakikalık söz istiyoruz.
BAŞKAN
– Hayır, ne?
ÇAĞLAR
DEMİREL (Diyarbakır) – Başkan, ayrıntıları sormadınız kendisine, ben söz
istediğimde tutanak istiyorsunuz.
BAŞKAN
– Ne hakaret oldu, ben onu sormak istiyorum yani ne dedi, ne söyledi?
ÇAĞLAR
DEMİREL (Diyarbakır) – En son konuşacak kişinin bizler olduğumuzu ifade etti.
En son konuşacak kişinin HDP olduğunu ifade etti.
BAŞKAN
– Ya, Sayın Demirel, bu konuşmayı yaparsanız da iftardan sonra yapın bari. Şu
zamanda bizi bu kadar uğraştırmayın, bakın bu kadar grubu. (AK PARTİ
sıralarından alkışlar)
ÇAĞLAR
DEMİREL (Diyarbakır) – Başkan, hiçbir şekilde konuşmadığımızı ifade etti yani
açık bir şekilde bir sataşma söz konusu. Biz de sataşmadan dolayı iki dakika
söz istiyoruz.
BAŞKAN
– Peki, buyurun.
İki
dakika süre veriyorum.
Artık
“Sadakallahülazim” diyeceğiz yani ona göre.
MEHMET
UĞUR DİLİPAK (Kahramanmaraş) - Hadi bakayım, “PKK terör örgütüdür.” de, göreyim
seni. 
13.- Adana Milletvekili Meral Danış Beştaş’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
MERAL
DANIŞ BEŞTAŞ (Adana) – Vallahi, Türkiye’nin teröre destek verdiğini sadece biz
söylemiyoruz, ben size Almanya’yı örnek verdim ve bugün özür dilediğiniz
Rusya’nın söylediğini söyledim ve uluslararası anlamda 200 sayfalık bir suç
duyurusuyla yapıldığını söyledik. 
HAMZA
DAĞ (İzmir) – “Emperyalizme karşı omuz omuza!” diyenler Batı uşağı oldunuz
hepiniz.
MERAL
DANIŞ BEŞTAŞ (Devamla) – Gerçekten söyleyecek sözümüz olsaydı böyle bir…
MEHMET
UĞUR DİLİPAK (Kahramanmaraş) – PKK’ya terör örgütü diyor musunuz?
BAŞKAN
– Sayın milletvekilleri, lütfen…
Buyurun
konuşun.
MERAL
DANIŞ BEŞTAŞ (Devamla) – Önce onlara müdahale edin Sayın Başkan. (AK PARTİ
sıralarından gürültüler)
BAŞKAN
– Buyurun, buyurun.
MERAL
DANIŞ BEŞTAŞ (Devamla) – Nasıl konuşayım? (AK PARTİ sıralarından gürültüler)
BAŞKAN
– Konuşun siz, ben söyledim.
MERAL
DANIŞ BEŞTAŞ (Devamla) – Nasıl konuşayım, sesimi duymuyorum.
BAŞKAN
– Sayın milletvekilleri, lütfen müdahale etmeyelim.
MERAL
DANIŞ BEŞTAŞ (Devamla) – Bekliyorum, onların susmasını bekliyorum, bekliyorum. 
MEHMET
UĞUR DİLİPAK (Kahramanmaraş) – Bekleme, PKK’ya laf söyle.
BAŞKAN
– Sayın Danış Beştaş, buyurun.
MERAL
DANIŞ BEŞTAŞ (Devamla) – İşte sizin düşüncelere tahammül gücünüz bu. 
MEHMET
UĞUR DİLİPAK (Kahramanmaraş) – Hadi yüreğiniz yetiyorsa, lafınız varsa
söyleyin.
MERAL
DANIŞ BEŞTAŞ (Devamla) – İşte sizin gibi düşünmeyenlere, sizi eleştirenlere
tahammül gücünüz bu. Bu, gerçek bir aciz içinde olduğunuzu gösteriyor. (AK
PARTİ sıralarından gürültüler)
HAMZA
DAĞ (İzmir) – O kadar acizsiniz siz, o kadar acizsiniz.
MERAL
DANIŞ BEŞTAŞ (Devamla) – Sözünüz olduğunda gelip buruda söylüyorsunuz ama
buradan böyle sataşmayla bir tartışma yaptığınızı sanıyoruz. Yazıklar olsun
gerçekten.
HAMZA
DAĞ (İzmir) – Size yazıklar olsun.
MERAL
DANIŞ BEŞTAŞ (Devamla) – Burada aynı cümleleri her gün tekrar ederek bir
siyaset yaptığınızı…
HAMZA
DAĞ (İzmir) – İftar yok, ramazan yok, hiç saygı yok sizde.
BAŞKAN
– Sayın milletvekilleri, lütfen müdahale etmeyelim.
MERAL
DANIŞ BEŞTAŞ (Devamla) – Ben de sizi protesto etmek için susuyorum. 
MEHMET
UĞUR DİLİPAK (Kahramanmaraş) – Çok iyi yapıyorsun, bravo(!)
MERAL
DANIŞ BEŞTAŞ (Devamla) – Kınıyorum sizi. İftara gideceğinizi biliyorum, hepimiz
gideceğiz biraz sonra aşağıya. Türkiye bu resmi görsün diye susuyorum. AKP
Grubunun tahammülü bu kadar. (AK PARTİ sıralarından gürültüler)
UĞUR
AYDEMİR (Manisa) - Sayın Başkanım, oylayalım.
MERAL
DANIŞ BEŞTAŞ (Devamla) – İsrail’den özür dilediğiniz gibi kendi halkınızdan
özür dileyin, Rusya’dan önce kendi halkınızdan özür dileyin, kendinizden. (AK
PARTİ sıralarından gürültüler)
MEHMET
UĞUR DİLİPAK (Kahramanmaraş) – Hadi çarpıtmayın yine, çarpıtmayın.
MERAL
DANIŞ BEŞTAŞ (Devamla) – Ben protesto ediyorum. (HDP sıralarından alkışlar) 
UĞUR
AYDEMİR (Manisa) - Başkanım, oylayalım.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, sağlık çalışanlarına uygulanan şiddetin nedenlerinin ve
sonuçlarının araştırılması ve alınacak tedbirlerin belirlenmesi amacıyla
Türkiye Büyük Millet Meclisi Başkanlığına verilmiş olan (10/120) esas numaralı
Meclis Araştırması Önergesi’nin ön görüşmelerinin, Genel Kurulun 27 Haziran 2016
Pazartesi günkü birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler...
Kabul etmeyenler... Öneri kabul edilmemiştir.
Birleşime
bir saat ara veriyorum, hayırlı iftarlar diliyorum.
Kapanma Saati: 20.22
BEŞİNCİ OTURUM
Açılma Saati: 21.24
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Elif Doğan TÜRKMEN (Adana) 
-------0------
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Beşinci
Oturumunu açıyorum.
Alınan karar gereğince, gündemin “Kanun
Tasarı ve Teklifleri ile Komisyonlardan Gelen Diğer İşler" kısmına
geçiyoruz. 
1’inci sırada yer alan, Danıştay Kanunu
ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu’nun görüşmelerine başlayacağız.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) (x)
BAŞKAN – Komisyon? Burada. 
Hükûmet? Burada. 
Komisyon Raporu 400 sıra sayısıyla bastırılıp
dağıtılmıştır. 
Sayın milletvekilleri, alınan karar gereğince, bu tasarı
İç Tüzük’ün 91’inci maddesi kapsamında görüşülecektir. Bu nedenle, tasarı tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
LEVENT GÖK (Ankara) – Sayın Başkan…
BAŞKAN – Sayın Gök, buyurun. 
LEVENT GÖK (Ankara) – Sayın Başkanım, 400 sıra sayısıyla
bastırılıp dağıtılan kanun tasarısı Danıştay ve Yargıtayda yapılacak önemli değişikliklere ilişkindir. Cumhuriyet
tarihinde ilk defa yargı mensuplarının çalıştıkları kurumlardan sıfırlanmasına
ilişkin çok önemli ve şimdiye kadar eşi benzeri olmamış bir yöntem
uygulanmaktadır.
Türkiye
Cumhuriyeti’ni tarif eden Anayasa’mız hukuk devletini öne çıkaran bir anlayışla
kuvvetler ayrılığı prensibine dayanılarak yürürlüktedir. Kuvvetler ayrılığı
prensibinin en önemli unsurları yasamanın, yürütmenin ve yargının
birbirlerinden ayrı ve bağımsız olması; yürütmenin yargı üzerinde, yasamanın
yargı üzerinde bir vesayetçi anlayışla bir işlev görmemesidir. 
Bu
nedenle, bu getirilen kanun çok açık bir şekilde hukuk devleti ilkelerine ve
Anayasa’mıza aykırıdır. Bu nedenle, bu kanun burada görüşülemez. Bu kanunun
Anayasa’ya uygunluğunun incelenmesi bakımından Anayasa Komisyonunda inceleme
yapılması gerekir. Anayasa Komisyonunda herhangi bir değerlendirme yapılmadan
gelen bu kanunun Anayasa’ya açıkça aykırı olduğu bellidir. Bu kanunun geri
çekilmesi ve görüşülmemesi, Anayasa Komisyonuna gönderilmesi, Anayasa Komisyonu
raporundan sonra ancak burada görüşülmesi gerekir. 
Bu
nedenle, bu kanunun geri çekilmesini ve Anayasa Komisyonuna havale edilmesini,
eğer bu konuda ileri sürdüğüm düşüncelerden aksi düşünce yapısındaysanız bir
usul tartışmasını açmak istiyorum. İç Tüzük’ün 38’inci maddesine göre,
Anayasa’ya uygunluğunun incelenmesi gereken çok önemli bir kanundur ve
kuvvetler ayrılığı prensibine de çok açıkça aykırıdır. Bu talebi iletiyorum
efendim öncelikle.
BAŞKAN
– Sayın Gök, bir defa, İç Tüzük’ün 38’inci maddesi çok açık. İç Tüzük’ümüzün
38’inci maddesi Anayasa’ya uygunluğun incelenmesini kapsıyor. “Komisyonlar”
diyor orada, “Komisyonlar kendilerine havale edilen tasarı veya tekliflerin ilk
önce Anayasanın metin veya ruhuna aykırı olup olmadığını tetkik etmekle
yükümlüdürler. Bir komisyon, bir tasarı veya teklifin Anayasaya aykırı olduğunu
gördüğü takdirde gerekçesini belirterek maddelerinin müzakeresine geçmeden
reddeder.” 
Şimdi,
bir defa, burada komisyonlar arasında bir hiyerarşik bağ yok. Sadece Anayasa
Komisyonu Anayasa’ya uygunluğu denetler diye bir şey yok. Bütün komisyonlar
önüne gelen tasarı ve tekliflerin Anayasa’ya uygunluğunu ilk önce, behemehâl
tetkik eder. 
Dolayısıyla,
bu tasarı, bu teklif de aynı şekilde Adalet Komisyonuna gitmiş, Adalet
Komisyonu gerekli müzakereleri yapmış ve ilgili metni Anayasa’ya aykırı
görmemiş, rapora bağlamış, rapor dağıtılmış, Genel Kurulun gündemine girmiş.
Şimdi, Genel Kurulun gündemine giren bir hususta, bizim bu tasarı ya da teklif
Anayasa’ya aykırıdır diye görüşmeme imkânımız yoktur. Başkanlık Divanı olarak
bizim bu noktada alacağımız ayrı bir karar olması mümkün değil. Kaldı ki yine
İç Tüzük’ümüzün 84’üncü maddesi çok açık, “Tasarının belli bir maddesinin Genel
Kurulda görüşülmesi sırasında Anayasa’ya aykırı olduğu gerekçesiyle reddini
isteyen önergeler diğer önergelerden önce oylanır.” diyor. Yani burada zaten
-şu anda da dile getirirsiniz- tümü üzerindeki görüşmeler yapılacak, tümü
üzerindeki görüşmelerden sonra bu, Genel Kurulun onayına sunulacak maddelere
geçilip geçilmemesi…
LEVENT
GÖK (Ankara) – Sayın Başkan, ben tutumunuzu anlıyorum ama eğer bu düşünceyi
yine de savunuyorsanız bir usul tartışması açmak istiyorum.
MEHMET
MUŞ (İstanbul) – Sayın Başkan…
BAŞKAN
– Sayın Muş’a söz vereyim.
Buyurun
Sayın Muş.
MEHMET
MUŞ (İstanbul) – İç Tüzük’ün 38’inci maddesi çok açık, eğer bir komisyon,
kendisine gelen bir tasarı veya teklif Anayasa’ya uygun değilse zaten bunu iade
ediyor. Burada Komisyon raporunu yazmıştır, Anayasa’ya uygunluk denetiminden
geçtikten sonra ancak Komisyon bunu buraya gönderebilir. Yani Komisyon burada
Anayasa’ya bir aykırılık görmemiş, bunu görüşmüş, raporunu yazmış ve Genel
Kurula bunu sevk etmiştir. Bu açıdan, ben bir an önce gündeme geçme noktasında
inisiyatif almanızı diliyorum.
LEVENT
GÖK (Ankara) – Ben tutumunuzla ilgili usul tartışması açmak istiyorum efendim.
ERKAN
AKÇAY (Manisa) – Sayın Başkan… 
BAŞKAN
– Sayın Akçay, buyurun.
ERKAN
AKÇAY (Manisa) – Sayın Başkan, evet yani usul tartışmasına geçmeden evvel,
maalesef, benzeri kanun tasarısı görüşmelerinde de aynı tutumu tekraren bugün
burada görüyoruz, daha evvelki tasarılarda da… Şimdi, bu İç Tüzük’ün 38’inci
maddesine göre İç Tüzük’ün ruhuna ve lafzına uygun şekilde komisyonlarda da
gereken incelemenin yapılmadığı ifade ediliyor. Komisyonda da Anayasa’ya
uygunluk tartışması yapıldığında bu komisyon raporunda da Anayasa’ya
uygunluğunun izah edilmediğini de görüyoruz. Dolayısıyla, bu usul tartışmasında
biz de aleyhe söz almak isteriz.
BAŞKAN
– Şimdi tasarının gerek tümü üzerindeki görüşmelerinde gerekse maddeleri
üzerindeki görüşmelerinde hangi madde aykırıysa o maddeye ilişkin önergeler de
dâhil olmak üzere pek çok noktada Anayasa’ya aykırılık iddiası var ise bu,
zaten görüşmeler esnasında ortaya çıkacak. Dolayısıyla, şu anda bizim bunu
gündeme almama gibi bir durumumuz söz konusu değil. Ben bu kanaatimi bildirdim.
Eğer ısrarcıysanız usul tartışmasını açıyorum.
LEVENT
GÖK (Ankara) – Aleyhte söz istiyorum, evet.
BAŞKAN
– Aleyhte, Sayın Levent Gök.
ERKAN
AKÇAY (Manisa) – Aleyhte, İsmail Faruk Aksu…
MEHMET
MUŞ (İstanbul) – Lehte…
HASAN
BASRİ KURT (Samsun) – Lehte…
HİLMİ
BİLGİN (Sivas) – Lehte…
BAŞKAN
– İsmail Faruk Aksu…
LEVENT
GÖK (Ankara) – Bu konudaki sürede tabii, birazcık cömert davranırsanız…
BAŞKAN
– Lehte, Mehmet Muş, Hasan Basri Kurt.
ÇAĞLAR
DEMİREL (Diyarbakır) – Aleyhte…
BAŞKAN
– Aleyhteler bitti.
ÇAĞLAR
DEMİREL (Diyarbakır) – Lehte olsun, fark etmez.
LEVENT
GÖK (Ankara) – Efendim, hanımefendi burada bağırıp duruyor iki saatten beri.
BAŞKAN
– Aleyhte söz almak istiyorsanız isterseniz…
LEVENT
GÖK (Ankara) – Tabii, süreyi de biraz uzatalım Sayın Başkan.
BAŞKAN
– Üç dakika, Sayın Gök.
LEVENT
GÖK (Ankara) – Yani beş dakika yapmak makuldür, önemli bir kanun
değerlendirmesi yapacağız. 
BAŞKAN
– Yok, yok. Sayın Gök, üç dakika zaten konuşulacak. Siz meramınızı üç dakikada
çok iyi anlatırsınız Sayın Gök.
LEVENT
GÖK (Ankara) – Yani burada pek anlatacağımı düşünmüyorum.
Sayın
Başkan, bir beş dakika…
BAŞKAN
– Sayın Levent Gök, buyurun efendim.
LEVENT
GÖK (Ankara) – Ben aleyhte söz aldım efendim.
BAŞKAN
– Usul tartışmasını ilk siz açtığınız için belki gerekçesini de anlatırsanız
diğer arkadaşları da ikna edebilirsiniz.
LEVENT
GÖK (Ankara) – Yok, biz normal usul sırasına uyalım efendim. 
BAŞKAN
– Lehte, Sayın Mehmet Muş.
Süreniz
üç dakikadır.
Buyurun.

IX.- USUL HAKKINDA GÖRÜŞMELER
1.- 400 sıra sayılı Kanun Tasarısı’nın Anayasa’ya
aykırı olduğu gerekçesiyle görüşmelerinin yapılıp yapılamayacağı hakkında
MEHMET
MUŞ (İstanbul) – Sayın Başkan, değerli milletvekilleri; görüşmekte olduğumuz bu
tasarı, Adalet Komisyonunda görüşülmüş, raporu yazılmış ve Genel Kurula
indirilmiştir. Komisyonlar, kendilerine gelen tasarılarda eğer Anayasa’ya bir
aykırılık görürlerse zaten bunu iade ediyorlar. Görüşüp rapor yazıldıktan,
oylandıktan sonra, buraya geldikten sonra demek ki Anayasa’ya aykırılık
noktasında ilgili komisyon herhangi bir eksiklik görmemiş, bunu görüşmüş ve
karara bağlamıştır. O açıdan, madde 38, bu denetimi komisyonların yapacağını
ifade eder. 
İç
Tüzük’ün 84 ve 87’nci maddeleri de bir milletvekilinin herhangi bir maddeyle
alakalı bir düşüncesi varsa bununla alakalı görüşmeler esnasında kendisinin
görmüş olduğu aykırılıkla ilgili veya değişiklik teklifiyle alakalı önergesini
Başkanlık Divanına sunabileceğini, bunun müzakere edileceğini, Genel Kurulun
bunu kabul edeceğini veya etmeyeceğini, onun Genel Kurulun takdirine kalmış bir
şey olduğunu söyler. O açıdan, biz bu önemli tasarının bir an önce Meclis Genel
Kurulunca görüşmelerine başlanmasını istirham ediyoruz. 
Burada
hâkim ve savcılarla alakalı yapılan düzenlemeler, Anayasa’nın 139’uncu
maddesiyle uyumludur, burada bir aykırılık söz konusu değildir. Anayasa madde
139, “…bir mahkemenin veya kadronun kaldırılması sebebiyle de olsa aylık,
ödenek ve diğer özlük haklarından yoksun kılınamaz.” diyor. Zaten burada
üyeliklerin sona erdirilmesi fakat hâkimlik mesleğiyle alakalı hem özlük
hakları hem de hâkimlik mesleğinin devam ettiğini görüyoruz. 
Değerli
milletvekilleri, yine Anayasa madde 140’ta, son kısmını okuyorum: “Hâkimlik
teminatı, esaslara göre kanunla düzenlenir.” diyor. Yani, yaptığımız, bir
kanuni düzenlemedir ve burada Danıştay ve Yargıtay üyeleriyle alakalı bir düşüncesi
söz konusudur Hükûmetimizin. Nedir mesele? Mesele, istinaf mahkemelerinin
kurulması hadisesidir; istinaf mahkemelerinin kurulmasıyla beraber Danıştay ve
Yargıtaya gelen davalar çok büyük bir oranda artık istinaf mahkemelerinde
çözüme kavuşturulacağından hem Danıştayda hem Yargıtayda üye sayısının
azaltılması, daire sayısının düşürülmesi hadisesidir çünkü zaten bunun çok
büyük bir kısmı istinaf mahkemelerinde çözüme kavuşturulacaktır. 
Bu
açıdan, ben, tasarının Anayasa’ya uygunluk noktasında herhangi bir sorun
olduğunu düşünmüyorum ve sizin müzakerelere başlama noktasında ortaya koymuş
olduğunuz tavrın doğru olduğunu düşünüyorum ve bu anlamda bir an önce
müzakerelerin başlamasını talep ediyoruz. 
Teşekkür
ediyor, saygılar sunuyorum. (AK PARTİ sıralarından alkışlar) 
BAŞKAN
– Teşekkür ediyorum. 
Aleyhte
ilk söz, Ankara Milletvekili Levent Gök’e aittir.
Buyurun
Sayın Gök. (CHP sıralarından alkışlar) 
LEVENT
GÖK (Ankara) – Sayın Başkan, değerli milletvekilleri; bundan tam iki yıl kadar
önce bu kürsüde, yine Adalet Bakanı, Sayın İyimaya hep burada Danıştayın üye
sayısının niçin artırılması gerektiğini, Yargıtayın üye sayısının niçin
artırılması gerektiğini ifade ettiler ve bunların da hepsini bir Anayasa’ya
uygunluk şeması içerisinde değerlendirdiler. Tam iki yıl geçmeden bütün
gerekçeleri çöktü, çıkarttıkları bütün sayıyı eski sayılarına geri getirmek
suretiyle… Yani gerçekten adaletin bu kadar yazboz edileceği bir tabloyu, ben,
Sayın Ahmet İyimaya’ya asla yakıştırmıyorum değerli arkadaşlar. Ankara’da, her zaman
saygı duyduğumuz, “büyük hukukçu” diye nitelendirdiğimiz Sayın İyimaya’nın bu
kanunlarda imzasının olmasını içime sindiremiyorum. 
MUSA
ÇAM (İzmir) – Günahı büyük, günahı büyük!
LEVENT
GÖK (Devamla) – Sayın İyimaya’nın ceketini alıp oradan çıkması gerekiyor.
Ceketini alıp oradan çıkması gerekiyor. 
YILMAZ
TUNÇ (Bartın) – Kanunda imzası yok.
LEVENT
GÖK (Devamla) – Buradan daha sonra o su çekilecektir, kum kalacaktır. Burada
baş başa kalacağız Sayın İyimaya. Bunların tümünde siz adaleti sıfırlıyorsunuz.

Sayın
Başkan, değerli milletvekilleri; bugün tartıştığımız kanun, sıradan bir kanun
değil. Anayasa’nın 2’nci maddesine, 9’uncu, 10, 13, 37, 38, 138, 139, 154, 155,
bilcümle maddelerine aykırı. 
Ben
buradan konuşuyorum, gülüyorsunuz. Düştüğünüz hâle bakın.
YILMAZ
TUNÇ (Bartın) – Size gülmüyoruz biz.
LEVENT
GÖK (Devamla) – Düştüğünüz hâle bakın. Yargıtay Başkanı eğer “Yargıya güven
yüzde 30’a gelmiş.” diyorsa işte bu, Ahmet İyimayaların, Bekir Bozdağların,
sizin eseri olduğu içindir, ondan dolayıdır. (CHP sıralarından alkışlar) Bu,
gülünecek hâliniz değildir. Ağlayın hâlinize, ağlayın. 
HİLMİ
BİLGİN (Sivas) – Sen, Anayasa’ya neden aykırı olduğunu anlat. 
LEVENT
GÖK (Devamla) – Şimdi, bir kanun getirilmiş, Yargıtayın, Danıştayın üye sayısı
sıfırlanacak, ellerindeki HSYK’yla ve Danıştayda Cumhurbaşkanının dörtte 1’i
atamasıyla bunlar gerçekleştirilecek. Yürütmeye uyumlu yargı(!)
Değerli
arkadaşlar, bunlar, siyasetin yargıya tam bir müdahalesidir. Yasamanın buna
hakkı yoktur. Yasama, siyasete ve yargıya bu şekilde müdahil olamaz. Yasamanın
yapması gereken, adaletin bağımsız sağlandığı koşulları üretmektir. Gelin
Anayasa teklifi verelim hep beraber. Anayasa’da yargı bağımsızlığını
sağlayalım. 
ORHAN
DELİGÖZ (Erzurum) – Seksen yıldır niye üretemediniz? Seksen yıldır niye
yapamadınız?
LEVENT
GÖK (Devamla) - Daha iki yıl önce artırdığınız üye sayısını bugün indirecek
noktaya geliyorsanız hiçbirinizin söyleyecek sözü yoktur.
Sayın
Başkan, tutumunuz taraflıdır, tutumunuz yanlıştır. Türkiye'nin en önemli
konusunda, adalet konusunda yanlış yapmaya gelmez. Bu konunun Anayasa
Komisyonuna iade edilmesi, orada tekrar tartışılması ve ondan sonra Meclise
gelmesi gerekiyor.
Ben,
Hükûmetten, Komisyondan bu kanunu geri çekmelerini bekliyorum. Bu kanun geri
çekilmeli ve adalet anlayışının gölgelenmeyeceği bir şekilde anayasa
değişikliği yapılarak yargı bağımsızlığı tesis edilmelidir. 
Bu
bakımdan, bu düşüncelerimi sizlerle paylaşıyorum.
Hepinizi
saygıyla selamlıyorum. (CHP sıralarından alkışlar)
BAŞKAN
– Tutumum lehinde ikinci söz, Bartın Milletvekili Yılmaz Tunç’a aittir. 
Buyurun
Sayın Tunç… (AK PARTİ sıralarından alkışlar)
ÖZGÜR
ÖZEL (Manisa) – Her gruba birer tane vermiyor musun?
BAŞKAN
– Çağlar Hanım “Yok.” dedi aleyhte bitince.
LEVENT
GÖK (Ankara) – Olur mu? Çağlar Hanıma verdiniz sözü. 
BAŞKAN
– “Yok.” dediniz, ben sordum. 
ÇAĞLAR
DEMİREL (Diyarbakır) – Hayır, öyle bir şey demedim Sayın Başkan.
BAŞKAN
- Sayın Tunç, sizi yerinize alıyorum. 
ÇAĞLAR
DEMİREL (Diyarbakır) – Fark etmez dedim ben. Tutanaklar gelebilir.
BAŞKAN
– “Yok.” dediniz. Ben sordum özellikle. 
Sayın
Çağlar Demirel, buyurun.
ÇAĞLAR
DEMİREL (Diyarbakır) – Meral Hanım konuşacak.
BAŞKAN
– Meral Danış Beştaş, buyurun. (HDP sıralarından alkışlar)
Çok
veciz bir konuşmaydı Sayın Tunç, tebrik ediyoruz(!) 
Yalnız,
tutumum lehinde söz aldınız Sayın Danış Beştaş.
MERAL
DANIŞ BEŞTAŞ (Adana) – Sayın Başkan, değerli milletvekilleri; tutumun lehine
söz almakla birlikte tutumun aleyhine konuşacağım tabii ki. 
38’e
göre bugün şu anda görüşülecek olan tasarı, gerçekten Anayasa’ya aykırı bir
tasarı ve maalesef, Komisyonda bu ileri sürülmesine rağmen Adalet Komisyonunda,
alt komisyona gönderilmesi ve Anayasa’ya uygunluk denetimi için Anayasa
Komisyonuna gönderilmesi reddedildiği için bu usul tartışması açılmış durumda. 
Öncelikle
şunu söyleyeyim: Bu yasa tasarısı önerisi yargıda tümüyle tarafsız ve
bağımsızlığı ortadan kaldıracak, kuvvetler ayrılığını artık tarihe gömecek bir
yasa tasarısı olarak önümüzde duruyor ve demokrasinin olmazsa olmaz
ilkelerinden olan erklerin ayrılığı, böylece tarihin yine derinliklerine
atılmak isteniyor. Oldukça ciddi bir ihlal alanı söz konusu, başta hâkimlik
teminatına aykırı. Gerçekten Anayasa madde 139’a göre, hâkimlik teminatı, hâkim
ve savcıların azlolunamayacağı… Kendileri istemedikçe emekliye bile ayrılamıyorlar
65 yaşın altında. Fakat burada Anayasa’nın 2, 9, 13, 138, 139, 154 ve 155’inci
maddeleri tümüyle yok sayılarak, ihlal edilerek bu tasarı, Anayasa Komisyonuna
gitmeden ve Anayasa’ya uygunluk denetimi yapılmadan Meclis Genel Kuruluna
gelmiş durumdadır. 
Bu
tasarıyla, şüphesiz, geneli üzerinde yapılacak görüşmelerde de, maddelerde de
tüm eleştirilerimizi ve muhalefet noktalarımızı ifade edeceğiz ama usul
tartışmasında söylemek isteriz ki bu tasarıyla öyle bir dizayn yapılıyor ki
Danıştay ve Yargıtay üyelerinin hâkimlik teminatı, seçimle oraya getirilmiş
olmaları, emeklilik sorunları, özlük hakları ve daha birçok problem alanı
önümüzde duruyor ve burada tüm üyeler değiştikten sonra beş gün içinde yine
iktidarın kendisine bağlı HSYK tarafından bunlar atanacaklar. Gerçekten
yargıçlar, hangi ölçüyle, hangi standartlara göre yüksek yargıya atanacak, bunu
hepimiz daha önceki deneyimlerden, atamalardan gayet yakından biliyoruz.
Gerçekten
yüksek yargıya müdahaleler bugüne kadar da 4 kez oldu. Diğer alanlara ilişkin
müdahaleler oldu fakat bununla herhâlde artık yargının ruhuna el Fatiha dememiz
gerekiyor. Yargı sarayın bir şubesi olarak, AKP yüksek mahkemeleri şeklinde
dizayn edilecek çünkü bu, gerçekten yüksek yargının çökertilmesidir. Yargı
üyelerinin bağlılık, biat ve itaat üzerinden değerlendirilmesi, demokratik bir
hukuk devletinde asla kabul edilebilir bir durum değildir ve bu nedenle bunun
Anayasa’ya aykırılığını bir kez daha ifade ederek Anayasa Komisyonunda mutlak
surette değerlendirilmesi gerektiğini ve Genel Kurulun bu tasarıyı
görüşemeyeceğini ifade etmek istiyorum.
Teşekkür
ediyorum. (HDP sıralarından alkışlar) 
BAŞKAN – Aleyhte
ikinci ve son söz, İstanbul Milletvekili İsmail Faruk Aksu’ya aittir.
Buyurun Sayın
Aksu. (MHP sıralarından alkışlar) 
İSMAİL FARUK
AKSU (İstanbul) – Sayın Başkan, sayın milletvekilleri; hepinizi saygıyla
selamlıyorum.
Bir ülkenin
hukuk devleti olduğundan bahsedilebilmesi için o ülkede bağımsız bir yargı
teşkilatının varlığının tartışmasız olarak kabul edilmesi gerekir. Bağımsız
yargı ise yargıçların bağımsızlıkları ile mesleki geleceklerinin ve diğer özlük
haklarının yasama ve özellikle yürütme organının baskı ve müdahalelerine göre
şekillenmemesi ve yargıçların kendilerini güvencede hissetmelerinin
sağlanmasıyla gerçekleşir. Bağımsız yargı, vatandaşların yasama ve yürütme
organları karşısında en önemli teminatıdır. Bu teminat sayesinde hukuk devleti
varlık bulur. Hukuk kurallarıyla yönetilen bir ülkede toplum, genel hukuk
ilkelerinin, adil yargılanma hakkının ve diğer temel hakların
uygulanabilirliğinin garanti edilmesini ister. Demokratik hukuk devletinin en
önemli unsuru olan eşitlik ilkesine aykırılık ve hukuk güvenliği hakkıyla
ilgili olarak ortaya çıkan sorunlar, vatandaşın da adalete olan güvenini
sarsar. Yargı reformu kapsamında yapılacak her türlü değişiklik, toplumun
adalet ve güven duygusunu artıracak şekilde olmalıdır. 
Tasarı bu
çerçevede değerlendirildiğinde, bize göre de, üyeliklerin tamamının
sonlandırılması, görev sürelerinin sınırlandırılması, dairelerin kapatılmasının
ve üye sayılarının hangi somut kriterlere göre belirlendiğinin belli olmaması,
sözlü ve benzeri sübjektif değerlendirmelere açık düzenlemeler getirmesi, kanun
önünde eşitlik, hâkimlik teminatı ve yüksek yargıya ilişkin, Anayasa’nın 9, 10,
138, 139, 140, 154 ve 155’inci maddelerine aykırılık teşkil etmektedir. Nitekim
Adalet Komisyonunda İç Tüzük’ün 38’inci maddesi uyarınca bir tartışma açıldı ve
tartışma sonucunda Adalet ve Kalkınma Partisi milletvekillerinin oylarıyla
Anayasa’ya aykırı olmadığına karar verilerek Genel Kurula gönderilmesine karar
verildi.
Bu
düşüncelerle hepinizi saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum Sayın Aksu. 
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Kanaatinizi ifade etmeden ya da bir oylamaya sunmadan önce bir
ara vermenizi ve grup başkan vekilleriyle beraber bir toplantı yapmanızı…
MUSTAFA
ELİTAŞ (Kayseri) – Sayın Başkan, görüşmeler devam ediyor, usul görüşmeleri.
BAŞKAN
– Sayın Gök, tabii, bir usul tartışmasını açtık. Usul tartışmasının neticesinde
bizim bir kanaat belirtmemiz lazım ve bugüne kadar -ki bakın- bütün
uygulamalarda da sizlerin de bizatihi şehadet de ettiği tüm uygulamalarda da
zaman zaman, ilgili kanunlara başlamadan önce bu tür tartışmalar yapılır. Tabii
ki bütün siyasi partiler görüşlerini, kanaatlerini bu vesileyle kamuoyuyla
paylaşır. Ama siz de biliyorsunuz ki… Bütün bu tartışmaların sonucunda da
Meclis Başkanlık Divanı olarak, oturumu yöneten Başkan olarak tasarı ya da
teklifi gündeme almamak gibi, bizim bir görevimizin olmadığını, gündeme almamak
gibi bir durumla karşılaşmadığımızı sizler çok gördünüz, bizler çok yaşadık.
Dolayısıyla, burada da müsaade ederseniz ben kanaatimi ortaya koyayım. 
Sizleri
dinledim, bu tartışmaların ışığında…
LEVENT
GÖK (Ankara) – Sayın Başkan, ben sizi çok iyi anladım. Yani, yönetmekteki
üslubunuzu çok iyi bilen insanlardan bir tanesiyim. Ancak şu görüştüğümüz ya da
görüşmelerine başlayacağımız kanunun, Türkiye’nin yargı hayatı ve ondan sonra
gelişecek olan süreç bakımından çok önemli sonuçları olacaktır. 
Biz,
hepimiz, Türkiye’yi sevdiğimizi iddia ediyoruz. Böylesine önemli konularda,
bence, uzlaşarak makul bir oranda birleşmemiz ve bir toplumsal uzlaşmayla bu
önemli yapısal değişiklikler eğer varsa, yapılacaksa Anayasa’da yapmak kaydıyla
değiştirmemiz gerekir. 
Şimdi,
burada, çıkarılmak istenen bir kanunla kuvvetler ayrılığı -ki Türkiye
Cumhuriyeti’nin temel prensiplerinden bir tanesidir- yerle bir ediliyor. Bu,
çok önemli bir konu. 
İkinci
konu: Hâkimlik teminatının, hâkimlik bağımsızlığının ayaklar altına alındığı
bir olayın basit bir kanun yöntemiyle değiştirilmesi söz konusu dahi olamaz. 
Bu
bakımdan, yani Türkiye’yi seven bütün herkesin, özellikle yargı bağımsızlığına
gölge düşmeyecek sonuçlar verecek kanunlar üretmesi gerekir. Yani, daha
geçtiğimiz günlerde Yargıtay Başkanı “Adalete güven yüzde 30’a düşmüş.”
diyorsa, herhâlde…
BAŞKAN
– Sayın Gök, bunları ifade ettiniz.
LEVENT
GÖK (Ankara) – …bundan en çok Adalet Bakanının…
BAŞKAN
– İfade ettiniz Sayın Gök.
Çok
teşekkür ederim.
LEVENT
GÖK (Ankara) – …AKP Grubunun alınması gerekir. Yani yüzde 30’lardan yüzde
3’lere mi düşürmek istiyoruz, yüzde sıfırlara mı düşürmek istiyoruz?
Eğer
bu konuda, yine, kanaatiniz, arkada bizi bir toplantıya çağırmanın ötesinde,
görüşünüzü açıklamaksa oylama yapın Sayın Başkanım. 63’ün sonuna göre oylama
yapın Sayın Başkanım.
BAŞKAN
– Sayın Gök, ben kanaatimi açıklıyorum.
Sayın
milletvekilleri, Başkanlığımızın bu konudaki görüşünü kısaca sizle paylaşmak
istiyorum: 
“Türkiye Büyük Millet Meclisi Başkanlığına
Anayasa
ve İç Tüzük hükümlerine uygun olarak verilmiş olan Danıştay Kanunu ile Bazı
Kanunlarda Değişiklik Yapılmasına Dair Kanun Tasarısı, Başkanlığımız tarafından
esas olarak Adalet Komisyonuna havale edilmiş ve Komisyon tarafından da
görüşülerek rapora bağlanmıştır. İç Tüzük’ün 38’inci maddesine göre -sadece
“Anayasa Komisyonu” demiyor orada- bütün komisyonlar -bu komisyonlar arasında
da hiyerarşik bir ilişki yok, altlık üstlük ilişkisi yok- kendilerine havale
edilen tasarı ve tekliflerin ilk önce Anayasa’nın metin ve ruhuna aykırı olup
olmadığını tetkik etmekle yükümlüdürler. Komisyon, Anayasa’ya aykırı gördüğü
tasarıyı, maddelerine geçmeden reddetmek zorundadır. Adalet Komisyonu, tasarıyı
Anayasa’ya aykırı görmeyerek raporunu Başkanlığımıza intikal ettirmiş ve
tasarı, gündemimizdeki yerini almıştır. Genel Kurulda tasarının tümü üzerindeki
görüşmeler sırasında Anayasa’ya aykırılık iddialarının dile getirilmesi
mümkündür -şimdi olduğu gibi- Genel Kurulun bu görüşmelerden sonra Anayasa’ya
aykırılık iddialarını ciddiye alarak maddelere geçilmesini reddetme yetkisi de
bulunmaktadır.”
Yine,
İç Tüzük’ün 84’üncü maddesine göre tasarının belli bir maddesinin Genel Kurulda
görüşülmesi sırasında Anayasa’ya aykırı olduğu gerekçesiyle reddini isteyen
önergeler, diğer önergelerden önce oylanır.
Görüldüğü
gibi, bir tasarının Anayasa’ya aykırı görülmesi hâlinde gerek komisyonda
gerekse Genel Kurulda reddedilmesine olanak tanıyan çok sayıda kural
bulunmaktadır. 
Bu
nedenlerle tutumumda bir değişiklik olmamıştır.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) (Devam)
BAŞKAN
– Kaldığımız yerden tasarının tümü üzerindeki görüşmelere başlıyoruz.
LEVENT
GÖK (Ankara) – Sayın Başkan, bir oylamaya başvurun lütfen.
BAŞKAN
– Tasarının tümü üzerindeki görüşmelerde gruplar adına ilk söz… 
LEVENT
GÖK (Ankara) – Sayın Başkan…
ÇAĞLAR
DEMİREL (Diyarbakır) – Sayın Başkan…
BAŞKAN
– …Milliyetçi Hareket Partisi Grubu adına İstanbul Milletvekili İsmail Faruk
Aksu’ya aittir.
Buyurun
Sayın Aksu…
LEVENT
GÖK (Ankara) – Sayın Başkan…
BAŞKAN
– Efendim, bakın, sizi dinledim, usul tartışması öncesinde dinledim, usul
tartışmasında dinledim, usul tartışması sonrasında da dinledim ve usulü
uyguluyorum İç Tüzük’ü uyguluyorum.
LEVENT
GÖK (Ankara) – Bir itirazımız daha var Sayın Başkan.
BAŞKAN
– İtirazınızı sırası geldiğinde yaparsınız Sayın Başkan.
LEVENT
GÖK (Ankara) – Usul yönünden bir itirazımız daha var, onu ifade etmek
istiyorum.
BAŞKAN
– Usule ilişkin olanı karara bağladık.
Sayın
Aksu, size söz verdim.
Buyurun…
LEVENT
GÖK (Ankara) – Sayın Başkan, o ayrı bir konu.
BAŞKAN
– Sayın Aksu, lütfen buyurun. 
Sizi
kürsüye davet ettim Sayın Aksu.
LEVENT
GÖK (Ankara) – Sayın Başkan, benim usul yönünden başka bir itirazım daha var.
BAŞKAN
– Bakın, usul tartışmasını karara bağladık efendim.
LEVENT
GÖK (Ankara) – Efendim, o ayrı bir konu.
BAŞKAN
– Ben, daha gündeme geçmeden sen neyi tartışacaksın, neyin itirazını
yapacaksın?
MEHMET
MUŞ (İstanbul) – Böyle bir usul yok Sayın Başkan, lütfen devam edelim.
LEVENT
GÖK (Ankara) – Sayın Başkan, benim bir başka konuda daha itirazım var.
BAŞKAN
– Peki, böyle bir usulün olmadığını biliyorsunuz Sayın Gök. Usul tartışmasını
açtırdınız, açtık, eyvallah.
LEVENT
GÖK (Ankara) – O, ayrı bir konu.
MUSTAFA
ELİTAŞ (Kayseri) – Böyle bir usul olmaz Sayın Başkan.
MEHMET
MUŞ (İstanbul) – Lütfen, hatibi kürsüye davet edin.
LEVENT
GÖK (Ankara) – Benim ifade edeceğim konu, önemli bir konu. O, Anayasa’ya
aykırılıkla ilgiliydi, şu anda ifade etmek istediğim, başka bir konuyla ilgili.
BAŞKAN
– Sayın Başkan, ben, hatibi kürsüye davet ettim. Süresi içerisinde bu
tartışmalar devam ederken farklı alanlarda gene açabilirsiniz.
LEVENT
GÖK (Ankara) – Hayır ama yine önemli bir konuda itirazımızı söyleyeceğim, ondan
sonra devam edersiniz, başlasın görüşmeler.
MUSTAFA
ELİTAŞ (Kayseri) – Sayın Başkan, siz, hatibi kürsüye davet ettiniz. Hatip,
konuşmak istiyordur muhakkak, konuşmak istemiyorsa başka hatibi çağırırsınız.
(CHP ve MHP sıralarından gürültüler)
ÖZGÜR
ÖZEL (Manisa) – Allah Allah, Elitaş kriterlerine bak!
BAŞKAN
– Sayın Gök…
LEVENT
GÖK (Ankara) – Benim farklı bir konuda bir itirazım daha var. Lütfen onu
dinleyin, o konudaki kararı alıp ondan sonra başlayın görüşmelere.
BAŞKAN
– Sayın Gök, lütfen, ben hatibi kürsüye davet ettim, daha sonra dinleyeceğim
sizi.
Buyurun
Sayın Aksu.
LEVENT
GÖK (Ankara) – Sayın Başkan, bir usul tartışmamız daha var ama.
BAŞKAN
– Olmaz! Olur mu öyle şey?
LEVENT
GÖK (Ankara) – O, ayrı bir konu. Niçin olmasın? Başka bir konuda itirazda
bulunacağım ben.
BAŞKAN
– İtirazınızı daha sonra dile getirirsiniz.
Buyurun
Sayın Aksu. (MHP ve AK PARTİ sıralarından alkışlar)
Süreniz
yirmi dakikadır.
LEVENT
GÖK (Ankara) – Sayın Başkan, tutumunuzu kınıyorum. Bunun size yakışan bir tutum
olmadığını ifade ediyorum. Farklı bir konuda bir başka usul itirazında bulunmak
istiyorum, ona engel oldunuz.
BAŞKAN
– Buyurun Sayın Aksu, açtım mikrofonu.
MHP
GRUBU ADINA İSMAİL FARUK AKSU (İstanbul) – Sayın Başkanım, sayın
milletvekilleri; 400 sıra sayılı Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı’nın tümü üzerine Milliyetçi Hareket Partisi
Grubu adına söz aldım. Aziz Türk milletini ve yüce Meclisi saygıyla
selamlıyorum.
Görüşmekte
olduğumuz kanun tasarısında Danıştay ve Yargıtayın teşkilat yapısında birtakım
düzenlemeler yapılmakta, iş yükünün azaldığı gerekçesiyle daire ve üye sayıları
azaltılmaktadır. Bağımsız yargı, hukukun güvencesidir. Yargı kurumlarında
devamlılık, yargının tarafsızlığı ve bağımsızlığı için en önemli şartlardan
birisidir. Hukukun üstünlüğüne dayalı demokratik hukuk devletlerinde şeffaflık
ve hesap verebilirlik, kamuoyu denetimini sağlayan en önemli araçlardan
birisidir. Özellikle üst mahkemelerde istikrarlı bir yapı oluşması ise
hâkimlerin güvencesidir. 
Bilindiği
gibi, 2014 yılında Yargıtay ve Danıştayın iş yükünün fazlalığı gerekçesiyle
yapılan düzenlemelerle daire ve personel sayısı artırılmıştır. Bu defa ise “İş
kalmadı, daireleri kapatalım, üyeleri gönderelim.” diyorsunuz. Oysa yüksek
yargıdaki sorun, sadece iş yükü değildir. Sorun, üzerindeki kara bulutlardan,
çeşitli vesayet unsurlarından yargının bir türlü kurtarılamamasıdır. Birisi
giderken bir başkasının geliyor olmasıdır. Yargının doğru, hızlı ve adil
işlemesi yerine yargıya müdahaleye yönelik düzenlemeler, yargının devasa
sorunlarını çözmek yerine daha da artırmaktadır. 
Bu
tasarıyla sadece bir kadro ve teşkilat düzenlemesi yapılmaktadır. Görev ve
sorumluluklarla ilgili, esasa yönelik bir yenilik getirilmemektedir. Önce
sayıları artırdık, şimdi azaltıyoruz. Yarın tekrar artırmayacağımızın bir
garantisi yok. Bu süreçte yasamanın her zaman bir tehdit unsuru olarak
kullanılmasının da kabul edilebilir bir yanı bulunmamaktadır. Esasen, kamu
kurumlarında yasa yoluyla tasfiye on dört yıldır yapılmaktadır. AKP döneminin
bu ülkeye bırakacağı en kötü miraslardan birisi de, şüphesiz, kurumların bu
şekilde tahrip edilmesidir. 
Değerli
milletvekilleri, henüz faaliyete geçmeyen istinaf mahkemeleri ile Danıştay ve
Yargıtayda bekleyen dosyalar göz önüne alındığında, bu kanun tasarısının
amacının iş yükünün azalmasına bağlı küçülmeden ziyade siyasi iradenin yargı
üzerinde bir hâkimiyet alanı oluşturması çabası olduğu anlaşılmaktadır.
Danıştay ve Yargıtay üye sayılarının neye göre belirlendiği, bu konuda bir etki
analizi yapılıp yapılmadığı belli değildir. Tasarının birçok yerinde, subjektif
değerlendirmelere açık bir yapı oluşturulmakta, yazılan gerekçeler dâhil madde
hükümleri tartışmalı bir hukuki durumu ortaya koymaktadır. Yine, dairelerin
kaldırılmasına ilişkin olarak herhangi bir ilke ortaya konulmamıştır. Yargının
doğru, hızlı ve adil karar almasına, işleyişten kaynaklanan sorunlarına çözüm
getirilmesine ilave bir katkı da sunulmamaktadır. 
Tasarıyla,
kanunun yürürlüğe girdiği tarihte Danıştayda ve Yargıtayda bulunan tüm üyelerin
üyelikleri sona erecek, bunlardan kanunda öngörülen sayı kadarı beş gün içinde
tekrar atanacaktır. Tasarıyla üyelerin görev süresi on iki yılla
sınırlandırılmakta olup bu süre sonunda bir alt göreve getirilme riski, hâkim
teminatını ve yargı bağımsızlığını zedeleyecek bir durum olarak
değerlendirilmektedir. Anayasa’nın 140’ıncı maddesinin üçüncü fıkrası
karşısında üyelerin görev süresinin ancak Anayasa’yla sınırlandırılması mümkün
bulunmaktadır. Nitekim, Anayasa Mahkemesi üyelerinin görev süreleri kanunda
değil, Anayasa’nın 147’nci maddesinde düzenlenmiştir. 
Yargıtay
ve Danıştaydaki küçülmeye iş yükü açısından bakıldığında ve hâlen
sonuçlandırılmayı bekleyen dosyalar ile yeni gelecek işler dikkate alındığında,
kanunun yürürlüğe girdiği tarihte kalacak üye sayısının yeterli olmayacağı
anlaşılmaktadır. Esasen, iş yükündeki azalma doğrultusunda bir küçülme, daha
objektif kriterlerle mümkün olabilirdi. Oysa, burada toptancı bir yaklaşımla
anayasal bir yargı organının sonlandırılması söz konusu olmaktadır ve bunun
siyasallaşmadan başka bir anlamı da olmayacaktır. Nitekim, Anayasa Mahkemesi,
HSYK’ya ilişkin olarak 2014’te yapılan bu yöndeki bir düzenlemeyi iptal
etmiştir. Anayasa Mahkemesi, kamu görevlilerinin görevlerine kanuni
düzenlemelerle son verilmesinin, hukuki güvenlik ilkesinin ihlali anlamında
Anayasa’ya aykırı olduğuna karar vermiştir. Bu gibi düzenlemeler, yargının
tarafsızlığı ve bağımsızlığına gölge düşürdüğü gibi yargıya güveni daha da
azaltmaktadır. Oysa yargı, insanların vicdanlarında adalet duygusunu
hissedecekleri, sırtını rahatlıkla dayayabilecekleri bir yapıda olmalıdır. 
Tasarının
bize göre Anayasa’ya aykırılık sorunundan sonra ikinci temel problemi,
subjektif değerlendirmelere açık hükümler içermesi, gerekçelerin yetersiz,
hukukiliğinin ve inandırıcılığının tartışmalı olmasıdır. Daire ve üye sayısı
gibi sayısal değerlerin neye dayanılarak, hangi esaslar ve somut durumlar
dikkate alınarak tespit edildiği belli değildir.
Mesleğe
girişteki sözlü sınav ile hâkim ve savcıların kanun yolu değerlendirme formu
değerlendirmeleri, objektif ve somut unsurlara dayanmamaktadır. 
Aynı
şekilde, kayyum atanan şirketlerin ortaklıklarının yönetimlerinin kayyum görev
alanına dâhil edilmesi, bu alanda yeni suistimal kapıları açacaktır. Burada,
kayyumun, yaptığı işlerden sorumlu tutulmaması ve tazminat davasının devlet
aleyhine açılması, bu yönüyle, kayyumların, kullandıkları yetki çerçevesinde
yaptıkları işlerden dolayı sorumlu olmamaları, şirketi bilinçli bir şekilde
zarara uğratsalar bile sorumsuz olacakları bir tabloya işaret etmektedir.
Değerli
milletvekilleri, Türkiye, çok önemli sorunlarla boğuşuyor ancak bunlardan en önemlisi,
bölücü terör ve adaletsizliktir. Bugün, birçok sorun, meri mevzuat işletilerek
uygun hamlelerle zamanında çözülemediği için derinleşmiş ve devlet krizi hâline
dönüşmüştür.
Biz,
Milliyetçi Hareket Partisi olarak “AKP, ülkeyi bu hâle getirdi.” diyerek
görmezden gelemeyiz. Devletin bekasını, milletin huzur ve refahını tehdit eden,
birlik ve beraberliğimizi tahrip eden unsurların ortadan kaldırılması için
gayret ediyoruz, etmeye devam edeceğiz.
Ancak,
şunu da ifade etmeliyim ki bugüne nasıl gelindiğine baktığımızda, temel
sorunların altında 12 Eylül 2010’da yapılan Anayasa değişikliğini görmek
mümkündür. O zaman mümkün olsa ölülere bile oy kullandırma gayretkeşliğinin
altında yatan saik, kamuoyu tarafından bugün daha iyi anlaşılmaktadır. Anayasa
değişikliğinin gerçekleşmesiyle birlikte, fütursuzca, iki bayraktan, iki
milletten, özerklikten ve federasyondan söz edilmeye başlanmıştı. Sözde
özgürlük, darbelerden hesap sorma, vesayeti kaldırma, demokrasi getirme gibi
değerler üzerinden yeni tahrik ve istismar alanları oluşturulmuştu. Anayasa
değişikliğinin ardından HSYK, Anayasa Mahkemesi, Yargıtay ve Danıştay
kanunlarında yapılan değişiklikle yüksek yargıya yeni üye ataması yapılmıştır
ancak yapılan atamalar, yargının bağımsızlığına ve tarafsızlığına hizmet etmemiş
ki bugün görüştüğümüz tasarı gerekçesinde yine aynı sorunlar dile
getirilmektedir.
Anayasa
değişiklikleri ağırlıklı olarak yargıyla ilgili konulara odaklandığı hâlde,
eleştirileri sonlandıramamıştır. 
AKP
iktidarında yargıya ilişkin olarak başka neler yapılmıştı, hatırlayalım: Yılda
en az 2 defa, ortalama biner kişilik hâkim adayı alındı. Kritik görevlere
atanmayla ilgili süreler azaltılarak yargıda kadrolaşmanın yolu açıldı. On yıl
dolmadan bu kişiler önemli görevlere getirildi. Anayasa değişikliği dâhil,
yapılan yasal düzenlemelerle yargıda siyasi bir güç oluşturulmak istendi.
Bunlar yapılırken bir yandan da kurum olarak yargı kamuoyunun gözünde
yıpratıldı. Üye sayıları artırılarak onlarca yeni üye atandı. Yapılan bu
düzenlemelerin kerameti üzerine nutuklar atıldı, atanan yeni üyelerle ilgili
övücü ifadeler kullanıldı. Türk Ceza Kanunu’nda yapılan düzenlemelerle Türklüğe
hakaret suç olmaktan çıkarıldı. Yıkım sürecinde bölücü faaliyetlerin önü
açıldı, bölücü propaganda ve benzeri faaliyetler suç olmaktan çıkarıldı,
serbest hâle getirildi. 
Bugün
gelinen durumda teşkilatıyla, kadrosuyla, mevzuatıyla sizin eseriniz olan bir
yargıyla karşı karşıyayız. Adalet mülkün temeli, AKP tarafından yapılan
düzenlemeler ise bu temele konulan dinamitlerdir. Dolayısıyla, bugün yargının
içler acısı hâlinden Adalet ve Kalkınma Partisi birinci derecede sorumludur.
Bugünleri gören ve o süreçte dile getiren Milliyetçi Hareket Partisine
akılalmaz ithamlarda bulunanlar umarım bugün bir nebze de olsa nedamet
duyuyorlardır. 
Değerli
milletvekilleri, bir ülkenin hukuk devleti olduğundan bahsedilebilmesi için o
ülkede bağımsız bir yargı teşkilatının varlığının tartışmasız olarak kabul
edilmesi gerekir. Bağımsız yargı ise yargıçların bağımsızlıkları ile mesleki
geleceklerinin ve özlük haklarının yasama ve özellikle yürütme organının baskı
ve müdahalelerine göre şekillenmemesi ve yargıçların kendilerini güvencede
hissetmelerinin sağlanmasıyla gerçekleşir. Bağımsız yargı, vatandaşların yasama
ve yürütme organları karşısında en önemli teminatıdır. Bu teminat sayesinde
hukuk devleti varlık bulur. Hukuk kurallarıyla yönetilen bir ülkede toplum
genel hukuk ilkelerinin, adil yargılanma hakkının ve diğer temel hakların
uygulanabilirliğinin garanti edilmesini ister. Bu nedenle, adaleti sağlayacak
kurumlarla ilgili düzenlemeler yapılırken kafalarda şüphe bırakılmaması
gerekir. 
Hukuk
devleti ilkesi, kuşkusuz, kanuniliğin ötesinde, insanlık tarihinin tekamülü
boyunca elde edilen bazı hukuk kaidelerini de içeren daha kapsamlı bir
kavramdır. Demokrasilerde, kaynağı kadar iktidarın nasıl kullanıldığı da
önemlidir. Siyaset kuramcısı Thomas Paine’in “İktidarın seçimle iş başına
gelmesi, seçilen kimseler sonradan hudutsuz bir yetkiye sahip iseler istibdadı
ortadan kaldırmaz.” sözü hukuk devletinin kâmil manada tesisinin nasıl
sağlanacağını işaret etmektedir. Bu nedenle, Parlamentoda yapıcı muhalefet
anlayışı içinde dile getirilen her meselede, tespit edilen her yanlışta Adalet
ve Kalkınma Partisinin “Ama biz yüzde 49 oy aldık.” demesi ve bunu kuvvet gösterisine
dönüştürmesi siyaseten olgun bir bünye ve seviyeli bir kültüre sahip
bulunulmadığını göstermektedir.
Değerli
milletvekilleri, adaleti temel hak ve özgürlüklerin güvencesi ve devletin
temeli olarak görüyoruz. Bu nedenle, yargı insanların tereddütsüz
güvenebileceği, adalet duygusunun zihinlerde ve kalplerde yer ettiği bir yapıda
olmalıdır. Seçim beyannamemizde insanlarımızın adaletli ve hakkaniyetli bir
sosyal düzen içerisinde yaşamasının sağlanacağı, hukukun üstünlüğü prensibinin
hâkim kılınacağı, temel hak ve özgürlüklerin güvence altına alınacağı
belirtilmiştir. Yargının siyasi iktidarların veya belirli kişi ya da grupların
güdümünde hareket etmeyeceği, bir kısım aidiyetlerin adalet duygusunun önüne
geçmesine imkân verilmeyeceği, daima ve her şartta hakkı savunan bir yapıya
büründürüleceği, bu amaçla fiziki ve teknolojik imkânların geliştirileceği,
insan kaynaklarının nitelik ve nicelik olarak güçlendirileceği, çeşitli güç
unsurlarının hukuk devleti kurallarına göre sınırlandırılması suretiyle güçlünün
değil haklının korunmasının temin edileceği, toplumsal ahengin ve huzurun tesis
edilmesinin devletin temel görevleri olacağına vurgu yapılmıştır.
Son
yıllarda, Türkiye’de hukuk ve yargı sisteminin artarak büyüyen sorunları yargı
ve hukukun birçok bölümünde kendini göstermektedir. Ancak, en büyük sorun, var
olan hukuk kurallarının uygulanmaması ya da kişiye veya duruma göre uygulanıyor
olmasıdır. Demokratik hukuk devletinin en önemli unsuru olan eşitlik ilkesine
aykırılık ve hukuk güvenliği hakkıyla ilgili olarak ortaya çıkan sorunlar
vatandaşın da adalete olan güvenini sarsmaktadır. Yapılan çeşitli kamuoyu
araştırmalarında bu durum net bir şekilde ortaya çıkmakta ve halkın yüzde
75’inden fazlası yargıya güvenmediğini belirtmektedir. Halkın adalete olan güveninin
kaybolması ise ülkemizin bekası için önemli bir sorun, ciddi bir tehdittir.
Bunun toplumsal yaşamda yol açtığı en büyük tehlikelerden birisi, kişilerin
uyuşmazlıklarını yargıda görmekten çok, başka yol ve yöntemlere tevessül
etmesidir. Özellikle, hızlı ve adil yargılamanın gerçekleşmemesi durumunda yasa
dışı gruplar, yol ve yöntemler ortaya çıkmakta, devreye girmektedir. Adil
yargılanma hakkının en önemli unsuru, makul süre içerisinde yargılanma
hakkıdır. Toplumun yargı organlarına olan güveninin korunabilmesi, hakkın
gerçek sahibine bir an önce tesliminin sağlanması açısından yargılamanın makul
süre içerisinde bitirilmesi ilkesi son derece önemlidir.
Avrupa
Konseyi Etkin Yargılama Komisyonunun yayımlamış olduğu verilere göre, Avrupa
ülkelerinde 100 bin kişi başına düşen hâkim sayısı ortalaması 21,3 iken
Türkiye’de bu sayı 10,6’dır. 100 bin kişiye düşen savcı sayısında ise Avrupa
ortalaması 11,1 iken Türkiye’de 5,8’dir. Yine, adli yardım harcaması Avrupa
ülkelerinde 7,7 avro iken Türkiye’de sadece 1,10 avrodur. Bir hâkime düşen
dosya sayısı yılda 200 iken Türkiye’de 780’dir.
Adalet
Bakanlığı Adli Sicil ve İstatistik Genel Müdürlüğünün 2004-2014 yıllarını
kapsayan verilerine göre, bu dönem içerisinde davaların ortalama görülme süresi
207 gün olarak hesaplanmıştır. Yaklaşık altı buçuk aya karşılık gelen bu süre,
doğası gereği, kısa süreli çekişmesiz yargı işleri ayrı tutulduğunda, aslında
çok daha uzun olmaktadır. Türkiye’de hâkim ve savcı sayılarında hâlâ Avrupa
standartlarına yaklaşılamamıştır. Bu ve benzeri problemleri çözmeden adaletin
hızlı, doğru ve adil karar vermesi yolundaki engeller devam edecektir.
Değerli
milletvekilleri, yargı reformu kapsamında yapılacak her türlü değişikliğin
toplumun adalete güven duygusunu artıracak şekilde olması şarttır. Hukuk ve
adalet alanında evrensel normları da dikkate alan kısa, orta ve uzun vadeli
devlet politikaları oluşturulmalıdır. Hiçbir organ, makam, merci, kişi ve baskı
grubuna ayrıcalık tanınmayacak biçimde yargı bağımsızlığı tesis edilmeli,
hiçbir kimse ya da organ yargı denetimi dışında bırakılmayarak hukukun herkes
için eşit ve adil bir şekilde tecelli etmesi sağlanmalıdır. Hâkim, savcı
atamaları ve yargıda yapılan seçimler objektif kriterlere dayandırılmalıdır.
Seçimlerin hâkim ve savcıların mesleklerinin ve kararlarının önüne geçmesine
yol açabilecek siyasi, ideolojik ya da bir grubun temsiline dönük yarışa
dönüşen çarpıklıkları derhâl giderilmelidir. Mevzuatımıza girmiş bulunan millî
ve manevi değerler ile üniter millî devlet yapımızı, cumhuriyetimizin temel
niteliklerini tahrip eden, Türkiye’nin ülkesi ve milletiyle bölünmezliğini
tehdit eden, yolsuzluk ve usulsüzlüğü teşvik eden yasal ve idari düzenlemeler
derhâl temizlenmelidir.
Unutmayalım
ki sorumluluk mevkisinde olanlar yaptıklarından da, yapmadıklarından da
sorumludur; millet emanetine sahip çıkmaktan, vatana, millete ve bayrağa
sadakatten, devletin varlığı ve bağımsızlığını, milletin kayıtsız şartsız
egemenliğini korumaktan, yetim hakkına sahip çıkmaktan ve adaletle hükmetmekten
sorumludur. Unutmayalım ki ilahi adalette zaman aşımı yoktur. 
Bu
düşüncelerle sözlerime son verirken hepinizi saygıyla selamlıyorum. (MHP
sıralarından alkışlar)
BAŞKAN
– Teşekkür ediyorum.
Gruplar
adına ikinci söz, Halkların Demokratik Partisi Grubu adına Van Milletvekili Bedia
Özgökçe Ertan’a aittir.
Buyurun
Sayın Özgökçe Ertan. (HDP sıralarından alkışlar)
HDP
GRUBU ADINA BEDİA ÖZGÖKÇE ERTAN (Van) – Teşekkürler Sayın Başkan. 
Genel
Kurulu saygıyla selamlıyorum. 
Tasarıya
dair görüşlerimizi paylaşmadan önce, 26 Haziran İşkence Görenlerle Dayanışma
Günü vesilesiyle dünyada ve Türkiye’de işkencenin ortadan kalkması için
mücadele eden, emek harcayan herkesi bu kürsüden saygıyla selamladığımı
belirterek başlamak istiyorum. 
Değerli
milletvekilleri, önümüzdeki tasarı, açıkça Anayasa’ya aykırı ve kuvvetler
ayrılığı sistemini bozan, darbe niteliğinde bir ayıklama operasyonudur.
Komisyon görüşmelerinde de bu tasarının esasen kendinden olmayan herkesin
tasfiyesine yönelik bir ayıklama operasyonu olduğunu belirttik. Bu
eleştirilerimize karşı Adalet Bakanı Sayın Bekir Bozdağ, âdeta teyit edercesine
“Pensilvanya’ya biat edenler var ve oraya biat etmeyi cennete gitmekle eş değer
görenler var.” şeklindeki sözleriyle karşılık vermiştir. Sadece bu cümle bile
nasıl bir tasarıyla karşı karşıya olduğumuzu aslında belirtmeye yeter. 
Gündeme
geldiğinden beri hiç kimse bu tasarının yargıya olan güveni artıracağına,
adalet sisteminde bozulan yönleri telafi edeceğine dair herhangi bir tartışma
yürütmedi; tam aksine, bütün tartışmalarda anayasal ilkeler ve güvenceler
düzeyinde sağlanan yasama-yürütme-yargı dengesinin nasıl yerle bir edildiği
endişeyle tartışılıyor ne yazık ki. Bu tasarının adaletle herhangi bir alakası
yok. 
Usul
ve yöntem olarak alt komisyona sevk etme gereği duymadan, görüş alınması gereken
tüm kesimlerden görüş alınmadan, Venedik Komisyonu ve Avrupa Konseyi Bakanlar
Komitesi, Birleşmiş Milletler Genel Kurul kararlarına uymadan, alelacele Genel
Kurul önüne getirilen bu tasarı, açıkça bir dayatmadır. 
Değerli
milletvekilleri, AKP Hükûmeti olarak benimsediğiniz tarz, çoğulculuğu ve
hukukiliği esas almaktan çok uzaktır. Siz, çoğunluğu elinizde bulundurabilir,
hatta bu sayede yasama faaliyetlerini askıya alabilirsiniz, yürütmeyi işlemez
hâle getirebilirsiniz ve bir müsteşardan bir odacıya kadar tüm kamu yönetimi
sistemine giriş için tek ölçüt olarak AKP’li olmayı getirebilirsiniz ancak
yargıya doğrudan, özüne dokunur şekilde müdahale edemezsiniz, etmemelisiniz.
Buna hiç kimsenin hakkı yoktur. Hukuk düzeni akşamdan sabaha oluşturulan bir
sistem değil, tüm toplum düzenimizi belirleyen bir bütündür. Bu yapıyı bozma
girişimi dahi kaosa, herkesin kendi hakkını kendisinin aramaya başlayabileceği
tehlikeli bir ortama işaret eder. O nedenle, yargı sistemini felce uğratacak ve
bundan sonra yargının bağımsızlığına hiçbir inancımızın kalmamasına neden
olacak bu tasarının görüşmeleri derhâl durdurulmalı ve tasarı geri
çekilmelidir.
Değerli
milletvekilleri, adliyelerde hâkimler yargı bağımsızlığı ve hukuk düzeni için
adalet dağıtmalıdırlar. Birazdan tekrar değineceğim üzere, bu nedenle dahi her
türlü etkenden bağımsız olmalıdır adaleti sağlayan kişiler. Bakın, Amerika’da
bir yargıç Obama’yı gördüğü zaman değil önünü iliklemek ayağa dahi kalkmaz, o
yargıcın temsil ettiği bir makam var, bunu düşünür ve o makamın onurunu
koruması gerektiğini düşünür. Az evvel de belirttiğim üzere, çoğunluğu elinizde
bulundurmanız yargıya müdahale etme hakkını size vermez. Venedik Komisyonu da
bu konuda kriz zamanlarında dahi yargının bağımsızlığı ve gerektiği gibi
çalışmasının tehlikeye düşürülemeyeceğini ifade eder.
Değerli
milletvekilleri, bahsettiğimiz Venedik Komisyonu ve bu yapının önerilerini,
raporlarını dikkate almak bağlı olduğumuz sözleşmeler ile üyelikler sebebiyle
ve hukukun üstünlüğü ile bireylerin hak ve özgürlüklerinin güvenceye
alınmasının teminatı olma bakımından önemlidir. Venedik Komisyonu bizim de
üyesi olduğumuz Avrupa Konseyinin anayasal konulardaki danışma organıdır ve
üyeleri de özellikle Anayasa hukuku ya da uluslararası hukuk alanlarında uzman
akademisyenler, Anayasa Mahkemesi yargıçları ve çeşitli ülkelerin
parlamenterlerinden oluşmuştur. Bir zamanlar Anayasa hazırlattığınız Profesör
Doktor Ergun Özbudun da bu Komisyonun eski üyesiydi ve açıkça Anayasa'ya, hukuk
devleti ilkesine aykırı olduğunu o da belirtmiştir.
Az
önce usul tartışması yürüttük İç Tüzük 32’nci madde uyarınca. Komisyonda da
benzer tartışmaları yürüttük ama AKP’liler “Biz Anayasa'ya uygun olduğunu
düşünüyoruz.” diyerek kabul ettiler ve Anayasa'ya aykırılığı tartışma gereği
bile duymadılar. Ben bunları, Komisyonda nasıl bir ortamın olduğunu burada
ifade edebilmek üzere kamuoyunun bilgisine sunmak için anlatıyorum. Sadece “Biz
uygun görüyoruz, oldu. Biz kabul ediyoruz, oldu.” diyerek böyle bir araştırma
yapmak yerine, sadece, tasarıyla yerleri etkilenmeyecek olan 2 yüksek yargı dairesi
başkanını getirmişlerdi, onlar da tabii ki tasarıyı olumlayan görüşlerini dile
getirdiler ve sunulan aykırı görüşler hiçbir şekilde dikkate alınmadı. Siz
kabul ediyorsunuz diye Anayasa’ya aykırı olmaktan çıkmaz, Anayasa’ya açıkça
aykırıdır.
Değerli
milletvekilleri, AKP Hükûmeti görüşmekte olduğumuz tasarıyla yargıda yeniden
bir reform yapacağını ileri sürüyor ama bu bir reform değildir. Önce geleneksel
hâkim güçlere karşı, sonra da AKP’nin ters düştüğü cemaatçilerle yollarını
ayırmak üzere, önce çoğunluğu elde etmek üzere üye sayısını ve daire sayısını
artırdılar, şimdiki düzenlemeyle de üye sayısını ve daire sayısını
düşürüyorlar. Yargıtay üyelerine, Anayasa Mahkemesinde olduğu gibi, on iki yıl
görev süresi getiriliyor. 
Bunların
hepsine birazdan değinmekle beraber şunu anlatmak istiyorum: Yerleri
etkilenmeyecek olanlar, Yargıtay ve Danıştay Birinci Başkanı, Cumhuriyet
Başsavcısı Birinci Başkan Vekili, Cumhuriyet Başsavcı Vekili ve daire başkanı
olarak görev yapanlar hariç Yargıtay üyelerinin üyelikleri tamamen sona eriyor.
Ayrıca, Yüksek Seçim Kurulunda üyeliği olanların da üyeliği sonlanmış olacak.
Bu durumun yol açacağı sorunlar da görmezden geliniyor. Anlaşılan o ki Yüksek
Seçim Kurulunun da bu düzenlemeyle içi boşaltılacak ve o kurula da tarafsızlığı
hep tartışılacak olanlar atanacak. Tasarıya göre, kanunun yürürlüğe girmesinden
itibaren beş gün içinde görevi sona eren üyeler arasından HSYK tarafından
Yargıtay üyesi seçimi yapılacaktır, yeniden seçilen üyeler on iki yıl daha
görev yapacaktır. Bu düzenlemeyle, Anayasa Mahkemesi denetimini dahi imkânsız
kılacak kadar kısa bir süre öngörerek bu yolu neredeyse imkânsız kılıyorsunuz.
Umuyoruz ki, Anayasa Mahkemesi bu tasarı hakkında inceleme yaparken yokluk
konusunu da değerlendirir, hukuki bakış açısıyla, aslında değerlendirmesi
gerektiğinin altını çizerek vurgulamak istiyorum. İptal kararı verilecek olsa,
geriye yürümezlik prensibi gereği, yeniden seçilecekler on iki yıl süreyle o
mevkileri işgal etmiş olacaklardır. Tasarı bu hâliyle Yargıtay ve Danıştayda
kadrolaşmayı hedefliyor. Bizler ve etkilenecek olan herkes de çok iyi biliyor
ki aslında yeniden atanacakların listesi çoktan belirlenmiş durumdadır. 
Bir
diğer husus: Yargıtay üyeliğine seçilmeyenlerin kazanılmış hak aylık dereceleri
saklı kalmak kaydıyla HSYK tarafından sınıf ve derecelerine uygun olarak bölge
adliye veya ilk derece mahkemelerine atanmaları öngörülüyor. 
Tasarı,
20 Temmuz 2016’da istinaf mahkemelerinin faaliyete geçmesiyle vakıa denetimini
istinaf mahkemelerinin yapacağını, Yargıtayın içtihat mahkemesi olarak sadece
hukukilik denetimi yapacağını belirtiyor. Sadece bu düzenleme dahi, önümüzdeki
süreçte yargıda meydana gelecek kaosun habercisidir. İstinaf mahkemeleri daha
yürürlüğe girmeden, girdikten sonra hangi öngörülemez sonuçların olacağını dahi
henüz kimse bilmiyor.
Bir
diğer husus: Anayasa’nın 139’uncu maddesinde düzenlenen hâkimlik teminatıyla
alakalıdır. Hâkimlik teminatı demokrasinin vazgeçilmez unsurlarındandır. Bu
teminat sadece adaleti sağlayan kişileri değil, adalet karşısına çıkan bizleri,
toplumu da koruyan bir teminattır. Bu bağlamda, Danıştay ve Yargıtay üyeliğinin
anayasal güvenceye alınmış bir statü olduğunu da Adalet Bakanının
“Anayasa’mızda Danıştay üyeliği teminatı diye bir düzenleme yoktur.” gibi
temelsiz, gerçekliği olmayan sözlerine istinaden anımsatmak gerekir. Hükûmet,
bu statüyü ortadan kaldırarak “şucu” ya da “bucu” üyeleri değil, yargı
makamının bizzat kendisini hedef alıyor. Hâkimlik teminatı da hâkimlerin
kanunda belirtilen durumlar dışında emeklilik yaşına kadar görevlerinde
kalmalarını gerektirir.
Burada
iki yüksek mahkemedeki bütün üyeler görevlerinden alınıyor, bir kısmı emekliye
sevk edilmeden daha alt seviyedeki mahkemelere atanıyor. Bir hâkimin şahsi
kusuru olmaksızın daha aşağı mertebede bir mahkemeye tayini açıkça bir cezadır,
açıkça bir baskıdır. Dolayısıyla, bu düzenleme de hukuk devleti, yargı
bağımsızlığı ve hâkimlik teminatı prensiplerine açıkça aykırıdır.
Değerli
milletvekilleri, bizler, AKP’nin ve sarayın demokrasi, özgürlük, barış gibi
kavramları sevmediğini ve yaşamını bu değerlere adayan aydın, yurtsever,
demokrat herkese düşmanlığının baki olduğunu çok iyi biliyoruz. Daha geçtiğimiz
günlerde, Özgür Gündem gazetesinin nöbetçi genel yayın yönetmenliğini yapan üç
arkadaşımız tutuklandı. Son bir yıldır partimize ve bileşenlerimize yönelik
operasyonlarda ise binlerce kişi tutuklandı. Bununla yetinmeyen Hükûmet, bu
tasarının ardına gizlenmiş 3 maddeyle DGM’leri mumla aratacak bir düzenleme
koymuştur. Buna göre, tasarıyla, “Devlet aleyhine işlenen suçlar ve Terörle
Mücadele Kanunu kapsamına giren suçlar dolayısıyla, suçun işlendiği yerin bağlı
olduğu ilin cumhuriyet başsavcılığınca açılan davalar, ilin adıyla anılan ağır
ceza mahkemesinde görülecek.” deniliyor. Bu hâliyle, tabii hâkim ilkesinin,
delillerin serbest değerlendirilmesinin ve adil yargılanma hakkının daha baştan
ihlal edileceğinin açık olduğunu görmek gerekir. Bu düzenleme, kesinlikle
suçlarla etkin mücadele anlamına gelmeyip her ilde yeni bir DGM kurulacağının
beyanıdır. Sulh ceza hâkimlikleri kurulurken güdülen amaç burada da açıkça
ortaya konmuş durumdadır. Yine kontrol altında, yine talimatla hareket edecek
hâkimlerin olduğu mahkemelerde, o çok tanımsız, belirsiz kavramlar olan terör
kapsamında görülecek, herkes ya da sırf iktidara muhalif olduğu için, devlet
güvenliğine aykırı hareket ettiği gerekçesiyle bu mahkemelerde yargılanacak
demektir. Bir basın açıklamasında bulunmak ya da demokratik bir söylem bile bu
mahkemelerde yargılanmaya yetecektir. Sosyal medya paylaşımlarının tutuklama
gerekçesi yapıldığı böylesi bir ortamda bunları görmek için kâhin olmaya gerek
yok. Demokrasi isteyenler, adalet arayışında olan ve bozulmuş düzene itiraz
edenler, gerçekleri yazanlar, gerçek habercilik yapanlar, iktidara muhalif olan
herkes ama herkes böylesi mahkemelerde yargılanacak ve ceza alacak. Bu
anlayışla yine demokrasinin can damarlarını kesmeyi hedefliyorsunuz.
Demokrasiye, hukukun üstünlüğüne, evrensel tüm değerlere aykırı ama AKP’ye
uygun mantığıyla hareket ediyorsunuz, hepimizi, tüm ülkeyi tehlikeye
atıyorsunuz. 
DGM’lerin
tarihini yeri gelmişken kısaca belirtmekte de fayda görüyorum. Abdülhamid’in
Yıldız Sarayı’nın bahçesine kurdurduğu çadır mahkemesinden sonraki dönemde 11
ilde kurulan istiklal mahkemesine, daha sonra yine İstanbul İstiklal
Mahkemesine ve Takrir-i Sükûn Kanunu’yla birlikte Ankara ve Şark istiklal
mahkemelerine, sıkıyönetim mahkemelerinden DGM’lere kadar, DGM’lerden sonra
özel yetkili mahkemelerin hepsinin ortak özelliği muhalifleri susturmak
olmuştur ve bugüne kadar da olağanüstü yetkili ve hukuksuz mahkeme
uygulamalarından hiçbir zaman vazgeçilmemiştir. 
AKP
Hükûmeti iktidara geldiğinde yüzünü Avrupa Birliğinin haklar ve özgürlükler,
hukuk güvencesinin asgari normlarına, AB standartlarına dönmüş ve bu rüzgârla
her çevreden oy almıştı ama zaman içinde gördük ki verdiği sözlerin hiçbirisini
tutmadı. AKP Hükûmeti bahar havasından daha 2005 yılında çıkmış, TCK
değişikliğiyle çocukların ağır ceza mahkemelerinde yargılanmalarına neden olan
Terörle Mücadele Kanunu’nda değişiklik yapmıştı. Yine, 2007’deki Polis Vazife
ve Salâhiyet Kanunu’ndaki değişiklikle hızla bu değerlerden uzaklaştığını
gösterdi. Daha önce farklı form ve değişik adlarla karşımıza çıkan özel yetkili
bu mahkemeler… Üstelik, yeni yasa yapmaya da gerek duymadan, torba yasayla ön
planda başka bir tasarı, birkaç maddesinde saklanmış hâlde DGM’ler ortaya
çıkıyor. Özcesi, DGM’leri geri getiriyorsunuz. 
Değerli
milletvekilleri, tasarıyla, ayrıca, hâkim ve savcı adaylarının meslek öncesi eğitimleri
sonunda yapılan yazılı sınavlarına ilave olarak sözlü sınav getiriliyor.
Yıllardır bu sözlü sınavların nasıl elemeye tabi tuttuğunu, nasıl bir eleme
unsuru olarak görüldüğünü aslında hepimiz biliyoruz. Sınavdan 100 bile alsanız
politik eğiliminize göre ya elenirsiniz ya alınırsınız ya da örneğin doğum
yerinizde “Dersim” yazıyorsa, “Van” yazıyorsa, “Yüksekova” yazıyorsa artık bu
yargı sistemine dâhil olmanız mümkün değildir. 
Ayrıca,
tasarıyla hâkim ve savcılar için kanun yolu değerlendirme formu uygulaması
yeniden getiriliyor. Gördüğünüz üzere, bu tasarı artık hâkim teminatını, yargı
bağımsızlığını, liyakat, kürsü teminatı gibi, bir hukuk düzeninde olması
gereken tüm değerleri yerle yeksan ediyor. 
Değerli
milletvekilleri, yargı bağımsızlığı ya da bir diğer deyişle bağımsız hâkimler
olmazsa hak ve özgürlüklerin doğru ve meşru uygulaması olamaz. Yargı
bağımsızlığı, bir amaç veya yargıçların özel bir ayrıcalığı değildir ancak
hâkimlerin, bir hukuk devletinde yurttaşın hak ve özgürlüklerini koruyucu bir
rol üstlenebilmeleri için olmazsa olmazlardandır. İç ve dış etkilerden korunmuş
bağımsızlığın kurumsal düzenlemelerle teminat altına alınması beklenirken
bizler, bugün, yargının saraya bağımlılığını tartışmaktayız. Anımsayın, yüksek
yargı başkanlarının Cumhurbaşkanıyla çay toplamalarının ardından Hükûmet
sözcüsü “Ne var bunda? Yargı, Cumhurbaşkanlığı makamına bağlıdır, elbette
Cumhurbaşkanının gezilerine katılacak.” demişti. Oysa hâkimler,
tarafsızlıklarının ve bağımsızlıklarının sorgulanabileceği durumlara dahi
kendilerini sokamazlar. Meslek onurunu korumak adına ve adalet kavramının yüzü
suyu hürmetine, o fotoğraf karesinde bulunanların aslında istifa etmesi
gerekirdi; tam aksine, o karede bulunanlar bağlılıklarının kime olduğunu
göstermiş oldular. Türkiye bu fotoğraf karesini asla unutmayacak. 
Yine,
tasarıda yüksek yargı üyelerinin görev sürelerinin on iki yılla
sınırlandırılması Anayasa’ya aykırılık taşımaktadır, bunu tekrar belirtmekte
fayda var. Ayrıca bu anlamda tasarı, Avrupa İnsan Hakları Sözleşmesi’nin
bağımsız ve tarafsız mahkeme önünde yargılanma hakkını güvence altına alan
6’ncı maddesine de aykırılık taşımaktadır; yine İnsan Hakları Evrensel
Bildirgesi’nin 10’uncu maddesine; 1985’te Birleşmiş Milletler Genel Kurulu
tarafından kabul edilen Yargı Bağımsızlığı Hakkında Temel İlkelere ve 2002
tarihli Bangalore Yargısal Etik İlkelerine de ters düşüyor. Tüm bu belge ve
görüşlere rağmen, benzer bir tasarıyı kanunlaştırarak HSYK’daki kadroları eline
geçiren AKP Hükûmeti hâkim ve savcı olabilmek için tek bir şart sunmaktadır, o
da koşulsuz saraya biat şartıdır.
Değerli
milletvekilleri, on iki yıllık süre sınırı konusunun hâkimlik teminatı
bakımından Anayasa’ya aykırılığı hem Bakanlar Komitesinin tavsiye kararında
belirtilmiş hem de Anayasa’nın 139’uncu maddesinde “Hâkimler ve savcılar
azlolunamaz, kendileri istemedikçe Anayasada gösterilen yaştan önce emekliye
ayrılamaz.” denerek tartışmaya mahal bırakmaksızın, açık bir şekilde
düzenlenmiştir. 
Kısaca
bu konuda şunu belirteyim: Demokratik ülkelerde genel kabule göre, yargı
bağımsızlığı ve hâkimlik teminatını güvenceye almak üzere, bu alana müdahale
olmasın ya da yasama, yürütme organları baskısı olmasın diye -teminata dair
güvence maddeleri- anayasa gibi değiştirilmesi zor olan belgelerde düzenleme
yapılma yoluna gidilir ki bizde de anayasal düzenleme yapılmıştır, anayasal
güvencesi vardır. 
Değerli
milletvekilleri, Türkiye’de yargıçların meslekte ilerlemeleri ve görev süreleri
hakkındaki yasal düzenleme Kıta Avrupası sistemine denk düşmekte, liyakate ve
başarıya dayalı bir görev sistemine göre ilerlemelidir. Yine Türkiye’nin
benimsediği Bangalore Yargı Etiği İlkeleri ışığında kariyer, liyakat ve ehliyet
koşullarının taşınması gerekir. 
Tüm
bu hususlar net iken günübirlik politikalarla yargı alanı yapboz tahtasına
çevrilemez. Hâkimlik teminatı ve yargı bağımsızlığı yani adalet sisteminin
temel unsurları hiç kimsenin, özellikle bu Hükûmetin inisiyatifine terk
edilemeyecek kadar değerli ve önemlidir. Bundan ötürü yüksek yargı üyelerine
ilişkin yapılacak düzenlemelerin Anayasa değişikliğiyle yapılması şarttır.
Yine,
az önce belirttiğim gibi DGM’lere ilişkin düzenleme 31, 32 ve 33’üncü
maddelerde düzenlenmiştir. DGM zihniyetiyle getirildiğini söyledik zaten. 
Son
olarak şunları belirtmek istiyorum: Aristo “Adalet ilkin devletten gelmelidir
çünkü hukuk devletin toplumsal düzenidir. Kanun düzendir, iyi kanun iyi
düzendir. Hukuk her şeyin üzerinde olmalıdır.” der.
Şu
ana kadar dikkatinizi çektiyse ne adaletten ne hukuktan ne de toplumsal
düzenden bahsettik. Tasarının bizlere öngördüğü yegâne konular kaos, haksızlık,
hukuksuzluk, insan hakları ve özgürlük anlayışının askıya alınacak olmasıdır.
Başında bulunduğu kurumun yapısı tamamen değişecek olmasına rağmen, koskoca
Yargıtay Başkanının sadece göreve ilişkin, görev süresine ilişkin çekine çekine
iki cümle kurması anlaşılabilir bir şey değildir. Yargıtay Başkanı Cirit’in
yerine, söylemesi gerekenleri Yargıtay Onursal Başkanı Sayın Sami Selçuk aynen
şu ifadelerle söylüyor: “Yetersiz bilgiyle ve kopyalarla sistem değiştirilemez.
Buna benzer değişiklikler ancak ihtilal dönemlerinde görülebilir. Sağlıksız
sonuçlar yaşandığında da herkes kendine gelir ama çok geçtir artık, her şey
yitirilmiştir. Olağan hukuk düzeninde bunlara hiç kimse cüret edemez, düşünmez
bile. Bizde oldu, yargının güvencesi çoğunluk iktidarınca örselendi. Bu
alışkanlık sürerse korkarım hiçbirimiz sığınacak liman bulamayacağız. Elli
yıldan bu yana, yargıya bu denli el atıldığı bir dönemi yaşamadık. Çok yazık ve
çok acı. Bugünler eski bir yargıç olarak benim için yas ve utanç günleridir.
Ülkem, ülkemdeki hukuk fakülteleri, hukukçular, özellikle de Meclisteki
hukukçular ve öğrencilerim adına bu denli utandığımı hiç mi hiç anımsamıyorum.
İmdat çığlıklarını duyup değerlendirenler de yok ortalıkta. Komisyonun kabulüyle
çoğunluk iktidarı, esasen güven bunalımı ve hastalığı çeken yargının ve onun
bağımsızlığının tabutunu hazırlamış bulunuyor. Umuyorum, Genel Kurul o tabuta
son çiviye de çakmayacaktır.”
Değerli
milletvekilleri, bugün, bu tasarıyı önümüze getirerek bize dayatan AKP Hükûmeti
şunu aklından çıkarmamalıdır. Hukuk, demokraside öncelikle azınlıkların ve
bütün toplumun haklarını ve özgürlüklerini koruma amaçlıdır ve hepimizin
sığınacağı en güvenilir limandır. Yine bizler için âdeta bir Kutup Yıldızı’dır.
Bu istikametin karşısında duran bu tasarıya bir bütün olarak karşı çıktığımızı
belirterek hepinize saygılar sunuyorum.
Teşekkür
ediyorum. (HDP sıralarından alkışlar)
BAŞKAN
– Teşekkürler.
Şimdi,
gruplar adına üçüncü söz, Cumhuriyet Halk Partisi Grubu adına Antalya
Milletvekili Deniz Baykal’a aittir.
Buyurun
Sayın Baykal. (CHP sıralarından alkışlar)
Süreniz
yirmi dakikadır.
CHP
GRUBU ADINA DENİZ BAYKAL (Antalya) – Sayın Başkan, sayın milletvekilleri;
milletçe acı bir dönem yaşıyoruz. Bir yandan, her gün gelen şehit haberleri,
öte yandan, çöken turizmin ağır maliyeti, derken şimdi de bir yangın çıktı,
Türkiye’miz ve Antalya’mız yaşadığı büyük acılar içinde. Buradan milletimize,
hemşehrilerime geçmiş olsun dileklerimi ifade etmek istiyorum. Umarım, ramazan
ayında bu dileklerimiz gerçekleşir ve milletimiz bir an önce mutlu günlere
kavuşur. 
Bu
dönemde Türkiye’de en büyük tahribatı yaşayan alan adalet ve yargı alanı
olmuştur. 2010 referandumundan sonra yargı iktidar tarafından hedef olarak
seçilmiştir. Kısaca hatırlayalım: Bu dönemde tabii hâkim ilkesi tahrip
edilmiştir. Sulh ceza hâkimlikleri kurulmuş, DGM, özel yetkili mahkemeler, son
olarak sulh ceza hâkimlikleri ihdas edilmiştir. Masumiyet karinesi ihlal
edilmiştir. Tutukluluk tedbir olmaktan çıkmış, cezaya dönüşmüştür. Delilden
sanığa değil, sanıktan delile gitme yöntemine geçilmiştir. Gizli tanık
üretilmiştir. Hükümlülerle pazarlık yapılmıştır. CD’ler ve ıslak imzalar imal
edilmiştir. İddianameler Emniyette hazırlanmış, Emniyet savcılıkta ve hatta
mahkemelerde davaları yönlendirmiştir. Sonucunda Genelkurmay Başkanı terör
örgütü yöneticisi olarak suçlanmış ve müebbet hapse mahkûm olmuştur. Yargı,
TSK, Deniz Kuvvetleri ve aydınlarla hesaplaşmanın aleti hâline getirilmiştir. 
HSYK
3 kez siyasi operasyona maruz kalmıştır. 2010 referandumuyla yapısı
değiştirilmiş, sonuç alınamamıştır; üye sayısı artırılmış, sonuç alınamamıştır;
üye sayısı azaltılmış, sonuç alınamamıştır; sonuncusunda listeli seçimlerle
HSYK siyasi parsellenmeye tabi tutulmuş, siyasi, ideolojik kimlikleriyle
hâkimler seçilmiştir ve Adalet Bakanlığının finanse ettiği seçim kampanyasıyla
bu sonuç ortaya çıkmıştır. Bugün, bu yapılan iş bölümü ve oluşturulan daireler
ve yapılan atamalar sonucunda HSYK siyasi talimatla işleyen bir kurum hâline
gelmiştir. O nedenle, Gezi davasında Beşiktaş Futbol Kulübü taraftarlarına dava
açılmakta, bir gazetecilik faaliyeti casusluk suçlamasına sokulmakta,
akademisyenler düşünce açıkladıkları için, gazeteciler bir yayın organına
destek verdikleri için tutuklanabilmektedir. HSYK eliyle ilk derece mahkemeleri
siyasi yönlendirmeyle denetim altına alınmıştır, şimdi sıra yüksek yargıya
gelmiştir.
Son
iki buçuk yılda 3 kez yüksek yargıya siyasi operasyon yapılmıştır. Önce, yüksek
yargıdaki üye sayısını artırarak yüksek yargıyı ele geçirme denemesi
yapılmıştır, daha sonra bunun tam tersi denenmiş ve üye sayısı azaltılarak aynı
amaca ulaşılmak istenmiştir, şimdi de Yargıtay ve Danıştay üyelerinin tümünü
azledip sıfırlayarak HSYK ve Cumhurbaşkanı atamalarıyla yüksek yargıyı siyasi
kontrol altına alma amacına ulaşmayı öngören bir tasarı hazırlanmıştır. Bu,
yargıya yönelik müdahalelerin en kabasıdır. Anayasa’ya göre bir yargı
mensubunun bile azledilmesi mümkün değilken Yargıtay ve Danıştayın tümünü
azledip sıfırlamayı düşünmek Anayasa’nın 138 ve 139’uncu maddeleri karşısında
nasıl bir zihniyeti ortaya koymaktadır, takdirinize bırakıyorum. (CHP
sıralarından alkışlar)
Artık,
ne hâkimlik teminatı ne de yargı bağımsızlığı kalmıştır. Yargıtayın azli diye
bir olay 27 Mayıs, 12 Eylül askerî darbeleri de dâhil tarihimizin içinde hiçbir
zaman yaşanmamıştır. Hiçbir demokratik ülkede böyle bir uygulamanın örneği
yoktur. Ulusal hukuka da, bir parçası olduğumuz uluslararası hukuka da tamamen
aykırıdır. İdareyi denetleyecek olan Danıştayın yüzde 25’inin de Cumhurbaşkanı
tarafından atanacak olmasını takdirinize sunuyorum. 
Yargı
güvencesinin bir parçası olan kesintisiz yüksek yargıçlık anlayışı da ortadan
kaldırılmıştır. Yeni yüksek yargıçların görev süresi on iki yılla
sınırlandırılmıştır, on iki yıl sonra siyasi iktidarın tasarrufuna maruz kalma
tehdidiyle baş başa bırakılacaklardır. Yargıçlık mesleğine giriş de keyfî
takdire açık, sözlü sınavlara bağımlı hâle getirilmiştir. Yargıtay Başkanının
ifadesiyle, yüzde 30’lara düşmüş olan yargıya güven, bu müdahalelerin
sonrasında herhâlde onu bile aratacak hâle gelecektir. 
Bu
düzenleme elbette hukukun temel ilkelerine de Anayasa’ya da aykırıdır ama öyle
anlaşılıyor ki Anayasa Mahkemesi bu kanunla ilgili bir karar alıncaya kadar,
sıfırlanan üyeliklere yeni atamalar yapılacaktır ve Anayasa Mahkemesi kararı
geriye dönük işlemeyeceği için Anayasa fiilî durum karşısında işlemez hâle
gelecektir. Daha önce HSYK’nın idari personeliyle ilgili yapılan düzenlemeyi
Anayasa Mahkemesi iptal etmişti fakat Anayasa Mahkemesi kararı geriye
yürümediği için Anayasa’ya aykırı fiilî durum bugün hâlâ devam etmektedir. 
Bu
kurnazlıkların bir yönetim tarzı olarak itibar gördüğü, hukuk ve Anayasa
duyarlılıklarının önüne geçtiği bir dönemi yaşamaktayız. Anayasa’ya ve hukuka
karşı fiilî durum yaratma zihniyetinin elinden çıkacak bir anayasaya önem
atfetmek sadece saflıktan ibarettir. (CHP sıralarından alkışlar) Bu hukuk dışı
durum, hukuka ölçüsüz, sınırsız bir saldırıdır. Ne yazık ki Anayasa’nın kural
ve ilkeleri değil, fiilî durum işletilecektir, Anayasa’ya aykırı olduğu Anayasa
Mahkemesi tarafından tespit edildiği hâlde. Düşünebiliyor musunuz, Anayasa
Mahkemesinin muhtemel bir aykırılık kararına rağmen fiilî durum yaratılarak
Anayasa’ya aykırı bir biçimde atanacak Yargıtay ve Danıştay üyeleri on iki yıl
boyunca görev yapmaya devam edecekler. Böyle bir zilleti hukukumuza yaşatmaya
kimin, ne hakkı var? (CHP sıralarından alkışlar) 
Anayasa’ya
aykırı olduğu belirlenen bir kanunla oluşturulan yeni Yargıtay ve Danıştay
üyelerinin alacağı kararlarla milyonlarca vatandaşımız adalet susuzluğunu
gidermeye çalışacak. Bu, milletle alay etmektir. Yargıtay ve Danıştayda bu
kadar hukuksuzluğu göze almanın gerekçesi olarak cemaat etkisini kırma ihtiyacı
öne sürülüyor. Elbette cemaatten talimat alan bir yüksek yargı mensubu hiçbir
şekilde kabul edilemez. Ne yazık ki böyle bir durumun var olduğu da bir
gerçektir. Tabii “Türkiye bu noktaya kimler tarafından, hangi hesaplarla, hangi
iş birliğiyle taşınmıştır?” konusunu günü gelince ele alırız ama bugün,
yargıdaki cemaat etkisinin kırılması gerektiği açıktır. 
“Hukuk
bir ihtiyaç varsa askıya alınabilir. Ancak bir ihtiyaç yoksa uygulanabilir.”
diye bir ilke olamaz. Hukuk, tüm sorunların çözümünde temel almak zorunda
olduğumuz bir çerçevedir. Hukuk, işinize geldiği zaman uygulayacağınız, işinize
gelmediği zaman “defakto” deyip uygulamaktan vazgeçebileceğiniz bir oyuncak
değildir. (CHP sıralarından alkışlar) Milletvekili dokunulmazlığının
kaldırılması sorununu, Anayasa’daki dokunulmazlık maddesini geçici bir süre
askıya alarak çözme garabeti ve hukuksuzluğu, şimdi yüksek yargı organlarındaki
cemaat sorununu çözme bahanesi için de aynı şekilde kullanılmak isteniyor.
Böylece, yüksek yargı organlarındaki hâkimler azlolunacak ve yeni atamalar
yapılabilecektir. Danıştayın yüzde 25’i Cumhurbaşkanı tarafından atanacak, geri
kalan atamalar da iktidarın kontrolü altındaki HSYK tarafından yapılacaktır.
Yüz
kırk yıllık bir büyük tarihsel sürecin içinden gelen Yargıtay ve Danıştay
böylece siyasi iktidarın siyasi denetimi altına girecektir. Bu, sadece hukuk
sistemimizin değil, demokrasimizin de büyük bir darbe yemesi demektir. 
Düşünün
ki 1868 yılında Padişah Abdülaziz’in iradesiyle “Divan-ı Ahkâm-ı Adliye” adıyla
kurulan bugünkü Yargıtayın kuruluş amacı iradede şöyle açıklanmıştır: “Kişilerin
hakları ve güvenlikleri açısından -bugünkü Türkçeyle söylüyorum- çok önemli
olan hukuk işlerinin mülki işlerden ve yürütmeyle görevli hükûmetten ayrı bir
düzene kavuşturulması, adalete değer veren padişahın büyük arzusu” olarak
belirtilmiştir.
Yüz
kırk sekiz yıl sonra bugün biz bu kurumları “iktidarın Yargıtayı”, “iktidarın
Danıştayı” hâline dönüştürüyoruz. “İktidarın Yargıtayı” ve “iktidarın
Danıştayı” diyorsam, biliniz ki nezakettendir. Belki birilerinin çıkıp “sarayın
Yargıtayı”, “sarayın Danıştayı” demesi daha da gerçekçi olacaktır. (CHP
sıralarından alkışlar)
ADALET
KOMİSYONU BAŞKANI AHMET İYİMAYA (Ankara) – Çok ayıp! 
DENİZ
BAYKAL (Devamla) - Cemaat sorununu hukuk içinde çözmenin geçerli yolları
vardır. Anayasa’nın 139’uncu maddesindeki “meslekte kalmalarının uygun
olmadığına karar verilenler” ibaresi bireysel inceleme, soruşturma ve disiplin
uygulamalarıyla bu sorunun çözülebileceğini gösteriyor.
İktidarın
cemaatle bağlantılı yargı mensupları konusunda bilgi sahibi olduğu, beş gün
içinde atama öngören hükümden anlaşılmaktadır. Danıştay ve Yargıtay üyelerinin
tümünü azletmektense bağlantısı olanların soruşturulması hukukun gereğidir.
Fakat anlaşılıyor ki iktidar, bu bahaneyle, Yargıtayın ve Danıştayın tümünü
bizzat belirlemenin peşindedir. Eğer bireysel inceleme, soruşturma, disiplin
yöntemini kullanma ihtiyacı içine Hükûmet girerse, inanıyorum, Cumhuriyet Halk
Partisi Grubu, bu konuda ihtiyaç ortaya çıkacak olur ise yasal düzenlemelerde
gerekli katkıyı yapmaya hazırdır. 
Değerli
arkadaşlarım, yargıya yönelik bu düzenleme Anayasa’ya uygun değildir; legal
değildir, meşru değildir. Daha önce HSYK konusunda da bir Anayasa ihlalini “AYM
kararları geçmişe uygulanamaz.” diyerek ihlal ettiniz. Anayasa Mahkemesi
kararında “Kamu görevlilerinin görevlerine kanuni düzenlemelerle son verilmesi
hukuki güvenlik ilkesinin ihlalidir, Anayasa’ya aykırıdır.” demiştir. Bu defa
kamu görevlileri de değil, anayasal teminatı olan yüksek hâkimlerin görevine
yasama tasarrufuyla son veriyorsunuz. Ne Osmanlı ne de cumhuriyet tarihinde ne
de herhangi bir demokratik ülkede yüksek yargı mensupları topyekûn azledilmiş
değildir. Bu, Anayasa’ya aykırı ama siz, öyle anlaşılıyor ki, bunu gene de
yapacaksınız. Bu durum sizin pek çok önemli başka diğer konularda da olduğu
gibi hukuki, anayasal bir yönetim tarzı dışına çıkma alışkanlığı içinde
olduğunuzu ortaya koymaktadır. 
Anayasa’ya
aykırı bir Cumhurbaşkanlığı sistemi oluşturdunuz. Şimdi Anayasa’ya aykırı bir
yargı sistemi oluşturma çabasındasınız. Suç örgütleriyle zaman zaman iş birliği
yapıyorsunuz. Tüm bunlar çok ciddi bir hukuk ve siyaset sorunları silsilesini
doğuruyor. Cumhurbaşkanlığı konusu da bu tablonun içerisindedir. Siz de bunun
bir fiilî durum olduğunu kabul ediyorsunuz. Fiilî durum olduğunu kabul etmek,
durumun hukuki ve meşru olmadığını kabul etmek demektir. (CHP sıralarından
alkışlar) Fiilî durum işliyorsa hukuki durum işleyemiyor demektir. Bunun hiçbir
sonucu olmayacağını düşünemezsiniz. Yüksek yargıda da fiilî durum
yaratacaksınız. PKK’yla da bu fiilî durumu yarattığınıza şahit olduk.
Dokunulmazlıkların kaldırılmasında da fiilî durum yarattınız. PKK’yla gün oldu
kol kola girdiniz, Habur’da seyyar mahkemeler kurup aklamaya çalıştınız, alan
hâkimiyeti kurmasına göz yumdunuz. (CHP sıralarından alkışlar) Tüm bunlar
hukuka karşı birer fiilî durumdur. 
Yine,
aynı şekilde, bir cemaatle içli dışlı ilişki kurdunuz, ne istedilerse verdiniz.
O cemaatle büyük, yaygın, kapsamlı iş birliği yaptınız; yargı ve emniyet
güçlerini birlikte dizayn ettiniz, ordu güçlerini de birlikte tahrip ettiniz.
(CHP sıralarından alkışlar) Şimdi de “Aldatıldık.” deyip tüm bu
hukuksuzluklardan sıyrılmaya çalışıyorsunuz. Bu, ancak yargı mercilerinin
huzurunda yapabileceğiniz bir savunmadan ibaret olabilir. (CHP sıralarından
alkışlar) 17-25 Aralık döneminin üzerine de bir fiilî durum perdesi çektiniz. 
Bu
kadar hukuk dışı, bu kadar suç ve sorumluluk doğuran iş birlikleri iktidarı
tehlikeli bir sarmalın içine sokmuştur. Bu sarmaldan Yargıtayı azlederek çıkmak
mümkün değildir. Bu kadar büyük hukuk dışılıkları göze almayı gerektiren
herhâlde büyük bir korku vardır. Bu kadar hukuk ihlali ancak bir büyük korkunun
eseri olabilir. Yargıtay ve Danıştayı azlederek, hukuku susturarak korkudan
kurtulamazsınız. (CHP sıralarından alkışlar) Bu kadar fiilî durum, bu kadar
hukuk ihlali, ister istemez, sistematik bir sivil darbe durumuyla karşı karşıya
kaldığımızı bize göstermektedir. Elbette ortada tank, top yoktur ama görünüyor
ki demokrasi mekanizmaları devre dışıdır. Ne hesap sorma ne hesap vermenin, ne
hukukun ne demokrasinin gerekleri yerine getirilememektedir; bu da ancak bir
defakto durumda mümkün olabilir. 
Bizim
siyasi kültürümüzde aldatma, yalan dolan, kandırma yoktur; ahlak üzere,
dürüstlük üzere siyaset yapmak vardır. Machiavelli bizim kültürümüzde yoktur;
Fatih’in hocası Akşemseddin, Nizamülmülk, İbni Haldun vardır. Uzlaşma ihtiyacı
var. Bu işin sonu iyi değildir. 
Yüzde
50 oyla ne yapılabilir, ne yapılamaz? Anayasa’yı ihlal hakkını vermez yüzde 50
oy; Türkiye'nin temel millî siyasi kimliğini, temel dış politika ilkelerini
çiğneyip ülkeyi savaşa sokma imkânı vermez; milleti ayrıştırma hakkı vermez,
yargıç teminatını ortadan kaldırma hakkını vermez. “Defakto” demek “illegal”
demektir; “Fiilî durum” dediğiniz, işte o defaktodur. Bir şey yapılamıyor
olması buradan kaynaklanıyor. Demokrasi denge mekanizmaları devre dışıdır. Bu,
ancak bir sivil darbeyle izah edilebilir. Eğer bu denli büyük hukuksuzluğu göze
alıyorsanız korkunuz büyük demektir; bunu yapmayın, bunun sonu iyi değildir.
Uzlaşın, korkunun çaresi otoriterleşerek değil, milletle uzlaşarak açılır.
İsrail’e sergilediğiniz iş birliği anlayışını Türkiye'den, kendi
vatandaşlarımızdan esirgeyemezsiniz. (CHP sıralarından alkışlar) 
Değerli
arkadaşlarım, milleti çok yordunuz. “Avrupa Birliğine giriyoruz.” dediniz,
şimdi kavga ediyorsunuz. “PKK’yla anlaştık.” dediniz, ortak miting yaptınız,
şimdi Osmanlı ve cumhuriyet tarihinin en büyük iç çatışmasını yaşatıyorsunuz.
Cemaatle kol kola, omuz omuzaydınız, şimdi onlardan kötüsü yok. Suriye, Mısır,
Rusya, İsrail… Çatışırken de, barışırken de size inanmamızı istiyorsunuz.
Millet size inanıp peşinizde yürümekten perişan oldu, milleti çok yordunuz. Bu
gelgitler, tutarsızlıklar sizin de ötenizde, ülkenin güven kaybına yol açıyor.
Size “Kimseyle barışmayın.” ya da “Kimseyle çatışmayın.” demiyorum.
Barışacaksanız da, çatışacaksanız da kendi özel siyasi hesaplarınız için değil,
bunu milletin menfaati için yapmalısınız. (CHP sıralarından alkışlar) Kendi
ülkenizdeki vatandaşlarınızla barışmanın değerini hiçbir yabancı ülkeye
vereceğiniz tavizlerle elde edilecek barışla mukayese edemezsiniz. 
Bir süre önce
AB’ye girişinizi gündüz vakti havai fişeklerle kutluyordunuz, şimdi
çatışıyorsunuz. Otoriterleşerek, hâkimleri azledip Danıştayı, Yargıtayı
sindirerek bu çatışmayı kazanamazsınız. Tam tersine, Avrupa’nın çifte
standartlarına, İslamofobisine meydan okumanın yolu, Türkiye'nin içinde hukukun
üstünlüğünü, yargının bağımsızlığını, insan hak ve özgürlüklerini güvence
altına almaktan geçer. Çözüm, otoriterleşme ve çatışma değil, uzlaşma ve
hukuku, demokrasiyi işletmektir.
Hepinize
teşekkür ederim, saygılar sunarım. (CHP sıralarından alkışlar) 
BAŞKAN
– Teşekkür ediyorum. 
Gruplar
adına son söz, Adalet ve Kalkınma Partisi Grubu adına Gaziantep Milletvekili
Abdulhamit Gül’e aittir. 
Buyurun
Sayın Gül. (AK PARTİ sıralarından alkışlar) 
AK
PARTİ GRUBU ADINA ABDULHAMİT GÜL (Gaziantep) – Teşekkür ederim.
Sayın
Başkan, değerli milletvekilleri; Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı hakkında AK PARTİ Grubu adına söz almış
bulunmaktayım. Bu vesileyle hepinizi saygıyla selamlıyorum.
Sayın
Başkan, değerli milletvekilleri; Türkiye, AK PARTİ iktidarında, hukukun hâkim
olduğu, her vatandaşın hakkını arayabildiği bir ülke olmuştur. AK PARTİ’nin
icraatlarıyla Türkiye artık bir kanun devleti değil, bir hukuk devleti olma
yolunda emin adımlarla ilerlemektedir. 
Bugün
müzakere ettiğimiz tasarı, AK PARTİ’nin ileri demokrasi yolunda daha önce
gerçekleştirdiği yargı ve hukuk reformlarının bir parçası ve devamı olarak
hazırlanmıştır. Sürem el verdiği ölçüde açıklayacağım bu tasarı, Yargıtay ve
Danıştaydaki iş yüküne uygun olarak daire ve üye sayılarının, yüksek mahkeme
üyelerinin görev sürelerinin belirlenmesi, böylece yargının dinamik ve yaşayan
bir hukuk olarak şekillenmesi amacıyla hazırlanmıştır. Yine, yüksek
mahkemelerin bir hukuki denetim yaparak amacına uygun bir şekilde içtihat
müessesesi hâline gelmesi de bu tasarıyla amaçlanmıştır. 
Değerli
arkadaşlar, bu tasarıyla hayata geçirilecek düzenlemelerden birisi de hâkim ve
savcılar hakkında düzenlenecek olan kanun yolu değerlendirme formudur. Bu not
düzenlemesiyle hâkim ve savcıların terfilerinin daha objektif hâle gelmesi
amaçlanmaktadır. 
Bu
tasarının diğer bir önemli amacı da terörle daha çok etkili mücadele yapabilmek
amacıyla, terör suçları sebebiyle açılacak soruşturmaların ve davaların suçun
işlendiği yerin bağlı olduğu ilin cumhuriyet başsavcılığınca açılması ve
davanın da o ilin ağır ceza mahkemesinde görülmesinin sağlanmasıdır.
Sayın
Başkan, değerli milletvekilleri; Türkiye köklü bir seçim ve demokrasi
geleneğine sahiptir. Çok partili siyasi hayatla birlikte yeşeren bu demokrasi
geleneğine vurulan ilk darbe 27 Mayıs 1960 darbesidir. Bu darbe ve 1961
Anayasası’yla tesis ve tahkim edilen vesayetçi anlayış birçok alanda olduğu gibi
yargı alanında da millî iradeyi yok sayan bir tavır içerisinde olmuştur. Yeri
gelmiş, Anayasa Mahkemesi ve Yargıtay siyasi parti gibi davranmış; yeri gelmiş,
Danıştay yürütme ve Bakanlar Kurulu gibi kendisini icra makamı olarak
görmüştür. Buna bütün Türkiye demokrasisi ve yargı tarihi şahittir. Bu tavrın
en önemli misyonu da sivil siyasetin alanını daraltarak seçilmeden iktidar
olmak isteyen bürokratik oligarşiyi ve vesayet odaklarını egemen kılmak
olmuştur. 
Bu
vesayetçi anlayışa karşı zaman zaman direnç söz konusu olduysa bile bu
mücadeleye en güçlü cevap, AK PARTİ’nin iktidara gelişiyle, 3 Kasım 2002’de bir
Anadolu ihtilaliyle, gereken cevap vesayetçilere verilmiştir. 1950’de “Yeter
artık, söz milletindir.” diyerek iktidara gelen ve 3 Kasımda da sessiz devrimle
birlikte AK PARTİ’nin vesayete karşı mücadelesinin ülkemiz açısından tarihî bir
anlamı haizdir.
Sayın
Başkan, değerli milletvekilleri; bu vesayetçi anlayış kendi gücünü pekiştirmek
ve sivil siyasetin alanını daraltmak için en çok yargı kurumunu kullanmıştır.
“Sizi buraya tıkan irade böyle istiyor.” diyerek bu ülkenin seçilmiş
Başbakanını, meşru Başbakanını idam sehpasına gönderen anlayış, işte burada
yargıyı vesayetine kurban eden anlayıştır. (AK PARTİ sıralarından alkışlar)
Yine, siyasi tarihimizi partiler mezarlığına çeviren anlayış da bu anlayıştır.
Üzülerek
belirtmek zorundayım ki zaman zaman yargı kurumunun bir kısmı bu anlayışla
ittifak hâlinde olmuştur. 12 Eylül 1980 darbesinin yaşları büyüterek nasıl idam
ettiğini, nasıl yargılama yaptığını hepimiz biliyoruz ve bu hukuk
cinayetlerinin hesabının sorulması da AK PARTİ’nin öncülüğünde 12 Eylül
darbesinden hesap sorularak yine milletimiz adına gerçekleşmiştir. Keza 28
Şubatta sivil siyasete ve demokrasimize karşı yapılan darbenin en büyük destekçisi
ve müttefiki de bazı yargı mensupları olmuştur. Darbe brifinglerine koşarak
giden, milletin bir kısmını ötekileştiren sunumları coşkuyla alkışlayan ve bunu
kararlarına yansıtan yargı mensupları hicap duyulacak bir şekilde tarihe
geçmişlerdir. (AK PARTİ sıralarından alkışlar) Böylece Türkiye demokrasisi ve
hukuk tarihi yara almıştır. Sincan’da yürüyen tank kadar yürekleri ve
vicdanları yaralayan hukuk katliamlarına bütün Türkiye şahit olmuştur. 
28
Şubat yargısının niteliğini göstermesi bakımından en önemli misallerden birisi
de Sayın Cumhurbaşkanımızı okumuş olduğu bir şiir nedeniyle İstanbul Büyükşehir
Belediye Başkanlığı görevinden almak ve onu Pınarhisar Cezaevine göndermektir. 
HALUK
PEKŞEN (Trabzon) – Koca Silahlı Kuvvetleri sahte belgelerle içeride
yatırttınız.
ABDULHAMİT
GÜL (Devamla) – Bu vesayetçiler şunu unuttular, şunu göz ardı ettiler: Bir
fikri ve geniş kitlelerin talebini hiç kimse ama hiç kimse asla değiştiremez.
(AK PARTİ sıralarından “Bravo” sesleri, alkışlar) Bunu unuttular ve bu anlayış
“Muhtar bile olamaz.” dedikleri Sayın Recep Tayyip Erdoğan’ın bugün ülkemizde
Cumhurbaşkanı ve ilk seçilmiş Cumhurbaşkanı olduğunu hazmedemiyorlar ama bu
millet onun arkasında duruyor, vesayetçilere en büyük cevabı vermeye devam
ediyor. (AK PARTİ sıralarından alkışlar) 
Bu
vesayetçiler şunu düşünüyorlardı: “Biz iktidarı yargıçların cübbesinden alırız,
biz iktidarı cuntanın silahından devşiririz, biz iktidarı vesayetçilerin
iradesinden devşiririz.” Ama unuttukları bir şey var: İktidar, milletin irade
koyduğu sandıktan çıkar ancak sandıktan, yargıçların cübbesinden, cuntacıların
silahından değil. (AK PARTİ sıralarından “Bravo” sesleri, alkışlar) 
MUSA
ÇAM (İzmir) – Siz 12 Eylül darbesinin ürünüsünüz, ürünü.
MEHMET
ERDOĞAN (Gaziantep) - Bak, biz Baykal’ı dinledik, siz de dinlemeyi öğrenin.
Ayıp ya!
ABDULHAMİT
GÜL (Devamla) - İşte, bunu yeri geldiğinde cuntacı askerle beraber kol kola,
yeri geldiğinde yargı içerisindeki birtakım kliklerle iş yaparken, yeri
geldiğinde “Gezi’yle iktidar devşiririz.” diye düşünen, paralelle kol kola
giren, şimdi de liseli çocukları sokağa dökerek “Acaba iktidar devşirir miyiz?”
diyen... Hatta bu zihniyet öyle bir zihniyet ki değerli arkadaşlar, iktidarı
devireceklerine inansınlar Çankaya zabıtasıyla bile iş birliği yaparlar. (AK PARTİ
sıralarından alkışlar) Millet iradesiyle bu kadar kavgalı bir anlayışın bu
ülkeye verebileceği hiçbir şey yoktur. 
Sayın Başkan, değerli milletvekilleri; 2002’den itibaren
AK PARTİ iktidarıyla beraber Türkiye'nin demokrasi mücadelesi çetin dönemlerden
geçmiştir. Değerli arkadaşlar, 2007’de bu ülkede bir hukuk katliamı
yaşanmıştır. 2007 Nisanda Cumhurbaşkanı seçimi yapılacakken -hepimiz
hatırlayacağız- Anayasa Mahkemesi, Anayasa'yı çiğneyerek 367 kararını
vermiştir. Tarihe bir kara leke olarak geçen bu karar, yargının siyasallaşınca
yasamaya, Parlamentoya nasıl müdahale ettiği konusunda en büyük misallerden
biridir ama o gün yasamanın, yürütmenin, seçilmiş iktidarın yanında durmadan
Anayasa Mahkemesinin bu kararına alkış çalanlar bugün yargıyla ilgili söz söyleme
noktasında değillerdir. (AK PARTİ sıralarından alkışlar) Ama ne olmuştur? 367
kararına, yargının millet iradesine karşı çıktığı bu 367 kararına karşı AK
PARTİ millete iltica etmiştir ve 22 Temmuz 2007’de millet “Yürü, senin
arkandayım; 367, Anayasa Mahkemesi dinlemem. Millet iradesini sonuna kadar
savun, senin yanındayım, destekçinim.” dedi. 
ÖMER FETHİ GÜRER (Niğde) – O zaman yargıyı kaldırın,
toptan kaldırın yargıyı.
ABDULHAMİT GÜL (Devamla) – 2007’de bir tokat daha yedi
CHP milletten ama 2008’de ne oldu? “Ya, biz seçimden, sandıktan çıkamıyoruz; AK
PARTİ yine çıkıyor, millet yine iktidar oluyor, ne yapalım? Ya, bunların
partisini kapatalım da bari bu millet oy verecek parti bulamasın, kendi
partisini kapatalım.” dediler. 
MUSA ÇAM (İzmir) – Ne alakası var söylediklerinin?
ABDULHAMİT GÜL (Devamla) – 2008’de Anayasa Mahkemesine
kapatma davası açıldı ve 1 oyla partimiz kapatılmadı. 2 kişiden 1’inin oyunu
alan AK PARTİ’ye bu kelepçe, millî iradeye bu kelepçe vurulmak istendiğinde o
gün yine yalnızdık. Sizin “Bidon kafalı.” dediğiniz, “Göbeğini kaşıyan adam.”
dediğiniz, ayağında çamurlu lastik ayakkabıyla gezen bu milletin evlatlarıyla
beraber ayaktaydık, meydandaydık ama cuntacılar, vesayetçiler karşımızdaydı.
(AK PARTİ sıralarından alkışlar)
Değerli
arkadaşlar, yargıyı siyaset alanına müdahale olarak gören bir anlayış, yargı
bağımsızlığını da yer yer kullanarak birtakım odaklar içerisinde Türkiye’de
müdahaleler yapmıştır. 
Az
önce Sayın Baykal’ı dinledim, uzun zamandır da, altı yıldır da konuşmuyormuş, büyük
bir heyecanla, ilk defa da Parlamentoda olan birisi olarak dinledim. Gerçekten,
Sayın Baykal’ı bir siyasi duayen, tecrübeli bir kişi olarak, millî, yerli bir
kişi olarak ben hep takdir ettim.
HAKAN
ÇAVUŞOĞLU (Bursa) – Şu anda havaya bakarak ıslık çalıyor Başkanım, Baykal;
işine gelmiyor. 
ABDULHAMİT
GÜL (Devamla) – “Keyifle izlerim, dinlerim.” dedim, Sayın Baykal’dan bir bilge
konuşma bekliyordum ama CHP’nin sınırlarını aşamadığını gördüm. 
ÜNAL
DEMİRTAŞ (Zonguldak) – Doğrular hoşuna gitmedi. 
ABDULHAMİT
GÜL (Devamla) – CHP’nin sınırlarını aşamadı, yine ezber bozmadan, bildik, ezber
CHP söylemini burada dinledik. 
ATİLA
SERTEL (İzmir) – Aklın almaz onu, aklın almaz, aklın yetmez. 
ABDULHAMİT
GÜL (Devamla) – Bu da gerçekten bizim için üzücü bir durumdu, benim adıma, en
azından şahsım adına. 
Sayın
Baykal diyor ki: “Yargıtay üyeleri bir artırıldı, bir azaltıldı. Kendi
iktidarını kuruncaya kadar yargıda bir indirdiler, bir artırdılar, bir
indirdiler, bir artırdılar.” 
ALİ
ŞEKER (İstanbul) – Ne yaptınız?
ABDULHAMİT
GÜL (Devamla) – Asla Yargıtay üyelerinin sayıları azaltılmamıştır Sayın Baykal,
hep artırılmıştır, 1994’ten beri Yargıtay üyeleri artırılmıştır dosyanın
fazlalığından dolayı. 
ALİ
ŞEKER (İstanbul) – Şu anda ne yapıyorsunuz?
ABDULHAMİT
GÜL (Devamla) – Dolayısıyla, bu anlamda bir şey yok. 
Şimdi,
öyle bir çelişki ki arkadaşlar: Yargıtay üye sayısını artırıyorsunuz, “AK PARTİ
kendi yandaşlarını getiriyor.”, sayısını azaltıyorsunuz, “Kendi yandaşlarını
gönderiyor, kendi yargısını kuruyor.” Ya, bir çelişkiyi de giderin. 
CEMAL
OKAN YÜKSEL (Eskişehir) – Bu söylediğinin bir kelimesine inanıyor musun? Çok
zor bir görev vermişler sana, inanmadığın şeyi söylüyorsun mübarek ramazan
gününde. 
ABDULHAMİT
GÜL (Devamla) – Böyle bir şeyi asla kabul etmek mümkün değil. Dervişin fikri
neyse zikri de oymuş; iktidarın yargısı olmaz, milletin yargısı olur, biz böyle
düşünüyoruz. 
Değerli
arkadaşlar, yargı içerisine gizlenerek, bürokrasinin içerisine gizlenerek
Türkiye’de illegal yapı içerisine giren bir paralel yapı vakası var. 
ATİLA
SERTEL (İzmir) – Sizin yapınızdı o paralel, size paraleldi. Bize değil, size
paraleldi. 
ABDULHAMİT
GÜL (Devamla) – 7 Şubatta MİT Müsteşarına yapılan saldırı, MİT tırlarının
durdurulması… Bu ülkenin ulusal güvenliği için çalışan MİT tırlarını, bizim
Türkmen Dağı’ndaki Türkmen kardeşlerimize yardım götüren MİT tırlarını durduran
bir anlayışı gördük. 
ATİLA
SERTEL (İzmir) – Sizin paralelinizdi o, sizin. Size paralel, size.
CEMAL
OKAN YÜKSEL (Eskişehir) – Kim sattı, kim sattı paraleli? 
ABDULHAMİT
GÜL (Devamla) – 17-25 Aralık yargı darbesini yapan…
ATİLA
SERTEL (İzmir) – Beraber yürüdünüz o yollarda. 
ABDULHAMİT
GÜL (Devamla) – …ve bu ülkenin seçilmiş Başbakanına “Kelepçe vuracağım.” diye
mahkeme koridorlarında nara atanları gördük. 
ATİLA
SERTEL (İzmir) – “Hocam, çok özledik.” diye bağırdınız Atatürk Stadı’nda. 
ABDULHAMİT
GÜL (Devamla) – Bu paralel yapının sizlerle…
ALİ
ŞEKER (İstanbul) – Siz de paralelsiniz, siz de.
ABDULHAMİT
GÜL (Devamla) – …bu paralel yapının muhalefet partileriyle iş birliği içerisine
girmeleri gerçekten düşündürücüdür. 
ATİLA
SERTEL (İzmir) – Gözyaşı döküyordunuz, gözyaşı!
MUSA
ÇAM (İzmir) – “Neyi istediler de vermedik.” diyen biz miydik?
ABDULHAMİT
GÜL (Devamla) – Paralel yapının, yargı dâhil hiçbir alanda faaliyet göstermesine
asla müsaade etmeyeceğiz…
ATİLA
SERTEL (İzmir) – Hepiniz gittiniz, elini öptünüz, hepiniz, sırayla.
ABDULHAMİT
GÜL (Devamla) – …çünkü bu, AK PARTİ’nin meselesi değildir, bu, Türkiye'nin
meselesidir, Türkiye'nin beka meselesidir.
CEMAL
OKAN YÜKSEL (Eskişehir) – Doğrudur, siz bela ettiniz paralel yapıyı.
ABDULHAMİT
GÜL (Devamla) – Buradan da ben, bütün muhalefet partilerine, paralel yapıyla
mücadelede, birlikte mücadele etme konusunda çağrıda bulunuyorum çünkü bu
mücadele AK PARTİ’nin değil, milletin mücadelesidir.
ATİLA
SERTEL (İzmir) – Bizim insanlarımızı içeride çürüttü onlar, bizim!
ABDULLAH
NEJAT KOÇER (Gaziantep) – Bir dinlemeyi öğren.
ABDULHAMİT
GÜL (Devamla) – Değerli arkadaşlar, 2002’den bugüne kadar gerçekleştirilen
Anayasa değişiklikleriyle, gerçekleştirilen reformlarla çok önemli adımlar
atılmıştır. Türkiye’de çok önemli adımlar atılırken yargı içerisinde, az önce
Sayın Baykal’ın anlattığı bütün örnekler…
ATİLA
SERTEL (İzmir) – Bizim insanlarımızı içeride çürüttü onlar. Siz beraberdiniz,
el eleydiniz, el ele.
ABDULKADİR
YÜKSEL (Gaziantep) – Ya, susar mısın. 
ATİLA
SERTEL (İzmir) – El eleydiniz.
ABDULKADİR
YÜKSEL (Gaziantep) - Deniz Baykal konuşurken ses çıktı mı buradan? Sus, biraz
dinle! (CHP sıralarından gürültüler)
ATİLA
SERTEL (İzmir) – Sana ne oluyor, sen ne konuşuyorsun ya? Meclis Başkanı var
orada. 
ABDULHAMİT
GÜL (Devamla) – Değerli arkadaşlar…
ABDULKADİR
YÜKSEL (Gaziantep) – Sus kardeşim be!
BAŞKAN
– Sayın milletvekilleri, lütfen…
Sayın
Gül, siz konuşmanızı devam ettirin.
ABDULHAMİT
GÜL (Devamla) – Sayın Başkanım, teşekkür ediyorum.
ATİLA
SERTEL (İzmir) – Gerçekler cildinizi bozuyor.
ABDULHAMİT
GÜL (Devamla) – Değerli arkadaşlar, az önce Sayın Baykal’ın saymış olduğu
örneklerde, emniyetin dosya hazırladığı, kumpaslar kurduğu gerçekten doğru…
MEHMET
ERDOĞAN (Gaziantep) – Biraz saygılı olun. Ayıp ya!
ABDULHAMİT
GÜL (Devamla) – …ama ben şunu anlamıyorum: CHP, celladına âşık olmuş gibi, bu
paralel sevdası nereden çıkıyor, niye savunuyorsunuz? (AK PARTİ sıralarından
alkışlar, CHP sıralarından gürültüler) 
MEHMET
ERDOĞAN (Gaziantep) – Baykal bile onların mağduru.
MUSA
ÇAM (İzmir) – Ya, koyun koyunaydınız, aynı yataktaydınız, aynı yatakta.
MEHMET
ERDOĞAN (Gaziantep) – Ya, Baykal bile onların mağduru değil mi?
HAKAN
ÇAVUŞOĞLU (Bursa) – Stockholm sendromu.
ABDULHAMİT
GÜL (Devamla) – İçinizde mağdur olanlar var, o arkadaşlarınıza bari saygıdan
dolayı, lütfen, sessiz kalın, paralelin yanında yer almayın ya. 
Değerli
arkadaşlar, şimdi, “Yüksek mahkemelerdeki atamalarla AK PARTİ kendi yargısını
oluşturuyor.” diyorsunuz. Ya, Allah için, şu kanun tasarısına bir bakın, ondan
sonra hep beraber değerlendirelim. 
Ne
diyor? Bu Yargıtay ve Danıştaydaki atamalar kim tarafından yapılacak? Ya, bu
atamaları Bakanlar Kurulu yapmıyor ki bu atamaları Hâkimler Savcılar Kurulu
yapıyor ya. Hâkimler Savcılar…
CEMAL
OKAN YÜKSEL (Eskişehir) – Ve Cumhurbaşkanı, onu da ekle.
ABDULHAMİT
GÜL (Devamla) – Arkadaşlar, Anayasa’da var olan bir hakkı, Ahmet Necdet Sezer
kullanınca Anayasa’ya uygun oluyor da Recep Tayyip Erdoğan kullanınca niye
rahatsız oluyorsunuz, niye zorunuza gidiyor? (AK PARTİ sıralarından alkışlar)
ATİLA
SERTEL (İzmir) – Zekeriya Öz’ün altına zırhlı arabayı babam mı yolladı, kim
yolladı, söyle bakalım, kim?
ABDÜLHAMİT
GÜL (Devamla) – Anayasa’daki bir hakkı sonuna kadar kullanacaktır. Anayasa’daki
yeni bir yetki söz konusu değildir.
HİLMİ
BİLGİN (Sivas) – Onu millet seçti, rahatsızlık oradan geliyor.
ABDÜLHAMİT
GÜL (Devamla) – Bundan rahatsız olmayın, buna üzülmeyin. Seçilmiş bir
Cumhurbaşkanı var, arkasında milletin desteği var.
MUSTAFA
KÖSE (Antalya) – Olurlar, olurlar, rahatsız olurlar. Milletten rahatsızlar
çünkü. 
ABDÜLHAMİT
GÜL (Devamla) – Değerli arkadaşlar, iktidarın yargısı olmaz. 
HİLMİ
BİLGİN (Sivas) – Onlar milletten rahatsız.
MUSTAFA
KÖSE (Antalya) – Tayyip Erdoğan’dan değil, milletten rahatsızlar.
ABDÜLHAMİT
GÜL (Devamla) – Bunlar milletten rahatsızlar Mustafa Başkanım.
İktidarın
yargısı olmaz, şunun bunun yargısı olmaz, cemaatin yargısı olmaz; paralel,
dikey, yatay, havada, karada kimsenin yargısı olmaz.
MEHMET
ERDOĞAN (Muğla) – AKP’nin yargısı da olmaz, AKP’nin, Tayyip’in yargısı da olmaz.
ABDÜLHAMİT
GÜL (Devamla) – Ancak ve ancak Anayasa’ya göre millet adına karar veren
milletin yargısı olur.
Değerli
arkadaşlar, tasarıda on iki yıl görev süresi geliyor. “Bu, Anayasa’ya aykırı.”
dedi Sayın Baykal. Değerli arkadaşlar, Anayasa’da -Yargıtay üyelerinin-
Yargıtay’ın kuruluşu 154’üncü maddede, Danıştaya ilişkin düzenleme de 155’inci
maddede düzenlenmiştir. Bu Anayasa maddesinde yüksek mahkeme üyelerinin görev süresine
ilişkin bir düzenleme kanuna bırakılmıştır.
MUHARREM
ERKEK (Çanakkale) – Hâkimlik teminatı var orada.
ABDÜLHAMİT
GÜL (Devamla) – Dolayısıyla, 94’ten beri bu süreler nasıl artırılıyorsa şimdi
de bu süreler artırılabilir. Bu konuda Anayasa’ya aykırı bir yön
bulunmamaktadır.
“Hâkimlik,
savcılık teminatı çiğneniyor, azlediliyor.” Azledilmenin ne olduğunu Türk Dil
Kurumuna bakıp bir önce öğrenelim. Anayasa 139’uncu maddedeki teminatlar
nelerdir, ne diyor: “Azlolunamaz. Anayasa’da gösteriler süreden önce emekliye
ayrılamaz. Aylık ödenek ve diğer özlük haklarından yoksun bırakılamaz.” Burada,
hiçbir şekilde bu teminatlar ihlal edilmemektedir. Yüksek yargı mensupları,
diğer mahkeme hâkim ve savcılarından ayrı bir statüye tabi değil, aynı mevzuata
tabiler. Dolayısıyla, mahkeme kadıya mülk değil. Anayasa makam teminatı
vermiyor, hâkimlik teminatı veriyor. Bu konuda da kanun Anayasa’ya uygundur. 
Değerli
arkadaşlar, şu an itibarıyla Yargıtayda derdest dosya sayısı 1 milyon 260 bin
185, Danıştayda 209.803. Bu iş yükü nedeniyle istinaf mahkemeleri kurulmuş, 20
Temmuzda yürürlüğe girecektir. Böylece Yargıtayın iş yükü yüzde 90 azalacak,
Danıştayın iş yükü ise yüzde 80 azalacaktır. Şimdi diyorsunuz ki: “Sayıları
niye azaltıyorsunuz?” Ya, 1 milyon 400 bin olan dosya sayısı 140 bine düşecek.
Yazık değil mi 500 Yargıtay üyesi gibi seçkin hâkime dosyalar gelmeksizin biz
makam verelim, orada otursunlar.
NURETTİN
DEMİR (Muğla) – Yeni mi aklınıza geldi?
ABDULHAMİT
GÜL (Devamla) – Bunlar israftır ve bu anlamda usul ekonomisi bakımından da bu
konudaki düzenleme yerinde bir düzenlemedir. Ben teknik kısımları da hemen
hızlıca geçiyorum.
Değerli
arkadaşlar, bu zorunlu düzenlemeye rağmen muhalefetten kimler karşı çıkıyor?
HDP karşı çıkıyor, CHP karşı çıkıyor, paralel yapı karşı çıkıyor. Hadi paralel
yapıyı anladık ama bu anlamda Anayasa’ya uygun bir düzenlemenin, yasamanın
kendi iradesine uygun bir düzenlemenin yapılmasına paralel yapıyla birlikte
diğer partilerin de kol kola destek vermemesi de gerçekten üzücüdür, siyaset
adına çok üzücüdür.
Değerli
arkadaşlar, tabii hâkim ilkesine ilişkin terör suçlarıyla ilgili o ilin, suçun
işlendiği yerdeki ilin savcılığınca soruşturma yürütülmesine yönelik
eleştiriler var. Kolluk kuvvetlerinin il merkezinde ve adalet mensuplarının il
merkezinde daha tecrübeli olması ve nakillerle ilgili güvenli bir yargılamanın
yapılması nedeniyle il merkezlerine alınmıştır, bu da Anayasa’ya uygundur.
Sayın
Başkan, değerli milletvekilleri; bugün müzakere ettiğimiz tasarı AK PARTİ’nin
ileri demokrasi hedefi doğrultusunda 2002’den bu yana gerçekleştirdiği
reformların bir devamıdır. Bu tasarıyla demokrasi güçlenecek, siyaset alanı
genişleyecek, vatandaşımızın hızlı, etkin, çabuk adalete erişimi sağlanmış
olacaktır. Şimdi, CHP’li arkadaşlar “İktidar yargı erkini kendi eline
geçiriyor.” diyor. Ben onlara Sayın Baykal’ın da Kabinede beraber çalıştığı
Mehmet Moğultay’ın tarihe geçen bir açıklamasını söylemek, hatırlatmak
istiyorum. Ne diyor Mehmet Moğultay, CHP’li Bakan? “Sayın Seyfi Oktay döneminde
2 bin hâkim alındı, benim dönemimde de bin hâkim alındı.” Moğultay diyor.
AHMET
TUNCAY ÖZKAN (İzmir) – “Hâkim” demiyor.
GÖKCEN
ÖZDOĞAN ENÇ (Antalya) – Dinle, dinle.
ABDULHAMİT
GÜL (Devamla) - “Bu örgüte kadro vermeyecekler de kime verecekler, MHP’ye mi
verecekler?” diyor, Erkan Bey? “MHP’ye mi verecekler?” diyor. “Olur mu öyle
şey?” diyor, devam ediyor, kendisi söylüyor. 
AHMET
TUNCAY ÖZKAN (İzmir) – “Hâkim.” demiyor. 
ABDULHAMİT
GÜL (Devamla) - Ben söylemiyorum, lütfen saygılı olun, arkadaşınızı dinleyin,
CHP’li Bakan söylüyor.
KAMİL
AYDIN (Erzurum) – Bugün savcıları sürüyorsunuz.
ERKAN
AKÇAY (Manisa) – Siz de paralele veriyorsunuz, paralele. 
ABDULHAMİT
GÜL (Devamla) – “Yapılacak en akıllı hareket kendi devriiktidarında
örgütleneceksin, kadrolaşacaksın.” diyor. Kim diyor bunu? CHP’li Adalet Bakanı
diyor. 
CEMAL
OKAN YÜKSEL (Eskişehir) – Nerede yazıyor, nerede? 
ABDULHAMİT
GÜL (Devamla) - Yani bunu söylüyor. 
CEMAL
OKAN YÜKSEL (Eskişehir) – Yalanladı o, yalanladı. 
ABDULHAMİT
GÜL (Devamla) - Kadrolaşma diyorsanız, kendi iktidarınız, kendi yandaşınız,
kendi yargınız diyorsanız dönüp aynaya bakacaksınız. (AK PARTİ sıralarından
alkışlar) 
CEMAL
OKAN YÜKSEL (Eskişehir) – Yakışıyor mu sana tekzip edilen yazıyı burada okumak?
Yalanlandı.
ABDULHAMİT
GÜL (Devamla) - Sayın Başkan, değerli milletvekilleri; bu reformların gerçek
anlamda sağlanabilmesi için yeni sivil bir anayasaya ihtiyaç vardır. Yargı
bağımsızlığını, kuvvetler ayrılığını sağlayan ve kuvvet denge sistemini
sağlayan başkanlık sistemini hükûmet sistemi olarak benimseyen sivil bir
anayasayı yapmak boynumuzun borcudur. 
Bu
çağrıyla beraber yüce heyeti saygıyla selamlıyorum. (AK PARTİ sıralarından
“Bravo” sesleri, alkışlar; CHP sıralarından gürültüler) 
BAŞKAN
– Teşekkür ediyorum Sayın Gül. 
HAKAN
ÇAVUŞOĞLU (Bursa) – Ağır oldu be Başkanım, çok ağır oldu CHP’ye. 
LEVENT
GÖK (Ankara) – Sayın Başkan… 
BAŞKAN
– Sayın Gök… 
LEVENT
GÖK (Ankara) – AKP sözcüsü konuşmasında… 
HAKAN
ÇAVUŞOĞLU (Bursa) – Baykal’ın cevabı yok mu? Sayın Baykal’ın cevabı yok mu
bunlara? 
BAŞKAN
– Sayın milletvekilleri lütfen, Sayın Gök’e söz verdim. 
LEVENT
GÖK (Ankara) – AKP sözcüsü Cumhuriyet Halk Partisinin 2007 seçimlerinde tokat
yediği, paralel yapıyla beraber olduğu ve celladına aşık olduğu gibi
söylemlerde bulunmuştur. 
BAŞKAN
– Buyurun Sayın Gök, iki dakika süre veriyorum sataşmadan dolayı. 
Lütfen
yeni sataşmaya meydan vermeyelim. 
Buyurun.

VII.- SATAŞMALARA İLİŞKİN KONUŞMALAR (Devam)
14.- Ankara Milletvekili Levent Gök’ün, Gaziantep
Milletvekili Abdulhamit Gül’ün 400 sıra sayılı Kanun Tasarısı’nın tümü üzerinde
AK PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; önemli bir kanun
görüşüyoruz. Elbette burada söylenilen her sözün anlamı var, herkesin bir
siyasal geçmişi var, herkesin bir siyasal birikimi var, herkesin siyasal
geçmişi geçmişinin ve geleceğinin de aynasıdır. O bakımdan, az önce burada
konuşan hatibin daha önce HAS PARTİ Ankara İl Başkanlığı görevinde bulunduğunu…
SALİH
CORA (Trabzon) – Olabilir.
LEVENT
GÖK (Devamla) - HAS PARTİ Genel Başkanı Numan Kurtulmuş’un zaman içinde AKP’yle
ilgili olarak “Harun olmaya geldiler, Karun olarak çıktılar.” sözünü
hatırlatıyorum. (CHP sıralarından alkışlar, AK PARTİ sıralarından gürültüler) 
MEHMET
ERDOĞAN (Gaziantep) – Ne alakası var? Hiçbir alakası yok. Konuşacak bir şey
bulamadın.
LEVENT
GÖK (Devamla) – Konuşmacımız Sayın Deniz Baykal burada diyor ki AKP’ye, Bakana
ve iktidara: “Sakın, otoriter bir eğilim içerisine girmeyin.” Az önceki AKP
konuşmacısı da daha önce Numan Kurtulmuş’un yolundan gidiyordu, Numan Kurtulmuş
da AKP’ye diyordu ki: “Biz AKP gibi firavun olmayacağız.” (CHP sıralarından
“Bravo” sesleri, alkışlar)
BAŞKAN
– Şahsiyetle uğraşmayalım lütfen. 
MEHMET
ERDOĞAN (Gaziantep) – Deniz Baykal kimin mağduru, onu söyle. 
LEVENT
GÖK (Devamla) – Ne oldu şimdi sana? 
BAŞKAN
– Sayın Gök, şahsiyatla uğraşmayalım.
CEMAL
OKAN YÜKSEL (Eskişehir) – O zamanki yalan, şimdiki yalan.
LEVENT
GÖK (Devamla) – Firavunluktan çıktın da bir anda geldin AKP sözcüsü oldun. 
MEHMET
ERDOĞAN (Gaziantep) – Sen Kurtulmuş’u bırak, Baykal kimin mağduru? Baykal kimin
mağduru, Baykal?
BAŞKAN
– Şahsiyatla uğraşmayalım, lütfen, sayın milletvekilleri…
ABDULLAH
NEJAT KOÇER (Gaziantep) – Sayın Başkan, müdahale edin.
LEVENT
GÖK (Devamla) - Numan Kurtulmuş Başbakana: “Birleşmiş Milletlerde ‘…’(x)
demek marifet değildir.” diyor, “Başbakanın kalbi Ali diyor, dili Muaviye
diyor.” Şimdi, böylesine siyasal geçmişten gelen bir kişinin söylediklerine
cevap versek ne vermesek ne. (CHP sıralarından alkışlar)
CEMAL
OKAN YÜKSEL (Eskişehir) – Yuh be! Siyasi dönek bunlar, dönek.
MEHMET
ERDOĞAN (Gaziantep) – Baykal’ı kim mağdur etti? Baykal’ı siz mağdur etmediniz
mi?
ABDULHAMİT
GÜL (Gaziantep) – Sayın Başkan…
BAŞKAN
– Evet Sayın Gül…
ABDULHAMİT
GÜL (Gaziantep) – Sayın Başkanım, sataşmadan dolayı söz talebim var.
BAŞKAN
– Buyurun, iki dakika size de süre veriyorum. Lütfen yeni bir sataşmaya meydan
vermeyelim. (AK PARTİ sıralarından alkışlar)
15.- Gaziantep Milletvekili Abdulhamit Gül’ün, Ankara
Milletvekili Levent Gök’ün sataşma nedeniyle yaptığı konuşması sırasında
şahsına sataşması nedeniyle konuşması
ABDULHAMİT
GÜL (Gaziantep) – Değerli Başkanım, sayın milletvekilleri…
LEVENT
GÖK (Ankara) – Yani “AKP gibi Firavun olmayacağız.” demişsiniz, “Karun olarak
çıktılar.” demişsiniz. Nasıl oldu bunlar, nasıl oldu, bunları bir anlat.
ABDULHAMİT
GÜL (Devamla) – …Levent Bey, Sayın Grup Başkan Vekili, ben sizi güzelce
dinledim ve benden de tecrübelisiniz.
LEVENT
GÖK (Ankara) – Tamam, buyurun.
ABDULHAMİT
GÜL (Devamla) – Şimdi, CHP sayın grup başkan vekili, benim HAS PARTİ’de il
başkanlığı yaptığımı ve o dönemde Genel Başkan Sayın Kurtulmuş’un
açıklamalarını söyleyerek geçmiş üzerinden bir şeyler söylüyor. 
ATİLA
SERTEL (İzmir) - Sen ta Moğultay’a gittin. Sen Moğultay’a niye gittin?
ABDULHAMİT
GÜL (Devamla) – Siyasette geçmiş karıştırılacaksa…
CEMAL
OKAN YÜKSEL (Eskişehir) – Ya, sen karıştırdın, Moğultay’ı ben mi dedim?
MEHMET
ERDOĞAN (Gaziantep) – Ya, dinle, dinle.
ABDULHAMİT
GÜL (Devamla) – …biz cemaziyelevvelinizi çok iyi biliriz, cemaziyelevvelinizi
çok iyi biliriz. (AK PARTİ sıralarından alkışlar)
MEHMET
ERDOĞAN (Gaziantep) – Baykal’ı kim mağdur etti, kim?
CEMAL
OKAN YÜKSEL (Eskişehir) – Ya, sen karıştırdın geçmişi.
BAŞKAN
– Lütfen sayın milletvekilleri, kürsüdeki hatibe müdahale etmeyelim.
CEMAL
OKAN YÜKSEL (Eskişehir) – Kaşındın, kaşıdılar.
ABDULHAMİT
GÜL (Devamla) – Sadece şu kadarını söyleyeyim ki, AK PARTİ öyle büyük bir dava
ki, kendisini eleştiren insanları bile bu çatı altına alabiliyor. [CHP sıralarından
“Bravo!” sesleri, alkışlar(!)] 
ATİLA
SERTEL (İzmir) – Tebrik ederiz(!)
ABDULHAMİT
GÜL (Devamla) – Benim AK PARTİ’ye yapmış olduğum eleştiriler o tarihte olsa
bile kısa dönem, bu eleştirilerde ne kadar haksız olduğumuzu, Tayyip Erdoğan’ın
ne kadar büyük bir adam, AK PARTİ’nin ne büyük bir aile olduğunu hissettim. [CHP
sıralarından alkışlar(!)]
CEMAL
OKAN YÜKSEL (Eskişehir) – Tayyip Erdoğan’a “Muaviye” demişsin, Tayyip Erdoğan’a
hakaret etmişsin, “Muaviye” demişsin, o eleştiri mi? Biz çıkıp “Muaviye” desek
ne olur?
ATİLA
SERTEL (İzmir) – Sen çok yükselirsin, daha da yükselirsin sen.
ABDULHAMİT
GÜL (Devamla) – O yüzden buradayım, şerefle buradayım ve bu açıklamalarınızı da
siyasi etiğe, ahlaka uygun bulmadığımı söylüyorum. Eğer burada bir siyasi
etikten bahsedilecekse önce sayın genel başkanınıza yapılan kaset kumpaslarının
hesabını sorun, arkadaşlarınıza yapılan yargı kumpaslarının hesabını sorun.
(CHP sıralarından gürültüler)
CEMAL
OKAN YÜKSEL (Eskişehir) – Sayın Cumhurbaşkanına hakaret etmişsiniz, Tayyip Erdoğan’a
“Muaviye” demişsiniz.
ATİLA
SERTEL (İzmir) – Yolun açık olsun, yolun açık olsun.
ABDULHAMİT
GÜL (Devamla) – Hepinizi saygıyla selamlıyorum. Allah’a şükür geçmişimiz de
geleceğimiz de milletin adamlarıyla beraber oldu, olacak.
Hepinizi
saygıyla selamlıyorum. (AK PARTİ sıralarından alkışlar)
ATİLA
SERTEL (İzmir) – Ya, insan utanır be!
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel, buyurun.
ATİLA
SERTEL (İzmir) – Sen daha çok yükselirsin, çok.
BAŞKAN
- Bir saniye sayın milletvekilleri lütfen, Sayın Demirel’i dinliyorum.
Buyurun.
ÇAĞLAR
DEMİREL (Diyarbakır) – Sayın Başkan, hatip bir önceki konuşmasında HDP’nin de
ismini, grubumuzun da ismini, partimizin ismini anarak, paralelle kol kola
olduğunuzdan kaynaklı bu yasayı kabul etmediğimize dair… Yani çok açık bir
sataşma söz konusu.
BAŞKAN
– Kim konuşacak?
ÇAĞLAR
DEMİREL (Diyarbakır) – Sayın Kerestecioğlu.
BAŞKAN
– Sayın Kerestecioğlu, iki dakika sataşmadan söz veriyorum. Lütfen yeni bir
sataşmaya meydan vermeyelim.
Buyurun.
(HDP sıralarından alkışlar)
16.- İstanbul Milletvekili Filiz Kerestecioğlu
Demir’in, Gaziantep Milletvekili Abdulhamit Gül’ün 400 sıra sayılı Kanun
Tasarısı’nın tümü üzerinde AK PARTİ Grubu adına yaptığı konuşması sırasında
Halkların Demokratik Partisine sataşması nedeniyle konuşması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Arkadaşlar,
şiddete uğrayan bir kadın bile sürekli, hayatı boyunca mağdur olamaz ama
birileri var ki gerçekten hayatı boyunca mağdur ve her şeyden bir mağduriyet
çıkarabiliyor. Belki farkında değilsiniz ama siz on dört yıldır iktidardasınız
yani başka birileri değil iktidarda olan.
HALİL
ELDEMİR (Bilecik) – Farkındayız.
FİLİZ
KERESTECİOĞLU DEMİR (Devamla) – Pek farkında gibi davranmıyorsunuz.
27
Mayıslara, 12 Eylüllere gitmenize hiç gerek yok, 28 Şubatlara gitmenize hiç
gerek yok; bugüne baktığınızda, bakın, 93’ten beri devam eden bir dava var,
yarın o davaya duruşmayı izlemeye gideceğiz biz, Sivas katliamı davası; sizin
geleneğinizden gelen insanların avukatlığını yaptığı… (AK PARTİ sıralarından
gürültüler)
ALİ
ÖZKAYA (Afyonkarahisar) – Siz PKK’nın avukatlığını yaparken sorun yok(!) Sen
Apo’nun avukatlığını yapacaksın, sorun yok(!) En son konuşacak sizsiniz.
FİLİZ
KERESTECİOĞLU DEMİR (Devamla) – …ve 33 canımızın katledildiği, katledilmeye
çalışılan Aziz Nesin’in oğlu Ahmet Nesin’in bugün tutuklandığı, hapiste olduğu,
aynı geleneği yaşattığınız bir dava. Gelin birlikte gidelim, izlemek ister
misiniz? O yüzden bize 12 Eylülleri, 27 Mayısları, 28 Şubatları hiç anlatmayın.
Sizler artık mağdur değilsiniz, cemaatle de sizler kol kolaydınız, bizler
değildik. Sizler artık mağdur falan değilsiniz, zalimsiniz, zalimsiniz;
zulmediyorsunuz; bunu bilin, bunu aklınızdan çıkarmayın.
Saygılar
sunarım. (HDP sıralarından alkışlar) 
MEHMET
MUŞ (İstanbul) – Sayın Başkan…
BAŞKAN
– Sayın Muş…
KEMALETTİN
YILMAZTEKİN (Şanlıurfa) – Yasin Börü’nün cesedini gördün mü?
FİLİZ
KERESTECİOĞLU DEMİR (İstanbul) – Yasin Börü’den de başka bir isim…
BAŞKAN
– Sayın milletvekilleri, lütfen…
Sayın
Muş, buyurun.
MEHMET
MUŞ (İstanbul) – Hatip grubumuza açık sataşmada bulunmuştur, bize dönerek
“Zalimsiniz.” demiştir. Bu açıdan…
YAŞAR
TÜZÜN (Bilecik) – “AKP zalimdir.” demedi Başkanım, niye üzerine alınıyor?
MEHMET
MUŞ (İstanbul) – “Zalimsiniz.” diye bizim sıralarımıza dönmek suretiyle…
BAŞKAN
– Buyurun efendim.
İki
dakika süre veriyorum. (AK PARTİ sıralarından alkışlar)
ABDULLAH
NEJAT KOÇER (Gaziantep) – Beraber mi hareket ediyorsunuz? Beraber mi
çalışıyorsunuz? Grubu birleştirdiniz herhâlde.
BAŞKAN
– Sayın Muş, lütfen yeni bir sataşmaya meydan vermeyelim.
17.- İstanbul Milletvekili Mehmet Muş’un, İstanbul
Milletvekili Filiz Kerestecioğlu Demir’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; burada, Danıştay Kanunu
ve bazı kanunlarda değişiklik yapılmasıyla alakalı bir tasarı üzerinde
müzakereler yürütüyoruz. Söz alan hatipler bizi zalimlikle suçladılar. (X)
FİLİZ
KERESTECİOĞLU DEMİR (İstanbul) – Tip! 
MEHMET
MUŞ (Devamla) – Bir kısmına göre, Türkiye'de yargıya öyle darbeler vurulmuş,
yargıya öyle kötülükler yapılmış ki yargı dibe vurmuş. Şimdi, bu eleştirileri
kabul etmiyoruz. 
Bakın,
nasıl bir yargı isteniyor? Sadece iki örnek vereceğim. Anayasa’nın veya İç
Tüzük’ün neresinde 367 var? O dönem, Cumhuriyet Halk Partisi, Abdullah Gül’ün
seçilmemesi için Parlamentoya bile giremedi, girmeye cesaret edemedi. 
Bakın,
nasıl bir yargı istiyorlar: Sabih Kanadoğlu, “367” diye bir garabeti uyduruyor.
Anayasa’da yok, İç Tüzük’te yok, kanunda yok, hiçbir yerde yok ve burada
yapılan oylama Anayasa Mahkemesine götürülüyor. Anayasa Mahkemesi karar
aşamasında, karar verecek, buradan konuşan Sayın Baykal aynen şu ifadeleri
kullanıyor: “Halkımız devlet organlarıyla çatışanlara sahip çıkmaz. Bu ortamda
mağduriyet yok, dayatma var. Anayasa Mahkemesi 367 kararını onaylamazsa ülke
çatışmaya girer.” 
MAHMUT
TANAL (İstanbul) – Davutoğlu…
MEHMET
MUŞ (Devamla) – Yargıyı böyle tehdit edip, istedikleri gibi kararlar çıkınca
yargı çok güzel, yargı çok iyi ama buradan ileriye gidince o eski günler artık
bir daha geri gelmemek üzere tarihin karanlığına gömülünce feryat figan
başlıyor. 
MEHMET
TÜM (Balıkesir) – Rıza Sarraf nerede?
MEHMET
MUŞ (Devamla) – Değerli milletvekilleri, bu sadece bir örnek. Daha bundan çok
var. 
Teşekkür
ediyorum.
Genel
Kurulu selamlıyorum. (AK PARTİ sıralarından alkışlar)
ÇAĞLAR
DEMİREL (Diyarbakır) – Sayın Başkan…
BAŞKAN
– Birleşime on dakika ara veriyorum.
Kapanma Saati: 23.19 
ALTINCI OTURUM
Açılma Saati: 23.34
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Elif Doğan TÜRKMEN (Adana) 
-------0------
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Altıncı
Oturumunu açıyorum. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) (Devam)
BAŞKAN –
Komisyon ve Hükûmet yerinde. 
Şimdi, tasarının
tümü üzerine şahıslar adına ilk söz, Adıyaman Milletvekili Adnan Boynukara’ya
aittir. 
Buyurun Sayın
Boynukara. (AK PARTİ sıralarından alkışlar) 
Süreniz on
dakikadır. 
ADNAN BOYNUKARA
(Adıyaman) – Teşekkürler Sayın Başkan. 
Yargı sistemine
ilişkin önemli bir değişim ve dönüşüm tasarısını görüşüyoruz. Bunu ucuz polemik
ve şişirilmiş korkular üzerinden değil, birkaç gün içinde faaliyete geçecek
olan istinaf mahkemeleri üzerinden değerlendirmekte yarar var. 
Esasen
istinaf yargısı sistemimizin yabancısı değil. Tanzimat Dönemi modernleşmesiyle
sistemimiz içinde yerini alan istinaf, cumhuriyetin kurulmasından bir süre
sonra beklenen faydayı sağlayamadığı ve işleri uzattığı gerekçesiyle 1924
yılında kaldırılmıştır. Beklenen faydayı verememe gerekçesi, yetişmiş ve
yeterli sayıda hukukçunun bulunmamasıyla ilgilidir. Buna rağmen ilk derece ve
temyiz yargılamaları arasında ara kademe oluşturulması fikri gündemdeki yerini
hep korumuştur. Adli yargı açılış töreninde yapılan konuşmalar, bilimsel
makaleler ve geçmişte hazırlanan ancak yasalaşma şansı bulamayan tasarılar bu
tartışmaların izlerini günümüze taşıyan belgelerdir. 
Değerli
milletvekilleri, çift dereceli yargılama sistemimizin neden olduğu aşırı
merkezileşmeyle ortaya çıkan ve çözülmeyen sorunları üç başlıkta toplamak
mümkün: 
Birincisi,
çift dereceli sistemin yüksek mahkemeleri hukuki denetim yanında vaka
denetimine sevk ederek asli görevlerinden yani hukukun gelişimine önayak olacak
içtihat mahkemesi olma hedefinden uzaklaştırmış olmasıdır. Üstelik ilk derece
mahkemelerinin topladıkları deliller üzerinden sınırlı bir denetim maddi
gerçeğin araştırılıp bulunmasında hiçbir zaman tatmin edici sonuçlar
üretmemiştir. 
İkinci
olarak aşırı merkezileşme yüksek mahkemeler bakımından ağır bir iş yükü
sorununu beraberinde getirmiş ve vatandaşın adalete erişimini olumsuz
etkilemiştir. Bu olumsuz etkileri hafifletmek amacıyla geçmiş dönemlerde
zorunlu olarak kapasite artırıcı önlemlere başvurulmuş ve bunlar iş yükü
baskısının hafifletilmesinde olumlu tesirler göstermiştir. İstinaf yargısının
adalete erişimin güçlendirilmesi ve iş yükünün dengeli biçimde yönetimi
bakımından en akılcı çare olduğu açıktır. 
Aşırı
merkezileşmenin üçüncü ve belki de en önemli sonucu hâkimlik teminatı
konusudur. Anayasa’nın koruduğu ve güvenceye bağladığı şey, unvan veya üyelik
statüsü değil, temelde hâkimlik teminatıdır. Yüksek mahkeme başkanları, başkan
vekilleri, başsavcılar, başsavcı vekilleri ve daire başkanları dışında üyelerin
görev sürelerine dair anayasal normda bir teminat bulunmamaktadır. Temel olan,
hâkimlik teminatı korunduğu sürece Anayasa’nın doğrudan düzenlemediği ve kanun
koyucunun takdirine bıraktığı konularda yasal düzenleme yapmanın önünde hiçbir
engel yoktur. Aslında Anayasa hâkimlik teminatını korumakta ve mahkemeyi kadıya
mülk saymamaktadır. Anayasal normların doğrudan bir koruma bahşetmediği
yargısal unvan ve makamları kazanılmış hak kabul edecek olursak, bırakın yüksek
mahkemeleri ilk derece mahkemeler düzeyinde bile başsavcı, komisyon başkanları,
mahkeme başkanı ve üyeler hakkında HSYK’nın takdir ve tasarrufta bulunması
mümkün olmaz. Bu hiyerarşik ilişki biçiminde anlaşılmaması gereken alt, üst
ayrımı ilk derece mahkemelerin kendi aralarında da bulunmaktadır. Bu
derecelendirme içinde daha kıdemsiz ancak üst dereceli mahkemede görevli hâkim
daha kıdemli ancak alt dereceli mahkemede görevli hâkimin kararlarını
denetleyebilmekte ve hâkimlerin farklı derece mahkemelerde görevlendirilmeleri
asla bir alt, üstlük sınırlaması anlamına gelmemektedir. Anayasa’nın ilgili
maddeleri yüksek mahkeme üyelerinin seçiminde asgari bir ölçü getirmiş olmakla
birlikte, üyelerin nitelikleri ile seçim usullerinin kanunlarla düzenlenmesini
öngörmüş ve görev süresi yönünde sınırlayıcı bir hüküm koymamıştır. 
Tasarıya
ilişkin itirazların başında, geçmiş dönem düzenlemelerine atıfla yöneltilen
“Madem istinafları başlatacaktınız, yüksek mahkemelerde daire ve üye sayısını
daha önce neden artırdınız?” sorusudur. Bunu biriken iş yükünün içinden
çıkılmaz hâle gelmesi için alınan tedbirler bağlamında değerlendirmekte fayda
var. Geriye doğru yapılacak bir değerlendirme aslında bu kararların doğru
olduğunu da ortaya koyacaktır. İstinafların faaliyete geçirilmesinin günümüze
dek ertelenmesi nasıl pratik ve zorunlu nedenlere bağlı olarak gündeme gelmişse
bugün eleştirilen kapasite artırıcı önlemler de aynı şekilde pratik ve zorunlu
ihtiyaçlardan kaynaklanmıştır. 
Bir
diğer itiraz, tasarının yasalaştıktan sonra yüksek mahkeme üyesi seçilme
koşulunu taşıyan birinci sınıf kürsü hâkimlerini kaynak havuzunun dışında
tutacak olmasına dayanmakta ve bu durumun seçilme yeterliliğine ilişkin Anayasa
hükmüne aykırı olduğu iddia edilmektedir. Anayasa’nın ilgili maddesi, Yargıtay
üyelerinin birinci sınıfa ayrılmış adli yargı hâkim ve cumhuriyet savcıları ile
bu meslekten sayılanlar arasında seçilebileceğini öngörmüştür. Ancak, aynı
maddenin son fıkrası üyelerin niteliklerini ve seçilme usulünün belirlenmesini
kanunlara bırakmıştır. Anayasal nitelikleri belirleme konusunda kanun koyucuya
verdiği yetki nedeniyle Anayasa’ya aykırılık iddiasının geçerliliği söz konusu
olmaz. 
Değerli
milletvekilleri, tüm bunlar bir kenara, yasama yetkisi Türk milleti adına
Türkiye Büyük Millet Meclisinindir. Anayasa ve kanunlara uymak ve uygulamak hem
yasamanın hem yürütmenin hem de yargının temel görevidir. Yasama organı,
dünyada yaşanan gelişmeleri de dikkate alarak toplumun talep ve ihtiyaçlarını
karşılamak amacıyla yeni kanunlar yapabileceği gibi, mevcut kanunlarda
değişikliğe de gidebilir. Dolayısıyla, kanun yapma ya da kanunlarda değişiklik
yapma yürütmeye veya yargıya müdahale değildir. Hiç kimse kuvvetler ayrılığı
ilkesini erklerin görevlerini yapmasını engelleyecek şekilde yorumlayamaz. Bu,
demokratik hukuk devleti anlayışıyla çelişir. 
Değerli
milletvekilleri, tasarıya karşı çıkışın temel gerekçeleri olarak öne sürülen
yargı bağımsızlığına ilişkin ise hukukun üstünlüğü hukuk sisteminin, hukukçunun
dahi keyfîliğinden uzak bir biçimde kendi nesnel kuralları çerçevesinde
çalışabilmesinin imkânıdır. Bu sebeple, hukukun üstünlüğünden hâkimlerin
üstünlüğü anlamı çıkarılmamalıdır. Yargının bağımsızlığı yargı mensubunun
sadece ama sadece hukuka bağlılığıyla anlaşılmalıdır. Anayasa’nın 138’inci
maddesi bu konudaki çerçeveyi net bir biçimde açıklamıştır: “Hâkimler, görevlerinde
bağımsızdırlar. Anayasaya, kanuna ve hukuka uygun olarak vicdanî kanaatlerine
göre hüküm verirler.” Bunun dışındaki her türlü bağlılıktan arınmış olmak
şarttır. Kişisel mecrası içinde henüz bu reddiyeyi yapamamış, Anayasa 138’de
açıklanan çerçeveye başka etki kaynaklarını ortak etmiş olanları, yargı içinde
karargâh kurmuş paralel çetenin varlığını, yaptıklarını ve yapmaya teşebbüs
ettiklerini hepimiz biliyoruz. Yargının bağımsızlığı adına bundan daha büyük ve
daha vahim bir tehlike düşünülemez. Bunlar pirincin içine gizlenmiş beyaz
taşlardır. Pirincin içine gizlenmiş beyaz taşları ayıklamak, suç işlemiş
olanları yargının karşısına çıkarmak ise HSYK’nın ve yargının iyidir. Hiçbir
demokratik sistem adalet dağıtmakla görevli yargı mensuplarının siyasi, ideolojik
ve zümrevi bir yapının ilkelerine dayanarak keyfî muamelede bulunmasına, yetki
ve görevlerini suistimal ederek vatandaşların yargı eliyle mağdur edilmesine ve
bu haksızlığın yargı bağımsızlığı ve tarafsızlığı adı altında yasama ve
yürütmeye fatura edilmesine müsaade etmez kim olursa olsun. 
Sayın
milletvekilleri, son günlerde devleti temsil eden Cumhurbaşkanımız ile yüksek
yargı başkanlarının katıldığı bir sosyal etkinlik üzerinden “Yargı
siyasallaştı. Yandaş yargı oluşturuluyor. Yargı bitti.” türü propagandalar
yapılmaktadır. Evet, bir şeyler değişti ve bitti. Neler mi bitti? Devletin
hiyerarşik yapısı dışındaki ilişkilerden emir, talimat alan anlayış bitti.
Darbeleri devrim olarak sunan yargıçların tahakkümü bitti. “Farklı bir karar
verirseniz kaos çıkar.” ifadeleriyle yargıya aba altından sopa göstererek
tehdit etmek isteyen siyaset tarzı tükendi. “Meclis çatısı altında siz
istediğiniz kanunu çıkarın, yasama metninin ağırlığı yüzde 5, Yargıtayın
ağırlığı yüzde 95.” diyerek yasamayı tehdit eden yargıç anlayışı bitti.
Kısacası, yargı üzerinden Türkiye’yi esir almak isteyen anlayışlar bitti ve
çöpe atıldı. Bu, dönüşü olmayan bir yoldur.
Bu
düşüncelerle tasarının hayırlı olmasını diliyor, teşekkür ediyorum. (AK PARTİ
sıralarından alkışlar)
BAŞKAN
– Teşekkür ediyorum.
Şimdi,
tasarı üzerine Hükûmet adına…
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun Sayın Kerestecioğlu…
FİLİZ
KERESTECİOĞLU DEMİR (İstanbul) – Sadece yerimden, tutanaklara geçmesi için bir
söz talebim var 60’a göre çünkü daha önceki tutanakları gördüm. Siz özellikle
belki ara verdiniz, hani, sataşmadan dolayı söz alamayacağım ama en azından
sadece…
BAŞKAN
– Söyleyin, tutanaklara geçsin o şekilde.
Söyleyin,
geçiyor. 
FİLİZ
KERESTECİOĞLU DEMİR (İstanbul) – Sadece şunu ifade etmek istiyorum: Az önce söz
alan grup başkan vekili “söz alan tipler” sözünü kullandı. Yani, bir grup
başkan vekilinin ya da bir milletvekilinin buradaki milletvekillerine “tipler”
sözünü kullanarak konuşmasını kınadığımı ifade etmek istiyorum ve gerçekten,
bunu saygısızca bir ifade olarak bulduğumu da belirtmek isterim. 
BAŞKAN
– Tutanaklara geçmiştir. 
Şimdi,
Hükûmet adına Adalet Bakanı Sayın Bekir Bozdağ’da söz hakkı.
Buyurun
Sayın Bozdağ. (AK PARTİ sıralarından alkışlar) 
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri;
sözlerimin başında hepinizi saygıyla selamlıyorum. 
Bugün
burada Türk yargısında son derece önemli yapısal değişimleri içeren bir kanun
tasarısını birlikte müzakere ediyoruz. Şu ana kadar yapılan değerlendirmeler ve
eleştiriler dolayısıyla değerlendirmede bulunan, eleştiri yapan herkese
teşekkür ediyorum. Zira, biliyorum ki her konuşan daha iyisi olsun, daha güzeli
olsun diye konuştu; bu iyi niyet nedeniyle de hepsine teşekkürlerimi ifade
etmek istiyorum.
Bu
yapısal dönüşüm ve değişim tasarısı neden huzurlarımıza geldi diye baktığımızda
birkaç hususun altını çizmekte fayda mülahaza ediyorum. Birinci olarak:
Türkiye’de yargı alanında cumhuriyet tarihinde, belki cumhuriyetin başında
Atatürk’ün liderliğinde yapılan büyük reformlar, değişimlerden sonra en önemli
değişimi Türkiye 20 Temmuz 2016 tarihinde yaşamaya başlayacaktır. O da
istinafın bilfiil faaliyete geçmesidir. İstinafın faaliyete geçmesiyle birlikte
büyük bir değişimi, dönüşümü Türkiye yaşayacak, bunun faydalarını görecektir.
Zira, istinaf, ilk derece mahkemelerinin verdiği kararları bütün yönleriyle
inceleyecek, eksik gördüğünde eksikleri tamamlayacak, yanlış gördüğünde
yanlışları düzeltecek, kararı sanki ilk derece mahkemesiymiş gibi sil baştan kendisi
verip ihdas edebilecektir. Bu son derece önemlidir. Kararların isabeti
bakımından da, adaletin zamanında tecellisi bakımından da önemli bir değişim ve
dönüşümdür. Zira, Yargıtay ve Danıştay önüne gelen dosyalarda bozma veya onama
kararı vermekte, zaruretten vaka incelemesi yapsa bile bu çok sınırlı
kalabilmektedir. Dosyalar geldiği gibi mahal mahkemelere gidiyor, yargılamalar
uzuyor, geciken adalet vatandaşımızı canından bezdiriyordu. Şimdi bu
uygulamanın yürürlüğe girmesinden itibaren gelecek davalardan ceza
yargılamasıyla ilgili olanların yüzde 91’i, hukuk yargılamasıyla ilgili
olanların yüzde 89’u, idari yargılamayla ilgili olanların da yüzde 80’i
istinafta kesinleşecektir. Bu son derece önemli ve büyük bir değişimdir.
Yargıtayın da, Danıştayın da iş yükü istinafta kesinleşecek dosyalara göre
büyük bir azalmaya gidecektir. Bu neyi getirecek? Bu, yüksek mahkemelerimizin
bugüne kadar hepimizin arzu ettiği içtihat mahkemesine dönüşmesine büyük katkı
sağlayacaktır. Zira, bu kadar iş yükü altında, dosya yığını altında yüksek
mahkemeler dosyalara hem yeteri kadar zaman ayıramamakta hem de yeteri kadar
incelemeyi detaylı bir şekilde yapamamakta. Bundan sonra hem daha çok zaman
ayıracak hem daha detaylı inceleme yapacak ve gerçek anlamda yüksek
mahkemelerin içtihat mahkemesine dönüşmesi sağlanmış olacaktır. 
İşte,
istinaf yoluyla gerçekleştirilen yargıdaki bu büyük yapısal değişimin,
dönüşümün doğal bir sonucu olarak Yargıtay ve Danıştayda da yapısal bir
değişime, dönüşüme gitme zarureti hasıl olmuştur. Bu tasarıyla Yargıtaydaki
daire sayısı 46’dan 24’e, Danıştaydaki daire sayısı 17’den 10’a; Yargıtaydaki
üye sayısı 516’dan 200’e, Danıştaydaki üye sayısı 195’ten 90’a indirilmekte;
Yargıtay ve Danıştay üyelerine belirli bir süreyle göreve gelmeleri ve sürenin
sonunda görevden ayrılmaları getirilmekte yani üyelik süreyle
sınırlandırılmakta; bir kişinin bir defa üye seçilmesi, ikinci defa
seçilememesi kuralı getirilmekte; on iki yılı dolduran üyenin HSYK tarafından
istinaf veya ilk derece mahkemelerine atama yapılması imkânı getirilmekte ve
bugün Danıştayda, Yargıtayda heyet hâlinde, bir daire iki ayrı heyet hâlinde
çalışabilmekte. Bu düzenlemeden sonra fiilen heyet hâlinde çalışma da sona
ermektedir. Bütün bunların tamamı Yargıtay ve Danıştayda büyük bir yapısal değişimin,
dönüşümün gerçekleştirilmesinin doğal bir sonucudur. Böylesi bir değişim,
dönüşüm yaparken elbette bununla ilgili birtakım tedbirleri de yasanın
kendiliğinden ortaya koyması lazım, geçiş hükümlerinin olması lazım. Bu
dönüşümün doğal bir sonucu olarak da geçiş hükümleri konulmuş. Mevcut Yargıtay
ve Danıştay üyeleri ile seçilmiş görevlerde bulunanların bu geçiş döneminde
hangi kurallara tabi olacakları da ilgili geçici maddelerde tanzim edilmiştir.
Bu, yasanın zorunlu ve doğal bir sonucudur. 
Yasada
getirdiğimiz değişikliklerin Anayasa’mızla uyumu konusuna gelince, bu yapısal
dönüşüme -çok net bir şekilde ifade etmekte fayda görüyorum- herkes kendince
değerlendirme yapabilir ama Anayasa’nın hiçbir hükmüne doğrudan bir aykırılığı
yoktur. Değerlendirmeyle şöyle olur, böyle olur… Yorumlu aykırılıkları birileri
tespit edebilir ama doğrudan doğruya, direkt bir aykırılık değerlendirmesi
yapmanın imkânı gerçekten yoktur. Yorumlu değerlendirmeler yapılır. Ne
söylendi? Denildi ki: “Burada bu düzenlemeyle beraber bir defa Meclisin on iki
yıl yapma gibi bir yetkisi yoktur.” Komisyonda da konuşuldu. Türkiye Büyük Millet Meclisinin
yasama yetkisi asli görevidir. Eğer Anayasa’da bu yasama yetkisini sınırlayan,
daha doğrusu yasama yasağı getiren bir düzenleme yoksa Türkiye Büyük Millet
Meclisi o alanı dilediği gibi tanzim etme hakkına sahiptir. 
LEVENT GÖK (Ankara) – Hiç de öyle değil, hiç de öyle
değil. 
ADALET BAKANI BEKİR BOZDAĞ (Devamla) – Anayasa’da hiçbir
hüküm yoksa onu da düzenleme hakkına sahiptir. Bakın, Anayasa’mızın “Kişi
hürriyeti ve güvenliği” başlıklı 19’uncu maddesinin beşinci fıkrasında deniyor
ki: “Yakalanan veya tutuklanan kişi, tutulma
yerine en yakın mahkemeye gönderilmesi için gerekli olan süre hariç en geç
kırksekiz saat ve toplu olarak işlenen suçlarda en çok dört gün içinde hâkim
önüne çıkarılır.” Şimdi, yasama Meclisi Anayasa’daki bu kurala rağmen bir
düzenleme yapabilir mi? Yapamaz çünkü sınır koymuş. Siz yaptığınızda bu sınırı
aşmış olursunuz, çiğnemiş olursunuz. Kırk dokuz saat yapamazsınız veya toplu
suçlarda bunu dört gün değil de yedi güne çıkaramazsınız. 
Yine,
suç ve cezalara ilişkin esaslar, madde 38, Anayasa’mızın “Ölüm cezası ve genel
müsadere cezası verilemez.” diyor. Negatif bir yasama yasağı var burada ve
deniyor ki: “Veremezsiniz.” Şimdi, Türkiye Büyük Millet Meclisi, buna rağmen
kalkıp Anayasa’da bu maddeyi değiştirmeden ölüm cezasını yasa yoluyla veya
genel müsadere cezasını yasayla koyamaz çünkü burada yasama yasağı var. Hâlbuki
Yargıtay ve Danıştay üyelerinin görev süresine dair Anayasa’da herhangi bir
düzenleme yoktur. Bunun Türkçesi şudur: Türkiye Büyük Millet Meclisi bu konuyu
dilediği gibi tanzim edebilir. Üyelerin seçilme usulleri ve seçilecek üyelerin
nitelikleri diğer hususların düzenlenmesini de çok açık bir şekilde kanuna bırakmıştır.
Bu kanun, bu düzenlemeler, bu Anayasa kurallarına uygun bir biçimde hazırlanmış
ve huzurunuza getirilmiştir. 
Peki,
yargı bağımsızlığı bakımından bu düzenlemenin sıkıntısı var mı? O zaman nereye
bakacağız? Anayasa’ya bakacağız. Anayasa’nın 138’inci maddesi neyi düzenliyor?
Mahkemelerin bağımsızlığını düzenliyor. Ne anlıyor mahkemelerin
bağımsızlığından baktığımızda? “Hâkimler, görevlerinde bağımsızdırlar;
Anayasaya, kanuna ve hukuka uygun olarak vicdanî kanaatlerine göre hüküm
verirler.” Son derece önemli. Hâkimlerin Anayasa’ya, yasaya ve kanuna bağlı bir
vicdanla karar vermeleri lazım. Anayasa, yasa ve hukuk dışında başka bir yere
bağlı olan vicdanın bağımsız olma imkânı yoktur. Eğer bir vicdan Anayasa, kanun
ve hukuka bağlı değilse veya hukuka bağlı değilse o zaman öfkesine, nefretine,
sevgisine, saygısına, siyasetine, ideolojisine, dinine, konjonktüre, esen
rüzgâra bağlı olabilir. Bundan da adalet beklenmez. Anayasa’mızın bu hükmü,
esasında yargı görevi yapanların vazifesini milletin Anayasa’da ortaya koyduğu
iradeye uygun yerine getirmesi bakımından son derece büyük bir teminattır. 
Bugün
Türk yargısının içerisinde Anayasa ve yasalara sadakat dışında başka yerlerle
irtibatlı, bağlı olduklarına dair yaygın kanaatler, iddialar yok mu? Var. Peki,
bütün bunlar karşısında demokratik bir hukuk devleti seyirci kalabilir mi? Bana
ne diyebilir mi? Eğer biz yargı bağımsızlığına, tarafsızlığına tam inanıyorsak
böylesi bir durum karşısında Anayasa’nın 138’inci maddesinin gereğini yapmak bu
Parlamentonun da, bütün siyaset kurumunun da vazifesidir. O yüzden bu
düzenlemenin bu yönüyle de mahkemelerin, hâkimlerin bağımsızlığını,
tarafsızlığını tahkim eden bir boyutu vardır.
Öte
yandan, hiçbir organ, makam, merci, hâkimlere, yargı yetkisinin kullanılması
konusunda mahkemelere emir ve talimat veremez. Burada bir emir var mı, bir
talimat var mı? Yok. Genelge gönderemez, tavsiye ve telkinde bulunamaz. 
ALİ
ŞEKER (İstanbul) – Can Dündar davasında gördük.
ADALET
BAKANI BEKİR BOZDAĞ (Devamla) - Burada biz kimseye bir tavsiyede bulunuyor
muyuz? Yargı yetkisini şöyle kullan, böyle kullan diye emir veriliyor mu yasama
tarafından? Herhangi bir emir, tavsiye verilmiyor, yapılmıyor.
LEVENT
GÖK (Ankara) – Sayın Bakan, İzmir Cumhuriyet Savcısına talimat verdiniz mi,
vermediniz mi 17-25 Aralıkla ilgili?
ADALET
BAKANI BEKİR BOZDAĞ (Devamla) - Öte yandan, yine, bakın, “Görülmekte olan bir
dava hakkında yasama Meclisinde yargı yetkisinin kullanılmasıyla ilgili soru
sorulamaz, görüşme yapılamaz, herhangi bir beyanda bulunulamaz.” Peki, bu
düzenlemenin içerisinde böyle bir durum söz konusu mu? Değil. Ancak yargıda
olan bir konuyla ilgili Mecliste yasama çalışması yapılamaz mı? Yapılır. Zira
Türkiye Büyük Millet Meclisinde yapılan yasal düzenlemelerin hemen hemen
tamamının yargıda ya bir karşılığı vardır ya da karşılığı olması muhtemel
konulardır. Ceza Kanunu, Ceza Muhakemesi Kanunu, Hukuk Muhakemesi Kanunu ve
diğer kanunları düzenlediğimizde bunlarla ilgili binlerce, yüz binlerce davanın
veya soruşturmanın olduğunu biliyoruz. Bu, yasamanın yargıya müdahalesi
değildir, yasamanın asli görevidir. Eğer aksini düşünürsek o zaman yasama
Meclisinin faaliyetini sürdürebilme imkânı yoktur. Meclisin çalışmasını
imkânsız kılacak bir düzenleme kabul edilemez. Anayasa’nın herhangi bir
hükmünün Meclisin çalışmasını imkânsız kılacak bir şekilde değerlendirilmesi
de, yorumlanması da kabul edilemez. 
Bu
açıdan, bu düzenlemeler mahkemelerin bağımsızlığı ilkesine kesinlikle aykırı
düzenlemeler değildir. Bizim Anayasa’mızda “Yargıtay üyeliği” veya “Danıştay üyeliği
teminatı” diye bir teminat var mı? Yok. “Var.” diyen varsa o zaman Anayasa’da
Yargıtay üyeliği teminatını, Danıştay üyeliği teminatını alıp bana göstermesi
lazım. Bak, burada yazıyor: “Yargıtay üyeliği teminatı şudur, Danıştay üyeliği
teminatı şudur.” diye. Anayasa’mızda böyle bir durum yok.
MAHMUT
TANAL (İstanbul) – Anayasa 154’ü oku.
ADALET
BAKANI BEKİR BOZDAĞ (Devamla) - Ama Anayasa’mızda yargıyla ilgili genel
hükümleri düzenleyen 139’uncu maddenin başlığı “Hâkimlik ve savcılık
teminatı”dır. Hem Yargıtay üyeleri hem Danıştay üyeleri hem de ilk derece
mahkemelerinde görev yapan hâkim ve savcılarla ilgili Anayasa’mızın öngördüğü
teminat hâkimlik, savcılık teminatıdır. 
Dolayısıyla,
bu düzenleme hâkimlik ve savcılık teminatına ilişkin Anayasa’mızın 139’uncu
maddesine sadakat içinde hazırlanmış bir düzenlemedir. Ne diyor 139’uncu madde?
“Hâkimler ve savcılar azlolunamaz.” 
Bir:
Azil var mı? Yok. Yargıtay üyeliği sona eriyor ama hâkimlik ve savcılık görevi
devam ediyor ve o vazifeyi sürdürecekler.
İki:
Kendileri istemedikçe Anayasa’da öngörülen yaştan önce emekliye sevk
edilemezler. Emekliye sevk edilme durumu var mı burada? Yok öyle bir şey.
Üç:
Özlük haklarından herhangi bir şekilde yoksun bırakılamaz. Kimse özlük
haklarından yoksun bırakılıyor mu? O da yok. Özlük hakları korunarak, kimseyi
emekliliğe sevk etmeyen, hâkimlik ve savcılık mesleğiyle ilgili bağını koruyan
bu teminata sadakatle hazırlanmış olan bir düzenlemedir. O açıdan da bu,
Anayasa’mızın 139’uncu maddesine aykırı bir düzenleme olarak değerlendirilemez;
Anayasa’mızın 139’uncu maddesine sadakatle ve uyumla hazırlanmış bir maddedir,
bir tasarıdır, bir düzenlemedir.
Peki,
on iki yılla sınırlandırıldığı zaman neler olacak? Burada neyi hedefliyoruz? On
iki yılla sınırlandırmak, yargımıza çok şey kazandıracaktır. Ne kazandıracak?
Bir defa, görev süresi on iki yılla sınırlı olan hâkimler, Yargıtay veya
Danıştay üyesi olduğu zaman, görev süresi bittiğinde ilk derece mahkemesine
veya istinafa dönme imkânları olduğunu, zorunlu olduğunu bilecekler; o zaman
işlerini yaparken daha titiz, daha dikkatli davranacaklar. Şu anda dosya
okumaları, genelde tetkik hâkimleri tarafından yapılıyor ama bu düzenlemeden
sonra istinafın da devreye girmesiyle dosya okuma imkânları, oranları daha da
artacaktır. Kürsüye dönme ihtimalinin bulunması, kendilerini geliştirme,
yenileme konusunda hâkim ve savcılarımıza nasıl bir fırsat sunuyorsa, Yargıtay
ve Danıştay üyeleri de -ne yapacak- kendilerini yenileme ve geliştirme
konusunda daha gayretli olacaktır. Yargıtay ve Danıştayda elde ettikleri bilgi
birikimi ve tecrübelerini istinafa, ilk derece mahkemelerine aktarma imkânı
olacaktır. Ayrıca, Yargıtay ve Danıştay ile ilgili diğer mahkemeler arasında
bir hiyerarşi yoktur, böyle bir hiyerarşik yapı varmış gibi değerlendirmek de yargı
bakımından fevkalade yanlış bir durumdur. Bunu da özellikle ifade etmek
istiyorum.
Tabii,
başka değerlendirmeler de yapıldı, Komisyonda “Yargıtay ve Danıştay üyeliği,
bir kariyer meslektir.” denildi. Arkadaşlar, Yargıtay ve Danıştay üyeliği,
kariyer bir meslek değildir. Kariyer meslek, hâkimlik ve savcılıktır.
LEVENT GÖK
(Ankara) – Yargıtay Başkanıyla çelişiyorsunuz Sayın Bakan.
ADALET BAKANI
BEKİR BOZDAĞ (Devamla) – “Kariyer meslek nedir?” diye baktığımızda…
ÖZGÜR ÖZEL
(Manisa) – Çay toplarken başka söylüyor. Çay topluyor ya(!)
LEVENT GÖK
(Ankara) – Yargıtay Başkanı çay toplarken başka söylüyor, sonra başka söylüyor.
ADALET BAKANI
BEKİR BOZDAĞ (Devamla) – Ben özellikle çalıştırdım arkadaşları “Kariyer meslek
nedir? Şunu bir güzelce inceleyin, bir bakın.” dediğimizde… Kariyer meslek,
hâkimlik ve savcılıktır. Bizim hukuk sistemimiz içerisinde yarışma sınavıyla
girilen, daha sonra adaylık sürecinde yeterlik aranan, gene sınava tabi olan ve
sınavla gelinen yerler kariyer meslek olarak tanımlanıyor.
LEVENT GÖK
(Ankara) – Yargıtay Başkanını ne yapacaksınız şimdi?
ÖZGÜR ÖZEL
(Manisa) – Çay toplarken öyle demiyordu.
ADALET BAKANI
BEKİR BOZDAĞ (Devamla) – Bizim sistemimizin içerisinde Yargıtay üyeliği,
sınavla gelinen bir yer değil…
MERAL DANIŞ
BEŞTAŞ (Adana) – Seçimle geliyor.
ADALET BAKANI
BEKİR BOZDAĞ (Devamla) – …ağır ceza mahkemesi başkanlığı, sınavla gelinen bir
yer değil; başsavcılık, sınavla gelinen bir yer değil ve birtakım ölçümlemeler
sonucunda gelinen bir yer değil; Hâkimler ve Savcılar Yüksek Kurulunun kendi
belirlendiği kıstaslar çerçevesinde yaptığı değerlendirmeyle geliniyor. O
yüzden kariyer meslek olan şey, hâkimlik ve savcılıktır. Yoksa, üyeliğe
“kariyer meslek” demek, fevkalade yanlış bir değerlendirmedir, bunu da buradan
özellikle ifade etmekte fayda görüyorum.
MURAT EMİR
(Ankara) – Statüdür Sayın Bakan, statü. 
LEVENT GÖK
(Ankara) – Yani Yargıtay Başkanı bilmiyor bu işi. 
ADALET BAKANI
BEKİR BOZDAĞ (Devamla) – Bizim hâkimler ve savcılarımız arasında herhangi bir
hiyerarşi yoktur. Bizim yasamızda üçüncü sınıf, ikinci sınıf, birinci sınıfa
ayrılmış ve birinci sınıf hâkim ve savcılar var. Bunların arasında kıdem
olabilir, tecrübe farkı olabilir ama bizim anladığımız anlamda bir hiyerarşik
yapılanma yoktur. Bir günlük hâkimle yirmi yıllık hâkimin bilgi, birikim,
tecrübe açısından farklılığı olabilir ama bir hiyerarşik altlık-üstlük ilişkisi
yoktur. Böyle bir şey doğru da görülmez; hem Anayasa’nın ruhuna da aykırı böyle
bir hiyerarşi hem de bizim mevzuatımızda böyle bir hiyerarşinin olmadığını
ifade etmek isterim.
LEVENT GÖK
(Ankara) – Hiyerarşi değil o, bilgi var, birikim var, tecrübe var; konu o.
Sayın Bakan, siz daha o konuyu anlamamışsınız. 
ADALET BAKANI
BEKİR BOZDAĞ (Devamla) – Bu yasa, sonuç itibarıyla Anayasa’mızın lafzına ve
ruhuna uygun bir düzenlemedir ve yargının bağımsızlığını, hâkimlik ve savcılık
teminatını koruyan esaslara sadakatle düzenlenmiştir. Ülkemiz için, yargımız
için, hepimiz için hayırlı olmasını diliyor, hepinizi saygıyla selamlıyorum.
(AK PARTİ sıralarından alkışlar) 
BAŞKAN
– Teşekkürler Sayın Bozdağ. 
MEHMET
MUŞ (İstanbul) – Sayın Başkanım…
BAŞKAN
– Sayın Muş…
MEHMET
MUŞ (İstanbul) – Yanlış bir anlaşılmadan dolayı bir düzeltmede bulunmak
istiyorum.
ÖZGÜR
ÖZEL (Manisa) – Tutanağa yanlış geçmiş. 
MEHMET
MUŞ (İstanbul) – Evet. 
Sanırım
birilerini kırdım, bunu düzeltmek istiyorum. 
BAŞKAN
– Buyurun, hayırdır?
MEHMET
MUŞ (İstanbul) – “Hatip” yerine “bir tip” diye geçmiş herhâlde ama benim orada
“hatip” ifade ettiğim…
BAŞKAN
– Tamam, yerinizden, o şekilde şey yapalım. Sataşma diye bir şey yok. 
MAHMUT
TANAL (İstanbul) – Sayın Başkan, ara verdikten sonra söz vermeyin. Konuşamaz,
öyle bir usul yok, İç Tüzük açık. 
BAŞKAN
– Ona ben karar veririm Sayın Tanal, siz oradan müdahale etmeyin lütfen. 
Buyurun
Sayın Muş. 
IV.- AÇIKLAMALAR
(Devam)
29.- İstanbul Milletvekili Mehmet Muş’un, Beşinci
Oturumda sataşma nedeniyle yaptığı konuşmasındaki bazı ifadelerine ilişkin
açıklaması 
MEHMET
MUŞ (İstanbul) – Sayın Başkan, şimdi, ben kürsüden indikten sonra bir iki
arkadaşım bana “‘Ya tip’ diye bir ifade kullandın.” dedi, “Hayır, orada
‘hatipler’ diye ben ifade ettim.” dedim. Fakat hem salonda anlaşılması ve
tutanaklara geçmesi itibarıyla öyle yanlış bir ifade var. Benim kesinlikle öyle
bir maksadım, amacım yok. Orada “hatip” kelimesini kullandım ama ya orada benim
sesim çıkarken yanlış çıktı ve tutanaklara böyle geçmiş olabilir. Bu konuda
eğer birilerini kırdıysam özür dilerim, maksadım “hatip”tir, “tip” (x)
diye bir ifade değil. 
BAŞKAN
– Tamam, tutanaklara geçmiştir. 
Teşekkür
ediyorum. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) (Devam)
BAŞKAN
– Şahıslar adına ikinci ve son konuşmacı, Muğla Milletvekili Ömer Süha Aldan. 
Buyurun
Sayın Aldan, süreniz on dakika. (CHP sıralarından alkışlar) 
ÖMER
SÜHA ALDAN (Muğla) – Teşekkür ederim.
Sayın
Başkan, değerli milletvekilleri; dün görsel basında, bu tasarıyla ilgili,
düzenlemeyle ilgili haber şu şekilde verildi: “Danıştayın ve Yargıtayın, hatta
Yüksek Seçim Kurulunun yapısında köklü değişiklikler içeren yasa tasarısının
görüşmeleri pazartesi günü başlayacak.” Gerçekten köklü değişiklikler içeriyor
bu düzenleme. Öncelikle, Yargıtay, Danıştay ve dolayısıyla da Yüksek Seçim
Kurulunun, bir anlamda, üyelerini, başkan dışında üyelerini sıfırlıyor. 
Bu
tasarıda, Yüksek Seçim Kuruluyla ilgili herhangi bir ibare olmadığı
görülebilir. Alt koşul yani Yargıtay ve Danıştay üyeliği koşulu ortadan
kalktığı zaman, otomatik olarak Yüksek Seçim Kurulu üyeliği de düşer. Bu
anlamda, Yüksek Seçim Kurulu üyeliği düşüyor. Adalet Akademisinde, Rekabet
Kurulundaki yüksek yargıdan seçilen kişilerin üyelikleri de düşürülüyor. Öte yandan,
özel yetkili mahkemeler yeniden getiriliyor. Bir süre önce “Aman, özel yetkili
mahkemelerden bir an önce kurtulalım.” denmişken; bugün, özel yetkili
mahkemeler, özel yetkili savcılar, tekrar görev başına getiriliyor. 
Bir
önemli konu, hâkim adaylığı için -hani olur ya araya bir kaçak girmesin diye-
önce bir yazılı sınav yapılacak, sonra sözlü sınav; Adalet Akademisine intikal
edilecek bir adayın, Adalet Akademisinde yazılı sınavdan sonra mevcut
düzenlemeye göre doğrudan ataması yapılırken, bugün tekrar ona bir sözlü
aşaması daha getiriliyor ve o sözlü, tamamıyla neredeyse, Adalet Bakanlığı
görevlilerince yapılacak bir sözlü imtihan. 
Son
olarak kayyum. Evet, ben bu kayyum meselesine hakikaten hayret ediyorum. Yani
böyle bir iş talebi mi var milletvekilliğinden sonra? 100 bin lira maaş
alıyorsunuz, atandığınız kurumu batırıyorsunuz. Yani böyle bir işin dünyada eşi
benzeri yok. Ne kadar güzel bir şey, hem 100 bin lira maaş alacaksınız hem de
sorumlusu olduğunuz kurumu batıracaksınız! Şimdi, bu düzenlemeyle, o batırmadan
dolayı oluşacak zarar da o kişiden tahsil edilmeyecek, görevi kötüye kullanma
suçunu işlemediği takdirde. Böyle bir düzenleme. 
Benim
burada, asıl üzerinde durmak istediğim konu şu: Sayın milletvekilleri, evet,
medyanın söylediği gibi köklü bir değişiklik yapıyoruz. Yargıtay, Danıştay gibi
yüz yılı aşkın 2 kurumumuzu neredeyse fiilen kapatıyoruz. Hâkimler ve Savcılar
Yüksek Kurulu, beş gün içerisinde bu kurula yeniden üye ataması yapacak. Sadece
Kurulda görev başında kalacak olanlar, başkanlar yani Yargıtay Başkanı,
Danıştay Başkanı, her 2 kurumun başsavcıları ve daire başkanları. 
Asıl
üzerinde durmak istediğim konu, bu tasarının bize 13 Haziran günü geldiğidir.
Bugün günlerden 27 Haziran. Bakın, şu Türkiye Büyük Millet Meclisine verilen değerin
göstergesidir bu; bu, hepimize büyük bir saygısızlıktır. Çok önemli 2 kurum
hakkında önemli bir değişiklik yapılacak ama milletvekillerine tanınan süre bu
kadardır ve belki önümüzdeki üç dört gün içinde sabahlara kadar çalışıp bu
düzenlemeyi çıkaracağız.
Acaba bu kurumlara hiçbir görüş soruldu mu? Ben şunu
tahmin ediyorum, perde gerisinden soruldu, “Merak etmeyin, bu grubu tasfiye
edeceğiz, sizi de çizmeyeceğiz.” denildi ama toplum önünde bu yasa hiçbir zaman
tartışılmadı, bu tartışma detaylı bir şekilde yapılmadı. Ne Barolar Birliğinden
bir şey soruldu ne ticaret odalarından bir şey soruldu. 13 Haziran günü geldi
bu düzenleme. Mecburen, İç Tüzük'ün 36’ncı maddesi gereğince iki günlük -kırk
sekiz saatlik- zorunlu bekleme süresi var. 16 Haziranda bu düzenleme, Komisyona
getirildi ama o Komisyonda görüşülmesinden bir gece evvel ne yapıldı? Bazı
aşağılıklar tarafından Cumhuriyet Halk Partisi milletvekillerinin işte birtakım
örgüt üyelerini ziyaret ettikleri şeklinde bir liste düzenlendi ve Ankara’da
dağıtıldı. Tabii, böyle bir haksızlığa uğrayan milletvekilleri -30-40
arkadaşımız- feveran içinde ne yaptılar? O Komisyona geldiler, tepkilerini dile
getirdiler çünkü biliyorlardı ki Sayın Adalet Bakanından çıkmıştı önce bu söz,
Adalet Bakanı da o Komisyonda görev alacaktı, dolayısıyla hesap sormaya
girdiler. Evet, amaç, hasıl oldu aslında, bizim arkadaşlarımız büyük bir tuzağa
düştü ne yazık ki. Evet, bu düzenleme, böyle bir yöntemle Meclisin de
incelemesinden kaçırılmış oldu. Nasıl yansıdı kamuoyuna bu? İşte “Komisyon
toplantısında Adalet ve Kalkınma Partililer ile Cumhuriyet Halk Partililer
arasında gerilim yaşandı...” ve bu düzenleme güme gitti. Arkasından, karşı oy
yazısı için birkaç günlük süre sonucunda on dört gün sonra 27 Haziran günü bu
tasarıyı görüşüyoruz. 
Şimdi, aslında şuna da bir değinmekte fayda görüyorum:
İlk dönemlerde, özellikle 2010’dan önceki dönemlerde -hatta 2012-2013’ü de buna
dâhil edebiliriz- yasal düzenlemelerde bir
keyfîlik, bir acelecilik egemendi ve yasalar yapılıyordu, biz gelip burada
eleştiriyorduk, altı ay sonra tekrar değiştiriliyordu ama bugün gelinen durum
daha bir vahimdir. Bugün gelinen noktada belli bir grubun tasfiyesi
amaçlanmaktadır. Hepimiz biliyoruz ki yargıya egemen olan bir anlayış vardır ve
yargıya egemen olan bu anlayış yaratılmıştır aslında. 
Bakın,
sizlere 2011 yılında, tarihi tam vereyim, 10 Aralık 2011 günü yani ortada
paralelin olmadığı, can ciğer kuzu sarması ortamının olduğu bir dönemde, ortak
hareket edildiği bir dönemde, Ergenekon’un savcılığının üstlenildiği bir
dönemde, bütçe görüşmeleri sırasında HSYK’yla ilgili yaptığım konuşmadan bir
bölümü açıklıyorum: “Değerli arkadaşlarım, burada şunu söyleyeyim: Polisi rejim
muhafızı gören, yargıyı toplumsal muhalefeti sindirmede bir araç gibi
kullanmaya çalışan anlayışın sonu vahimdir ve dünya bunun örnekleriyle doludur.
Değerli Adalet ve
Kalkınma Partili arkadaşlarım, aslında kendi Frankenstein’ınızı yarattınız bu
yargıdaki kadrolaşma girişiminizle. 40 yaş düzeyinde bir gruba yargıyı teslim
ettiniz, güya, yaptıklarıyla kendi iktidarınızı ayakta tutacaklardı. Ama, şunu
unutmayın: Bunlar bir gün gelip sizi de dinlemeyecekler, belki tasfiyenizi de
onlar yapacaklar.” Evet, 2011’de yaptığım konuşma budur. (CHP sıralarından
alkışlar)
Keza, bundan birkaç ay önce, 27 Şubat 2016 günü yine bu
kürsüde yaptığım konuşma: “516 ve 195 sayısını azaltmak adına birtakım
projelerin hayata geçirilmekte olduğunu görüyorum veya geçirilmeye
çalışılacağını duyuyorum. Öncelikle, bölge adliye mahkemelerini kurup
beğenmedikleri yüksek yargı üyelerini oraya doldurma gibi bir mantık var. Bir
diğer mantık, Anayasa’ya açıkça aykırı olduğu hâlde buradan bir yasa çıkarıp Anayasa Mahkemesi kararlarının geriye yürümeyeceğini
göre göre bazı tasfiye etme girişimleri var. Bu konuda hukuk dışına
çıkılmamasını özellikle rica ediyorum.” Evet, ikinci konum da bu. İşte, bu
düzenleme, benim üzerinde tahmin ettiğim düzenleme ne yazık ki bugün gündeme
getirilmiş bulunuyor. 
Burada
sorun şudur: Karşımızda devlete kafa tutan, adını ne koyarsanız koyun -paralel
maralel- böyle bir yapı var, devlet içinde yığınak yapmışlar; bunların
tasfiyesi lazım. Tasfiyesi için de birtakım müttefiklere ihtiyaç var. Geçmişte
onlar müttefikimizdi, şimdi başkaları müttefik. Aslan sosyal demokratlar
müttefik, bazı milliyetçiler müttefik, böyle bir müttefik anlayışıyla bir yola
çıkılmış, bunları temizleyelim mantığıyla. 
Bu,
şöyle bir tehlikeyi beraberinde getirir: Evet, ortada bir sorun var. “Bu
sorunun çözümü doğal yollardan olmaz.” derseniz, “Ha, biz bunları halledelim,
ondan sonra demokrasiyi getiririz.” derseniz bu, çok büyük bir yanılgı olur.
Otoriter davranış, otoriteyi de beraberinde getirir. Bunun sonu açmazdır, bunun
sonu demokrasiden, hukuk devleti ilkesinden giderek uzaklaşmaktır. 
Son
olarak -zamanım yetmedi, daha devam ederiz- şöyle bir şey var; Sayın Gül’ün bir
konusuna açıklık getirmek isterim, keşke bir Komisyon üyesi burada görev
yapsaydı, konuşsaydı: Yargıtaydaki dosyalar iade edilmeyecektir. 1 milyon 360
bin dosya Yargıtayda 24 tane daireye sıkıştırılmış olacaktır. 
(Mikrofon
otomatik cihaz tarafından kapatıldı) 
ÖMER
SÜHA ALDAN (Devamla) – Emin olun şuna, bir yıl içinde Yargıtaya yeniden üye
seçeceğiz, bunu unutmayın. 
ÖZGÜR
ÖZEL (Manisa) – Yine haklı çıkmayasın. 
ÖMER
SÜHA ALDAN (Devamla) – Bir, bu daire sayısını artıracağız, Yargıtaya yeniden
üye seçeceğiz. Şu andan itibaren, Yargıtayda bir dosyanın sonuçlanması, bu
saatten sonra en az altı yılı bulacaktır. Evet, bu iş uğruna pek çok insanın
hakkı ne yazık ki zayi olacaktır diyorum, yüce Meclisi saygıyla selamlıyorum.
(CHP sıralarından alkışlar)
BAŞKAN
– Teşekkür ediyorum. 
Sayın
milletvekilleri, 400 sıra sayılı Kanun Tasarısı’nın tümü üzerindeki
görüşmelerin devamı hususunda İç Tüzük’ün 72’nci maddesine göre verilmiş bir
önerge vardır, önergeyi okutuyorum:
Türkiye Büyük Millet Meclisi Başkanlığına
İçtüzük’ün
72’nci maddesi uyarınca, görüşülmekte olan Danıştay Kanunu ile Bazı Kanunlarda
Değişiklik Yapılmasına Dair Kanun Tasarısı’nın tümü üzerindeki görüşmelerinin
devam ettirilmesini arz ve talep ederiz.
 Ahmet Akın Akın
Üstündağ Atila Sertel
 Balıkesir Muğla İzmir
 Türabi Kayan Kazım
Arslan  Musa Çam
 Kırklareli Denizli İzmir
BAŞKAN
– Önergeyi oylarınıza sunuyorum…
LEVENT
GÖK (Ankara) – Önce bir gerekçemizi okumanız gerekiyor Sayın Başkan.
BAŞKAN
– Gerekçe okunmuyor efendim bunda.
LEVENT
GÖK (Ankara) – Gerekçemiz okunuyor Sayın Başkan.
BAŞKAN
– Hayır, hayır. Önerge var, önergeyi direkt Genel Kurulun oylamasına sunuyoruz.
LEVENT
GÖK (Ankara) – Peki.
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) - Biz yoklama talep ediyoruz.
BAŞKAN
– Tamam, yoklama talebinizi alıyorum oylamadan önce.
Sayın
Gök, Sayın Özel, Sayın Aldan, Sayın Üstündağ, Sayın Gürer, Sayın Adıgüzel,
Sayın Sertel, Sayın Karadeniz, Sayın Tüm, Sayın Altay, Sayın Yüksel, Sayın Arslan,
Sayın Kaya, Sayın Yıldız, Sayın Uslupehlivan, Sayın Gaytancıoğlu, Sayın Şeker,
Sayın Özdemir, Sayın Pekşen, Sayın Havutça.
Yoklama
için üç dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) (Devam)
BAŞKAN
- Cumhuriyet Halk Partisi Grubunun görüşmelere devam önergesini oylarınıza
sunuyorum: Kabul edenler… Kabul etmeyenler… Önerge kabul edilmemiştir.
LEVENT
GÖK (Ankara) – Sayın Başkan…
BAŞKAN
– Bir saniye… Bir açıklama yapayım Sayın Gök.
Şimdi,
yoklama moduna geçtiği için sistem, az önce sisteme soru sormak için giren
sayın milletvekillerinin kaydı da silinmiş oluyor. Biz listeyi yapmıştık daha
önce, size de dağıtıldı herhâlde. Buna göre, sayın milletvekillerinin tekrar
sisteme girmelerini istirham ediyorum, soru soracak sayın milletvekillerinin.
Sayın
Tanal, Sayın Erkek, Sayın Arık, Sayın Ahrazoğlu, Sayın Erdoğan, Sayın Emir,
Sayın Havutça, Sayın Arslan, Sayın Pekşen, Sayın Atıcı, Sayın Üstündağ, Sayın
Gürer, Sayın Aldan, Sayın Kayan, Sayın Demir, Sayın Sertel, Sayın Çam, Sayın
Aydın, Sayın Yıldız, Sayın Öz.
Buyurun
Sayın Gök.
LEVENT
GÖK (Ankara) – Sayın Başkan, az önce vermiş olduğumuz, İç Tüzük’ün 72’nci
maddesine dayanarak görüşülmesini talep ettiğimiz kanunun tümü üzerindeki
görüşmelerle ilgili kapsamlı bir gerekçemiz önergemizin ekinde takdim
edilmişti. Bildiğiniz gibi, Meclis çalışmalarında verilen her önerge üzerinde
görüşme yapmak mümkündür ya da gerekçesinin okunması mümkündür. Ben ısrarla
gerekçemizin okunmasını talep ettiğim hâlde bu gerekçemizi okumayarak vermiş
olduğumuz dilekçeyi oya sunmak suretiyle bir İç Tüzük ihlalinde bulundunuz.
Dolayısıyla, sakat bir işlem tesis edilmiştir. Bu işlemin düzeltilmesi,
tekrarlanması… Eğer farklı bir görüşteyseniz usul tartışması açıyoruz efendim.
Geçmişte yapılan bütün örneklerde gerekçeler okutulmuştur Sayın Başkan. Ayrıca,
bizim verdiğimiz, dilekçe değildir, önergedir. Yani, şu anda hatalı bir işlem
tesis ettiniz.
BAŞKAN
– Sayın Gök…
LEVENT
GÖK (Ankara) – Buyurun efendim.
BAŞKAN
– Bugüne kadarki uygulamaların hangisinde gerekçe okutuldu, hangisinde, bana
bir örnek gösterebilir misiniz? Bir.
İkincisi:
72’nci madde çok açık yazıyor, orada gerekçeden de bahsetmiyor. “Görüşmelerin
devam etmesine dair önerge verilmiş ve bu önerge de Genel Kurulun işaret oyuyla
kabul edilmiş ise…” diyor. Yani, şey değil: “O zaman görüşmelerin devam
kararı…”
LEVENT
GÖK (Ankara) – Siz “önerge”den ne anlıyorsunuz Sayın Başkan?
BAŞKAN
– Şimdi, Sayın Gök…
LEVENT
GÖK (Ankara) – Dilekçe değil o; verdiğimiz bir önerge.
BAŞKAN
– Hayır, bu, zorlama bir şey. Tamamen teamüle, İç Tüzük’e uygun olarak
verdiğimiz bir karar. 
ÖZGÜR
ÖZEL (Manisa) – Hayır, hayır.
LEVENT
GÖK (Ankara) – Kesinlikle yanlıştır efendim, tamamen bir İç Tüzük ihlalinde
bulunuyorsunuz.
BAŞKAN
– İç Tüzük ihlali değil Sayın Başkan.
LEVENT
GÖK (Ankara) – Ben usul tartışması açıyorum efendim bu konuda.
BAŞKAN
– Efendim, usul tartışmasını her istediğiniz zaman açamazsınız, usul
tartışmasının da yöntemi bellidir.
LEVENT
GÖK (Ankara) – Sayın Başkan, usul tartışmalarında…
BAŞKAN
– Kaldı ki, tamamen benim tutumum, İç Tüzük’ün açık hükmünün ve Meclis
teamüllerinin bir gereğidir.
LEVENT
GÖK (Ankara) – Neresine uygun efendim, neresine uygun Sayın Başkan?
BAŞKAN
– Dolayısıyla, sizin şu anda usul tartışması açma talep etme hakkınız tamamen
hakkın kötüye kullanımıdır.
LEVENT
GÖK (Ankara) – Sayın Başkan, bir İç Tüzük ihlalinde bulundunuz.
BAŞKAN
– İç Tüzük ihlalinde bulunmadım Sayın Başkan.
LEVENT
GÖK (Ankara) – Bir ara verin lütfen. Eğer tutumunuz doğruysa ben ikna olayım;
eğer benim tutumum doğruysa siz ikna olun. Bir ara verin, tartışalım konuyu.
BAŞKAN
– Sayın Başkanım, bana buna ilişkin bir İç Tüzük hükmü ya da bir teamül
getirebilir misiniz?
ÖZGÜR
ÖZEL (Manisa) – Tabii, tabii.
LEVENT
GÖK (Ankara) – Tabii, bir ara verirseniz getireceğiz efendim.
BAŞKAN
– Hayır, bana bir önerge getirin bunun okunduğuna dair.
LEVENT
GÖK (Ankara) – Efendim, siz bir ara verin, konuşalım diyoruz bu konuyu. 
BAŞKAN
– Sayın Başkanım, teşekkür ediyorum.
LEVENT
GÖK (Ankara) – Siz şu anda…
BAŞKAN
– Şimdi, soru-cevap işlemine geçiyoruz.
ÖZGÜR
ÖZEL (Manisa) – Hayır, hayır.
LEVENT
GÖK (Ankara) – Sayın Başkan, mümkün değil bu, ben usul tartışması açıyorum.
BAŞKAN
– Sayın Gök, bakın, ben İç Tüzük’ü biliyorum, hem İç Tüzük hükümlerini hem
teamülleri uyguluyorum.
LEVENT
GÖK (Ankara) – Sayın Başkan…
BAŞKAN
– Bugüne kadar uygulanan aksi bir örnek bulduğunuz zaman getirirsiniz.
LEVENT
GÖK (Ankara) – Sayın Başkan, ben usul tartışması açıyorum. Siz kararı… 
BAŞKAN
– Usul tartışmasını belli şartlar dâhilinde açabilirsiniz. (CHP sıralarından
sıra kapaklarına vurmalar)
LEVENT
GÖK (Ankara) – Evet, tam da bu durumda.
BAŞKAN
– Her zaman, her istediğiniz vakit “Usul tartışmasını açıyorum.” diyemezsiniz.
LEVENT
GÖK (Ankara) – Sayın Başkan, yaptığınız, çok açık bir İç Tüzük ihlalidir. 
BAŞKAN
– Kesinlikle değil.
LEVENT
GÖK (Ankara) – Ben size dilekçe vermedim, önerge verdim.
ÖZGÜR
ÖZEL (Manisa) – Gerekçesiz önerge olmaz.
LEVENT
GÖK (Ankara) – Bakın önerge diyoruz biz burada, önerge.
AKIN
ÜSTÜNDAĞ (Muğla) – Önerge, gerekçeyle bütündür Sayın Başkan.
BAŞKAN
– Sayın Başkanım…
LEVENT
GÖK (Ankara) – Önergelerimiz, gerekçeyle bir bütündür, arkasına bir sayfa
gerekçe yazmışız.
BAŞKAN
– Şimdi, diğer önergelere bakın “Değişiklik önergelerinde eğer konuşma olmazsa
gerekçe okutulur.” diyor. Başka türlü önergelerde farklı ama bu 72’ye göre
gerekçeden de, konuşmadan da bahsetmiyor, direkt önerge Genel Kurulun oyuna
sunuluyor.
FİLİZ
KERESTECİOĞLU DEMİR (İstanbul) – Ama bilmediğimiz bir şey.
LEVENT
GÖK (Ankara) – Sayın Başkan, ben, bakın…
BAŞKAN
– Buna ilişkin hem İç Tüzük hükmü çok açık hem de Meclis teamülleri bu yönde
Sayın Gök.
LEVENT
GÖK (Ankara) – Şimdi, burada…
BAŞKAN
– Lütfen, istirham ediyorum.
LEVENT
GÖK (Ankara) – Meclis çalışmalarını aksatan bir işlemde bulunuyorsunuz. Ben,
son derece haklı bir talep…
BAŞKAN
– Siz Meclis çalışmalarını aksatmaya çalışıyorsunuz Sayın Gök. Ben İç Tüzük’ü
uyguluyorum. 
LEVENT
GÖK (Ankara) – Sayın Başkan, o nasıl şey öyle? 
BAŞKAN
- Ben İç Tüzük’ü uyguluyorum. Böyle bir şey var mı? (AK PARTİ sıralarından
alkışlar, CHP sıralarından sıra kapaklarına vurmalar) 
LEVENT
GÖK (Ankara) – Olur mu öyle şey? 
BAŞKAN
– Bakın, ben size söylüyorum. 
Lütfen
sayın milletvekilleri…
MEHMET
MUŞ (İstanbul) – Sayın Başkan… 
BAŞKAN
– Sayın Muş…
MEHMET
MUŞ (İstanbul) – Sayın Başkanım... 
LEVENT
GÖK (Ankara) – Sayın Başkanım, ara verin, ben size anlatacağım onu. 
BAŞKAN
– Bir saniye… O, benim takdirimde, ara verip vermemek. Bir saniye… 
MEHMET
MUŞ (İstanbul) – Burada, muhalefet partileri, İç Tüzük 72’ye göre devam
önergesi verebilir. Bu, onların en doğal hakkıdır. Burada, daha önceki
birleşimlerde de, farklı dönemdeki çalışmalarda da muhalefet bu İç Tüzük’ten
kaynaklanan hakkını kullanmıştır. O dönemlerde kullanıldığı zaman bu zamandan
farklı bir uygulama olmamıştır. Örneği varsa, Sayın Gök, buyurun ortaya koyun. 
ÖZGÜR
ÖZEL (Manisa) – Var efendim, var. 
MEHMET
MUŞ (İstanbul) – Varsa buyurun ortaya koyun.
LEVENT
GÖK (Ankara) – Bir ara verin, göstereceğiz. 
MEHMET
MUŞ (İstanbul) - İç Tüzük 72 diyor ki… 
LEVENT
GÖK (Ankara) – Önergeden bahsediyoruz Sayın Grup Başkan Vekili. Önergeler nasıl
işleme alınır? Bir anlatın da öğrenelim hemen. 
MEHMET
MUŞ (İstanbul) – Sayın Başkan, İç Tüzük 72 çok açık. Görüşmeler bittikten sonra
bir önerge verilirse Başkan görüşmelerin bittiğini ifade eder, bu, Genel
Kurulun oyuna sunulur ve bu noktada çıkan neticeye göre çalışmalara devam
edilir. Burada verilen önergeyi Genel Kurul reddetmiştir. 
Lütfen
soru-cevaba geçelim. 
LEVENT
GÖK (Ankara) – Sayın Başkan… 
BAŞKAN
– Sayın Gök, bakın, lütfen birbirimizi zorlamayalım. Varsa açarım, ben bundan
da geri kalmam, bugüne kadarki uygulamamı da biliyorsunuz. Yani söz hakkı
noktasında da yerinizden yine söz veririm ben size, sataşmalarda ve usul
tartışmasında da mümkün mertebe sizlerin taleplerinizi karşılamaya çalışıyorum
ama bunu yaparken de bana “İç Tüzük’ü ihlal ediyorsunuz.” diyorsunuz ama sizin
talebiniz asıl, İç Tüzük ihlaline dönük bir talep olmasın. Ben, onu istirham
ediyorum, birlikte bu İç Tüzük’ü uygulayacağız. Yoksa, gerekçeyi okutmak ya da
okutmamak, çok ekstra bir şey değil ki, okutabiliriz de, problem değil. 
LEVENT
GÖK (Ankara) - Sayın Başkan, bakın… 
BAŞKAN
- Ama ben, bunu uygulamaya çalışıyorum. Buradaki arkadaşlarla da istişare
ediyorum, yasamadaki arkadaşlarla da. 
LEVENT
GÖK (Ankara) – Beraber yapalım istişareyi. 
BAŞKAN
- Bugüne kadarki teamüllerle de gereği neyse onu yapmaya çalışıyorum. 
Lütfen…

LEVENT
GÖK (Ankara) – Bir bakalım teamüllere. Lütfen, bir ara verin. 
BAŞKAN
– Daha sonra bir çay içtiğimizde oturur konuşunuz Sayın Başkan. 
ÖZGÜR
ÖZEL (Manisa) – Hayır, hayır, telafi edemeyiz efendim. 
LEVENT
GÖK (Ankara) – Sayın Başkan, telafi edilemez bu. 
ÖZGÜR
ÖZEL (Manisa) – 2015, İç Güvenlik Yasası Oktay Vural ve arkadaşları. 
LEVENT
GÖK (Ankara) - Bakın, örnekleri de var.
BAŞKAN
– Nerede? Nerede örnekleriniz var, Özgür Bey mi yazdı, verdi şimdi örneği?
Sayın Özel…
LEVENT
GÖK (Ankara) – Hayır, hayır; ben tarihini aldırdım sadece, o kadar. Orada
Kanunlardaki arkadaşlarımız da görünce hatırlayacak.
BAŞKAN
– Dur, dur; bir dakika, örneği alabilir miyim? Lütfen örneği alabilir miyim
Sayın Gök?
LEVENT
GÖK (Ankara) – Vereceğiz tarihi.
BAŞKAN
– Ben örneği alayım, tamam.
LEVENT
GÖK (Ankara) – Efendim, söyleyeceğim.
BAŞKAN
– Tamam, söyleyin, verin.
LEVENT
GÖK (Ankara) – Söyleyeceğim.
MEHMET
MUŞ (İstanbul) – Buyurun.
LEVENT
GÖK (Ankara) – Yani önümde, niçin söylemeyeyim?
Şimdi,
bakın, Sayın Başkan…
BAŞKAN
– Ama o örneği alacağım ben sizden Sayın Gök, ona göre…
LEVENT
GÖK (Ankara) – Elbette vereceğim Sayın Başkan…
ÖZGÜR
ÖZEL (Manisa) – Tarih yazıyor, oturum yazıyor örnekte de.
BAŞKAN
– Tamam, alacağım.
LEVENT
GÖK (Ankara) – Tarih ve oturum yazan örneği vereceğim sizlere.
ÖZGÜR
ÖZEL (Manisa) – Şubat 2015, Oktay Vural ve arkadaşları.
LEVENT
GÖK (Ankara) – Şimdi, aslında siz çok basit bir meseleyi büyütüyorsunuz.
BAŞKAN
– Basit bir mesele ama siz büyütüyorsunuz, ben büyütmüyorum ki; mesele
hakikaten basit yani burada…
LEVENT
GÖK (Ankara) – Ama bakın, dinlemiyorsunuz Sayın Başkan.
BAŞKAN
– Lütfen, bir dahaki sefere veririm ben size, ayrı bir şey; başka türlü söz
vereyim ama bakın, bunu oyladık, geçti. 
ÖZGÜR
ÖZEL (Manisa) – Hayır.
LEVENT
GÖK (Ankara) – Hayır efendim.
BAŞKAN
- Bunu oyladık, geçtik; bundan sonra yapılacak usul tartışmasının dahi bir
faydası yok.
LEVENT
GÖK (Ankara) – Bakın, bu, yanlış bir iş, oldu mu, düzeltilmesi gerekiyor. 
BAŞKAN
– Sayın Gök…
LEVENT
GÖK (Ankara) - Sayın Başkanım, düzeltilmesi gerekiyor. Ara verin lütfen, yanlış
yapıyorsunuz, ara verin. Bakın, bir hukukumuz da var sizinle, siz ara verin,
bunu kanıtlayalım sizlere.
BAŞKAN
– Sayın Gök, ben İç Tüzük’ü uyguluyorum.
LEVENT
GÖK (Ankara) – Ben getirdim buraya tarihi, getirdim tarihi. 
BAŞKAN
– Bakabilir miyim ben ona, alabilir miyim?
LEVENT
GÖK (Ankara) - Ara verin.
BAŞKAN
– Tamam verin, ara vereyim; verirseniz…
ÖZGÜR
ÖZEL (Manisa) – Sayısız örnek var, sayısız.
LEVENT
GÖK (Ankara) – Bakın, ısrarla tutanaklara geçirtiyorum.
BAŞKAN
– Tamam, siz onu bana verin, ben ara vereceğim, söz.
LEVENT
GÖK (Ankara) – Meclis Başkan Vekili olarak hata…
BAŞKAN
– Söz, ara vereceğim.
LEVENT
GÖK (Ankara) – Hayır, ben size içeride söyleyeceğim onu. (AK PARTİ sıralarından
gürültüler)
BAŞKAN
– Yok, bana verin, ben ara vereceğim, Sayın Gök.
MEHMET
MUŞ (İstanbul) – Sayın Başkan, böyle bir usul yok.
BAŞKAN
– Sayın milletvekilleri, Sayın Gök; lütfen.
LEVENT
GÖK (Ankara) – Sayın Başkan, lütfen bu söylediklerimi değerlendirin ve ara
verin.
MEHMET
MUŞ (İstanbul) – Sayın Başkan…
LEVENT
GÖK (Ankara) - Sayın Başkan, aynı örneği bilen sanırım Erkan Bey de söz aldı bu
durumda. Örnek var, yanlış yapıyorsunuz.
BAŞKAN
– Tamam, alayım o örneği, arkadaşlarla çıkartayım, ara vereyim. Örneği alayım
sizden.
MEHMET
MUŞ (İstanbul) – Sayın Başkan, bakın, böyle bir usul yok. Burada bir önerge
işleme konulmak istenmiştir, Genel Kurul kararını vermiştir. Bunun üzerinden
“Ara verin.”, “Arkada görüşelim, konuşalım.” gibi işi uzatmaya çalışmak, Genel
Kurulu bununla meşgul etmek doğru değildir, buna kimsenin hakkı yoktur. Lütfen
soru-cevap kısmına doğru devam edin, soru-cevapta kaldık.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
LEVENT
GÖK (Ankara) – Sayın Başkan, bakın şimdi…
BAŞKAN
– Bir saniye Sayın Akçay’ı da dinleyelim.
Sayın
Gök, tamam.
LEVENT
GÖK (Ankara) – Beni doğrulayacak ve mahcup olacaksınız. Ben, mahcup olmamanız
için çalışıyorum ama mahcup olacaksınız.
Buyurun.
BAŞKAN
– Estağfurullah, estağfurullah. Mahcup olmam, hayır; varsa bir şey düzeltiriz
ama zorlama şeylerle de olmaz Sayın Gök, kusura bakmayın.
ERKAN
AKÇAY (Manisa) – Burada maksadımız, görüşmelerin devam etmesi, herhâlde iktidar
grubu da, Cumhuriyet Halk Partisi de bu konuda iradesini de beyan ettiğine göre
maksadın hasıl olması için ya bu konuda, bir ara verip konuyu aramızda
değerlendirelim veya usul tartışması talebini karşılayın. 
İç
güvenlik paketi görüşmeleri sırasında -şimdi yanımda değil ama bunun örneğini
de alırız- Milliyetçi Hareket Partisi Grubu adına örneği de var, onu bir
tezekkür edebiliriz. Aksi takdirde, aslında bu iş, daha da uzatmaya gidecek
Sayın Başkan.
BAŞKAN
– Yani şimdi…
MEHMET
MUŞ (İstanbul) – Sayın Başkan, hukukta istisnai maddeler dar yorumlanır. Bu,
istisnai bir maddedir. 
LEVENT
GÖK (Ankara) – Sayın Başkan, bunun örneği uygulandı.
BAŞKAN
– Bir saniye… Bir saniye…
LEVENT
GÖK (Ankara) – Bir ara verin efendim, ne olacak yani, beş dakika. 
BAŞKAN
– Tamam, beş dakika ara veririm, problem değil, problem değil, beş dakika
oturur çay içeriz, sohbet ederiz ama…
LEVENT
GÖK (Ankara) – Bize de bir itibar edin Sayın Başkan.
BAŞKAN
– …İç Tüzük’ü de zorlama yöntemle Başkanlık Divanını lütfen baskı altına almaya
çalışmayın.
Ben
birleşime beş dakika ara veriyorum.
Kapanma Saati: 00.31
YEDİNCİ OTURUM
Açılma Saati: 00.53
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Elif Doğan TÜRKMEN (Adana) 
-------0------
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Yedinci Oturumunu
açıyorum.
İç Tüzük’ün
72’nci maddesine göre verilen görüşmelere devam edilmesine dair önerge
reddedilmişti.
400 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon ve
Hükûmet burada.
Buyurun Sayın
Gök.
LEVENT GÖK
(Ankara) - Sayın Başkan, az önce arz ettiğim husus konusunda, vermiş olduğumuz
önergenin gerekçesini okumamak suretiyle yapmış olduğunuz İç Tüzük ihlali
konusunda bir usul tartışması açmak istiyorum. Buradaki amacımız bu
Parlamentonun, Türkiye Büyük Millet Meclisinin hata yapmadan çalışmasını
sağlamaktır. Olabilir, fazla örneği olmayan konularda zaman zaman çeşitli
talepler gelir ama burada vereceğimiz kararlarda bundan sonraki nesillere de
uygulamada bir kararlılık sağlaması açısından bu usul tartışmasının yararlı
olduğunu düşünüyorum ve az önce size ifade ettiğim örnekleri de o açtığım usul
tartışmasında hem Meclisimize hem de sizlere takdim etmek istiyorum.
BAŞKAN -
Buyurun, iki dakika veriyorum.
ÖZGÜR ÖZEL
(Manisa) - Usul tartışmasında iki dakika olmaz Başkan.
BAŞKAN - Levent
Bey iki dakika istemişti. 
MEHMET MUŞ
(İstanbul) - Lehte…
ERKAN AKÇAY
(Manisa) - Aleyhte…
BAŞKAN - Lehte
Sayın Mehmet Muş.
LEVENT GÖK
(Ankara) - Aleyhte bizimki. 
ÇAĞLAR DEMİREL
(Diyarbakır) - Aleyhte… 
BAŞKAN - Aleyhte
Sayın Levent Gök. 
Sayın Erkan
Akçay aleyhte.
2’nci lehte
Sayın Çağlar Demirel. 
Buyurun Sayın
Muş.
İki dakika süre
veriyorum.
IX.- USUL HAKKINDA GÖRÜŞMELER (Devam)
2.- İç Tüzük’ün 72’nci maddesi uyarınca, görüşülmekte
olan Danıştay Kanunu ile Bazı Kanunlarda Değişiklik Yapılmasına Dair Kanun
Tasarısı’nın tümü üzerindeki görüşmelerinin devam ettirilmesi amacıyla verilen
önergenin gerekçesinin okunmamasının İç Tüzük hükümlerine uygun olup olmadığı
hakkında
MEHMET MUŞ
(İstanbul) - Sayın Başkan, değerli milletvekilleri; bugün önemli bir yasa
tasarısını görüşüyoruz. Tabii ki muhalefet İç Tüzük’ten kaynaklanan haklarını
kullanacaktır. Parlamento İç Tüzük’e göre yönetilir; Başkan da bizler de bu
Parlamento hukukuna göre hareket ederiz. 
Burada 72’nci
madde istisnai bir maddedir. Hukukta istisnai maddeler dar yorumlanır, geniş
yoruma tabi tutulmaz. Cumhuriyet Halk Partisinin vermiş olduğu, tümü üzerindeki
görüşmelerin devamı noktasındaki önergesi İç Tüzük 72’ye dayanıyor ve burada bu
önerge okunmuştur. Daha sonra, Başkan bunu Genel Kurulun takdirine sunmuştur ve
Genel Kurulun kararı, görüşmelerin sonlandırılması noktasındadır. İtiraz şudur:
Önergenin gerekçesi neden okunmadı? Daha önceki uygulamalarda gerekçesi
okunanlar da var, okunmayanlar da var. Burada, Başkan gerekçeyi okutabilir de
okutmayabilir de yani bu, usul tartışması açmayı gerektirecek veya Sayın Meclis
Başkan Vekilimizin uygulamasının yanlış olduğuna delalet edecek bir durum
değildir. Bu açıdan, biz, Başkanın tutumunun lehinde olduğumuzu bu noktada
ifade ediyoruz, Başkanın tutumunun doğru olduğunu düşünüyoruz çünkü geçmişte de
bu tip önergelerin gerekçelerinin okunmadan direkt Genel Kurulun oylamasına
sunulduğunu biliyoruz, Meclisin kayıtlarında bunlar vardır. 
ÖZGÜR
ÖZEL (Manisa) – 2 örnek buldular; 100 örnek bulduk, 100. Sizinki eser miktarda,
istisna. 
MEHMET
MUŞ (Devamla) – Dediğim gibi, bu, Meclisi yöneten başkan vekilinin tutumuyla
ilgili bir şeydir. 
Meclis
Başkan Vekilimizin tavrının lehinde olduğumuzu tekrar ifade ediyor, Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum. 
Aleyhte
ilk söz, Sayın Levent Gök’e aittir. 
Buyurun
Sayın Gök. (CHP sıralarından alkışlar) 
LEVENT
GÖK (Ankara) – Sayın Başkan, değerli milletvekilleri; vermiş olduğumuz
önergeyle tümü üzerindeki görüşmelerin devam etmesinin teminini sağlamaya dönük
uzunca da bir gerekçe sunmuştuk. 
Şimdi,
Sayın Başkan, dilekçe ile önerge arasında doğaldır ki bir fark var. Önergeler
gerekçeli olur ve bu gerekçeler okunacaktır ki Meclisteki milletvekilleri de bu
önergenin niçin verildiği konusunda bilgi sahibi olacaklardır. Sadece o
önergenin verilmesi, gerekçenin okunmaması o önergeyi eksik bırakır, sakatlar.
Ya burada konuşulacaktır ya gerekçe okutulacaktır. Ben ısrarla “Gerekçe
okunsun.” dedim. Bakın, bir sayfalık gerekçemiz var. Belki bu gerekçemiz okunsa
sizler de bu önergeye iştirak edeceksiniz. Önergemizin gerekçesi okunmadan bir
oylama yapılıyor. Bu zaten önergenin mantığına aykırı değerli arkadaşlarım. Bir
kere çok basit bir hukuk mantığıyla olaya baktığımız zaman, her önergenin
dayandığı bir dayanak vardır, bir hukuki dayanağı vardır, biz bunu anlatmaya
çalıştık. Ondan sonra süregelen tartışmalarda Sayın Başkan gerekçemizi okumadan
oylamayı yaptırdı, biz de doğal olarak buna itiraz ettik çünkü ben -o anda
aklımda değildi ama- geçmişteki örneklerinden çoğunu bildiğim örnekleri burada
huzurunuza çıkartarak sizlerle yüzleşmek adına bir ara vermesini talep ettim.
Hem Sayın Meclis Başkan Vekilinin de hukukunu korumak hem Meclisin de hukukunu
korumak bizim görevimiz.
Bakın,
değerli arkadaşlarım, 16 Haziran 2016 tarihli 103’üncü Birleşimde, 9 Mart 2015
tarihli 72’nci Birleşimde -bunlar Meclis tutanakları- 11 Şubat 2015 tarihli
54’üncü Birleşimde… Daha bir tanesi geçen hafta yapılmış, Maarif Kanunu’nda
72’nci maddeye dayalı önerge verilmiş ve Başkan da -ki kendi Başkanınız- AKP
Grubu Başkan Vekili Sayın Ayşe Nur Bahçekapılı önergeyi okutmuş. Şimdi, bu
örnekleri ben sizlere sunuyorum. Bunlar birer emsal olacaktır. Bundan sonraki
Meclisin işleyişine de, hepimize rehber olacaktır. 
(Mikrofon
otomatik cihaz tarafından kapatıldı) 
LEVENT
GÖK (Devamla) - Bu açıdan bunları sizlere takdim etmenin mutluluğuyla,
huzuruyla, görevi yapmış olmanın rahatlığıyla bunları sizlere izah ediyorum;
takdir Sayın Başkanındır. 
Hepinize
saygılar sunarım.
BAŞKAN
– Teşekkür ediyorum.
Lehte
Sayın Çağlar Demirel, buyurun.
ÇAĞLAR
DEMİREL (Diyarbakır) – Teşekkürler Sayın Başkan.
Her
ne kadar lehte söylense de aleyhte konuşacağım. 
Başkanın
yapmış olduğu tutum ve yaklaşıma ilişkin; değişiklik önergesinin verileceğini
İç Tüzük 87’nci madde çok açık bir şekilde ifade ediyor. Bir değişiklik
önergesi vermişseniz bunun gerekçesini okutmak zorundasınız. Ya gerekçesini
okutacaksınız ya da o konuya ilişkin, önergeye ilişkin konuşma yapacaksınız.
Bu, çok açık bir şekilde İç Tüzük’te yerini koruyor. Ama nedense, Sayın Başkan,
bu süreci çok hızlı bir şekilde geçirmek için ve -zaman açısından da- aslında
tartışmalara çok fazla açık olmamaktan kaynaklı olarak ne yazık ki ikinci
seferdir yine usul tartışmasıyla karşı karşıya kaldık. Oysaki zaman verilse ve
herkes burada düşüncelerini ifade etse, herkes bu konuda tartışsa bu süreç daha
iyi işleyecektir. Bir müzakere süreciyle bu sürecin örtüşmesi gerekirken ne
yazık ki muhalefetin sesi kısılmaya çalışılıyor ve bu geçiştirilmeye
çalışılıyor. 
Yine,
İç Tüzük 72’de de görüşmelerin tamamlanması konusunda çok açık ve net olarak
ifadeler veriliyor. Evet, bazı dönemlerde belki gerekçeler okutulmamıştır ama
sonuç olarak hem İç Tüzük’e ilişkin olarak hem de genel usullere yönelik olarak
baktığımızda İç Tüzük’ü uygulamak zorundayız ve Başkanın bir önergeye karşılık
gerekçesini okutarak, gerekçede ne yazdığını bilmeden bir şeyin onaylanmasının
da mümkün olmadığını görerek ona göre bir usulün uygulanması gerekiyor. Sayın
Başkanın bu usule uygun hareket etmediğinden kaynaklı usul tartışmasından
dolayı ben de bu konuda düşüncelerimizi ifade ettiğimizi söylemek istiyorum.
Teşekkür
ediyorum. (HDP sıralarından alkışlar)
BAŞKAN
– Teşekkür ediyorum.
Aleyhte
Sayın Erkan Akçay.
Buyurun
Sayın Akçay. (MHP sıralarından alkışlar)
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum. 
Şimdi,
iktidar grubu bu tasarının bir an evvel çıkmasını arzu ediyor, görünürde bu,
biz de öyle görmek istiyoruz ama tam aksi netice alıyor yanlış tutumu
nedeniyle. Oysa İç Tüzük’e göre hareket edilse inanın… Tam arzu ettiğinin aksi
bir netice çıkıyor. Saatlere bakarsak bu kadar boş bir inada ve itiraza
girmenin hiçbir anlamı yok.
Önergeler
gerekçeyle anlam bulur, kanun tasarıları da yine aynı şekilde. Ve Cumhuriyet
Halk Partisinin sayın grup başkan vekili gerekçenin okunmasını talep ediyor;
nihayetinde birkaç cümle. Şimdi, çok örnekleri de var. Bendeki örnek 9 Mart
2015 tarihli 72’nci Birleşim tutanağı. Milliyetçi Hareket Partisinin, bölüm
üzerine İç Tüzük’ün 72’nci maddesine göre verilmiş bir önerge var. Başkan da
diyor ki: “Önergeyi okutuyorum:”
“Türkiye Büyük Millet Meclisi Başkanlığına
Bölüm
görüşmelerinin İç Tüzük 72’ye göre devam etmesini arz ederim.
Oktay
Vural
MHP
Grup Başkan Vekili”
“Gerekçe…”
diyor Oktay Vural, gerekçenin okutulmasını istiyor, Levent Bey’in talep ettiği
gibi. Başkan da “Gerekçeyi okutuyorum: “ diyor. Gerekçe de “Daha ayrıntılı
bilgi edinmek için.” Oylanıyor, reddediliyor. 
Şimdi,
yarım saatlik bir zaman geçti. Kimin lehine, kimin… Kim istedi bunu? Oysa
muhalefet İç Tüzük’ten kaynaklanan hakkını kullanacak ve bu hakka saygı
duysanız, inanın, zaman çok daha az işleyecek. 
Bu
düşüncelerle tutumunuzun aleyhinde olduğumu belirtiyorum Sayın Başkan,
gerekçenin de mutlaka okunması gerekir. (MHP sıralarından alkışlar)
BAŞKAN
– Teşekkür ediyorum. 
MUSTAFA
ELİTAŞ (Kayseri) – Sayın Başkan, tutanaklara geçmesi açısından bir açıklama
yapmama izin verir misiniz. 
BAŞKAN
– Sisteme girin. 
Buyurun
IV.- AÇIKLAMALAR (Devam) 
30.- Kayseri Milletvekili Mustafa Elitaş’ın, İç
Tüzük’ün 72’nci maddesiyle ilgili önergenin okunup okunmamasının Genel Kurulun
takdirine sunulması gerektiğine ilişkin açıklaması
MUSTAFA
ELİTAŞ (Kayseri) – Sayın Başkanım, arkadaşlar bugüne kadarki değişik
uygulamaların yapıldığıyla ilgili Türkiye Büyük Millet Meclisi tutanaklarından
bu konudaki görüşleri ifade ettiler. Fakat İç Tüzük’ün 72’nci maddesi farklı
bir şekilde düzenlenmiş. İç Tüzük’ümüzü incelediğimiz takdirde önergeyle ilgili
“önerge” kelimesinin geçtiği değişik şeyler var, belki 5 veya 6 maddede geçiyor
önergeyle ilgili kısım. Biri 70’inci maddede geçiyor, 70’inci maddede “Kapalı
oturum istemi olduğu takdirde bu önerge kapalı oturuma geçildikten sonra önerge
sahibi tarafından dinlenir.” deniyor. 72’nci maddede, kanun tasarısının veya
teklifinin tümü üzerinde veya normal bölümler üzerinde görüşmeler yapıldıktan
sonra kâfi derecede bilgilenme olmadığı takdirde böyle bir istem yani
müzakerelerin devam etmesiyle ilgili bir önerge ortaya çıkmış olabilir. Zaten
önergenin gerekçesinde bu açık ve net bir şekilde yapılmıştır. “Kanun
teklifinin görüşmeleri sırasında maddelerin değiştirilmesiyle ilgili verilen
önergelerde açık ve net bir şekilde önerge sahibine beş dakikayı geçmemek üzere
açıklama hakkı verilebilir.” diye bir ifade kullanıyor. 
(Mikrofon
otomatik cihaz tarafından kapatıldı) 
BAŞKAN
– Lütfen tamamlayın efendim. 
MUSTAFA
ELİTAŞ (Kayseri) – Mesela, bizim 19’uncu maddede koyduğumuz, “grup önerileri”
diye söylediğimiz şey 19’uncu maddede “önerge” diye gelmez. “Bu istem, Genel
Kurulda siyasi parti grupları tarafından teklif olunabilir.” şeklinde ifade
edilmektedir. 
Açıkçası,
İç Tüzük’ün 72’nci maddesiyle ilgili uygulamalarda yapılan değişik uygulamalar
çerçevesinde baktığımızda İç Tüzük’e aykırı bir hareket ortaya çıkmıştır. Bu
önergenin okunmamasıyla ilgili kısım Türkiye Büyük Millet Meclisi Genel
Kurulunun takdirine bırakılan bir konudur ve bugüne kadar yapılan yanlışlar
varsa onları da bugün oylamayla birlikte Genel Kurulun takdirine sunmanız gerekir.
Yani, şimdi, Sayın Baykal konuşma yaptı, Milliyetçi Hareket Partisi Grubu
üyeleri konuşma yaptı. Diğer arkadaşlar -AK PARTİ Grubu adına da yapılan
konuşmalar çerçevesinde Genel Kurul- bu müzakerelerin uygun olduğunu, muhalefet
partilerinin de bu görüşmeler çerçevesinde yeterli değerlendirmede bulunduğunu
ve maddeler üzerinde görüşmeler sonucunda bir noktaya varacaklarını ifade
etmişlerdir.
(Mikrofon
otomatik cihaz tarafından kapatıldı) 
MUSTAFA
ELİTAŞ (Kayseri) – O anlamda, İç Tüzük’te bugüne kadarki yapılan hatalı
uygulamaları düzeltmek adına Türkiye Büyük Millet Meclisi Genel Kuruluna eğer
bir sunarsanız -uygulamanın yeknesaklığı açısından- Genel Kurulda oylama
-70’inci maddeyle ilgili- sadece önerge okunur ve oylanır şeklinde yapılırsa
bundan sonra da tartışmalar ortadan kalkmış olur. 
Teşekkür
ederim.
BAŞKAN
– Teşekkür ediyorum Sayın Elitaş.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
31.- Manisa Milletvekili Özgür Özel’in, İç Tüzük’ün
72’nci maddesiyle ilgili önerge verilmesinin bir hak olduğuna ve önergenin
gerekçesiyle bütün olduğuna ilişkin açıklaması
ÖZGÜR
ÖZEL (Manisa) – Sayın Başkan, Sayın Elitaş yapmış olduğu açıklamalarla aslında
ne kadar vahim bir hata yapmakta olduğumuza ve bu vahim hatayı Meclisteki
müzakereleri kısıtlama konusunda iktidar iradesinin ne noktalara
vardırabileceğine ilişkin çok önemli tespitlerde bulundu. Aslında bu metin
kendi içinde her şeyi anlatıyor, söylediği şu: Bu konuşmalar yapıldıktan sonra
görüşmelerin devam etmesine dair önerge verilmemişse… Yani, aslında İç Tüzük bu
tip bir önergenin verilmesini bir hak olarak tanımlıyor ve doğal görüyor,
verilmeme durumunda resen bir yetki kullanımı var.
BAŞKAN
– Verilmemişse problem yok, zaten devam ediyorsunuz. 
ÖZGÜR
ÖZEL (Manisa) – Önerge verilmişse önerge okunacak. Her önerge gerekçesiyle bir
bütün. Şöyle de bir şey olmaz: Cumhuriyet Halk Partisi diyor ki: “Görüşmeler
devam etsin.” Doğal soru: “Niye?” Demez mi adam: “Niye?” Ben anlatacağım
meramımı, niye istiyorum devamını. 
MUSTAFA
ELİTAŞ (Kayseri) – “Kifayetsiz kaldık.” mı demek istiyorsunuz açıklamada?
ÖZGÜR
ÖZEL (Manisa) – Diyecek ki örneğin… 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
ÖZGÜR
ÖZEL (Manisa) – “Ya, neden devam etsin gecenin bu vaktinde?” diyor. Ben
gerekçemde ne için devam etmesi gerektiğini anlatacağım ve bunun sonucunda
Genel Kurul bir karar verecek yoksa ben keyfî bir şekilde devamını isteyeceğim,
gerekçeyi söylemeden oylama yapılacak; o zaman böyle bir hakka da, böyle bir
hakkın kullanımına da gerek yok. 
Sayın
İyimaya burada, biz kendisinin eserlerinden zaman zaman yararlanıyoruz. Biz
buraya gelip bir şey iddia ederken bulamayız diye düşünüyordunuz ya, bu bir
çalışmanın, bir emeğin, bir alın terinin, bir merakın, bir titizliğin ürünü. O
yüzden, kimse Cumhuriyet Halk Partisi Grubunu bu noktada hafife almasın ve
Sayın İyimaya’nın bu konuda nasıl bir yorum getireceğini -bize şifahen ve vücut
diliyle yaptığı desteğe teşekkür ediyoruz ama- bu konuda kendisinin de görüşü
sorulursa en doğruyu yapma konusunda önemli bir otoriteye de başvurmuş oluruz.
Bu imkân salonda mevcutken yararlanmamak da Meclise haksızlık olur efendim.
Teşekkür
ediyorum. 
BAŞKAN
– Teşekkür ediyorum Sayın Özel. 
Şimdi,
sayın milletvekilleri, bir defa tutumumda İç Tüzük’e aykırılık yok. 
ÇAĞLAR
DEMİREL (Diyarbakır) – Sayın Başkan…
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Efendim? 
ÇAĞLAR
DEMİREL (Diyarbakır) – Grubumuz adına konuşmayı yapacak…
BAŞKAN
– Usul tartışması açtık, konuşmalar yapıldı. 
ÖZGÜR
ÖZEL (Manisa) – Sayın Elitaş’ın başlattığı…
FİLİZ
KERESTECİOĞLU DEMİR (İstanbul) – Ben orada söz istiyorum.
BAŞKAN
– Grup başkan vekillerine söz verdim efendim.
Siz
az önce konuştunuz Sayın Demirel.
ÇAĞLAR
DEMİREL (Diyarbakır) – Başkan, ben konuşacağım.
BAŞKAN
– Evet, tamam, bir dakika size de veririm.
FİLİZ
KERESTECİOĞLU DEMİR (İstanbul) – Yetki vererek konuşamıyor mu?
BAŞKAN
– Buyurun Sayın Demirel. 
ÇAĞLAR
DEMİREL (Diyarbakır) – Sayın Başkan, biz grup başkan vekilleri olarak yetki
verebiliyoruz başka bir arkadaşımıza ve konuşabiliyor bu konuda. O yüzden…
BAŞKAN
– Böyle bir şey yok, böyle bir şey yok, hayır.
ÇAĞLAR
DEMİREL (Diyarbakır) – Var Sayın Başkan, öyle bir usul de var. Onu da
biliyoruz.
BAŞKAN
– Mikrofonunuz açıldı, buyurun söyleyin.
32.- Diyarbakır Milletvekili Çağlar Demirel’in,
önergelerin hepsinde gerekçelerin okutulması ve daha önceki süreçlerde gerekçe
okutulmamışsa bu yanlışlıktan geri dönülmesi gerektiğine ilişkin açıklaması
ÇAĞLAR
DEMİREL (Diyarbakır) – Biz de söyleyebiliriz, fark etmiyor ama hani, grup
başkan vekilinin konuşmasına istinaden biz de ona cevap vermek istiyoruz.
Sonuçta, yapılan bir tartışma var, bu tartışmanın sonlanması gerekiyor tabii ki
ama usule uygun sonlanması gerekiyor.
Şimdi,
İç Tüzük’e uygun olarak ve genel anlamda da ifade ettiğimiz şekliyle, gerekçesini
okumadığımız bir konu hakkında nasıl bir değerlendirme yapacağız? O yüzden,
eğer daha önceki süreçlerde gerekçe okutulmamışsa bu yanlışlıktan geri
dönülmesi ve bundan sonraki süreçte de aslında, Meclisin bu konuda daha fazla
bilgilenmesiyle birlikte, bundan sonra verilen önergelerin hepsinde
gerekçelerin okutulması gerekiyor. Yani eğer bir yanlışlık ve bir usulsüzlük
varsa İç Tüzük haklarını da kullanarak bu haksız ve hukuksuz uygulamadan
vazgeçilmesi ve bu sistemin bundan sonraki süreçte de devam etmesi gerektiğini
bir kez daha ifade etmek istiyoruz.
BAŞKAN
– Teşekkür ediyorum Sayın Demirel.
IX.- USUL HAKKINDA GÖRÜŞMELER (Devam)
2.- İç Tüzük’ün 72’nci maddesi uyarınca, görüşülmekte
olan Danıştay Kanunu ile Bazı Kanunlarda Değişiklik Yapılmasına Dair Kanun
Tasarısı’nın tümü üzerindeki görüşmelerinin devam ettirilmesi amacıyla verilen
önergenin gerekçesinin okunmamasının İç Tüzük hükümlerine uygun olup olmadığı
hakkında (Devam)
BAŞKAN
– Sayın milletvekilleri, az önce, gerekçenin okutulmasına dair örnekler
verildi. Doğrudur, geçmişte gerekçenin okutulduğuna dair örnekler de yaşanmış.
Ama ağırlıklı olarak, 59’uncu Birleşim, 11 Şubat 2014, Sayın Oktay Vural’ın
72’ye göre önergesi; 26 Mart 2015 Perşembe, 84’üncü Birleşim, Sayın Mehmet Akif
Hamzaçebi’nin 72’ye göre önergesi; 24’üncü Dönem 81’inci Birleşim, 23 Mart
2015, yine Sayın Mehmet Akif Hamzaçebi’nin 72’ye göre önergesi ve devamında da
gerekçeler okutulmadan bu oylamalar yapılmış. Şimdi, 87’nci maddeyi açın,
bakın…
LEVENT
GÖK (Ankara) – Ama o…
BAŞKAN
– Siz konuştunuz, ben de konuşayım lütfen.
87’nci
madde ve diğer maddelerde, önerge geçen maddelerde gerekçe okutulması
noktasında açık düzenleme var, ya önerge sahibi önerge üzerinde söz alacak ya
da gerekçesi okutulacak. Şimdi, bir defa, burası, bu 72’nci madde özel ve
istisnai bir madde. Bu bir değişiklik önergesi olarak algılanamaz ve böyle bir
anlam da atfedilemez buna. Dolayısıyla, bu maddeye ilişkin olarak asıl
tartışma, bu maddenin gerekçesinin yazılıp yazılmayacağı yolunda yani
gerekçesinin yazılıp yazılmayacağı noktasında tartışma olan bir maddede
gerekçesinin okutulmasının zorunlu olarak koşulması doğru bir şey değildir.
Böyle bir tartışma olurken de kalkıp bunu ısrarla, İç Tüzük ihlali olarak
göstermek de doğru değil ve gördüğüm bu teamüller üzerine farklı uygulamaları
da dikkate alarak ben İç Tüzük 72’ye göre verilen önergenin gerekçesinin
okutulmaması yönündeki tutumumu Genel Kurulun oyuna sunacağım ve bu konuda bir
teamül oluşturacağız.
ÖZGÜR
ÖZEL (Manisa) – Sayın Başkan…
BAŞKAN
- Tutumumu kabul edenler… 
ÖZGÜR
ÖZEL (Manisa) – Sayın Başkan, bir dakika… Böyle bir şey yapamazsınız.
BAŞKAN
- Yaparım.
ÖZGÜR
ÖZEL (Manisa) – Yaparsınız da…
BAŞKAN
- Kabul etmeyenler… Kabul edilmiştir.
ÖZGÜR
ÖZEL (Manisa) – Hayır, Sayın Başkan…
BAŞKAN
- Dolayısıyla, tutumumda bir değişiklik yoktur.
ÖZGÜR
ÖZEL (Manisa) – Sayın Başkan, çok özür dilerim.
MUSTAFA
ELİTAŞ (Kayseri) – “Oylamaya sunun.” diyen siz değil misiniz?
GÖKCEN
ÖZDOĞAN ENÇ (Antalya) – Sunuldu, bitti, işlem bitti ya.
ÖZGÜR
ÖZEL (Manisa) – Ama, şöyle bir şey yapamazsınız…
BAŞKAN
– Niye yapamam?
ÖZGÜR
ÖZEL (Manisa) – Bakın, biz sizin sözüne güvenen, adaletine teslim olmuş
kişileriz burada. Dediniz ki: “Bir tane örnek bulursanız o gerekçeyi okuturum,
bir tane örnek.”
MUSTAFA
ELİTAŞ (Kayseri) – Hayır, hayır, “bakacağım” dedi. Olur mu öyle şey?
BAŞKAN
– Hayır, öyle demedim, getirin bakalım, olabilir dedim.
ÖZGÜR
ÖZEL (Manisa) – Biz hazırladık.
BAŞKAN
- Hatta arayı o yüzden verdim gene yoksa ara da vermeyip devam edecektim,
olabilir dedim.
MUSTAFA
ELİTAŞ (Kayseri) – 63’ün sonunu oku.
ÖZGÜR
ÖZEL (Manisa) – Sayın Başkan, Genel Kurulun görüşünü alma aşamasında şu var,
şöyle söylüyorsunuz Genel Kurula: “Öyle de örnekler var ama daha çok bu yönde.”
Bakın, biz örnekleri saydırdık, şu ana kadar 17 tane gerekçe okutulan, 4 tane
gerekçe okutulmayan örnek var. Siz, Genel Kurula “Çoğunlukla gerekçe
okutulmamış.” diye bilgi… Doğru değil.
BAŞKAN
– Sayın Özel, İç Tüzük de bu noktada… 
MUSTAFA
ELİTAŞ (Kayseri) – Sayın Başkan, oylamayı yaptınız, 63’ün son fıkrasına göre
oylamayı yaptınız.
BAŞKAN
- Bakın, 72’nci maddeye baktığınızda, asla ne önerge üzerinde konuşma ne de
gerekçesinin okutulmasıyla ilgili en ufak bir şey yok yani İç Tüzük açık bu
noktada. 
GÖKCEN
ÖZDOĞAN ENÇ (Antalya) – Başkanım, işlem bitti.
MUSTAFA
ELİTAŞ (Kayseri) – Sayın Başkan, 63’ün son fıkrasına göre oylama yaptınız,
Genel Kurulun oyuna sundunuz, Genel Kurul da oyunu verdi, bitti iş.
ÖZGÜR
ÖZEL (Manisa) – Sayın Başkan, 17’ye 4… Bakın, Genel Kurula “Bu yöndeki örnekler
daha çok.” demek yoluyla Genel Kurulun iradesini yönlendiriyorsunuz. 
MEHMET
MUŞ (İstanbul) – Ne alakası var ya! Olur mu öyle şey?
ÖZGÜR
ÖZEL (Manisa) – Bunu yaptığınız doğru değil. Bu bilgiyi paylaşmamıza izin
vermeden, söz talep ettiğim hâlde, ayağa kalktığım hâlde “Hadi bakalım,
yapalım, geçelim.” Böyle bir şey yok. 17 tane bizim dediğimiz gibi örnek var, 4
tane sizin dediğiniz gibi. Bunu söylemeden, bunun dışında doğru olmayan bir
ifadeyi doğruymuş gibi söyleyip oya başvurursanız Genel Kurulu yanlış
yönlendirmiş olursunuz.
BAŞKAN
– Sayın Özel, lütfen… Bu konu kapanmıştır efendim.
ÖZGÜR
ÖZEL (Manisa) – Sayın Başkan, yaptığınız iş doğru değil, eylemli bir İç Tüzük
ihlalindesiniz, tutanaklara geçiriyorum.
BAŞKAN
– Teşekkür ediyorum Sayın Özel.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) (Devam)
BAŞKAN
– Şimdi, soru-cevap işlemini yapacağız.
Sisteme
giren sayın milletvekillerine on dakika süreyle soru sormak için süre
vereceğim, yine on dakikayı da Hükûmete cevaplandırmak üzere süre vereceğim.
Daha
önceden, dediğim gibi, elimdeki liste sırasına göre ben onu okuyacağım, bu size
dağıtılmıştı.
Sayın
Tanal, buyurun.
MAHMUT
TANAL (İstanbul) – Teşekkür ediyorum Sayın Başkan.
Sayın
Bakan, Türkiye’de ilk derece mahkemelerinde görev yapan kaç hâkim ve savcı
bulunmaktadır?
Soru
2) Türkiye’de yüksek mahkemelerde kaç hâkim ve savcı görev yapmaktadır? 
Soru
3) Adliye içerisindeki kantinler, lokantalar, otoparklar ne kadar para
kazanmakta, ne kadar gelir getirmekte? 
Soru
4) Adalet Teşkilatını Güçlendirme Vakfına ait kaç tane araç vardır, kaç sürücü
çalışmaktadır? Bu sürücülerle prim usulü mü çalışmakta yoksa maaş artı prim mi
vardır?
Teşekkür
ederim.
BAŞKAN
– Sayın Erkek…
MUHARREM
ERKEK (Çanakkale) – Sayın Başkan, teşekkür ediyorum.
Danıştay
Başkanı Sayın Güngör’ün kızının sarayda, damadının ise sarayı inşa eden
şirkette çalıştığını öğrenmiş bulunmaktayız. Hepimizin bildiği gibi Danıştay,
yürütmeyi denetleyen bir yüksek yargı organıdır. İdarenin tüm eylem ve
işlemleri de yargı denetimine tabidir. Yargı bağımsız ve tarafsız olmanın
yanında bağımsız ve tarafsız da gözükmek zorundadır. Bu mevcut durumu Sayın
Adalet Bakanı nasıl değerlendiriyor? Bu durum yargının bağımlılığını ortaya
koymaz mı? Bu durumdaki bir Danıştay Başkanı görevde kalmalı mıdır, çekilmeli
midir? 
Teşekkür
ediyorum. 
BAŞKAN
– Sayın Arık…
ÇETİN
ARIK (Kayseri) – Teşekkür ederim Sayın Başkan.
2012’de
bir devlet büyüğümüz katıldığı bir etkinlikte bakınız ne diyor: “Bu okullara
husumet beslemeyi ibadet sayanlara bir kez daha sesleniyorum: Elinizi
vicdanınıza koyun, şu tabloya, esere bakın. Bu eseri yaratanlara husumet
beslemeye sizin vicdanınız izin verir mi? Eğer kara vicdan değilse izin vermez.
Sadece dua etmek, alkış vurmak, destek olmak ister insan. Onun için de bu ateşi
yakan, bu fikri veren, bu yolda yürüyenlere destek olan muhterem Fethullah
Gülen Hoca’ya Antalya’dan gönül dolusu selamlar, saygılar gönderiyorum.” diyor
Sayın Bekir Bozdağ. 
Sayın
Bakan, dün övgüler dizdiğiniz biri için bugün “terörist” demek, kırmızı bülten
çıkarmak nasıl bir duygu? Eğer yanıtınız “Kandırıldık.” ise terör örgütünü
övdüğünüz için suç işlemiş olmuyor musunuz? Adalet Bakanı olarak böyle bir suç
işlemekten mahcubiyet duymuyor musunuz? Hiç istifa etmeyi düşündünüz mü? 
Teşekkür
ederim.
BAŞKAN
– Sayın Ahrazoğlu…
MEHMET
NECMETTİN AHRAZOĞLU (Hatay) – Teşekkür ederim Sayın Başkan.
Geçtiğimiz
hafta içerisinde Sayın Başbakan, doğu ve güneydoğuda 4 ilin cazibe merkezi
hâline getirileceğinden bahsetmişti. Suriye’deki iç savaştan dolayı ve
beraberinde meydana gelen siyasi göç, Suriye’ye sınırı olan bölge coğrafyasını,
özellikle de Hatay’ı ve Kilis’i çok etkilemiştir. Suriye’de yaşanan sorunlar
sonucunda Hatay ekonomik ve turizm bakımından başta olmak üzere çok etkilenen
illerin başında gelmektedir. Kilis’le birlikte Hatay cazibe merkezi olarak
düşünülüyor mu? Hükûmetin böyle bir planı var mıdır? Buralara yapılacak
yatırımlar, cazibe merkezlerine yapılacak yatırımlar bu iki ilimize de
yapılacak mıdır?
Teşekkür
ederim.
BAŞKAN
– Sayın Erdoğan…
MEHMET
ERDOĞAN (Muğla) – Teşekkür ederim Sayın Başkan.
Sayın
Bakan, bu görüşmekte olduğumuz kanunun gerekçesi, kamuoyuna mal edilişi paralel
yapıyla mücadele. Şimdi, ben bunu daha önce de defalarca sordum, cevap
alamadım, inşallah bugün cevap verirsiniz. Bakanlığınızda yani hâkim, savcı
olarak görev yapan kaç tane paralelci hâkim, savcı var?
Bir
de, AKP iktidarı döneminde mesleğe alınan paralelci hâkim, savcı sayısı kaçtır?
Bunu çok merak ediyoruz. 
Kendiniz
milletin başına önce bunları getiriyorsunuz, sonra bunu ayıklamak için
uğraşıyorsunuz. Ama bu sayıları bir türlü açıklamıyorsunuz. İnşallah bugün
açıklamanızı umarak sorumu tekrar ettim. 
Teşekkür
ediyorum. 
BAŞKAN
– Sayın Emir…
MURAT
EMİR (Ankara) – Sayın Bakan, özellikle dış basına yansıdığı kadarıyla,
İsrail’le anlaşma yapılırken Mavi Marmara olayında yaşamını yitirenlerin
yakınlarının yargı yoluna gitmesinin yasa yoluyla önünün tıkanacağı yönünde
haberler okuyoruz. Bu doğru mudur? Böyle bir taahhüt verilmiş midir? Sizden
açık ve net bir biçimde bir cevap bekliyoruz. Yüce Meclis adına böyle bir söz
altına girildi mi? Bu Meclisin önüne böyle bir yasa getirecek misiniz ve
İsrail’i bu anlamda tatmin etmenin bir yolunu bulacak mısınız ve buna da yüce
Meclisin iradesini alet edecek misiniz? 
Saygılar
sunuyorum.
BAŞKAN
– Sayın Havutça…
NAMIK
HAVUTÇA (Balıkesir) – Sayın Bakan, şu anda, ceza ve infaz kurumlarımızda
kapasitenin çok üzerinde hükümlü ve tutuklunun bulunduğu ve koğuşlarda
tutukluların yerlerde yattığı duyumları sürekli bize ifade edilmektedir. Bu
anlamda cezaevlerimizde şu anda bulunması gereken kapasite nedir? Kapasitenin
üzerinde ne kadar hükümlü ve tutuklu bulunmaktadır?
Ayrıca,
denetimli serbestliğin iki yıla çıkarılmasıyla ilgili hükümlü ve mahkûm
yakınlarının sürekli bize baskıları var. Bu konuda Hükûmetinizin tutumu ne
olacaktır?
BAŞKAN
– Sayın Arslan…
KAZIM
ARSLAN (Denizli) – Adalet Bakanına soruyorum: 
1)
Yargının çökmeye başladığı, adaletin geç tecelli ettiği ülkemizde, Yargıtay
Başkanının adalete güvenin yüzde 30 olduğunu söylediği bir dönemde, bu
güvensizliğin şahsınıza da olduğunu dikkate alarak Bakanlıktan istifa etmeyi
düşünüyor musunuz?
2)
Yargıtayın ve Danıştayın üye sayısını ve daire sayılarını iki yıl öncesinde
artırdığınız hâlde, o günden bugüne iş yükünün arttığı dikkate alındığında
şimdi de Yargıtayın ve Danıştayın üye ve daire sayısını azaltmaktaki siyasi
hesabınız nedir? Bu değişiklik adaletin geç tecelli etmesine neden olmayacak
mıdır?
Teşekkür
ederim.
BAŞKAN
– Sayın Pekşen…
HALUK
PEKŞEN (Trabzon) – Teşekkürler Sayın Başkan.
Sayın
Bakan, Balyoz davasında yargılanan çok sayıda Türk Silahlı Kuvvetleri mensubu
ağır bir mağduriyet sürecinden geçtiler. Bunu Hükûmetiniz de, kamuoyu da,
herkes artık takdir ediyor. Bu yargılanan arkadaşların uğradıkları mağduriyet
sebebiyle açmış oldukları tazminat davaları ne yazık ki mağduriyeti giderek
daha da ağırlaştırmış bir hâlde. Uzun bir süredir bu tazminat davaları devam
ediyor ve bir ahenksizlik var. Hâlbuki Bakanlığınızın almış olduğu bir yasal
yetki var, bu yetki doğrultusunda 1 milyon liraya kadar tazminat kısmına
ilişkin, Bakanlığınız bu konuda uzlaşmayla sorunları çözebilir. Bu davaların
uzlaşmayla çözülmesi yönünde herhangi bir çalışmanız var mıdır? Böyle bir
düşünceniz var mıdır?
Teşekkür
ediyorum.
BAŞKAN
– Sayın Atıcı…
AYTUĞ
ATICI (Mersin) – Teşekkür ediyorum Sayın Başkan.
Sayın
Bakan, Cumhurbaşkanlığı koltuğunda oturan kişi hakkında savaş suçu işlemek ve
insan haklarını ihlal ettiği iddiasıyla savcılığa suç duyurusunda bulunuldu.
Nerede? Almanya’da. Kim başvurdu? Alman milletvekilleri, hukukçular,
gazeteciler, akademisyenler ve insan hakları savunucuları. 
Sayın
Bakan, Recep Tayyip Erdoğan’ın yönetim anlayışını hiç sevmememize rağmen, bu
durum bizi de üzmüştür. Uluslararası arenada milletimizin başını öne eğmeye,
boynunu bükmeye hakkınız yoktur. Bugün burada yapmaya çalıştığınız bu yargı
darbesinin hesabını da milletimiz adına elbette Cumhuriyet Halk Partisi
soracaktır.
BAŞKAN
– Sayın Üstündağ…
AKIN
ÜSTÜNDAĞ (Muğla) – Sayın Bakan, konuşmanızda kariyerle ilgili son derece yanlış
bilgiler verdiniz. Kariyer, bir meslekte zaman ve çalışmayla elde edilen aşama,
başarı ve uzmanlık demektir. Sayın Bakan, sizin dediğiniz gibi, mesleğin kendisi
kariyer demek değildir; kariyer, meslekte gelinen aşamadır.
Ayrıca,
Anayasa’ya, kuvvetler ayrılığına, yargı bağımsızlığına aykırı olarak Danıştayı
ve Yargıtayı etkisizleştiriyorsunuz. Hukuka aykırı olan bu hareketiniz hukuk ve
siyasi tarihimize kara bir leke olarak geçecektir, bunun farkında mısınız?
Teşekkür
ediyorum.
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan.
AKP
hükûmetleri döneminde 2011 yılında kanun değişiklikleriyle Yargıtay üye sayısı
250’den 387’ye, Danıştay üye sayısı 95’ten 156’ya çıkarılmıştı. Yargıtay ve
Danıştayın dosya yükünün artması, dosyaların sürüncemede kalması, yoğun iş yükü
gerekçe gösterilmişti. 2014 yılında ise Yargıtay üye sayısı 516’ya, Danıştay
üye sayısı 195’e çıkarıldı. Bu kez bu yasa tasarısıyla Yargıtay üye sayısı
300’e, Danıştay üye sayısı 116’ya düşürülüyor. Üç yılda Yargıtay üye sayısının
200’e, Danıştay üye sayısının da 90’a düşmesi hedefleniyor. 2012’de 136 bin,
2014’te 158 bin, 2015’te 165 bin tutuklu var. Dosya sayısı artarken bu yasa tasarısıyla
oluşan daralmayı aşmak için bazı dosyalarla ilgili bir af hazırlığı mı vardır?
Teşekkür
ederim.
BAŞKAN
– Teşekkür ediyorum.
Şimdi,
soruları cevaplandırmak üzere sözü Adalet Bakanı Sayın Bekir Bozdağ’a
bırakıyorum.
Buyurun
Sayın Bozdağ.
Sizin
de on dakikanız var.
ADALET
BAKANI BEKİR BOZDAĞ (Yozgat) – Sayın Tanal’ın sorusu: “Şu anda ilk derece
mahkemelerinde görev yapan kaç hâkim, savcı var?” İlk derece mahkemelerinde
görev yapan 6.099 hâkim, 4.359 savcı var; bölge adliye mahkemelerine ataması
yapılmış 874 hâkim, 189 savcı var; Yargıtayda 516 üye var, şu anda 471’i dolu;
Danıştayda 195 üye var, şu anda 177’si dolu. Tabii, Bakanlıkta ve Yargıtayda
görev yapan tetkik hâkimlere ilişkin rakamlar burada yok.
Vakıfla alakalı
diğer sorduğunuz sorular incelemeyi gerektiriyor, şu anda, kısa sürede size
cevap verme imkânım yok ama onu yazılı olarak cevaplandıracağımı buradan ifade
etmek isterim.
Danıştay
Başkanının çocuklarıyla ilgili basında yer alan haberler ne kadar doğru, ne
kadar eğri onu tetkik etme imkânım olmadı, doğru mudur eğri midir bilmiyorum
ama Danıştay Başkanı veya bir milletvekili, bir bakan, herhangi bir kişi
devlette önemli bir görev yapıyor diye çocuklarının işsiz kalması, çalışmaması,
çalışmasının da yanlış değerlendirilmesi, esasında doğru bir yaklaşım değildir.
Yani hepimizin evladı var, yarın herhangi bir yerde işe girdiği zaman,
çalıştığı zaman, hemen orada milletvekillerini veya bakanları, hâkimi, savcıyı
töhmet altında bırakan bir değerlendirme yapmak yanlıştır. Doğru olan, ekmeğini
alın teriyle kazanıyor mu? Kazanıyor. Bir iş üretiyor mu? Üretiyor. Bir yerde
çalışıyor mu? Öyle bakmak lazım. Öbür türlü değerlendirmenin fevkalade yanlış
bir değerlendirme olduğunu ifade etmek isterim.
Tabii, benim
geçmişte söylediğim sözlerden alıntı yaptı Sayın Arık, benim Antalya
konuşmamdan bir alıntı yaptı. Başka konuşmalarım da var, geçmişte Parlamentoda
yaptığım konuşmalar da var; oradan da alıntı yapanlar olabilir. Onun için ben
hep şunu söylüyorum: Bizim geçmişte söylediğimiz olumlu sözleri, ortaya çıkan
kriminal durumlar ve hukuka aykırı başka pek çok olumsuzluklardan sonra, ben
geçmişte bunları söylemiştim ama bugün gene bunları söylemem lazım çünkü ayıp
olur, geçmişte bu lafları söyledik diye yanlışa devam etmek daha büyük bir
yanlıştır, daha büyük bir hatadır. Biz o sözleri din ve eğitim gibi önemli
konularla ilgilendiğini düşündüğümüz birileri için söyledik ama
milletvekillerini dinleyen, Başbakanı dinleyen, Başbakanın çalışma ofisine,
evine dinleme cihazları koyan, milletvekillerinin, pek çok insanın yatak
odalarına kadar gayrimeşru işler yaptığına dair iddialar bulunan, hakkında
böylesi çok vahim iddialar olan birisiyle ilgili, bu iddialar ortaya çıktıktan
sonra ben dün bunları söyledim, bundan geri adım atamam diyemem. 
Şimdi
konuşuyorlar “Niye bunları söylüyorsunuz?” diye. Yani birisi hakkında “Her
hafta perşembe günü Peygamber Efendimiz’le konuşuyor, ona göre kararlar alıyor,
ona göre uyguluyor.” birileri böyle diyebilir, inanabilir de ona ama bana göre
bu saçma sapan bir şeydir, kabul edilemez bir şeydir. Yani din eğitimi veya
eğitimle ilgilenen bir kişinin Türkiye’nin savunma sanayisinde çalışan teknik
elemanları dinlemesi, dinlettirmesine ilişkin iddialar var, böyle bir şey varsa
-tabii, yargıda bunlar- doğruysa onlar da çıkacak. Şimdi, ben her zaman
soruyorum: Ayeti daha iyi anlamak için mi dinliyorlar, yoksa hadisleri daha iyi
anlatmak için mi dinliyorlar? Ne işine yarar? Türkiye’nin Başbakanının ofisine
veya evinin altına böcek koyduğunuzda bu ne işine yarayacak dinle, eğitimle
ilgilenen bir yapının? Eğer işi oysa ne yapacak, eğitimi daha iyi yapmak için
mi işine yarayacak? Bu bilgiler kimin işine yarar? Eğitimle samimi olarak
ilgilenenin, dinle samimi olarak ilgilenenin böyle bir bilgiye ihtiyacı da
olmaz. Şimdi, buna ülkelerin ihtiyacı olur, başka başka güçlerin buna ihtiyacı
olur. O bilgiler nereye gidiyor, nasıl oluyor, bunları bizim sorgulamamız
lazım. Türkiye’de şu anda devlet içerisinde görev yapan insanların sadakati
Anayasa’ya olmalıdır, yasalara olmalıdır ve meşru yönetime olmalıdır. Eğer
devlet içerisinde görev yapanlar, Anayasa, yasa ve meşru otorite dışında başka
bir yere sadakat gösteriyorlarsa bizim bunun karşısında hep beraber durmamız
lazım. Örnek vereyim, ben diyelim Adalet Bakanıyım şu anda. Benim müsteşarım
var, müsteşarıma bir talimat veriyorum, diyorum ki: Bak şu işi böyle yap.
“Emredersiniz.” diyor, gidiyor ve mahallenin imamına soruyor mensup olduğu yapı
itibarıyla, kim sorumluysa: “Bizim Bakan böyle bir talimat verdi, yapayım mı,
yapmayayım mı?” “Yap.” derse anında yapıyor. “Yapma.” dediği zaman bir bahane
getiriyor veya unutturuyor. Ben bakan olarak böyle bir durumu gördüm, fark
ettim ve bunlarla ilgili de olumlu şeyler söyledim. Ne yapacağım? Göz mü
yumacağım buna? Ben eğer bunlara göz yumarsam vazifemi ihlal etmiş olurum,
yeminimin de sadakatle gereğini yapmamış olurum. 
Biz,
bu ülkenin içerisinde görev yapan herkesin, Anayasa, yasa ve meşru otoriteye
saygıyla, onların talimatları doğrultusunda hizmet etmesi gerektiğine
inanıyoruz. Kim bunun dışına çıkarsa biz onunla mücadele ederiz. Bugün diyelim
paralel devlet yapılanması bunu yapıyor, yarın başka birisi yapar, onunla da…
Çünkü, Türkiye Cumhuriyeti devletinde görev yapan herkes bu devlete hizmet
edecek, bu millete hizmet edecek. Başkalarına uşaklık edenlerin bu devlete
hizmetini Anayasa ve yasaya sadakatle yapabilmesi mümkün değildir. 
O
nedenle, benim geçmişte söylediklerimi buraya çoğaltabilirsiniz. Ben onların
iyi işler yaptığına inandığım için o dönemde onları konuştum. Ama şu anki
bilgilerin sahibi olsaydım, o kelimeleri, cümleleri bırakın virgülünü kurban
ederdim. Ama bakın, siz dün onlarla ilgili benim bugün söylediklerimden daha
ileri laflar söyleniyor, şimdi bugün başka yerdeyiz. Ben diyorum ki Cumhuriyet
Halk Partili, diğer partililer, herkese: Ya biz yanlış yapabiliriz, dün şöyle
dedik, siz böyle dediniz ama bir noktada, bir yanlışlık noktasında
birleşiyorsak o zaman birbirimizin laflarını birbirimizin yüzüne vura vura
bununla mücadele edemeyiz. Gelin, hep beraber biz bununla mücadele edelim bu
ülkenin birliği için, beraberliği için, yargının da bağımsızlığı için.
Şimdi
düşünün, yargıyla ilgili iddialar var, ben geçen Komisyonda da söyledim. Şimdi,
bir yargıç düşünün; Fethullah Gülen’den gelen herhangi bir işareti ve onun
gereğini yapmayı kendini cennete götürecek bir anahtar olarak görüyor; bu,
bağımsız, tarafsız bir yargıç olarak görev yapabilir mi?
TÜRABİ
KAYAN (Kırklareli) – Şimdi de aynısını yapacaklar.
ADALET
BAKANI BEKİR BOZDAĞ (Yozgat) – Ben, şimdi, bunu Adalet Bakanı olarak gördüğüm
zaman bununla mücadele etmek benim anayasal vazifem değil mi?
Kim
Anayasa ve yasalara ve meşru idare dışında başka yere sadakat gösterip oraya
göre hizmet ediyorsa biz onun karşısında olduk, bundan sonra da olacağız. Dün
onlarla ilgili olumlu şeyler söylememiz bugün doğru noktada durmamıza engel
olmayacaktır. Her zaman biz doğru neredeyse orada...
MEHMET
ERDOĞAN (Muğla) – Başka sorular da var Sayın Bakan.
ADALET
BAKANI BEKİR BOZDAĞ (Yozgat) – Yanlış yaptığımızı gördüğümüzde, efendim,
yanlışı bırakalım Bağdat’a kadar gitsin... Niye Bağdat’a kadar gitsin yanlış?
Oradan döneceğine, fark ettiğimiz yerde o yanlışı düzeltmek hepimizin
vazifesidir. O yüzden, bu konuda Türkiye'de bütün siyasi partilerin, her
birimizin birlikte hareket etmesi, birlikte mücadele etmesi lazım; bu hepimizin
ortak vazifesidir. 
Dün
AK PARTİ’ye yakın duranlar bugün başkalarına yakın duruyorlar; dün AK PARTİ’yi
övenler, yere göğe sığdıramayanlar bugün AK PARTİ’ye yapmadıkları iftirayı,
yapmadıklarını bırakmıyorlar. Mezardan bile ölüleri kaldırıp oy kullandırmaya
davet edenler, bugün, bakın, AK PARTİ aleyhine neler yapıyorlar, neler.
MEHMET
ERDOĞAN (Muğla) – O zaman beraberdiniz.
ADALET
BAKANI BEKİR BOZDAĞ (Yozgat) – Şimdi, dün bunlar bunu dedi, bugün biz bunların
yaptıklarını görmeyecek miyiz? Göreceğiz, kim suç işliyorsa, kim yasalara
aykırı davranıyorsa hukuk onunla ilgili gereği neyse yapacaktır. Tabii, bununla
ilgili, bir diğer milletvekili arkadaşımız da hâkim ve savcılarla ilgili “Kaç
tane var?” diye rakamlar sordu. 
(Mikrofon
otomatik cihaz tarafından kapatıldı)
MUSTAFA
ELİTAŞ (Kayseri) – Yazılı cevap verin Sayın Bakan.
ADALET
BAKANI BEKİR BOZDAĞ (Yozgat) – Tabii, buna dair benim bir rakam verme imkânım
yok. Bununla ilgili...
MEHMET
ERDOĞAN (Muğla) – Niye yok?
MEHMET
EMİN ADIYAMAN (Iğdır) – Niye yok? “Var.” diyorsunuz Sayın Bakan.
ADALET
BAKANI BEKİR BOZDAĞ (Yozgat) – Bakın…
MUSTAFA
ELİTAŞ (Kayseri) – Sayın Bakan, yazılı cevap verin, yazılı cevap.
BAŞKAN
– Tamamlayın Sayın Bakan. 
ADALET
BAKANI BEKİR BOZDAĞ (Yozgat) – Bunlarla ilgili benim bir kesin rakam verme
imkânım yok ama bunlarla ilgili soruşturmalar var, bunlarla ilgili disipline
ilişkin yapılan incelemeler, araştırmalar var. Hukuk devletindeyiz, bunlar
ancak birtakım hukuka uygun incelemeler sonucunda ortaya çıkacaktır. Bizim
gördüğümüz, bildiğimiz var ama bunu hukuken de meşru delillerle de ortaya
koymak gerekir. Onunla ilgili işlemler sürüyor. Bunlar ortaya çıkınca zaten ona
göre de hukuk ne diyorsa onun gereği yapılacaktır. 
BAŞKAN
– Sayın Bakan, teşekkür ediyorum. 
ADALET
BAKANI BEKİR BOZDAĞ (Yozgat) – Ben teşekkür ediyorum. 
BAŞKAN
– Böylece tasarının tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Birleşime
beş dakika ara veriyorum. 
Kapanma Saati: 01.36
SEKİZİNCİ OTURUM
Açılma Saati: 01.38
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Elif Doğan TÜRKMEN (Adana) 
-------0------
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Sekizinci
Oturumunu açıyorum.
400 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon? Yok.
Ertelenmiştir.
Gündemin 2’nci
sırasında yer alan, Dünya Posta Birliği Kuruluş Yasasına Sekizinci Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
2.- Dünya Posta Birliği Kuruluş Yasasına Sekizinci Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (S. Sayısı: 343) 
BAŞKAN –
Komisyon? Yok.
Ertelenmiştir.
Bundan sonra da
komisyonun olmayacağı anlaşıldığından, alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için, 28
Haziran 2016 Salı günü saat 15.00’te toplanmak üzere birleşimi kapatıyorum;
hayırlı sahurlar diliyorum.
Kapanma Saati: 01.39




(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(*) Bu bölümde, hatip tarafından Türkçe
olmayan kelimeler ifade edildi.


(*) Bu bölümde hatip tarafından Türkçe
olmayan bir kelime ifade edildi.


(x) 400 S. Sayılı Basmayazı tutanağa
eklidir.


(x) Bu bölümde hatip tarafından Türkçe
olmayan kelimeler ifade edildi.


(X) Bu ifadeye ilişkin açıklama bu
birleşim Tutanağı’nın 436’ncı sayfasındadır.


(x) Bu açıklamaya ilişkin ifade bu birleşim
Tutanağı’nın 409’uncu sayfasındadır. 





