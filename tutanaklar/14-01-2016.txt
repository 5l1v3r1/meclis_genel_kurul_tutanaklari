



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

28’inci Birleşim
14 Ocak 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Uşak Milletvekili Özkan Yalım’ın,
Suriyeli sığınmacıların Uşak ve Türkiye ekonomisine etkilerine ilişkin gündem
dışı konuşması
2.- İstanbul Milletvekili Garo Paylan’ın,
Hrant Dink cinayetine ilişkin gündem dışı konuşması
3.- Erzurum Milletvekili Mustafa Ilıcalı’nın,
ücretsiz toplu ulaşıma devlet desteğine ilişkin gündem dışı konuşması
V.- AÇIKLAMALAR
1.- Manisa Milletvekili Mazlum Nurlu’nun,
BAĞ-KUR primlerindeki artış nedeniyle esnaf ve çiftçiye prim desteği verilmesi
gerektiğine ilişkin açıklaması
2.- Hatay Milletvekili Serkan Topal’ın,
Suriye’deki terör örgütlerinin Türkiye’ye sığınmacı kılığında geçişini önlemek
için nasıl bir önlem alındığını öğrenmek istediğine ilişkin açıklaması
3.- Mersin Milletvekili Aytuğ Atıcı’nın,
kendisine ulaşan bazı istihbarat bilgilerini AKP Hükûmetiyle paylaşmak
istediğine ilişkin açıklaması
4.- Adıyaman Milletvekili Adnan
Boynukara’nın, terör örgütüne can simidi olmak için yalan söyleyenleri, PKK’nın
PR’ını üstlenenleri ve terörü Batı’ya taşıma tehdidi savuranları kınadığına
ilişkin açıklaması
5.- Kocaeli Milletvekili Mehmet Akif
Yılmaz’ın, bazı akademisyenlerin yayınladığı bildiriye ilişkin açıklaması
6.- Bursa Milletvekili Nurhayat Altaca
Kayışoğlu’nun, gençlerin şiddet ve uyuşturucu sorununa ilişkin açıklaması
7.- Ankara Milletvekili Ali Haydar
Hakverdi’nin, Ethem Sarısülük davasının güvenlik nedeniyle Aksaray’a
taşındığına ve katilinin hesap vermekten kurtulamayacağına ilişkin açıklaması
8.- İstanbul Milletvekili Sibel Özdemir’in,
Her Sınıfın Bir Yetim Kardeşi Var Projesi kapsamında öğrencilerden para
toplanması için okul müdürleri ve öğretmenlere baskı uygulandığı iddialarının
doğru olup olmadığını öğrenmek istediğine ilişkin açıklaması
9.- İstanbul Milletvekili Mahmut Tanal’ın,
eski milletvekili İlhan İşbilen ile Türkiye Büyük Millet Meclisi İnsan
Kaynakları Başkanlığında müşavir olan Kazım Avcı’nın, AKP aleyhine hareket
edecek olan insanları yıldırma politikaları nedeniyle mi tutuklandığını öğrenmek
istediğine ilişkin açıklaması
10.- Konya Milletvekili Mustafa Hüsnü
Bozkurt’un, Hükûmeti, Cumhurbaşkanının anayasal sınırlar içinde, yetkisini
aşmadan ve Hükûmetten rol çalmadan görevine devam etmesi konusunda tedbir
almaya çağırdığına ilişkin açıklaması
11.- İstanbul Milletvekili Onursal
Adıgüzel’in, Diyarbakır’ın Çınar ilçesindeki saldırıyı kınadığına, hayatını
kaybedenlere Allah’tan rahmet dilediğine ve İstanbul’un Beykoz ilçesi sınırları
içinde bulunan köylerin tüzel kişiliği kaldırıldığı için vatandaşların mağdur
olduğuna ilişkin açıklaması
12.- Edirne Milletvekili Okan Gaytancıoğlu’nun,
Edirne’den yasa dışı yollarla sınırı geçmek isteyen Suriyeli göçmenlerin durumuna
ilişkin açıklaması
13.- Kocaeli Milletvekili Fatma Kaplan
Hürriyet’in, Kocaeli’nin Kandıra ilçesinde yapılması planlanan Sungurlu
barajının yol açacağı sorunlara ilişkin açıklaması
14.- Ankara Milletvekili Erkan Haberal’ın,
barış çığırtkanlığı altında her türlü provokasyonu yapan hainlerin bunun
hesabını Türk milletine misliyle vereceklerine ilişkin açıklaması
15.- Balıkesir Milletvekili Ahmet Akın’ın,
Balıkesir Savaştepe Orman İşletmesindeki geçici işçilerin durumuna ilişkin
açıklaması
16.- İstanbul Milletvekili Ahmet Hamdi
Çamlı’ın, İstanbul Sultanahmet Meydanı ile Diyarbakır’ın Çınar ilçesindeki
saldırıları kınadığına ilişkin açıklaması
17.- İstanbul Milletvekili Halis
Dalkılıç’ın, Diyarbakır’ın Çınar ilçesindeki saldırıda hayatını kaybedenlere
Allah’tan rahmet dilediğine ve Cumhurbaşkanlığı Külliyesi’nin adının
tescillendiğine ve devletin ve milletin temsil edildiği bir makam olduğuna
ilişkin açıklaması
18.- İzmir Milletvekili Atila Sertel’in,
polisin, AKP’nin değil milletin polisi olması ve yasalara uygun davranması
gerektiğine ilişkin açıklaması
19.- İstanbul Milletvekili Gülay
Yedekci’nin, Yedikule bostanlarının yok edilmesi uygulamasına son verilmesi
gerektiğine ilişkin açıklaması
20.- İzmir Milletvekili Hamza Dağ’ın,
Diyarbakır’ın Çınar ilçesindeki saldırıyı kınadığına, hayatını kaybedenlere
Allah’tan rahmet, yaralılara acil şifa dilediğine ve terörle sonuna kadar
mücadele edileceğine ilişkin açıklaması
21.- Ankara Milletvekili Levent Gök’ün,
Cumhuriyet Halk Partisi olarak Diyarbakır’ın Çınar ilçesindeki saldırıda
hayatını kaybedenlere Allah’tan rahmet dilediğine ve Hükûmetin bu konuda
Meclise bilgi vermesi gerektiğine ilişkin açıklaması
22.- Manisa Milletvekili Erkan Akçay’ın,
Diyarbakır’ın Çınar ilçesindeki saldırıyı kınadığına, hayatını kaybedenlere
Allah’tan rahmet, yaralılara şifa dilediğine ve Kıbrıs Türklerinin lideri
Doktor Fazıl Küçük’ün 32’nci ölüm yıl dönümüne ilişkin açıklaması
23.- Diyarbakır Milletvekili İdris
Baluken’in, Diyarbakır’ın Çınar ilçesindeki saldırıda hayatını kaybedenlere
Allah’tan rahmet, yaralılara acil şifa dilediğine ve güvenlikçi savaş
politikaları yerine barışı önceleyen çözüm ve müzakere politikalarına geri
dönülmesi çağrısını yinelediğine ilişkin açıklaması
24.- Amasya Milletvekili Mehmet Naci
Bostancı’nın, Diyarbakır’ın Çınar ilçesindeki saldırıyı kınadığına, bu tür
terörist girişimlerinin amacının barış değil, kan ve şiddet üzerinden insanları
birbirine düşman kılmak olduğuna ilişkin açıklaması
25.- Manisa Milletvekili Erkan Akçay’ın,
Adalet ve Kalkınma Partisi ile Cumhuriyet Halk Partisi sözcülerinin, ülkemizin
varlığına, adına ve bazı değerlerine sataşılmasına veya isimlerin yanlış
kullanılmasına hiçbir itirazlarının olmadığına ilişkin açıklaması
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Diyarbakır’ın Çınar ilçesindeki saldırıda hayatını
kaybedenlere Allah’tan rahmet, millete sabır ve başsağlığı dilediğine ilişkin konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, Cizre Devlet Hastanesinde defnedilmeyi bekleyen
Miray bebeğe Allah’tan rahmet, ailesine sabır ve başsağlığı dilediğine ilişkin
konuşması


VII.- BAŞKANLIĞIN GENEL KURULA SUNUŞLARI
A) Tezkereler
1.- (10/2, 7, 8, 9, 10, 11, 12, 13, 14, 15,
16, 17, 18) esas numaralı Meclis Araştırması Komisyonu Geçici Başkanlığının,
Komisyonun başkan, başkan vekili, sözcü ve kâtip üye seçimini yaptığına ilişkin
tezkeresi (3/441)
B) Meclis Araştırması Önergeleri
1.- Malatya Milletvekili Veli Ağbaba ve 21
milletvekilinin, başta Ankara katliamı olmak üzere IŞİD terör örgütü tarafından
yapılan saldırıların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/60)
2.- Manisa Milletvekili Özgür Özel ve 20
milletvekilinin, “Esedullah Timi” adı verilen bir yapılanmanın olup olmadığının
ve böyle bir yapılanma var ise kimler tarafından, hangi gerekçelerle
kurulduğunun araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/61)
3.- Edirne Milletvekili Erdin Bircan ve 20
milletvekilinin, Ergene Nehri’ni kirleten kaynakların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/62) 
VIII.- ÖNERİLER
A) Siyasi Parti Grubu Önerileri
1.- HDP Grubunun, 14/1/2016 tarihinde
İstanbul Milletvekili Filiz Kerestecioğlu Demir ve arkadaşları tarafından,
eğitimcilere ve akademisyenlere yönelik artan baskı ve tehditler ile ifade
özgürlüğü başta olmak üzere eğitimcilerin temel haklarına yönelik ihlallerin
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 14
Ocak 2016 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
B) Danışma Kurulu Önerileri
1.- Danışma Kurulunun, Genel Kurulun 15
Ocak 2016 Cuma günü toplanmamasının Genel Kurulun onayına sunulmasına ilişkin
önerisi 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Isparta
Milletvekili Süreyya Sadi Bilgiç ve Adalet ve Kalkınma Partisi Grup Başkanvekili
Çanakkale Milletvekili Bülent Turan ile 35 Milletvekilinin; Bazı Kanunlarda
Değişiklik Yapılmasına Dair Kanun Teklifi ve Plan ve Bütçe Komisyonu Raporu
(1/414,2/338) (S. Sayısı: 60)
2.- Dünya Ticaret Örgütünü Kuran Marakeş
Anlaşmasını Tadil Eden Protokol ile Ticaretin Kolaylaştırılması Anlaşmasının
Onaylanmasının Uygun Bulunduğuna Dair Kanun Tasarısı ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ile Dışişleri Komisyonu
Raporları (1/386) (S. Sayısı: 18)
3.- Suç Gelirlerinin Aklanması,
Araştırılması, El Konulması, Müsaderesi ve Terörizmin Finansmanına İlişkin
Avrupa Konseyi Sözleşmesinin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/323) (S. Sayısı: 51)
X.- SATAŞMALARA İLİŞKİN KONUŞMALAR
1.- Ankara Milletvekili Levent Gök’ün,
Adana Milletvekili Meral Danış Beştaş’ın 60 sıra sayılı Kanun Tasarısı’nın
ikinci bölümü üzerinde HDP Grubu adına yaptığı konuşması sırasında Cumhuriyet
Halk Partisine sataşması nedeniyle konuşması
2.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın 60 sıra sayılı Kanun
Tasarısı’nın ikinci bölümü üzerinde HDP Grubu adına yaptığı konuşması sırasında
Adalet ve Kalkınma Partisine sataşması nedeniyle konuşması
3.- Adana Milletvekili Meral Danış
Beştaş’ın, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
4.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in 60 sıra sayılı Kanun Tasarısı’nın
12’nci maddesiyle ilgili önerge üzerinde yaptığı konuşması sırasında AK PARTİ
Grup Başkanına sataşması nedeniyle konuşması
5.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
6.- Ankara Milletvekili Levent Gök’ün,
Diyarbakır Milletvekili İdris Baluken’in 60 sıra sayılı Kanun Tasarısı’nın
14’üncü maddesiyle ilgili önerge üzerinde yaptığı konuşması sırasında
Cumhuriyet Halk Partisine sataşması nedeniyle konuşması
7.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in 60 sıra sayılı Kanun
Tasarısı’nın 14’üncü maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
8.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
9.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
10.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
11.- Diyarbakır Milletvekili İdris
Baluken’in, Kayseri Milletvekili Yusuf Halaçoğlu’nun 60 sıra sayılı Kanun
Tasarısı’nın 18’inci maddesiyle ilgili önerge üzerinde yaptığı konuşması
sırasında Halkların Demokratik Partisine sataşması nedeniyle konuşması
12.- Kayseri Milletvekili Yusuf
Halaçoğlu’nun, Diyarbakır Milletvekili İdris Baluken’in sataşma nedeniyle
yaptığı konuşması sırasında şahsına sataşması nedeniyle konuşması
13.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in 60 sıra sayılı Kanun
Tasarısı’nın 20’nci maddesiyle ilgili önerge üzerinde yaptığı konuşması
sırasında şahsına sataşması nedeniyle konuşması
14.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
XI.- OYLAMALAR
1.- (S. Sayısı: 60) Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
oylaması
2.- (S. Sayısı: 18) Dünya Ticaret Örgütünü
Kuran Marakeş Anlaşmasını Tadil Eden Protokol ile Ticaretin Kolaylaştırılması
Anlaşmasının Onaylanmasının Uygun Bulunduğuna Dair Kanun Tasarısı’nın oylaması
14 Ocak 2016 Perşembe
BİRİNCİ OTURUM
Açılma Saati: 14.02
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mustafa AÇIKGÖZ (Nevşehir), Zihni AÇBA
(Sakarya)
------0-----
BAŞKAN
– Türkiye Büyük Millet Meclisinin 28’nci Birleşimini açıyorum.
(HDP
sıralarından pankart gösterilmesi)
III. YOKLAMA
BAŞKAN -
Elektronik cihazla yoklama yapacağız. 
Yoklama için üç
dakika süre vereceğim. 
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama işlemini
başlatıyorum. 
(Elektronik
cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, Suriyeli sığınmacılar ile Uşak ve
Türkiye ekonomisine etkileri hakkında söz isteyen Uşak Milletvekili Özkan
Yalım’a aittir.
Buyurun Sayın Yalım. (CHP sıralarından alkışlar)
Süreniz beş dakikadır.
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Uşak Milletvekili Özkan Yalım’ın,
Suriyeli sığınmacıların Uşak ve Türkiye ekonomisine etkilerine ilişkin gündem
dışı konuşması
ÖZKAN YALIM (Uşak) – Sayın Başkan, değerli
milletvekilleri; Suriyeli sığınmacıların Uşak ilimizde ve ülkemizde yarattığı
ekonomik ve toplumsal sorunlar hakkında gündem dışı söz almış bulunmaktayım.
Hepinizi saygı ve sevgilerimle selamlıyorum.
Pazartesi günü Sultanahmet Meydanı’nda
yaşamını yitiren ve bugün Diyarbakır’daki hain terör saldırısında şehit olan
kardeşlerimize ve sivil vatandaşlarımıza Allah’tan rahmet, yaralılara acil
şifalar, geride kalan ailelerine başsağlığı diliyorum.
Değerli milletvekilleri, 2011’de yılında Suriye’de
yaşanan iç karışıklıktan sonra ülkemize sığınan Suriyeli sığınmacılara devlet
olarak sahip çıkmak elbette bir sorumluluktur. Suriyeli sığınmacılar çadır
kentlerden şehirlere yerleşmeye başladıkça sorunlar her geçen gün büyümeye
başlamıştır: Kendi halkımızın çalışma alanlarının daralmasına sebep olmaktadır.
Ülkemizdeki işsizlik azalacağına, her geçen gün artmaktadır. 
Seçim bölgem olan Uşak’ta binlerce kişi benden iş
istiyor. Şimdi, Suriyeli vatandaşlara çalışma izni verilmek isteniyor. Bu ne
demek? Daha fazla kişinin işsiz kalacak olması demektir. Evet, Hükûmet
yetkilileri, ben, benden iş isteyen Uşaklı vatandaşlarıma ne cevap vereyim?
“İşinizi Suriyeliler aldı, kusura bakmayın.” mı diyeceğiz? Bunun suçlusu
Suriyeli sığınmacılar değil, mevcuttaki iktidardır. 
2011 yılı Mart ayından bugüne kadar, ülkemize sığınan
kayıtlı Suriyeli sığınmacıların sayısı 2 milyon 421 bin 523 kişidir, ülkemize
getirdiği ekonomik maliyet ise 8 milyar dolardır. Bu maliyetin sadece 455
milyon dolarının Avrupa’dan destek olarak sağlandığı bilinmektedir. 
Değerli milletvekilleri, 8 milyar dolar ne demek?
Binlerce kişiye iş imkânı sağlayacak yüzlerce fabrika demektir. Kayıtlı
Suriyeli sığınmacıların kişi başı aylık 700 TL nakit yardımı aldıkları ifade
edilmektedir. Ayrıca, Suriyeli sığınmacılar sağlık hizmetlerinden ücretsiz
faydalanıyorlar, hatta yabancı marka gözlüğü bile ücretsiz alıyorlar, aldıkları
ilaçlar için de katkı payı ödemiyorlar. Ancak bizim esnaf ve çiftçi
kardeşlerimiz iki ay BAĞ-KUR’unu yatıramadığında sağlık hizmeti alamıyorlar ve
de mağdur oluyorlar. Yani, paran varsa iyi ol, yoksa hastalıkla baş başa kal,
gerisi Allah’a kalmış. 
Ülkemizde yaşayan Suriyeli gençler üniversitelere çok
kolay yöntemlerle yerleşebiliyorlar, bizim evlatlarımız ise yıllarca dirsek
çürütüp stresli bir şekilde sınavlara hazırlanıyorlar ancak kontenjan
daralmasından dolayı açıkta kalıyorlar. Suriyeli üniversite öğrencileri ayda
1.200 TL burs alıyorlar, buna rağmen üniversite harçlarından da muaflar; bizim
evlatlarımız ise sadece ayda 400 TL burs alıyorlar ve de harçlarını kendileri
ödemek zorundalar. Bunun hak ve adalet neresinde, sizlere sormak isterim
değerli milletvekilleri. 
Evet, değerli milletvekili arkadaşlarım, Suriyeli
sığınmacıların insan tacirleri aracılığıyla denizlerde boğulmasının suçlusu
maalesef sayın Hükûmet yetkilileridir. Çünkü kurulan kentlerdeki çıkışları
kontrollü olsaydı ne Aylan bebek ne benzeri ölümler yaşanmazdı ve tüm dünya bu
acı drama şahit olup gözyaşı dökmez idi.
İşsiz gençlerimiz dururken sığınmacılara çalışma
hakkının verilecek olmasının suçlusu yine Hükûmettir. Türkiye Cumhuriyeti
devleti, tarihinde ilk defa vatandaşlarımızı ikinci sınıf vatandaş durumuna
düşürmüştür, bu yaşananlar tamamen bir fiyaskodur. AKP Hükûmeti Türkiye
Cumhuriyeti vatandaşını daha fazla işsizliğe götürmektedir.
Değerli milletvekilleri, iktidar mensupları kendi
kişisel hırslarına ulaşmak için ülkemizi ateş çemberine atıyorlar. Başkanlık
sevdası ve 400 milletvekili alabilmek için, Suriyeli sığınmacıları vatandaş
yapmak için, her geçen gün yaptığınız politikanın oy avcılığı olduğunu da
görmekteyiz. Suriyeli sığınmacılara vatandaşlık hakkı sağlanması hâlinde, başta
Kilis olmak üzere birçok il ve ilçemizde belediye başkanı Suriye asıllı
kişilerin olacağı bugünden görülmektedir. 
Sayın Başkan, değerli milletvekilleri; sözlerimi
tamamlarken AKP İstanbul Milletvekili Mehmet Metiner’in, yaptığı basın
toplantısında, Türkiye Cumhuriyetinin 2’nci Cumhurbaşkanı ve partimizin Genel
Başkanı Sayın İsmet İnönü’ye “İlk faşist diktatör.” söylemini şiddetle
kınıyorum ve kendisine sesleniyorum: Diktatörü uzakta aramana gerek yok
diyorum. Ülkesi için bedeller ödemiş Gazi Mustafa Kemal Atatürk, İsmet İnönü ve
Türk orduları olmasaydı, bugün, Sayın Vekil, siz bu çatı altında olmazdınız ve
adınız da Mehmet olmazdı. 
Bu düşüncelerle yüce Meclisi ve ekranları başında bizi
izleyen tüm yurttaşlarımızı saygı ve sevgilerimle selamlıyorum. (CHP
sıralarından alkışlar)
BAŞKAN – Teşekkür ederim Sayın Yalım.
Gündem dışı ikinci söz, Hrant Dink cinayeti hakkında
söz isteyen İstanbul Milletvekili Garo Paylan’a aittir. 
Buyurun Sayın Paylan, süreniz beş dakikadır.
2.- İstanbul Milletvekili Garo Paylan’ın,
Hrant Dink cinayetine ilişkin gündem dışı konuşması
GARO PAYLAN (İstanbul) – Sayın Başkan,
sayın milletvekilleri; “…”(x)
Hrant Dink halkının başına gelen büyük felakete yani bu
devletin kara kutusuna bakmayı önerdi. Bunu barışın diliyle yaptı. Yüzleşme ve
iyileşmeyi önerdi. Bu, maalesef, müesses nizamı rahatsız etti. Bugünlerde
olduğu gibi, “Çocuklar ölmesin.”, “Barış olsun.” diyenlerin bile yaftalandığı
ve soruşturmalar açıldığı dönemlerdeki gibi o dönemde de Hrant Dink’in barış
talebi, yüzleşme talebi maalesef, bu ülkenin bakanları tarafından, medyası
tarafından, Genelkurmayı tarafından “Türklüğe hakaret” olarak yaftalandı,
yargısı Hrant Dink’i, Hrant Dink gibi bir barış güvercinini Türklüğe hakaretten
dolayı mahkûm etti. Hrant Dink o dönemlerde İstanbul Valiliğine çağrılıp MİT
görevlileri tarafından tehdit edildi, “Ayağını denk al.” dendi. Devletin bütün
birimleri, Jandarma istihbarat, Emniyet İstihbarat, MİT ve bütün istihbarat
görevlileri tarafından bilinen şekilde, 19 Ocak 2007 günü Agos gazetesinin
önünde katledildi. Katleden katil Trabzon Pelitli’den istihbarat görevlileri
tarafından uğurlandı, İstanbul’da istihbarat görevlileri tarafından karşılandı
ve cinayet anında, şimdi belgeleri ortaya çıktığı gibi, istihbarat
görevlilerinin şahitliğinde katledildi. 
Dokuz yıl olacak salı günü; salı günü biz Hrant Dink’in
düştüğü yerde onun anmasını yapacağız, o açıdan konuşmamı bugün yapıyorum. Tam
dokuz yıldır Trabzon Pelitli’deki o çeteyi önümüze koydunuz ve dokuz yıldır
bizler bir tiyatro karşısındayız. Diyorlar ki: “Katili yakaladık, önünüze
koyduk.” Biz dokuz yıldır “Öldür.” diyenler yargılansın diyoruz çünkü bir tek
Hrant Dink cinayeti bu devletin arınma davası olabilir. Bizler “Öldür.”
diyenler yargılansın dedikçe AKP iktidarı döneminde, bizim sanık olarak
saydıklarımız terfi ettirildi. Dönemin emniyet müdürü vali yapıldı, dönemin
valisi İçişleri Bakanı oldu, Hrant Dink’i Türklüğe hakaretten mahkûm eden
yargıç ombudsman oldu bu ülkede. Bakın, bunlar hâlâ devam ediyor. 
Nihayet, kamu görevlileriyle ilgili
bütünleşik sorumluluğu ortaya koyan bir iddianame ortaya koydu cesur bir savcı.
26 kişi sanık olarak ortaya kondu. Tam olarak bizim istediğimiz şekilde değil
ama büyük oranda kamu görevlilerini ortaya koydu ve cinayeti bildiği hâlde
engel olmamaktan yargılanacaklardı. Bu, tekrar birilerini rahatsız etti çünkü o
kamu görevlilerinin bazıları hâlâ görevdeler. Bir örnek vereceğim, dönemin
Trabzon İstihbarat Daire Başkanı Engin Dinç şu anda İstihbarat Daire Başkanı,
hâlâ fiilî olarak İstihbarat Daire Başkanı yani Hrant Dink cinayeti gibi pek
çok cinayetin istihbaratına bakacak kişi. Yani velev ki yarın birimize
dokunulacaksa bu istihbarat, şu anda Hrant Dink davasında sanık olan Engin
Dinç’in elinden geçecek. Nasıl ki o günlerde bazı istihbaratlar sümen altı
edilmişse şu anda tekrar Hrant Dink davasında sanık olan Engin Dinç hâlâ
İstihbarat Daire Başkanı. Bizler nihayet bu dava başlayacak derken, kamu görevlilerinin
bütünleşik sorumluluğu ortaya konulacak derken 2 kez iddianamesi geri çevrilen
savcı nihayet iddianameyi ortaya koydu ancak beş gün önce bu savcı, bu cesur
savcı görevden alındı. Bu, bu davanın tekrar akamete uğrayabileceğiyle ilgili
bir işarettir. Bizler bu yüzleşme davalarının önünü açmakla sorumluyuz. O
açıdan bu Meclise bir görev düşüyor. Hrant Dink cinayetinin…
(Mikrofon otomatik cihaz tarafından kapatıldı) 
GARO PAYLAN (Devamla) - …önünü açalım, kamu
görevlilerini yargı önüne çıkaralım. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Paylan.
Gündem dışı üçüncü söz, ücretsiz toplu ulaşım
yolculuklarına devlet desteği hakkında söz isteyen Erzurum Milletvekili Mustafa
Ilıcalı’ya aittir.
Buyurun Sayın Ilıcalı. (AK PARTİ sıralarından alkışlar)
Süreniz beş dakikadır. 
3.- Erzurum Milletvekili Mustafa
Ilıcalı'nın, ücretsiz toplu ulaşıma devlet desteğine ilişkin gündem dışı
konuşması
MUSTAFA ILICALI (Erzurum) – Sayın Başkan, değerli
milletvekilleri; heyetinizi saygılarımla selamlarken konusu belirtilen
konuşmama geçmeden önce, bir konuyu paylaşmak istiyorum. 
22’nci Dönemde milletvekilliği yaptım, beş yıla yakın.
Bu ikinci vekilliğim. Yaklaşık iki aydır milletvekiliyim, üzüntümü ve arzumu
belirtmek istiyorum. Bu Meclis, 780 bin kilometrekare vatanımızın, 78 milyonun
bir temsilcisi. Burada, bize oy veren milyonlarca kişinin, iktidarıyla
muhalefetiyle, sorunlarını çözmemiz gerekiyor. Burada bir hoşgörü içerisinde,
güzel bir çalışma ortamı arzu ediyorum, o iki ay içerisindeki hiçbirimizin
hoşuna gitmeyen görüntüler olmasın. Hepimizin muhalefet olarak sorumluluğu var,
iktidar olarak sorumluluğu var. Ben mesela Erzurum Milletvekiliyim, çok
vatandaşımızın bölgemizde sorunları var, biliyorum ki sizde de var. Burada oturup
çalışalım, çözüm üretelim diyorum ve bu manada da esasında konum da bu
söylediklerimle örtüşüyor. 
Seçim çalışması yaparken ben biliyorum ki birçok
vatandaşımız sizlere de bu ücretsiz toplu ulaşım yolculuklarına ait
şikâyetlerini belirtmiştir. İşte, Erzurum’da, benim dadaşım “Otobüse binerken
horlanıyorum...” “Bir durak biniyorsun. Niye biniyorsun? Pik saatlerde hiç
değilse binme…” İşletmeciye baktığımız zaman, özel halk otobüsü işletmecisi,
belediyeler, hepsi burada belli bir yekûn tutuyor, onlar da zarar ettiklerini
söylüyorlar. Dolayısıyla, bunu çözecek olan da Hükûmetimizdir. 
Ben bu manada, geçmişten bu zamana size bir özet
vereyim: 19 Ocak 2002 tarih ve 24645 sayılı Resmî Gazete’de yayımlanan yasayla
burada gazilere, şehit yakınlarına ücretsiz yolculuk imkânı verilmiş. Daha
sonra, 2 Ağustos 2013 ve 28726 sayılı Resmî Gazetede yayımlanan yasayla da 65
yaşın üstündekilere bu imkân verilmiş. Tabii, böyle bir imkân verilince
vatandaşımız da -devlet tabii ki verecek, sosyal devlet, bu ilkelere uygun hareket
edecek- bundan yararlanmaya başlamış. Bu sefer sorunlar çıkmış; işte “Biz zarar
ediyoruz.”, vatandaşımız “Hor görülüyoruz...” Hatta, ben seçim çalışmalarında
Erzurum’da fahri müfettişlik yapıp kameramla bizzat kaydettim. Sonuçta da
burada Hükûmetimiz, Aile ve Sosyal Politikalar Bakanlığımız bu konuya el atmış,
bir çalışma yapmış sağ olsun. Kendileri daha sonra Maliye Bakanlığına da
bildirmişler bu şeyi ve 7 Nisan 2015 tarih ve 29319 sayılı Resmî Gazete’de
yayımlanarak yürürlüğe giren kanuna göre devlet desteği verilmesi kabul
edilmiş. Şimdi, bu verildikten sonra da -7 Nisandan sonra- ne kadar olacak,
yolcu mu olsun, akıllı kart kullanarak mı yapılsın tartışmaları olmuş. Sonuçta,
benim de otuz beş yıllık mesleki tecrübemle, İstanbul ulaşımındaki çok sağlam
verilerle bu konuyu değerlendirerek Sayın Maliye Bakanımızın da bizden bu
yönetmeliğe esas bir çalışma istemesiyle beraber, bir yönetmelik çalışması
yaptık ve bu yönetmelik çalışmasında da adil olsun diye İstanbul Belediyesinin,
Ankara Belediyesinin, diğer büyükşehir belediyelerinin rakamlarını elde
ettiğimizde gördük ki gerçekten acayip bir yekûn tutuyor. Şöyle ki: Bu
rakamlar, mesela en fazla Ankara’da, yüzde 20’lere varan oranlarda, İstanbul’da
yüzde 10. Yani, bu yolculuklar büyük yolculuklar. İstanbul’da -bir fikir
vermesi açısından- yaya yolculukları dâhil 23 milyon yolculuk var, 10 milyon
motorlu taşıt yolculuğu yapılıyor. Sadece İETT’nin ve özel halk otobüslerinin
araçlarını saysak beş binlerce, on binler, bu kadar sayı. Sonuçta, biz bunların
ortalamalarını yaptık, Sayın Bakanımıza arz ettik. Sektör bize geldi. Sektör
gelince kayıtsız kalmamız olamaz. Maliye Bakanıma, burada -Sayın Bakanım,
şahsınızda- Hükûmetimize çok teşekkür ediyoruz. Bu rakamlar da kale alınarak,
İstanbul için bu 1 araç başına bin lira, deniz aracı için – zaten yolculuk çok
düşmüş, çok sıkıntılı durumdalar- 750 lira; diğer büyükşehir belediyelerinde
750 lira olmak üzere ve diğer tüm il belediyelerinde de 600 lira olmak üzere
araç başına aylık bir destek verilecek ve bu destek ayrıca, yine çok önemli
işletmeciler için, 7 Nisan 2015 tarihinden geçerli olmak üzere toplu bir
şekilde ödenecek. Mesela, benim bölgemdeki toplu ulaşım yapanlar çok bir para
kazanmıyor. O rakam önemli, onun etkisi esnaf üzerinde çok önemli, işte
Erzurum’un ekonomisine önemli, İzmir’e önemli, İstanbul’a önemli. Böyle bir
destek verildi. Bilmiyorum, burada bulunan 550 sayın milletvekilimiz, biliyor
muydunuz…
(Mikrofon otomatik cihaz tarafından kapatıldı) 
MUSTAFA ILICALI (Devamla) - …en son, 6 Ocakta yürürlüğe
giren Maliye Bakanlığımızın böyle bir yönetmeliğini? Bu, toplu ulaşım
açısından, bu haktan yararlanan değerli vatandaşlarımızın gururla, onurla
binmelerini sağlayacak, işletmeciler için de bir destek olacaktır. Bunu çok
anlamlı ve önemli bulduğum için, bu manada bir gündem dışı konuşma yapmak
istedim, bana söz veren Değerli Başkanımıza da teşekkür ediyorum. Bundan sonra
da ulaşım, trafik ve güvenlik konularında önemli hususları sizlerle
paylaşacağım. Bu yılımızın da hepimiz için -burada bulunan herkes yeni görevler
aldı, Başkanımız, Başkanlık Divanı, sizler- iyi, başarılı çalışmalara vesile
olmasını diliyorum.
Hepinizi saygılarımla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Ilıcalı. 
Elektronik sisteme girerek söz talep eden
milletvekillerine talep sırasını gözeterek söz vereceğim. 
Söz verme işlemini başlatıyorum. 
Sayın Nurlu…
V.- AÇIKLAMALAR
1.- Manisa Milletvekili Mazlum Nurlu’nun,
BAĞ-KUR primlerindeki artış nedeniyle esnaf ve çiftçiye prim desteği verilmesi
gerektiğine ilişkin açıklaması
MAZLUM NURLU (Manisa) – Sayın Başkan, değerli
milletvekilleri; dün, Salihli’de pazar yerinde seyyar limon satarak geçimini
sağlayan Ahmet Gültekin adındaki bir hemşehrim Manavlar Odası Başkanı Rıfat
Yavaş ile birlikte beni arayarak artan BAĞ-KUR primlerini ödemeye güçlerinin
yetmediğini ve yetmeyeceğini ifade ettiler. Asgari ücret artmıştır ancak
bununla birlikte esnaf ve çiftçinin ödeyeceği BAĞ-KUR primleri de artmıştır.
Buna göre, 439 lira olan en düşük esnaf BAĞ-KUR primi 568 liraya, 322 lira olan
en düşük çiftçi primi 436 liraya yükselmiştir. Primlerdeki artış oranı yüzde
35’tir. Bu artışlarla esnafın yanında çalıştırdığı işçi için aldığı 110 lira
devlet desteği BAĞ-KUR prim artışıyla esnaftan geriye alınmış olacaktır. Sık
sık affa uğrayan prim borçlarının önüne geçmek için, esnaf ve çiftçilere de
prim desteği verilmesi en doğru karar olacaktır. 
Genel Kurulu saygıyla selamlıyorum. 
BAŞKAN - Sayın Topal…
2.- Hatay Milletvekili Serkan Topal’ın,
Suriye’deki terör örgütlerinin Türkiye’ye sığınmacı kılığında geçişini önlemek
için nasıl bir önlem alındığını öğrenmek istediğine ilişkin açıklaması
SERKAN TOPAL (Hatay) - Teşekkür ediyorum Sayın Başkan.
Bilindiği gibi, 12 Ocak 2016’da İstanbul Sultanahmet
Meydanı’nda IŞİD terör örgütü tarafından bir canlı bomba kullanılarak bir
katliam gerçekleştirilmiş ve katliam sonucunda 10 insan hayatını kaybetmiş,
onlarcası da yaralanmış. Sayın Başbakan eylem sonrası yaptığı açıklamada canlı
bombayla ilgili olarak “Bu şahıs takip altında olan bir şahıs değildi, normal
olarak Türkiye’ye bir mülteci gibi, sığınmacı gibi giren bir şahıs” açıklaması
yapmış. 
Bundan birkaç hafta önce soru önergesi vermiştim ve
buna dikkat çekmiştim fakat maalesef hâlâ cevap alamadım. Ancak görüldüğü
kadarıyla bu konuda herhangi bir önlem hâlâ alınamamış. Oradaki, Suriye’deki
terör örgütlerinin Türkiye’ye doğru sığınmacı kılığında geçişini önlemek için
nasıl bir önlem alınmaktadır Hükûmetinizce? Bu konuda hassasiyet gösterilmesini
talep ediyorum.
Teşekkür ediyorum, saygılarımı sunuyorum. 
BAŞKAN – Sayın Atıcı…
3.- Mersin Milletvekili Aytuğ Atıcı’nın,
kendisine ulaşan bazı istihbarat bilgilerini AKP Hükûmetiyle paylaşmak
istediğine ilişkin açıklaması
AYTUĞ ATICI (Mersin) – Teşekkür ederim.
Sayın Başkan, değerli milletvekilleri; AKP Hükûmetine
bize ulaşan bazı istihbarat bilgilerini vermek istiyorum:
1)
“Çocuklar ölmesin, analar
ağlamasın.” ismiyle bir terör örgütü kurulmuştur. Bu örgüt bir darbe hazırlığı
içerisindedir. Örgüt üyeleri arasında sözde öğretmenler, sözde televizyon
sunucuları ve sivil halk görünümünde teröristler vardır. 
2)
Bir grup aydın müsveddesi “Barış”
kod adıyla bir terör örgütü kurmuştur. Bu örgüt de darbe hazırlığı
içerisindedir. Örgüt üyeleri arasında çok sayıda sözde öğretim üyesi
bulunmaktadır. 
3)
“Oluk oluk kan akıtacağız ve akan
kanda duş alacağız.” diyen kişi AKP’den milletvekili, hatta bakan olmak
istemektedir.
Bu istihbarat bilgilerinin
değerlendirilmesi ve gerekli önlemlerin alınmasını rica ediyorum. 
BAŞKAN – Sayın Boynukara…
4.- Adıyaman Milletvekili Adnan Boynukara’nın,
terör örgütüne can simidi olmak için yalan söyleyenleri, PKK’nın PR’ını
üstlenenleri ve terörü Batı’ya taşıma tehdidi savuranları kınadığına ilişkin
açıklaması
ADNAN BOYNUKARA (Adıyaman) – Sayın
Başkan, yalan, tüm inançların ve insanlığın evrensel değerlerinin reddettiği,
günah kabul ettiği bir olgudur. Hazreti Ali’nin güzel bir sözü var: “Dilsiz ol
ama yalancı olma.” der. 
Günlerdir, çukur terörü üzerinden yalan söyleyenler
var, PKK teröründen söz etmemek için, olan biteni saptırmak için yalan söyleyenler
var, terör saldırılarına “savaş” demek için yalan üretenler var. Döktüğü kanın
içinde boğulmakta olan terör örgütüne can simidi olmak için yalan söyleyenleri,
PKK’nın PR’ını üstlenenleri, terörü Batı’ya taşıma tehdidini savuranları
kınıyorum. 
BAŞKAN – Sayın Dağ…
Sayın Yılmaz…
EMRULLAH İŞLER (Ankara) – Sayın Dağ buradaydı Sayın
Başkan, arkada. 
5.- Kocaeli Milletvekili Mehmet Akif
Yılmaz’ın, bazı akademisyenlerin yayınladığı bildiriye ilişkin açıklaması
MEHMET AKİF YILMAZ (Kocaeli) – Sayın Başkan, değerli
milletvekilleri; doğu ve güneydoğu illerimiz başta olmak üzere ülkemizde
yıllardır yaşanan terör olaylarının baş sorumlusu, son olarak da dün yaşanan
menfur saldırıda 3 yavrumuzu, kundaktaki yavrumuzu da katleden PKK terör
örgütüne karşı tek bir kınama cümlesi kurmaktan korkan, PKK sempatizanı bazı
akademisyenler bir bildiri yayınladılar. Bildiride, devletin başta Kürt halkı
olmak üzere tüm bölge halklarına karşı katliam gerçekleştirdiği ve bilinçli bir
sürgün politikası izlediği yalanını ortaya attılar. Bu PKK sempatizanı sözde
akademisyenlerden biri daha da ileri giderek Cumhurbaşkanımızı “Hitler’e
özenmiş bir lider” olarak nitelendirdi. Kendine, kendi milletine, milletinin
Cumhurbaşkanına ve kendi devletine bu kadar düşmanca, alçakça bir anlayışla
terörü meşrulaştırarak... 
(Mikrofon otomatik cihaz tarafından kapatıldı) 
BAŞKAN – Sayın Kayışoğlu… 
6.- Bursa Milletvekili Nurhayat Altaca
Kayışoğlu’nun, gençlerin şiddet ve uyuşturucu sorununa ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkan. 
Türkiye’nin görmezden gelinen yakıcı sorunları var.
Bunlardan birisi şiddet ve birisi de uyuşturucu. Her ikisi de maalesef,
gençlerimizi hedef alıyor çünkü AKP iktidarı, gençleri bu konularda yalnız
bırakıyor. Size somut bir örnek vereceğim: Bundan iki hafta önce, Gemlik’te
genç bir kardeşimiz Düzgün Akyıldız, eşinin gözleri önünde uyuşturucu kullanan
bir kişi tarafından katledildi. Gemlik halkı ve birçok sivil toplum kuruluşu da
geçtiğimiz pazar günü büyük bir yürüyüş düzenledi. Fakat bu yürüyüşte ne bir
AKP’li milletvekili ne bir yönetici ne belediye başkanı ne de bir idareci
maalesef, yoktu. 
Büyük Atatürk diyor ki: “Her kafanın anlamaktan âciz
olduğu yüksek bir varlıktır gençlik.” Şimdi soruyorum: Siz bu âcizlikten ne
zaman kurtulacaksınız, gençliği ne zaman anlayacak, ne zaman yanında yer
alacaksınız ve uyuşturucuyla mücadele konusunda kararlı bir tutumunuz, bir yol
haritanız var mıdır? 
Teşekkürler. 
BAŞKAN – Sayın Hakverdi… 
7.- Ankara Milletvekili Ali Haydar
Hakverdi’nin, Ethem Sarısülük davasının güvenlik nedeniyle Aksaray’a
taşındığına ve katilinin hesap vermekten kurtulamayacağına ilişkin açıklaması
ALİ HAYDAR HAKVERDİ (Ankara) – Teşekkür ederim Sayın
Başkan. 
Şimdi, biz, pazartesi günü Aksaray’daydık -yalnız, bu,
lütfen, kaçak sarayla karıştırılmasın- Aksaray ilindeydik ve Ethem Sarısülük
davasına katıldık. Ahmet Şahbaz’ın yargılandığı dava dosyası güvenlik
gerekçesiyle Ankara’dan Aksaray’a taşındı. Ankara Valimiz bu davanın, bu
dosyanın güvenliğini sağlayamayacağını ileri sürdü ve Yargıtayın kararıyla bu
dosya Aksaray’a taşındı. 
Biz şunu söylüyoruz: Bu davayı Aksaray ilimize değil
“Emri ben verdim.” diyen kaçak saraya da taşısanız katili hesap vermekten
kurtaramayacaksınız. 
BAŞKAN – Sayın Özdemir.
8.- İstanbul Milletvekili Sibel Özdemir’in,
Her Sınıfın Bir Yetim Kardeşi Var Projesi kapsamında öğrencilerden para
toplanması için okul müdürleri ve öğretmenlere baskı uygulandığı iddialarının
doğru olup olmadığını öğrenmek istediğine ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkanım.
Millî Eğitim Bakanlığı ile İnsan Hak ve Hürriyetleri
İnsani Yardım Vakfının iş birliğiyle yürütülen Her Sınıfın Bir Yetim Kardeşi
Var Projesi kapsamında öğrencilerden “insani yardım” adı altında para
toplanmaktadır. Proje kapsamında kampanyaya katılan sınıflar, en az bir yıl
boyunca, her ay 90 TL toplamayı taahhüt etmek zorundadırlar. Okullarda yardım
toplanması için okul müdürleri ve sınıf şube öğretmenlerinin baskı altına
alındığına ilişkin iddialar bulunmaktadır. 
Millî Eğitim Bakanına sormak istiyorum: Bağış ve yardım
toplamayı reddettiği için üzerinde baskı uygulandığı gerekçesiyle şikâyette
bulunan öğretmen ve yöneticiler var mıdır? Şikâyet eden ve edilenler hakkında
herhangi bir idari ve adli işlem yapılmış mıdır?
BAŞKAN – Sayın Tanal.
9.- İstanbul Milletvekili Mahmut Tanal’ın,
eski milletvekili İlhan İşbilen ile Türkiye Büyük Millet Meclisi İnsan
Kaynakları Başkanlığında müşavir olan Kazım Avcı’nın, AKP aleyhine hareket
edecek olan insanları yıldırma politikaları nedeniyle mi tutuklandığını
öğrenmek istediğine ilişkin açıklaması
MAHMUT TANAL (İstanbul) – Teşekkür ederim Sayın Başkan.
Sayın Bakanım, sizinle birlikte aynı sıralarda oturan
ve belki sizler tarafından da seçilmesine katkı verilen İlhan İşbilen, sizin milletvekilinizdi.
Sizin milletvekilliği döneminizde anayasal düzeni ortadan kaldırmaya, Hükûmeti
ortadan kaldırmaya yönelik şu anda Ankara’da cezaevinde tutuklu. Acaba bundan
sonra AKP’den istifa edecek olan milletvekilleri veya AKP aleyhine gerçekleri bildikleri
hâlde vicdanlarıyla hareket edecek olan insanlar baskı ve yıldırma politikası
nedeniyle mi tutuklandı? 
İkincisi, şu anda çok daha vahimi: Kazım Avcı, Türkiye
Büyük Millet Meclisi İnsan Kaynakları Başkanlığında Müşavir. Aynı şekilde,
sizin Hükûmet döneminde Meclise alındı, şu anda Meclisin personeli ve şu anda
Ankara Sincan Cezaevinde tutuklu, terör örgütüne üyelikten dolayı tutuklu.
Yine, bunu işe alan, başka kurumdan getiren içinizdeki bakana da teröre yardım
ve yataklıktan dolayı işlem yapacak mısınız…
NURETTİN YAŞAR (Malatya) – Bravo (!)
MAHMUT TANAL (İstanbul) - …yoksa burada Hükûmetin
tamamı bu suçun suç ortağı mıdır? 
Teşekkür ediyorum. 
BAŞKAN – Sayın Bozkurt…
10.- Konya Milletvekili Mustafa Hüsnü
Bozkurt’un, Hükûmeti, Cumhurbaşkanının anayasal sınırlar içinde, yetkisini
aşmadan ve Hükûmetten rol çalmadan görevine devam etmesi konusunda tedbir
almaya çağırdığına ilişkin açıklaması
MUSTAFA HÜSNÜ BOZKURT (Konya) – Sayın Başkan, Sayın
Cumhurbaşkanı sürekli Hükûmetten rol çalmakta. 24 Kasım günü Rus uçağının
düşürülmesi üzerine, hemen sabahın köründe “Bir Rus uçağını düşürdük.”
açıklamasıyla ülkemizi zor durumda bıraktı. Son olarak, Başika’da bir IŞİD
saldırısında 18 IŞİD militanının öldürüldüğü yolundaki söylemi Iraklı
yetkililerce reddedildi, yalanlandı. 
Ben, değerli Hükûmetimizi, Sayın Cumhurbaşkanımızın
anayasal sınırlar içinde, yetkisini aşmadan ve Hükûmetten rol çalmadan görevine
devam etmesi konusunda tedbir almaya çağırıyor, saygılar sunuyorum. 
BAŞKAN – Sayın Adıgüzel…
11.- İstanbul Milletvekili Onursal
Adıgüzel’in, Diyarbakır’ın Çınar ilçesindeki saldırıyı kınadığına, hayatını
kaybedenlere Allah’tan rahmet dilediğine ve İstanbul’un Beykoz ilçesi sınırları
içinde bulunan köylerin tüzel kişiliği kaldırıldığı için vatandaşların mağdur
olduğuna ilişkin açıklaması
ONURSAL ADIGÜZEL (İstanbul) – Sayın Başkan, değerli
milletvekilleri; öncelikle, Çınar’daki hain saldırıyı kınıyor, hayatını
kaybeden vatandaşlarımıza Allah’tan rahmet diliyorum. 
Beykoz ilçe sınırları içinde bulunan köylerin tüzel
kişiliği 6360 sayılı Kanun’un geçici maddesiyle kaldırılmıştır. Ancak, ilgili
kanunun hükümlerine uyulmaksızın, Beykoz ilçesinde yaşayan vatandaşlardan beş
yıl süreyle alınmaması gereken vergi, harç ve katılım payları ile içme ve
kullanma suları için alınacak ücret en düşük tarifenin yüzde 25’ini geçmeyecek
şekilde belirlenmesine rağmen, tüzel kişiliği kaldırılarak mahalleye
dönüştürülen bu yerlerde, Beykoz Belediyesi, vatandaşların yaşadığı mağduriyeti
gidermeme konusunda ısrar etmektedir. Öyle ki 7 Aralık 2015 günü
gerçekleştirilen olağan belediye meclisi toplantısında belediye başkanı sorunun
çözümüne yönelik bir tutum almayarak yasaya karşın keyfî uygulamaları devam
ettireceğini ifade etmiştir. Bununla ilgili olarak gerekenlerin yapılmasını ve
vatandaşların konuyla ilgili mağduriyetlerinin bir an önce giderilmesini talep
ediyorum. 
Teşekkürler. 
BAŞKAN – Sayın Gaytancıoğlu…
12.- Edirne Milletvekili Okan
Gaytancıoğlu’nun, Edirne’den yasa dışı yollarla sınırı geçmek isteyen Suriyeli
göçmenlerin durumuna ilişkin açıklaması
OKAN GAYTANCIOĞLU (Edirne) – Teşekkür ederim Sayın
Başkan. 
Edirne Valiliğinden yapılan açıklamaya göre, Edirne
ilimizde, önceki gün Türk-Yunan sınırını oluşturan Meriç Nehri’nin üç ayrı
kesiminde, aralarında çok sayıda çocuğun da bulunduğu Suriyeli 58 mülteci ile
kendilerini bölgeye götüren 3 insan kaçakçısı yakalanmıştır. Bu durum,
ülkemizde ve Edirne’mizde ciddi bir sorun olarak varlığını devam ettirmektedir.

Türkiye'de yasal ve yasa dışı olarak yaşayan yabancılar
Avrupa ülkelerine gitmek istemekte, bu nedenle Avrupa Birliği üyesi olan
Yunanistan ve Bulgaristan’a sınır komşusu olan ilimize çeşitli yollarla
gelmekte ya da getirilmektedirler. İnsan kaçakçılığı suçunun Ceza Kanunu’nun
ilgili hükmü etkin bir şekilde uygulanmadığından, bu konuda organizatörlük
yapan kişiler bu faaliyetlerine devam etmektedir. Yasa dışı yollardan Edirne’ye
gelen göçmenler köylerde de rahatsızlık yaratmakta, sınırı geçmeye çalışırken
özellikle Meriç Nehri’nde ölümler yaşanmaktadır. Bu konuda Hükûmeti göreve
çağırıyorum. Köylerimizde artık yaşayamıyoruz, camilerde yatan göçmenler var.
Bu konunun çözümlenmesini istiyorum. Büyük bir insani trajedi yaşanmaktadır
bölgemizde. 
Teşekkür ediyorum. 
BAŞKAN – Sayın Hürriyet… 
13.- Kocaeli Milletvekili Fatma Kaplan
Hürriyet’in, Kocaeli’nin Kandıra ilçesinde yapılması planlanan Sungurlu
barajının yol açacağı sorunlara ilişkin açıklaması
FATMA KAPLAN HÜRRİYET (Kocaeli) – Teşekkür ediyorum
Sayın Başkan.
İstanbul’un su ihtiyacı nedeniyle Kocaeli Kandıra
ilçesinde yapılması planlanan Sungurlu barajı sebebiyle yaklaşık 18 köy sular
altında kalacak ve 5 bine yakın insanımız da mağdur olacaktır. Tonlarca süt,
fındık, beyaz et yok olacaktır. Ayrıca, bu proje, tarım arazilerini koruma
kanunuyla da örtüşmemektedir. Sayın Bakan Veysel Eroğlu bir zamanlar demişti
ki: “2071’e kadar İstanbul’un su ihtiyacı yok.” 2071’e kadar ihtiyaç yoksa ömrü
otuz yıllık olan bu baraj niye ısrarla yapılmak istenmektedir? Onca
vatandaşımızın yaşamaları için nerede yer gösterilmesi düşünülüyor?
Ayrıca, on beş yıldır uzayan bu baraj projesi nedeniyle
rant avcıları da devrededir ve ucuz şekilde bu arazileri toplamaktadırlar. Bu
toplayıcılar arasında bazı siyasilerin ve Sayın Bakan Eroğlu’na yakın bazı
kişilerin de adları geçmektedir. Bu arazileri kimler ucuza kapatmaktadır?
Kandıra halkı bunu merak etmektedir. 
BAŞKAN – Sayın Haberal…
14.- Ankara Milletvekili Erkan Haberal’ın,
barış çığırtkanlığı altında her türlü provokasyonu yapan hainlerin bunun
hesabını Türk milletine misliyle vereceklerine ilişkin açıklaması
ERKAN HABERAL (Ankara) – Teşekkür ederim Sayın Başkan. 
14 Ocak 2016 tarihinde şehit sayımız 17’ye
yükselmiştir. Bebek katilinin temsilcileri dün yine çocukların hayatına
kastederek 3’ü çocuk 5 vatandaşımızı şehit etmişlerdir, 1 polis memurumuz da
şehit olmuştur. Bedeli kanla ödenerek kazanılmış bağımsızlığımızı tehlike
altına atanlar, bulundukları konum ne olursa olsun, Türkiye’nin geleceğine
ihanetin karşılıksız ve cezasız kalacağını sakın düşünmesin. Barış
çığırtkanlığı altında her türlü provokasyonu yapan hainler, bunun hesabını Türk
milletine misliyle vereceklerdir. Bu ihanetin mahsubu çok ağır bir şekilde Türk
milleti tarafından görülecektir. 
Teşekkür ederim. 
BAŞKAN – Sayın Akın…
15.- Balıkesir Milletvekili Ahmet Akın’ın,
Balıkesir Savaştepe Orman İşletmesindeki geçici işçilerin durumuna ilişkin
açıklaması
AHMET AKIN (Balıkesir) – Sayın Başkan, teşekkür ederim.
Ormancılık işlerinde ağaç dikimi ve
benzeri bazı işler için geçici süreyle bir ay, iki ay işçiler
çalıştırılmaktadır. İlimiz Savaştepe Orman İşletmesinde bu amaçla işçi
çalıştırılmaktadır. Ancak bunların sigortaları yapılmamaktadır. Zaten çok düşük
yevmiyelerle çalışan işçilerden kendi sigorta işlemlerini yaptırıp kendi
sigorta primlerini yatırmaları istenmektedir. Savaştepe’den arayan hemşehrilerimiz
bu durumdan şikâyetçiler. 
TÜİK tarafından 15 Aralıkta yayınlanan
son iş gücü istatistiklerine göre ülkemizde kayıt dışı çalıştırma oranı yüzde
35 gibi yüksek düzeylerdedir. Kayıt dışı çalıştırmayı önlemek zorunda olan
devlet, kendisi kayıt dışı sigortasız işçi çalıştıramaz. Ormancılık işlerindeki
bu uygulamanın sonlandırılarak ücretlerin karşılıklı belirleneceği, iş sağlığı
ve güvenliği uygulamalarının hayata geçirileceği, sosyal güvenlik kayıtlarının
düzgün bir şekilde yapılacağı bir çalışma düzenine derhâl geçilmelidir.
Teşekkür ederim.
16.- İstanbul Milletvekili Ahmet Hamdi
Çamlı’ın, İstanbul Sultanahmet Meydanı ile Diyarbakır’ın Çınar ilçesindeki
saldırıları kınadığına ilişkin açıklaması
BAŞKAN – Sayın Çamlı…
AHMET HAMDİ ÇAMLI (İstanbul) – Teşekkür ederim
Sayın Başkanım.
2 bin yıla yakın dünyanın başkentliğini
yapmış Dersaadet İstanbul Fatih merkezinde dün gerçekleştirilen menfur
saldırıyı huzurunuzda, yüce Meclisin huzurunda kınıyorum ve aynı odaklardan
beslenen PKK terör örgütünün dün Diyarbakır Çınar’da yapmış olduğu çocuk
katliamını da huzurunuzda tekrar lanetle kınıyorum. İnşallah, medeniyetimize ve
milletimize yapılan bu saldırıları ümmetin Kürtleriyle birlikte omuz omuza
halledeceğiz ve tarihin sayfalarına hep birlikte gömeceğiz.
Teşekkür ediyorum.
BAŞKAN – Sayın Dalkılıç…
17.- İstanbul Milletvekili Halis
Dalkılıç’ın, Diyarbakır’ın Çınar ilçesindeki saldırıda hayatını kaybedenlere
Allah’tan rahmet dilediğine ve Cumhurbaşkanlığı Külliyesi’nin adının
tescillendiğine ve devletin ve milletin temsil edildiği bir makam olduğuna
ilişkin açıklaması
HALİS DALKILIÇ (İstanbul) – Teşekkür
ederim Sayın Başkan.
Ben de dün Diyarbakır Çınar’da hain ve
alçakça yapılan saldırıda hayatını kaybedenlere Allah’tan rahmet diliyorum.
Bunlardan 3’ü çocuk. Biraz önce Garo Bey söz aldığında, ben, çocuklarla ilgili,
gerçekten, duygularını öğrenmek istemiştim. Orada ölen bebekler ve çocuklar da
vardı. Dolayısıyla, terörün her türlüsünü buradan bir kere lanetliyorum.
Bir de biraz önce “milletin sarayı” gibi
bir ifade kullanıldı. Milletin külliyesidir, Cumhurbaşkanlığı Külliyesi’dir.
Oranın adı artık netleşmiştir. Ak sarayın ne olduğunu buradaki milletvekilleri
de, millet de bilir. Cumhurbaşkanlığı Külliyesi’nin adı tescillenmiştir ve
devletin ve milletin temsil edildiği bir makamdır.
Arz ederim.
Teşekkür ederim. 
BAŞKAN – Sayın Sertel…
18.- İzmir Milletvekili Atila Sertel’in,
polisin, AKP’nin değil milletin polisi olması ve yasalara uygun davranması
gerektiğine ilişkin açıklaması
ATİLA SERTEL (İzmir) – Sayın Başkan,
benim Türkiye Cumhuriyeti kimlik numaram belli, devletin tüm kayıtlarında
sanıyorum var; MİT’inde vardır, polisinde vardır. Yalnız Burhaniye Emniyet
Müdürü Tuncay Oran benim Türkiye Cumhuriyeti kimlik numaramı istemiş; gerekçesi
de 23 Ocak günü Burhaniye’de Atatürkçü Düşünce Derneğinin düzenleyeceği
“Türkiye’nin Gündemi, Medya ve Basın Özgürlüğü Konferansı”nda konuşma yapmam
için izin gerekliymiş, izin için de benim kimlik numaram gerekliymiş. Ben
ADD’nin davetlisi olarak oraya gideceğim ve konuşacağım. Bu emniyet müdürü bir
milletvekilinin konferansta konuşması için eğer kimlik numarası istiyorsa vay
halkımızın hâline!
Ayrıca, İzmir Emniyet Müdürü Celal
Uzunkaya’ya, İzmir’de anayasal haklarını kullanan, slogan atmadan oturma eylemi
yapan maden işçilerini derdest ederek gözaltına alan, öğrencilere, gençlere
baskı politikasını artıran emniyet müdürüne anımsatmak istiyorum: Devletin
polisi olun, yasalara uygun davranın, AKP’nin değil milletin polisi olun
diyorum. 
Saygılarımı sunuyorum. 
BAŞKAN – Sayın Yedekci…
19.- İstanbul Milletvekili Gülay
Yedekci’nin, Yedikule bostanlarının yok edilmesi uygulamasına son verilmesi
gerektiğine ilişkin açıklaması
GÜLAY YEDEKCİ (İstanbul) – Sayın Başkan,
değerli milletvekilleri; dünyanın en verimli tarım topraklarından biri olan
Yedikule Bostanları şu anda yok edilmekle karşı karşıyadır. Şu anda oraya
buldozerlerle ve kepçelerle girilmiştir; içerideki bostancılar ve sivil toplum
kuruluşlarından bazı arkadaşlar darp edilmiştir ve ciddi sıkıntı vardır. 
Tarihî miras bugünü de içerecek şekilde tüm
zamansal, kültürel ve doğal katmanlarıyla birlikte korunmalı ve temsil
edilmelidir. Bu da devletimizin en temel görevlerinden olduğuna göre, Yedikule
Bostanları’ndaki bu uygulamanın derhâl kaldırılması gerekmektedir. Ve
mimarların, şehir plancılarının ve üniversitelerin ilgili bölümlerinin de yer
aldığı bir çalıştayla yeni bir proje düzenlenmesi ya da İstanbul’da ilköğretim
çağındaki öğrencilerimizin günümüz koşullarında neredeyse evlerinden sokağa
çıkamadan yaşamak zorunda kaldığını göz önüne alırsak o öğrencilerimiz için
orada bir çalışma yapılması, Millî Eğitim Bakanlığıyla da ortaklaşa bir çalışma
yapılması mümkün olabilir. 
Gelişmiş bir teknoloji ve emekle yapılmış
Osmanlı ziraatının günümüze gelen en son örneklerinden olan bu bostanların
korunması için gerekli çalışmaların bir an önce yapılmasını talep ediyorum. 
BAŞKAN – Sayın Dağ….
20.- İzmir Milletvekili Hamza Dağ’ın,
Diyarbakır’ın Çınar ilçesindeki saldırıyı kınadığına, hayatını kaybedenlere
Allah’tan rahmet, yaralılara acil şifa dilediğine ve terörle sonuna kadar
mücadele edileceğine ilişkin açıklaması
HAMZA DAĞ (İzmir) – Teşekkür ediyorum
Sayın Başkan.
Dün gece Diyarbakır’ın Çınar ilçesinde teröristler
tarafından Çınar İlçe Emniyet Müdürlüğüne, Jandarma Komutanlığına ve polis
lojmanlarına düzenlenen eş zamanlı saldırıları lanetliyorum. Bu alçak ve adi
saldırı sonrası hayatını kaybedenlere Allah’tan rahmet, yakınlarına başsağlığı
ve yaralılara acil şifalar diliyorum. PKK; bebekleri, masumları, kadınları,
katletmeye devam ediyor. Bu alçaklık karşısında sessiz kalan, “ama”larla
meşrulaştırma girişiminde bulunanları da lanetliyorum. 
Devletin terörle mücadele noktasında ne kadar haklı
olduğuna dün gece üzülerek bir kez daha şahit olduk. Devletin terörle
mücadelesini “katliam”, “sürgün” gibi kelimelerle niteleyen sözde
akademisyenler, bu sözde akademisyenlere manşetleriyle destek verenler ve bu
sözde akademisyenlere sahip çıkanlar acaba dün gece gerçekleşen bu alçak
saldırı karşısında utanmışlar mıdır? Milletimiz emin olsun ki terörle ve
teröristle sonuna kadar mücadele edilecek ve bebek katilleri hak ettiği sonuca
kavuşacaklardır.
Teşekkür ediyorum.
BAŞKAN – Teşekkür ederim.
Sayın Gök, söz talebiniz var sanıyorum.
Buyurun.
21.- Ankara Milletvekili Levent Gök’ün,
Cumhuriyet Halk Partisi olarak Diyarbakır’ın Çınar ilçesindeki saldırıda
hayatını kaybedenlere Allah’tan rahmet dilediğine ve Hükûmetin bu konuda
Meclise bilgi vermesi gerektiğine ilişkin açıklaması
LEVENT GÖK (Ankara) – Teşekkür ederim Sayın Başkan. 
Önceki gün Sultanahmet’te IŞİD’in gerçekleştirdiği
saldırılardan sonra bugün de dün akşam Diyarbakır’ın Çınar ilçesinde polis
merkezimize yapılan PKK’nın gerçekleştirdiği saldırıyla 1’i 5 aylık bebek, 1’i
1 yaşında ve diğeri 5 yaşlarında olmak üzere -onlar da bebek- tam 6 kişi
hayatını kaybetti, bunlardan 1’i de polis memuru; 43 de yaralımız var.
Olağanüstü bir şekilde Diyarbakır’da sürdürülen ve artık bir ayı aşkındır süren
devletin yapmış olduğu terörle mücadelede ne yazık ki terörün güvenliğimizi
sağlaması gereken bir güvenlik birimine yapılması da başlı başına çok büyük bir
zafiyet olarak ortada durmaktadır. Ayrıca bu saldırıdan sonra oraya yardıma
giden başka güvenlik güçlerine de saldırıda bulunulmuştur. 
Çok vahim tablolar yaşıyoruz. Terörün Türkiye’nin
birliğini bozmasına asla izin vermeyeceğiz. IŞİD’in terörü, PKK’nın terörü,
DHKP-C her kim olursa olsun hiçbir zaman silahla, terörle kimsenin bir yerlere
varması mümkün değildir. 
Biz Cumhuriyet Halk Partisi olarak Diyarbakır’ın Çınar
ilçesinde polis merkezine gerçekleştirilen saldırıda ölen 1’i polis 3’ü bebek
bütün yurttaşlarımıza Allah’tan rahmet diliyoruz, ulusumuza başsağlığı
diliyoruz. Ama bu konuda ortada ciddi bir zafiyetin olduğu da ortada. Bu konuda
Hükûmetin de Meclisimize bilgi vermesinin elzem olduğunu düşünüyorum.
Saygılar sunuyorum.
BAŞKAN – Teşekkür ederim Sayın Gök.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Diyarbakır’ın Çınar ilçesindeki saldırıda hayatını
kaybedenlere Allah’tan rahmet, millete sabır ve başsağlığı dilediğine ilişkin
konuşması
BAŞKAN – Biz de şehit polisimize ve hayatını kaybeden
vatandaşlarımıza Allah’tan rahmet diliyoruz, milletimize sabır ve başsağlığı
diliyoruz.
Sayın Akçay…
V.- AÇIKLAMALAR (Devam)
22.- Manisa Milletvekili Erkan Akçay’ın,
Diyarbakır’ın Çınar ilçesindeki saldırıyı kınadığına, hayatını kaybedenlere
Allah’tan rahmet, yaralılara şifa dilediğine ve Kıbrıs Türklerinin lideri
Doktor Fazıl Küçük’ün 32’nci ölüm yıl dönümüne ilişkin açıklaması
ERKAN AKÇAY (Manisa) – Teşekkür ederim Sayın Başkan.
Dün Diyarbakır’ın Çınar ilçesinde Jandarma
Komutanlığına uzun namlulu silahlarla ateş açan PKK’lı teröristler, ayrıca,
İlçe Emniyet Müdürlüğüne de bomba yüklü araç, roketatar ve uzun namlulu
silahlarla saldırı düzenlemiştir. Emniyet binasının yakınlarında bulunan iki
katlı müstakil bir ev çökmüş ve saldırıda, lojmanda kalan 2 polis yakını ile
lojmanın yakınındaki binada meydana gelen göçükte enkaz altında kalan 3
vatandaşımız da hayatını kaybetmiştir. 6’sı polis, 8’i de polis yakını olmak
üzere -vatandaşlarımızla birlikte- 43 kişinin de yaralandığını öğrendik.
Enkazdan çıkarılan cansız bedenler arasında 1 bebek ve 1 kadın olduğunu da
öğreniyoruz. 
Değerli milletvekilleri, terör, savaşın
en vahşi ve en alçak bir türüdür. Terör, bir irade kırma faaliyetidir; terör,
Türk milletinin birliğini ve beraberliğini ve Türkiye Cumhuriyeti’nin iradesini
kırma faaliyetidir. Burada en önemli görev Hükûmete düşmektedir. Teröre karşı
ancak toplu, kapsamlı ve kararlı bir mücadeleyle mücadele edilebilir, terör
aşılabilir. Hükûmetten kararlı, tutarlı ve etkili bir mücadele bekliyoruz. Ve
güvenlik zafiyeti de bir an önce giderilmelidir. Bu terör saldırılarını ve
bütün saldırıları şiddetle kınıyor ve lanetliyorum, hayatını kaybeden
vatandaşlarımıza Allah’tan rahmet, yaralılara şifalar diliyorum.
Yine, bu vesileyle, değerli milletvekilleri, dün merhum
Rauf Denktaş’ı andık. Yarın da yine Kıbrıs Türklerinin lideri Doktor Fazıl
Küçük’ün de ölüm yıl dönümüdür. Fazıl Küçük, genç yaşlarından itibaren,
Kıbrıs’taki Türk varlığının yılmaz bir savunucusudur. Fazıl Küçük, Kıbrıs’ta
bağımsız bir Türk devleti için verdiği mücadeleyle Türk milletinin zihninde ve
gönlünde mümtaz bir yere sahiptir. Onun düşünce çizgisi, Kıbrıs Türklüğünün
bugün içerisinde bulunduğu bunalım döneminden çıkışın yol haritasıdır çünkü o,
millî meseleler ile kişisel meseleleri birbirine karıştırmayan bir mücadele ve
devlet adamıdır. Onun kendisine dair şu sözleri, günümüzün devlet
yöneticilerine bir ders niteliğindedir: “Toplum arasından naçiz bir fert olarak
katıldığım bu savaşta hissemin bir köylü, bir şehirli, bir işçi, bir
münevverden daha fazla olmadığına inanıyor ve ‘Ben yaptım, ben ettim.’ diye de
karşınıza…” 
(Mikrofon otomatik cihaz tarafından kapatıldı)
BAŞKAN – Sözlerinizi tamamlayınız Sayın Akçay,
mikrofonunuzu açıyorum.
ERKAN AKÇAY (Manisa) – Teşekkür ediyorum Sayın Başkan.
“…çıkmıyorum. Bu konuda yapılanları gücüm nispetinde
bugünkü ve yarınki nesillerin gözleri önüne sermeye çalışacağım.” demiştir. 
Türklük, vatan, bayrak, egemenlik ve ezan
ülküsünde varoluş mücadelesi veren Fazıl Küçük, Rauf Denktaş ve nice
kahramanları unutmayacağız, unutturmayacağız. Bu vesileyle, hayatını Kıbrıs
Türklerinin varlığına adamış bu büyük dava ve devlet adamını bir kez daha
rahmet, minnet ve şükranla anıyorum. 
Teşekkür ederim. 
BAŞKAN – Teşekkür ederim Sayın Akçay.
Sayın Baluken… 
23.- Diyarbakır Milletvekili İdris
Baluken’in, Diyarbakır’ın Çınar ilçesindeki saldırıda hayatını kaybedenlere
Allah’tan rahmet, yaralılara acil şifa dilediğine ve güvenlikçi savaş
politikaları yerine barışı önceleyen çözüm ve müzakere politikalarına geri
dönülmesi çağrısını yinelediğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, değerli milletvekilleri; uzun süredir
çözüm masasının devrilmesi ve ülkemizin içerisine girmiş olduğu çatışma ve
savaş süreciyle ilgili, maalesef, son derece acılı bir süreçten geçiyoruz. Gün
geçmiyor ki gelen ölüm haberleriyle birlikte yüreğimiz yanmasın, her gün gelen
acı haberlerle bütün toplum olarak sarsılmayalım.
Maalesef, uzun süredir bu konuda yapılan bütün
çağrılara rağmen hâlâ devam eden bir çatışma, kaos ve savaş sürecinin acı
sonuçlarını bütün ülke olarak, bütün toplum olarak çekmeye devam ediyoruz.
Diyarbakır, Sur, Cizre ve Silopi’de yaşanan ölümlerin acısı yüreğimizi
kanatıyorken, Sultanahmet’te patlayan bombayla birlikte yaşamını yitiren
misafir yurttaşların acısı yüreğimizde duruyorken dün de Diyarbakır’ın Çınar
ilçesinden gelen bir saldırı haberi ve bunun sonucunda yaşanan can kayıplarıyla
ilgili, maalesef, yeni bir acıyla hepimiz sarsıldık. Dün, Çınar ilçesinde
meydana gelen saldırıda aralarında çocukların da bulunduğu, 6 yurttaşın
hayatını kaybettiği, 40’a yakın yurttaşın da yaralandığı bilgisi hepimizi
derinden üzmüştür, derinden sarsmıştır. En başta, yaşamını yitiren bütün
yurttaşlara Allah’tan rahmet, tüm halkımıza başsağlığı ve yaralılara da acil
şifalar diliyoruz.
Biz, özellikle bu süreç boyunca, kadın ve çocuklar
başta olmak üzere, sivillerin yaşamını yitirdiği bütün eylemlerle ilgili
Halkların Demokratik Partisi olarak tutumumuzu net olarak ifade ettik. Hiçbir
eylemin, hiçbir saldırının, hiçbir konseptin, hiçbir güvenlikçi politikanın
kadın, çocuk, bebek ölümlerine neden olmaması gerektiğini; bu konuda ortaya
çıkacak sonuçlar itibarıyla ölenin ya da öldürenin kimliğine bakmaksızın, HDP
olarak, ilkesel olarak kınayan ve kabul edilemez bulan bir tavır içerisinde
olduğumuzu defalarca ifade ettik, bugün de bu ilkesel tutumumuzu yeniden burada
ifade etmek istiyoruz. Bu yaşanan sorunların tamamıyla ilgili burada hamaset
söylemleriyle ajitasyon yapmak yerine rasyonel bir akılla çözüm bulmak
zorundayız. 
Buradaki tüm sayın milletvekillerine, üç haftadır
cenazesini hastanede bekleten bir anlayışı teşhir etmeye çalıştığımız Miray
bebeğin durumunu da bir kez daha hatırlatmak istiyorum. Yirmi bir gün önce
katledilen 3 aylık Miray bebeğin…
(Mikrofon
otomatik cihaz tarafından kapatıldı) 
BAŞKAN – Sözlerinizi tamamlayınız, mikrofonunuzu
açıyorum Sayın Baluken.
İDRİS BALUKEN (Diyarbakır) – …cenazesi hâlâ Cizre
Devlet Hastanesinde gömülmeyi bekliyor, hâlâ, ailesi bu yaşanan ayıpla ilgili
siyaset kurumundan, Meclisten bir çözüm bekliyor. 
Bütün görüş belirten milletvekillerinin görüşlerine
saygı duymakla birlikte, bebek ve çocuk ölümleriyle ilgili, öldürenin ve ölenin
kimliğine bakmaksızın ilkesel bir tutum içerisinde olmamız gerektiğini tekrar
hatırlatıyor, Miray bebeğin yaşamış olduğu bu insanlık suçuna karşı da bütün
Meclise duyarlılık çağrısı yapıyorum. Bugün yaşanan tüm sorunların çözümünün
müzakere ve barışta olduğunu, daha fazla acının yaşanmaması gerektiğini, kanın
kanla yıkanmasının bu ülkeye yapılabilecek en büyük felaket olduğunu bir kez
daha hatırlatmak; güvenlikçi savaş politikaları yerine, barışı önceleyen çözüm
ve müzakere politikalarına geri dönülmesi çağrısını yinelemek istiyorum. 
Teşekkür ederim. 
BAŞKAN – Teşekkür ederim Sayın Baluken. 
VI.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, Cizre Devlet Hastanesinde defnedilmeyi bekleyen
Miray bebeğe Allah’tan rahmet, ailesine sabır ve başsağlığı dilediğine ilişkin
konuşması
BAŞKAN – Ben de Miray bebeğe Allah’tan rahmet, ailesine
sabır ve başsağlığı diliyorum. 
Sayın Bostancı, buyurun efendim. 
V.- AÇIKLAMALAR (Devam)
24.- Amasya Milletvekili Mehmet Naci Bostancı’nın,
Diyarbakır’ın Çınar ilçesindeki saldırıyı kınadığına, bu tür terörist
girişimlerinin amacının barış değil, kan ve şiddet üzerinden insanları
birbirine düşman kılmak olduğuna ilişkin açıklaması
MEHMET NACİ BOSTANCI (Amasya) – Sayın Başkanım, teşekkür
ediyorum. 
13 Ocak Çarşamba gece yarısı 23.40’ta Diyarbakır
Çınar’da polis lojmanlarına ve karakola gerçekleştirilen bir terörist saldırı
neticesinde, polis memuru Mehmet Şenol Çiftçi şehit olmuş, 1’i polis eşi, 1’i
polis çocuğu, 3’ü sivil vatandaş, toplam 6 kişi bu terörist saldırı neticesinde
hayatını kaybetmiştir. 39 kişi yaralanmış; yaralananlardan 25’inin sivil
vatandaş, 4’ünün polis eşi, 4’ünün polis çocuğu, 6’sının ise polis memuru
olduğu tespit edilmiştir. Ölen 6 kişiden 1’i 6 aylık bir bebektir, 1’i 1
yaşında bir bebektir, bir diğeri de 5 yaşında bir çocuktur. 
Tabii, bu terör saldırısını şiddetle kınar ve telin
ederken terör marifetiyle herhangi bir netice alınamayacağının, geçmişteki
terörist saldırılarla netice almak isteyen ve buna ulaşamayan sayısız örnek
varken tekrar tekrar aynı yöntemle bir yere ulaşılamayacağının açık bir şekilde
görüldüğünün altını çizmek isterim öncelikle.
Türkiye'de demokratik zeminler, hak arama
yolları açıktır. Her kim ne istiyor, ne söylemek istiyor, ne tür teklif ortaya
koymak istiyor ise siyaseten bu mecralarda sesini yükseltebilir, halka
fikirlerini anlatabilir, meşru bir biçimde bunun mücadelesini verebilir. Bu
yollar açıkken çeşitli gerekçelerle asli amaçlar saklanarak terör marifetiyle
insanları birbirine düşman kılıp bu düşmanlıktan bir etnik kimlik ve bilinç
çıkartmak isteyen, üstelik bunu yaparken o etnik bilinç ve kimliği özel bir
politik ve ideolojik kimlik biçiminde tasavvur edip ona uymayan aynı etnik
kimlikten insanlara karşı da, en başta onlara karşı da düşmanca davranan bir
politik, gayrimeşru terörist organizasyonla karşı karşıyayız. Bunların
derdinin, bu terörist girişimlerin derdinin çözüm olmadığını, barış olmadığını,
bu ülkenin birliği olmadığını; bunların kan ve şiddet üzerinden insanları birbirine
düşman kılarak, fay hatları oluşturarak, uçurumlar oluşturarak, halkları
birbirine düşman ederek, bunun için de kanı ve şiddeti kullanarak bir rüyanın
peşinden gittiklerini söylemek istiyorum. 
(Mikrofon otomatik cihaz tarafından kapatıldı) 
BAŞKAN – Sayın Bostancı, mikrofonunuzu açıyorum,
sözlerinizi tamamlayınız lütfen.
MEHMET NACİ BOSTANCI (Amasya) – Ne yazık ki 18, 20, 22
yaşındaki gençler bilinçleri, kafaları yıkanarak bu yola kanalize edilmekte,
onların hayatları kirli bir politik ideoloji tarafından teslim alınıp hem
öldürürken hem de ölürken kullanılmak istenmektedirler. Biz, bu ülkede hiçbir
ölümden memnun olmayız, bu ülkenin bütün insanlarını kucaklamak isteriz.
Topluma ve devlete karşı terörist saldırıları gerçekleştirenlere elbette devlet
meşru bir biçimde gereken cevabı verecektir ama öfkeyle, kinle değil, mecbur
kaldığı için verecektir ve devletin asli görevi muhakkak, beyinleri yıkanan,
kullanılan, öne sürülen, ölümlerinden bile istifade edilmek istenen bu
çocukların mümkünse hayatta kalmalarını temin etmektir. 
Doğuda, güneydoğuda teröre karşı mücadeleyi sürdüren o
asil güvenlik görevlilerini; düşmanca davranmayan, sadece meydan okumaya karşı
elinde başka hiçbir imkân kalmadığında devletin meşru şiddetine başvurmak
durumunda olan, onun dışında da o insanları, her kesimi mümkünse yakalayıp
hukukun karşısına çıkarmak temelli bir anlayışla bu mücadeleyi veren o asil
insanları alınlarından öpüyorum, saygılarımı sunuyorum. (AK PARTİ sıralarından
alkışlar) 
BAŞKAN – Teşekkür ediyorum Sayın Bostancı.
Gündeme geçiyoruz.
Başkanlığın Genel Kurula sunuşları vardır. 
Aile Bütünlüğünü Olumsuz Etkileyen Unsurlar ile Boşanma
Olaylarının Araştırılması ve Aile Kurumunun Güçlendirilmesi İçin Alınması
Gereken Önlemlerin Belirlenmesi Amacıyla Kurulan Meclis Araştırması
Komisyonunun başkan, başkan vekili, sözcü ve kâtip seçimine ilişkin bir
tezkeresi vardır, okutuyorum:
VII.- BAŞKANLIĞIN GENEL KURULA SUNUŞLARI
A) Tezkereler
1.- (10/2, 7, 8, 9, 10, 11, 12, 13, 14, 15,
16, 17, 18) esas numaralı Meclis Araştırması Komisyonu Geçici Başkanlığının,
Komisyonun başkan, başkan vekili, sözcü ve kâtip üye seçimini yaptığına ilişkin
tezkeresi (3/441)
Türkiye Büyük Millet Meclisi
Başkanlığına
Komisyonumuz, başkan, başkan vekili, sözcü ve kâtip
seçimi için 14/1/2016 Perşembe günü saat 13.00'te toplanmış ve kullanılan 13
adet oy pusulasının tasnifi sonucu, aşağıda adları ve soyadları yazılı üyeler
karşılarında gösterilen oyu alarak, İç Tüzük’ün 24’üncü maddesi uyarınca
başkan, başkan vekili, sözcü ve kâtip seçilmişlerdir.
Bilgilerinize arz ederim.
Saygılarımla. 
 Necdet
Ünüvar
 Adana
 Komisyon
Geçici Başkanı
Başkan:  Ayşe Keşir Düzce (12)
Oy
Başkan Vekili: Bayram Özçelik Burdur (10)
Oy
Sözcü:  Ali Özkaya Afyonkarahisar (10)
Oy
Kâtip:  Emine Yavuz Gözgeç Bursa (11)
Oy
BAŞKAN – Bilgilerinize sunulmuştur.
Meclis araştırması açılmasına ilişkin üç önerge vardır,
ayrı ayrı okutuyorum:
B) Meclis Araştırması Önergeleri
1.- Malatya Milletvekili Veli Ağbaba ve 21
milletvekilinin, başta Ankara katliamı olmak üzere IŞİD terör örgütü tarafından
yapılan saldırıların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/60)
Türkiye Büyük Millet Meclisi
Başkanlığına
IŞİD adlı terör örgütü, Suriye'deki kaos ortamını
değerlendirerek özellikle son üç yılda burada örgütlenmesini genişletmiş ve
Türkiye’yle sınır güvenliğindeki boşluğu da fırsat bularak buradan kendisine
gerek lojistik destek gerekse örgüt elemanı sağlamıştır. Şubat 2013'te
Cilvegözü ve Mayıs 2013'te Reyhanlı patlaması, 2014'te Niğde'de meydana gelen
saldırı, 6 Haziran 2015'te Diyarbakır'da gerçekleştirilen canlı bomba eylemi ve
20 Temmuz'da Suruç'taki bombalı saldırıda hayatını kaybeden ve yaralanan
yurttaşlarımızın acısı henüz dinmemiş ve toplumsal etkisi sürmekte iken 10 Ekim
2015'te meslek örgütleri tarafından düzenlenen barış mitingine IŞİD adlı terör
örgütü tarafından saldırı düzenlenmiş ve 102 yurttaşımız hayatını kaybetmiştir.
Adana'da MİT'e ait olduğu belirtilen ve insani yardım
maddesi taşıdığı iddia edilen tırların emniyet güçleri tarafından durdurulması
sonrasında IŞİD'e silah ve ekipman desteği sağlandığına yönelik kamuoyunda
ciddi endişe oluşmuştur. Bu örgütün ortaya çıkış ve örgütlenme sürecinde AKP
hükûmetleri tarafından net biçimde terör örgütü olarak kabul edilmemesi, dünya
kamuoyu başta olmak üzere geniş çevrelerde Türkiye'nin IŞİD'e destek verdiği
izlenimini doğurmuştur. Hükûmet yetkilileri ve hatta Başbakan Ahmet Davutoğlu
tarafından bu gruba yönelik “öfkeli topluluk” gibi sempatik görünümlü
tanımlamalar bu algıyı daha da güçlendirmiştir.
Yargıtay tarafından verilen bir kararda, “IŞİD” adlı
örgütün Türkiye tarafından resmî olarak terör örgütü kabul edildiğine dair bir
veri bulunmadığından, bu örgütle ilgili İçişleri Bakanlığından bilgi istenmesi
gerekli görülmüş, yakın tarihli bir başka kararda ise Yargıtay tarafından IŞİD
terör örgütü olarak kabul edilerek hüküm tesis edilmiştir. Bu farklı tutumlar,
Türkiye'nin resmî organlarca alınan “IŞİD Türkiye Örgütü”ne ilişkin bir kararın
bulunmamasından kaynaklanmaktadır. Türkiye'nin bu konuda hâlihazırda attığı tek
adım, BM'nin terör örgütlerinin mal varlıklarına ilişkin uyguladığı tedbirlerin
Türkiye tarafından da uygulanması noktasından ibarettir.
Reyhanlı, Cilvegözü, Niğde, Diyarbakır ve Suruç
saldırılarının ardından bu olaylar yeterince araştırılmamış, sorumluluğu
bulunan kamu görevlileri hakkında işlem yapılmamış ve yeni saldırıların meydana
gelmesi önlenememiştir. “IŞİD” adlı örgüt Adıyaman, Ankara, Gaziantep, Kilis
gibi illerimiz başta olmak üzere Türkiye genelinde örgütlenmektedir. 20 Temmuz
Suruç patlamasının ardından CHP Grubu tarafından TBMM'ye verilen araştırma
komisyonu kurulmasına ilişkin önergemiz reddedilmiş ve bunun üzerine
milletvekillerimiz tarafından oluşturulan komisyon, Diyarbakır ve Suruç
patlamalarını gerçekleştiren canlı bombaların Adıyaman nüfusuna kayıtlı
olmasından hareketle bu ilde incelemede bulunmuştur. Burada tarafımızdan
gerçekleştirilen araştırmada hiçbir istihbarat birikimimiz ve donanımımız
olmamasına karşın, bizim çıplak gözle gözlemleyebildiğimiz örgüt faaliyetleri,
yıllardır emniyet ve istihbarat birimlerinin yanı başında sürdürülmesine karşın
görmezden gelinmiştir.
Gerçekleştirilen katliamların ardından yeterince
araştırılma yapılmamasının yeni katliamların önlenememesi sonucunu doğurduğu
bir gerçektir. Reyhanlı araştırılsa Niğde, Niğde araştırılsa Diyarbakır,
Diyarbakır araştırılsa Suruç katliamının engellenebileceği, Suruç katliamının
ardından yeterince üzerine gidilmediği ve TBMM tarafından buna karşı tutum
alınmadığı için Ankara katliamı gibi tüm toplumu derinden sarsan hain bir
saldırıyla karşı karşıya kalındığı kamuoyunca kabul edilmektedir. 
Tüm bu nedenlerle, TBMM'nin, IŞİD terör örgütüne karşı
bir tutum alarak bu örgütün gerçekleştirdiği katliamları araştırması elzemdir.
Bu durumdan hareketle, başta Ankara katliamı olmak üzere IŞİD terör örgütü
tarafından yapılan saldırıların araştırılarak, IŞİD terör örgütüne Türkiye'den
katılım kanallarının tespit edilmesi, bu kanalların coğrafi, sosyolojik,
ekonomik nedenlerinin ortaya çıkarılması, böylelikle IŞİD ile mücadelede etkin
bir yol haritasının belirlenerek gerekli tedbirlerin alınması amacıyla
Anayasa’nın 98’inci ve İç Tüzük’ün 104’üncü ve 105’inci maddelerine göre Meclis
araştırması komisyonu kurulmasını arz ve teklif ederiz. 
1) Veli Ağbaba  (Malatya)
2) Özgür Özel  (Manisa)
3) Mustafa Sezgin Tanrıkulu  (İstanbul)
4) Mahmut Tanal  (İstanbul)
5) Kadim Durmaz  (Tokat)
6) Özcan Purçu  (İzmir)
7) Ceyhun İrgil  (Bursa)
8) Candan Yüceer  (Tekirdağ)
9) Erdin Bircan  (Edirne)
10) Barış Yarkadaş  (İstanbul)
11) Aydın Uslupehlivan  (Adana)
12) Namık Havutça  (Balıkesir)
13) Ahmet Akın  (Balıkesir)
14) Hüseyin Yıldız  (Aydın)
15) Erkan Aydın  (Bursa)
16) Gürsel Erol  (Tunceli)
17) Gülay Yedekci  (İstanbul)
18) Ali Haydar Hakverdi  (Ankara)
19) Zeynel Emre  (İstanbul)
20) Onursal Adıgüzel  (İstanbul)
21) Didem Engin  (İstanbul)
22) Melike Basmacı  (Denizli)

2.- Manisa Milletvekili Özgür Özel ve 20
milletvekilinin, “Esedullah Timi” adı verilen bir yapılanmanın olup olmadığının
ve böyle bir yapılanma var ise kimler tarafından, hangi gerekçelerle
kurulduğunun araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/61)
Türkiye Büyük Millet Meclisi
Başkanlığına
Diyarbakır'ın Bismil ve Silvan ilçesinde uygulanan
sokağa çıkma yasağı sonrası duvarlara yazılan, "Esedullah Timi"
imzalı "Türk’ün gücünü göreceksiniz.", "Kanımız aksa da zafer
İslam'ındır.", "Allah (CC) her şeye yeter." yazıları kamuoyunun
gündemine gelmiş ve tartışma yaratmıştır.
Operasyonların ardından ortaya çıkan ve ev, okul ve
camilerin duvarlarına yazılan "Esedullah timleri burada." şeklindeki
yazıların kimler tarafından, hangi saiklerle yazıldığına ilişkin belirsizlik
devam ederken, İçişleri Bakanlığı tarafından da Silvan'da duvarlara yazılan
"Türk'ün gücünü göreceksiniz.", "Devlet geldi." ve
"Esedullah Timi" gibi yazılar hakkında inceleme başlatıldığı bilgisi
basında yer almıştır.
Ancak, bölge halkı operasyonları yapanların devletin
bilinen güvenlik güçlerinden farklı; sakallı, IŞİD görünümlü, Arapça ve Azerice
konuşan özel bir birim olduğundan söz etmekte ve bu özel birimin tekbir
getirerek halka saldırdığını, nefret dolu olduklarını, işkence ve şiddet
uyguladıklarını ifade etmektedirler.
Bugüne kadar bu timin kimler olduğuna
dair herhangi bir somut veri ortaya çıkmadığı gibi, bölgedeki devlet
yetkililerinin de böyle bir timin var olup olmadığı konusunda “Bizlerin de sözü
geçmiyor, kontrolümüzde olmayan güçler var.” şeklinde yanıtlar verdikleri iddia
edilmektedir.
Bölgede operasyonlar sırasında yaşanan
sivil ölümlerle birlikte operasyonların ardından gün yüzüne çıkan
"Esedullah Timi" imzalı yazılarla birlikte aydınlatılması gereken çok
fazla husus olduğu açıktır.
Tüm bu nedenlerle, ülkemizde
"Esedullah Timi" ismi verilen herhangi özel bir yapılanma olup
olmadığının, böyle bir yapılanma var ise bu yapılanmanın kimler tarafından
hangi gerekçelerle kurulduğunun tespit edilmesi ve bir hukuk devletinde
Esedullah Timi gibi bir yapılanmanın varlığının mülki amirler ve güvenlik
güçlerinin zafiyet ya da ihmalinden kaynaklanıp kaynaklanmadığının
araştırılarak gerekli tedbirlerin alınması amacıyla Anayasa’nın 98’inci ve İç
Tüzük’ün 104 ve 105’inci maddelerine göre Meclis araştırması komisyonu
Kurulmasını arz ve teklif ederiz. 
1) Özgür Özel  (Manisa)
2) Hüseyin Yıldız  (Aydın)
3) Mahmut Tanal  (İstanbul)
4) Ahmet Akın  (Balıkesir)
5) Özcan Purçu  (İzmir)
6) Kadim Durmaz  (Tokat)
7) Erdin Bircan  (Edirne)
8) Erkan Aydın  (Bursa)
9) Ceyhun İrgil  (Bursa)
10) Barış Yarkadaş  (İstanbul)
11) Aydın Uslupehlivan  (Adana)
12) Namık Havutça  (Balıkesir)
13) Gülay Yedekci  (İstanbul)
14) Candan Yüceer  (Tekirdağ)
15) Sibel Özdemir  (İstanbul)
16) Ali Haydar Hakverdi  (Ankara)
17) Zeynel Emre  (İstanbul)
18) Gürsel Erol  (Tunceli)
19) Onursal Adıgüzel  (İstanbul)
20) Didem Engin (İstanbul)
21) Melike Basmacı  (Denizli)

3.- Edirne Milletvekili Erdin Bircan ve 20
milletvekilinin, Ergene Nehri’ni kirleten kaynakların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/62) 
Türkiye
Büyük Millet Meclisi Başkanlığına
Ergene Nehri Havzası’nda Edirne'nin
Uzunköprü, Havsa, Süloğlu, Meriç; Kırklareli'nin Lüleburgaz, Babaeski, Vize,
Pınarhisar, Pehlivanköy ve Kofçaz; Tekirdağ'ın Çorlu, Çerkezköy, Malkara, Hayrabolu,
Saray, Muratlı, Ergene ve Kapaklı ilçeleri bulunmaktadır.
Ergene Nehri, Trakya bölgesinde
çiftçilerin yaklaşık olarak 300 bin dekarlık 1’inci, 2’nci ve 3’üncü sınıf
tarım alanlarının beslendiği en önemli akarsudur. Bir dönem Trakya tarımsal
sulamasının simgesi olan Ergene, bugün ülkemizdeki nehir kirliliğinin sembolü
olmuştur. Ergene'nin kirliliği bu yüzden tüm Trakya'nın en büyük sorunudur.
Tekirdağ’ın Saray ilçesi Yıldız Dağlarından berrak
doğan Ergene Nehri, ilk 15 kilometrede canlı barındırırken 15'inci kilometreden
sonra sanayi atıklarıyla bir anda simsiyah akmaya başlayarak hiçbir canlının
yaşamadığı bir nehir hâlini almaktadır. Ulaş'tan itibaren zehir saçan nehir,
çevresindeki doğa ve canlılara da zarar vermektedir. Nehir 4’üncü derece kirli su
hâlini almıştır. Nehir ağır metaller ve zararlı birçok bileşeni
barındırmaktadır. Durum o kadar vahimdir ki normalde 0,1-0,2 olması gereken
arsenik oranı, Uzunköprü lokasyonundan alınan su örneğinde 20,8 miligram olarak
tespit edilmektedir.
Yapılan araştırmalar, Ergene Nehri çevresinde
yaşayanların kansere yakalanma oranının nehre yakın yaşamayanlara göre 3 kat
fazla olduğunu ortaya koymaktadır.
Trakya Üniversitesi Tıp Fakültesi Üroloji Ana Bilim
Dalı eski öğretim üyesi Prof. Dr. Osman İnci ve ekibi tarafından hayata
geçirilen üç farklı bilimsel araştırmaya göre, Ergene Nehri çevresi ile
Trakya'nın farklı bölgelerinde yaşayan 196 tümörlü hastadan alınan kan, tümör
ve normal dokularında yapılan testler sonucunda nehir yakınında yaşayanların
değerlerinde normal kanser hastalarından 3 kat fazla kanserojen kadmiyum
maddesi tespit edilmiştir. Araştırma sonuçlarına göre kurşun, bakır ve çinkonun
tümörsüz dokularda bile yüksek çıkması, Ergene çevresinde yaşayanların uzun
süreli ağır metale maruz kaldıklarını ortaya koymaktadır.
TBMM 22’nci Yasama Döneminde kurulan Meclis Araştırması
Komisyonu da nehrin temizlenmesi konusunda tespitlerde bulunmasına rağmen,
nehrin temizlenmesi konusunda bir aşama katedilememiştir.
AKP Hükûmetinin on üç yıldır Ergene'nin temizlenmesine
dönük verdiği sözlerin hiçbiri tutulmamıştır. Çevre ve Orman Bakanı Veysel
Eroğlu, 2011'den önce "Bizim hedefimiz 2014 yılında Ergene Nehri'ni temiz
bir hâle getirmek." demiştir. Aynı yıl daha sonra "Biz Haliç'i
temizlemişiz, Ergene bizim için çocuk oyuncağı." diyen Bakan Eroğlu, 2015
yılında Ergene'nin tertemiz akacağını ve kendisinin Ergene'de yüzeceğini iddia
etmiştir. Sağlık Bakanı Mehmet Müezzinoğlu da 2013 yılında yaptığı açıklamada
"İnşallah, iki yıl sonra hep birlikte Ergene'de balık tutacağız." demiştir.
Verilen sözlere rağmen, Ergene, sanayi tesisleri tarafından kirletilmeye devam
etmektedir.
Bununla
birlikte, Ergene'nin temizlenmesi için çare olarak ilan edilen Marmara
Denizi’ne yapılacak derin deşarjla Ergene’nin suyunun temizlenmesi projesine,
başta konunun uzmanları olmak üzere, birçok tepki vardır. Projenin açık ve net
olmaması, Ergene'nin suyunun derin deşarjla Marmara'ya verildikten sonra kuruma
riskiyle karşı karşıya olması, Marmara Denizi’nin daha da kirlenmesi ile tüm
ekosistemin bozulması gibi birçok çekince uzmanlar tarafından ifade
edilmektedir.
Ergene Nehri’ni
kirleten kaynakların tespiti ve kapatılması ile nehrin bilimsel yöntemlerle
temizlenmesi amacıyla Anayasa’mızın 98’inci maddesi, İç Tüzük’ümüzün 104 ve
105’inci maddeleri gereğince bir araştırma komisyonu kurularak konunun tüm
boyutlarıyla araştırılmasını saygılarımızla arz ederiz.
1) Erdin Bircan (Edirne)
2) Erkan Aydın (Bursa)
3) Mahmut Tanal (İstanbul)
4) Özcan Purçu (İzmir)
5) Sibel Özdemir (İstanbul)
6) Ceyhun İrgil (Bursa)
7) Candan Yüceer (Tekirdağ)
8) Kadim Durmaz (Tokat)
9) Barış
Yarkadaş (İstanbul)
10) Aydın
Uslupehlivan (Adana)
11) Hüseyin
Yıldız (Aydın)
12) Ahmet Akın (Balıkesir)
13) Namık
Havutça (Balıkesir)
14) Ömer Fethi
Gürer (Niğde)
15) Gülay
Yedekci (İstanbul)
16) Ali Haydar
Hakverdi (Ankara)
17) Zeynel Emre (İstanbul)
18) Gürsel Erol (Tunceli)
19) Onursal
Adıgüzel (İstanbul)
20) Didem Engin (İstanbul)
21) Melike
Basmacı (Denizli)
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, 14/1/2016 tarihinde
İstanbul Milletvekili Filiz Kerestecioğlu Demir ve arkadaşları tarafından,
eğitimcilere ve akademisyenlere yönelik artan baskı ve tehditler ile ifade
özgürlüğü başta olmak üzere eğitimcilerin temel haklarına yönelik ihlallerin
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 14
Ocak 2016 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
14/1/2016
Türkiye Büyük Millet Meclisi Başkanlığına
Danışma
Kurulunun 14/1/2016 Perşembe günü (bugün) toplanamadığından grubumuzun
aşağıdaki önerisinin İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
 İdris
Baluken
 Diyarbakır
 HDP
Grup Başkan Vekili
Öneri:
14 Ocak 2016
tarihinde İstanbul Milletvekili Sayın Filiz Kerestecioğlu ve arkadaşları
tarafından verilen (601 sıra numaralı), eğitimcilere ve akademisyenlere yönelik
artan baskı ve tehditler ile ifade özgürlüğü başta olmak üzere eğitimcilerin
temel haklarına yönelik ihlallerin araştırılması amacıyla Türkiye Büyük Millet
Meclisine verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak, 14/1/2016 Perşembe
günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN – Önerinin
lehinde ve aleyhinde olmak üzere ikişer sayın
milletvekiline söz vereceğim.
Önerinin lehinde Filiz Kerestecioğlu,
İstanbul Milletvekili. 
Buyurun Sayın Kerestecioğlu. (HDP
sıralarından alkışlar)
Süreniz on dakikadır.
FİLİZ KERESTECİOĞLU DEMİR (İstanbul) –
Teşekkürler Sayın Başkan. 
Sayın Başkan, sayın milletvekilleri;
öncelikle, bugün Diyarbakır’da hayatını kaybeden başta çocuklar olmak üzere
bütün insanlarımızın yakınlarına başsağlığı, yaralılara da şifalar diliyorum.
Bugün, okunduğu gibi, özellikle
eğitimcilere ve akademisyenlere yönelik artan baskılar nedeniyle verilen bir
araştırma önergesi için söz aldım. Anayasa ve uluslararası sözleşmelerle
güvence altına alınmış olan ifade özgürlüğü hakkını kullanan akademisyenler ve
kamu emekçileri ciddi bir baskıya maruz kalıyorlar ve sadece can güvenlikleri
değil aynı zamanda iş güvenceleri de baskı altında ve bununla ilgili derin
endişe duyuyorlar.
Örneğin, 12-13 Ekimde KESK’ten, Kamu
Emekçileri Sendikalarından üyeler Ankara katliamında kaybettikleri dostları,
arkadaşları için, onların yasını tutmak ve sorumluları protesto etmek için
greve çıkmışlardı. Aynı şekilde bir baskıyı o zaman da yaşamışlardı; disiplin
soruşturmaları açıldı haklarında, disiplin cezaları verildi ve okunan basın
metinleri gerekçe gösterilerek üyeler hakkında adli işlem başlatıldı.
Yine, 29 Aralıkta kamu emekçileri sokağa çıkma
yasaklarının olduğu bölgelerde yaşam hakkı başta olmak üzere temel hakların
ihlal edilmesine, eğitim, sağlık dâhil tüm kamu hizmetlerinin askıya alınmasına
karşı bir günlük iş bırakma eylemi yaptılar ve hemen ardından valiliklere
gönderilen “eğitim hakkını engelleyici eylemler” konulu talimatla greve katılan
eğitimcilerin bilgileri istendi ve şimdi aynı şekilde tüm kamu emekçileri
üzerinde çok ciddi bir baskı var. Onlara karşı yürütülen soruşturmalar Anayasa
ve ILO’nun 87, 98 numaralı Sözleşmeleriyle güvence altına alınan, ceza
hukukuyla da korunan grev hakkını açıkça çiğnemekte. Yöneticiler tarafından
verilen kararlar ise tamamen siyasi kararlar. 
Bu kamu emekçilerine yönelik idari baskılar yoğunlaşırken
bir yandan da Vine Politik, Polis Memurları Dayanışma Grubu gibi sosyal medya
platformları aracılığıyla, barış talebinde bulunan bu kamu çalışanlarının
bilgileri teşhir ediliyor. Öğretmenler, psikologlar, sağlıkçılar, partimizi
destekleyen iletiler paylaşan insanlar, yalnızca barış talebinde bulundukları
için terör örgütü propagandası yapmakla suçlanıyorlar. Üstelik hedef gösterilen
eğitimciler fiilî saldırılara maruz kalıyor ve görev yaptıkları ilçeleri terk
etmek zorunda kalıyorlar. Artık “barış” sözü, gerçekten, sadece terör örgütü
propagandası yapmak için yeterli bir söz hâline geldi. 
Beni, gecenin bir yarısında aradılar Balıkesir
Dursunbey ilçesinden. Bu durum gerçekten vahim arkadaşlar yani bununla ilgili
ciddi tedbirler alınması, bir şeyler yapılması lazım. Tabii, özellikle
iktidarda olan partinin milletvekillerine sesleniyorum. Balıkesir Dursunbey’de
önce okul müdürü olarak görev yapan Ali Kürşat Özgüler ile aynı ilçede
öğretmenlik yapan Çilem Seda Erdoğan’ın sosyal medyada teşhir edilmelerinin
ardından -ki, bir gün içerisinde 940 paylaşım yapılıyor, bayağı linç girişimine
yönelik paylaşım yapılıyor bu kişiler ardından- Ali Kürşat Özgüler’in evinin
etrafı 25-30 kişilik bir grup tarafından sarılıyor. 
Biraz sessiz olabilir misiniz, dikkatim dağılıyor
çünkü, kusura bakmazsanız.
MİHRİMAH BELMA SATIR (İstanbul) – Tamam. 
BAŞKAN – Sayın milletvekilleri, lütfen hatibi
dinleyelim efendim. 
MEHMET METİNER (İstanbul) – Sayın Başkan, bir not
iletiyoruz birbirimize, mahzuru yoksa. 
FİLİZ KERESTECİOĞLU DEMİR (Devamla) – Arkada da
olabilir. 
MİHRİMAH BELMA SATIR (İstanbul) – Siz konuşmanıza devam
edin. 
FİLİZ KERESTECİOĞLU DEMİR (Devamla) – Edemedim ama
kesildi, o yüzden. 
MİHRİMAH BELMA SATIR (İstanbul) – Dinliyoruz biz sizi. 
FİLİZ KERESTECİOĞLU DEMİR (Devamla) – Umarım. 
METİN KÜLÜNK (İstanbul) – Sayın milletvekilim, böyle
bir usul yok yani. Rica ediyorum… 
MİHRİMAH BELMA SATIR (İstanbul) – Böyle bir şey yok
yani. 
BAŞKAN – Devam edin efendim, Sayın Kerestecioğlu… 
FİLİZ KERESTECİOĞLU DEMİR (Devamla) – Ben Başkan Bey’e
söylüyorum. Tamam. 
BAŞKAN – Lütfen…
METİN KÜLÜNK (İstanbul) – Biz ilkokul çocuğu değiliz. 
FİLİZ KERESTECİOĞLU DEMİR (Devamla) – Değiliz de bazen
öyle davranılabiliyor maalesef. 
BAŞKAN – Değerli milletvekilleri…
FİLİZ KERESTECİOĞLU DEMİR (Devamla) – Sizin…
BAŞKAN – Bir saniye Sayın Kerestecioğlu.
Hatibin sükûnet istemesi en doğal hakkıdır, buna saygı
gösterelim efendim.
FİLİZ KERESTECİOĞLU DEMİR (Devamla) – Evet yani.
METİN KÜLÜNK (İstanbul) – Sayın Başkanım, burası
ilkokul değil.
BAŞKAN – Lütfen Sayın Külünk…
METİN KÜLÜNK (İstanbul) – İlkokul değil, rica ediyorum.
FİLİZ KERESTECİOĞLU DEMİR (Devamla) – Bir dakika da
süre isteyeceğim.
METİN KÜLÜNK (İstanbul) – Genel Kurula hatip hitap
edebilir.
Buyurun.
FİLİZ KERESTECİOĞLU DEMİR (Devamla) – Ben sizin
“Buyurun.” demenizle buyuracak değilim. Kulağımın dibinde konuşuyorsunuz, o
nedenle sessiz olmanızı gayet kibar bir şekilde rica ettim.
BAŞKAN – Sayın milletvekilleri, rica ediyorum…
Buyurun Sayın Kerestecioğlu, siz devam edin.
FİLİZ KERESTECİOĞLU DEMİR (Devamla) – Kaba bir üslup da
kullanmadım, tekrar etmeyin.
MEHMET METİNER (İstanbul) – Burada bir kasıt yok.
BAŞKAN – Siz devam edin efendim.
MEHMET METİNER (İstanbul) – Abartmanıza gerek yok ya,
bir kasıt yok.
FİLİZ KERESTECİOĞLU DEMİR (Devamla) – Abartan sizsiniz,
“Buyurun.” diyorsunuz, “ilkokul çocuğu” diyorsunuz. Ben herhangi bir şey
söylemedim, sadece “Dikkatim dağılıyor.” dedim, başka da bir şey söylemedim.
BAŞKAN – Sayın Kerestecioğlu, siz devam edin efendim.
Siz devam edin.
MİHRİMAH BELMA SATIR (İstanbul) – Filiz Hanım,
konuşmanıza devam edin.
FİLİZ KERESTECİOĞLU DEMİR (Devamla) – Ben özellikle
insanların, eğitimcilerin yaşam hakkıyla ilgili bir şeye dikkat çekmek istedim
ve özellikle de sizlerin dikkatinizi çekmek istedim. Çünkü bununla ilgili önlem
alacak olanlar biz değiliz.
Gecenin bir vaktinde Balıkesir Dursunbey’den çok genç
bir kadın öğretmen arıyor ve evine eşyalarını bırakarak ilçeyi terk etmek
zorunda kaldığını ifade ediyor. Bununla ilgili herhâlde sizler bir şey
yapacaksınız. O yüzden dinlemek önemlidir.
Üstelik, tüm vatandaşların, sadece bu öğretmenimizin
değil, yaşam, barınma haklarını korumakla yükümlü olan kamu emekçilerine
yönelik linç girişimleri başlatanlar hakkında gerekli bilgileri cumhuriyet
savcısına bildirmek… Soruşturmayı yürütmekle görevli olan ilçe emniyet
yetkilileri ve kaymakamlığa başvuru yaptığında bu öğretmenler, kendilerinin
dilekçeleri işleme dahi alınmıyor, “Almakta tereddüt ediyoruz.” deniyor ve
ondan sonrasında da kalkıp “Peki, siz ilçeyi terk etmemizi istiyorsunuz ama
bizim güvenliğimizi, can güvenliğimizi sağlayabilecek misiniz?” dediklerinde
“Hayır, bunun garantisini veremeyiz” deniyor. Bakanla konuşuyor kaymakamlık ve
bakanlık diyor ki kendilerine: “Eğer bütün öğretmenlere biz görev değişikliği
yaparsak o zaman o illerde, ilçelerde kim eğitim verecek?” Bunun üzerine, işte,
“Can güvenliğimizi sağlayabilecek misiniz?” diye sorduklarında da “Hayır, bunun
garantisini veremiyoruz.” deniyor. Yani bir ülkede eğitim yapılmaya
çalışılıyor. Eğer gerçekten bir suç varsa onunla ilgili soruşturma açarsınız,
yaparsınız ama sosyal medyadan teşhir etmek, hedef göstermek, o insanların,
kalkıp da eşyalarını dahi alamadan gencecik öğretmenlerin o okullardan ve
ilçelerden uzaklaşmak zorunda kalmalarına sebep olmak gerçekten ciddi bir
sorumluluktur ve bunu özellikle hatırlatmaya çalışıyorum. 
Binlerce öğretmenin “hizmet içi eğitim” adı altında
ilçelerden çıkarıldığı, sağlık emekçilerinin öldürüldüğü ve tüm kamu
hizmetlerinin yeniden dizayn edildiği çatışma ortamında da kamu emekçilerinden
âdeta her şeyi görmezden gelmeleri bekleniyor. Bugünkü icraatlar, bana,
açıkçası, 12 Eylül Dönemi’nde yaklaşık 5 bin kamu görevlisinin 1402 sayılı
Sıkıyönetim Kanunu’yla işlerinden olmasını hatırlatıyor. 1402’likler arasında
üniversite görevlilerinin yanı sıra ilkokul öğretmenleri, tiyatrocular gibi pek
çok kamu görevlisi vardı. Ne kadar manidar değil mi? Bugün de Cumhurbaşkanı
aynı hafta içinde bir yandan “Kamuda görev yapanlar süratle ayıklansınlar.”
derken bir yandan da devletin vatandaşlarına uyguladığı şiddete son vermesini
talep eden bir barış çağrısı yayınlayan akademisyenlerden ağza alınmayacak
sıfatlarla bahsedebiliyor. Bugün komutanlara yetki vermeye dahi gerek yok, 12
Eylülde komutanlara yetki vermek gerekiyordu, buna dahi gerek yok; Cumhurbaşkanının
iki dudağının arasından çıkan bir talimatla tüm üniversitelerin rektörleri,
akademisyenler hakkında soruşturma başlatabiliyor, akademisyenlerin siyasi bir
konuda fikir beyan etmelerine YÖK de müdahale edebiliyor.
YILMAZ TUNÇ (Bartın) – Terörü desteklemek siyasi bir
konu mudur?
FİLİZ KERESTECİOĞLU DEMİR (Devamla) - YÖK bir fikir
suçları mahkemesi mi arkadaşlar? YÖK nasıl müdahale edebilir? Üstelik, sadece
fikir beyan etmekle de kalmıyor, Üniversitelerarası Kurulu ve rektörleri de bu
konuda göreve çağıracağını söylüyor. Bu kadar keyfî, sınırsız bir müdahale
ancak askerî darbe rejimlerinde olur. Cumhurbaşkanının açıklamasının ardından,
atanan rektörler art arda bildiride imzası olan akademisyenleri nefretle
kınadıklarını bildiren mesajlar yayınlıyorlar. Abdullah Gül Üniversitesi
Rektörü, Profesör Doktor Bülent Tanju’nun istifasını isteyecek kadar ileri
gidiyor. Dün, aynı şekilde, Maltepe Üniversitesinden arandım, Maltepe
Üniversitesindeki akademisyenler de kendilerine şöyle iletildiğini söylüyorlar:
“Ya istifa edin ya emekliliği gelenler emekli olsun ya da soruşturma açacağız
hakkınızda.”
YILMAZ TUNÇ (Bartın) – Ya da terörü desteklemesinler. 
FİLİZ KERESTECİOĞLU DEMİR (Devamla) – Böylesine açıkça
bir destek. 
Hamasetle bir yere varamayız. “Terör” diye her şeyin
adı, ben IŞİD’i bile “terör” diye adlandırmıyorum. Gerçekten, kalkıp, terörün
ne olduğunu, öncelikle, umarım bir gün bu Mecliste herkes birbirine “Kimin
bebeğini kim öldürdü?”, “Kim terörist?” suçlaması yapmadan konuşabiliriz. 
AHMET HAMDİ ÇAMLI (İstanbul) – IŞİD de terörist değil
mi? 
FİLİZ KERESTECİOĞLU DEMİR (Devamla) – İşte, ancak bana
böyle cevap verebilirsiniz. 
(Mikrofon otomatik cihaz tarafından kapatıldı) 
AHMET HAMDİ ÇAMLI (İstanbul) – Nasıl cevap verelim yani
IŞİD’i terör olarak algılamıyorsunuz!
BAŞKAN – Sayın Kerestecioğlu, kaybettiğiniz süreyi
telafi etmek için size iki dakika daha süre veriyorum efendim. 
Buyurun. 
FİLİZ KERESTECİOĞLU DEMİR (Devamla) – Teşekkürler Sayın
Başkan.
Atatürk Üniversitesi Rektörü yaptığı açıklamada şöyle diyor:
“İnsanın olduğu her yerde farklı düşünceler olabilir ama düşünce ayrı bir olay,
devlete karşı çıkmak ayrı olaydır.” Üniversite rektörü bunu söyleyen. “Atatürk
Üniversitesinde herkes düşüncesini özgürce söyleyebilir ama devlete karşı
gelemez. Devlet olmazsa üniversite de olmayacaktır.” 
Bakın, elimizde resmen bir cadı avı listesi var ki
zamanında söylenen o cadıların şifacılar olduğunu sonradan tarih bize öğretti. 
Aynı şekilde onlarca üniversite imzacı akademisyenler
hakkında soruşturma açacağını söylüyor. Açıkça ilan etmeyenler de demin dediğim
gibi iki seçenek koyuyor: “İstifa edin ya da emekli olun.” 
Şimdi, bir yandan devlet Mccarthycilik oynarken öte
yandan da, aynı biçimde, akademisyenleri birtakım suç örgütü liderleri de hedef
tahtasına oturtuyor. Sedat Peker “Oluk oluk kan akıtacağız, akan kanlarınızla
duş alacağız.” deme cüretinde bulunabiliyor. Aylardır sadece fikir açıklayanlar
için her türlü talimatı verenler, bu şekilde şiddete çağrı yapan kişiyle ilgili
tek bir açıklamada bulunmadılar, sizin sıralarınızdan da tek bir açıklama
gelmedi maalesef. Ve bir başka merak konusu, gerçekten, talimatsız hareket eden
savcılar kaldı mı, bunu merak ediyorum, bunun dışında da Sedat Peker’in
söyledikleri birilerinin iç sesi ve o yüzden mi dokunulmuyor? Sizler de bununla
ilgili bir şey söyleyecek misiniz? 
Günümüz demokratik hukuk devletlerinde en
çok önem verilen hakların başında ifade özgürlüğü gelir. Bunun için devlet
gerekli güvenli ortamı sağlamak zorundadır, bunu yerine getirmek zorundadır. 
HÜSNÜYE ERDOĞAN (Konya) – İfade özgürlüğü var da terör
özgürlüğü yok.
FİLİZ KERESTECİOĞLU DEMİR (Devamla) – Ben konuşmama son
verirken özellikle sizlere bir hususu belirtmek isterim. Bugün birçok kişinin
söylediği gibi, Ayşe öğretmen benim arkadaşlar, Ayşe öğretmen hepimiziz ve
bunun için gerçekten gerekenler yapılmalı, ifade özgürlüğünün garantisi
sağlanmalı.
Hepinizi saygıyla selamlıyorum. (HDP sıralarından
alkışlar)
YILMAZ TUNÇ (Bartın) – O akademisyenler talimatı
nereden aldı?
BAŞKAN – Teşekkür ederim Sayın Kerestecioğlu.
Önerinin aleyhinde Kamil Aydın, Erzurum Milletvekili.
Buyurun Sayın Aydın. (MHP sıralarından alkışlar) 
Süreniz on dakikadır. 
KAMİL AYDIN (Erzurum) – Saygıdeğer Başkan, değerli
milletvekilleri; ilgili önerinin aleyhinde söz almış bulunmaktayım. Milliyetçi
Hareket Partisi adına hepinizi saygıyla selamlıyorum. 
Konuşmama başlamadan önce, dünkü elim saldırıda
kaybettiğimiz şehitlerimize Allah’tan rahmet, kederli ailelerine de başsağlığı
diliyorum. Türk milletinin de başı sağ olsun diyoruz.
Evet, bir ilk daha gerçekleşti, bugüne kadar terör
örgütünün ısrarla kabul etmediği bu bebek katilliği de artık tescil edilmiş
bulunmaktadır. Bunu artık burada… Milliyetçi hareket Partisi bunu mütemadiyen
söylüyordu ama bugün maalesef… Dün, yavrularımızı da hedef alarak, masum
uykusunda uyuyan bebeklerimizi de hedef alacak kadar canileşen bir olaya
tanıklık ettik. Bir başka…
YILMAZ TUNÇ (Bartın) – Önceden de öldürdüler.
KAMİL AYDIN (Devamla) – Biz her zaman söylüyorduk. Size
bunu söylüyorum: “Bebek katili” diye söyleyin, korkmayın söyleyin. Katil
katildir. 
YILMAZ TUNÇ (Bartın) – Yok yok, önceden de bebek
öldürdüler ya!
AHMET GÜNDOĞDU (Ankara) – Sana destek çıkıyor, “Önceden
de öyleydi.” diyor, yanlış anlaşılmasın.
KAMİL AYDIN (Devamla) – Evet öyleydi, biz onu söylüyoruz.
YILMAZ TUNÇ (Bartın) – Niye itiraz ediyorsunuz?
KAMİL AYDIN (Devamla) – Etmiyorum efendim. 
ERKAN AKÇAY (Manisa) – Sen niye itiraz ediyorsun? 
KAMİL AYDIN (Devamla) – Söyleyin, rahat söyleyin,
bizimle beraber. 
YILMAZ TUNÇ (Bartın) – Ya “Önceden de öldürdüler.”
diyorum!
KAMİL AYDIN (Devamla) – Şimdi bakın, lütfen, zamanımı
çalmaya çalışmayın, bir şeyler anlatacağım.
BAŞKAN – Sayın milletvekilleri, lütfen hatibi
dinleyelim efendim.
KAMİL AYDIN (Devamla) – Efendim, diğer
önemli bir şey de yine çok idealize ettiğimiz, zaman zaman referanslarımızı hep
verdiğimiz Batı’yla ilgili bir şeyi, yine dün yaşanan bir olayı da aynı şekilde
kınıyorum. Bakın, sahile vurmuş bir bebek, değil mi, Aylan bebeğimizdi, hepimiz
sahiplendik çünkü hepimiz ebeveyniz, anneyiz, babayız. Ama bizler milyonlarca
Suriyeli göçmeni bağrımıza basarken onlar geçmişte uyguladıkları gibi… Yurt
dışı seyahatleri yapan bütün arkadaşlarımız bilir, geçmişte uçaklara binerken
daha uçak inmeden ilaçlanırdı uçaklar; nerede ise tırnak, diş muayenesi bile
yaparlardı. Bu idealize ettiğimiz, hep örnek aldığımız, 400 de imzanın atıldığı
bu Batı… Dün Charlie Hebdo’nun bir karikatürü yayımlandı, dikkatinize sunmak
istiyorum. O karikatürde Aylan bebeği ima ederek koşan bir çocuk, bir bayanı
kovalayan bir çocuk… Almanya’daki o yılbaşı gecesi yaşanan taciz olaylarına
atfen “Kim bu?” diyor. Diyor ki: “İşte bu Aylan bebeğin büyümüş hâli. Gelecekte
bunlar burada böyle tacizci olacaklar.” Bunu da kınıyorum. Bu bir entelektüel
tavırdır aynı zamanda.
Şimdi, efendim, gelelim bu 1.128
aydınımsı, sözde aydın ya da Gramsci’nin deyimiyle “organik aydın”
müsveddelerinin ifade ettiği şeylere. Bunlar sadece bilgi teknisyenleridir,
aydın değildir. Bunlar sadece belirli ideolojinin mahkûmlarıdır, onların
sesleri olurlar.
Efendim, demokrasi ile anarşiyi ayıran
ince bir çizgi vardır. Demokrasi kurallı yaşama rejimidir. Değerli
milletvekilleri, anarşi ise kural tanımaz, özgürlükler ister, özgürlüklerden
bahseder demokrasi gibi. Ama en büyük ayırıcı çizgi; biri kurallı yaşama rejimidir,
biri kural tanımaz. İşte kural tanımayan anarşi; kaosu, kargaşayı, işi bir adım
ileri götürerek silahlı teröre dönüştürerek öldürür, katleder, yok eder. Bugün
ülkemizin çok güzide bir bölgesinde yaşanan budur. Orada bir terör olayı
vardır.
Peki, aydın, entelektüel kimdir? Âcizane,
felsefe sözlüğüne entelektüel sorumluluğu yazmaya çalışan bir kardeşiniz
olarak, bir de “Entelektüel Yabancılar ve Ölümcül Kimlikler” diye bir çalışmam
var, ondan biraz da esinlenerek bir iki şey söyleyeceğim partim adına. 
Efendim, entelektüellik, aydınlık ya da eskilerin
ifadesiyle münevver olmak, mesleğimiz ne olursa olsun… Profesyonelce yaptığımız
mesleklerimiz vardır ama bir de, bunun dışında, toplumu yönlendirme,
bilgilendirme, aydınlatma görevi üstlenmektir aydınlık, entelektüellik. Meslek
ne olursa olsun; akademisyen olabilirsiniz, doktor olabilirsiniz, hemşire
olabilirsiniz ama aynı zamanda entelektüel bir tavır da takınabilirsiniz çünkü
böyle bir toplumsal sorumluluk vardır. Bunu yaparken profesyonel olamazsınız,
amatör ruhla hareket etmek zorundasınız. Peki, o zaman ölçünüz ne olacak?
Ölçümüz şu olacak: Hak ve hakikati her yerde, her şartta söylemek olacak;
haksızlığı ifade etmek olacak; birilerinin sözcüsü olmamak olacak; Edward
Said’in ifadesiyle -entelektüelliğin kuramcısıdır kendisi- gerekirse yabancı
olmaktır, sürgün olmaktır, marjinal olmaktır, bir yerin yerlisi olmamaktır ama
bir grubun, bir terör örgütünün, bir yapının güdümüne girmemektir entelektüel
olmak, aydın olmak. 
İşte, bu özellikleri taşıyıp taşımadıklarına bakarak
bir yorumlamada bulunmak istiyorum. Efendim, güneydoğuda bir terör fırtınası
yaşanmaktadır. Katil örgüt, sürekli yaşlı-genç, bebek, efendim, öğrenci ayrımı
yapmadan, bay-bayan, kadın-erkek ayrımı yapmadan yine bütün terör olaylarına
devam etmektedir. Hâlbuki burada, efendim, o Boğaziçi’nde, o Bebek’te, o
Nişantaşı’nda, o güzel manzaralar eşliğinde ya da Avrupa başkentlerinde, aynı
mekânlarda, dikkat ederseniz, imzaların gelme yoğunluğu oralarda. 
Efendim, geçmişte de bu entelektüel tavır vardı, bu
yapay entelektüellik, bu bilgi teknisyenliği. Zap Suyu’na ağıt yakarlardı
geçmişte, biraz da, efendim, manzaranın ve aldıkları alkolün de etkisiyle
şiirler, serenatlar, ağıtlar dizilirdi. 
Hiç unutmuyorum, yaşadığım bir örneği vereceğim. Ben
Doğu Anadolu’da şartları ağır bir üniversitede akademisyenlik yaptım. Ama yurt
dışında da çok kalifiye, çok kalite… Bugün imzaların bazılarının geldiği
üniversitelerde de bulundum, ikinci master ve doktoramı da orada yaptım ama bir
Türkiye Cumhuriyeti vatandaşı olarak, bir Türk evladı olarak, aynen Aziz Sancar
gibi, hiçbir zaman ülkeme, ilkelerime, ülkülerime, vatanıma ihanet etmedim,
edenlerin de hep karşısında durdum. (MHP sıralarından alkışlar) Nasıl durdum
biliyor musunuz, burada, söyleyen değil, söyletene de vebal yükleyerek ifade
etmek istiyorum. Dönemin rektörlerini uyardık -biri de zatımuhterem, şu anda
burada yok, Kırıkkale Üniversitesi rektörümüzdü- “Efendim, yurt dışına öğrenci
gönderiyorsunuz ama geliyorlar, burada ilgili bilim dallarıyla ilgili hiçbir faaliyetleri
yok, tamamen bölücü mihrakların güdümüne girip Türkiye aleyhine birtakım
faaliyetlerde bulunuyorlar.” dedik, dikkate alınmadık. 
Bu ağıtları yakanlara, bugün bu imzayı atanlardan
bazılarına böyle bilimsel bazı etkinliklerde söylediklerimiz oldu. Şunu dedim:
Evet, Doğu Anadolu, Güneydoğu Anadolu gerçekten her anlamda eksikleri olan,
doğa şartları ağır, iklim şartları ağır, imkânlar dâhilinde birtakım eksikleri
olan bir bölge. Akademik olarak da eksikleri vardı. Lütfedin de o sırça
köşklerinizden gelin, Kenan Evren gibi bir diktatörün zorlamasıyla olmasın,
madem bu kadar idealistsiniz, bu kadar entelektüel bir birikiminiz var, gelin,
buradaki üniversitelere gönüllü olarak katkıda bulunun.” Ama hiçbiri gelmedi,
sözde kaldı. “Ricky Martin in Mardin.” diye bir bildiri verip gittiler. 
Şimdi, bunu buradan haykırıyorum, yüce Meclisten, Türk
milletinin önünde, bizi izleyenlere de söylüyorum, akademisyen arkadaşları da
uyarıyorum: Arkadaşlar, Erol Güngör’ün ifade ettiği gibi, aydın olmak bilgi ve
belgeye, araştırmaya dayalı olmaktır. Başka bir aydınımız Yusuf Has Hacip -bunu
artık belleteceğiz inşallah, okuyacağız hep beraber, okutacağız, bakanlarımıza
da okutacağız inşallah- o bilge insan diyor ki: “Aydın, münevver, toplum
içerisinde, halk içerisinde yüreğini avucuna alıp hakkı söyleyen, hakkı savunan
insandır.” İşte, benim anladığım aydın budur, benim tavrım, aydın tavrım budur.

Şimdi, Batı’da örneklerimiz var, biraz önce Fransa’yı
örnek verdim. Efendim, Amerika’da bir sürü “think tank” grupları var ve onların
adlarına çeşitli söylemlerin altyapısını oluşturan entelektüelimsi tipler var.
İşte, Chomsky de onlardan bir tanesi. Çok iyi tanırım çünkü ben de bir dil
bilimciyim, o da bir dil bilimci. Gerçekten profesyonel mesleğine, bilimsel
yönüne diyecek bir şeyimiz yok, özellikle uygulamalı dil bilimde çok yetkindir
ama nedense kendi ülkesindeki -biraz önce konuşmacı da zikretti- cadı avlarıyla
ilgili fazla bir aktivitesi yok. Efendim, William Bush 1991’de Irak’a operasyon
kararı aldığında “Biz Irak’ı özgürleştirmeye gidiyoruz.” diyerek…
(Mikrofon otomatik cihaz tarafından kapatıldı) 
KAMİL AYDIN (Devamla) - …Irak’ı bu hâle sokanlara
söyleyecek iki lafı olmazken, bugün bilmediği, görmediği, tanımadığı, bilimsel
bir araştırma dahi yapmadığı bir olay hakkında ahkâm kesmektedir. Bunları biz
nefretle kınıyoruz Milliyetçi Hareket Partisi olarak. Artık, Türkiye
Cumhuriyeti devletinin Aziz Sancarlar gibi aydın, münevver insanlara ihtiyacı
vardır. Bakın, onlar yalılarda büyüyüp, Bogaziçi gibi üniversitelerde
Anadolu’da kurulacak bir üniversiteye -vakıayla konuşuyorum- “Orası şarktır,
orada üniversite olmaz.” diyenlerin bugün güneydoğuda yaşadığımız bu terör
olayları hakkında söyleyecek hiçbir sözleri olamaz. Ya oradan vazgeçecekler,
gelip orada bizimle beraber yaşayacaklar ya da Aziz Sancar gibi dürüst
davranacaklar. Anadolu’nun bağrından kopmuş, ilim irfan adına gitmiş ve inanın,
evi yok, banyo yapacak imkânı yok, laboratuvarında yangın hortumuyla duşunu
alan bir bilim adamı, bir aydın. Münevver olmak en önemli şiarınız olmalı
diyorum.
Hepinizi saygıyla selamlıyorum. (MHP sıralarından
alkışlar)
BAŞKAN – Teşekkür ederim Sayın Aydın.
Önerinin lehinde Levent Gök, Ankara Milletvekili.
Buyurun Sayın Gök. (CHP sıralarından alkışlar)
Süreniz on dakikadır.
LEVENT GÖK (Ankara) – Sayın Başkan, değerli
milletvekilleri; konuşmama başlarken önceki gün Sultanahmet’te
gerçekleştirilen, IŞİD terör örgütü tarafından patlatılan bombayla -yabancı
uyruklu turistlerin hayatını kaybettiği olayda- hayatını kaybeden herkese ve
dün Diyarbakır’ın Çınar ilçesinde bir emniyet merkezimize düzenlenen bombalı
saldırıda, 3’ü bebek, 6 yurttaşımızın hayatını kaybetmesi nedeniyle, bütün ölen
yurttaşlarımıza Allah’tan rahmet diliyorum. 
İçimiz bir kez daha dağlandı değerli milletvekilleri.
Ne oluyor, Türkiye nereye gidiyor? Türkiye’nin her gün bir köşesinden acı
haberler gelecek diye artık gözümüze uyku girmiyor. Böyle bir tabloyu Türkiye
taşıyamaz değerli milletvekilleri. Böyle bir tablo taşınabilir bir tablo
olmaktan çıkmıştır ve artık Türkiye’de bütün kavramlar da birbirine girmiştir.
Aslında, bu kavramların birbirine girmesinin nedeni de iktidarın ikircikli
tavırlarıdır. İktidarın -dönemsel ve konjonktürel tavırları- zamanı geldiğinde
“çözüm süreci” diye adlandırdığı süreçle ilgili adımları atarken ki tavırları
farklıdır, “Artık çözüm süreci buzdolabında.” dediği zamandan sonraki tavırları
farklıdır. İktidarın yaklaşımına göre bir bakarsanız “çözüm süreci” diye
adlandırdığı dönemde, o gün, o sürece destek veren bütün bilim adamları iyidir
ama sürecin bozulduğu andan itibaren “O süreç yürüsün.” diyen herkes iktidarın
karşısındadır. Tam bir ikircikli durumdur. Hemen çözüm sürecinin -yanında
olunduğu iyi günlerde- yanında olanlar taltif edilir, akil adamlar sayılır,
iktidar tarafından kollanır ama süreç değiştiğinde bu sefer saflar değişmiştir,
artık terörist muamelesi görülmeye başlanır. Kimdir terörist? Nasıl bu kadar
ucuzca laflar sarf edebiliyoruz? 
Bakın değerli arkadaşlarım, bu iktidarın
cevaplandırması gereken temel bir soru var. Bu iktidar dört yıl önce “çözüm
süreci” diye bir süreç başlattı mı? Başlattı. Bunu önceki seçim
kampanyalarınızda “billboard”lara taşıdınız mı? Taşıdınız. Ne diyor burada?
“Çözüm süreci başladı, anaların gözyaşı dindi.” 
Değerli milletvekilleri, iktidar çözüm
sürecini kimle başlattı? Kimle başlatmıştır, kritik soru bu. 
AHMET HAMDİ ÇAMLI (İstanbul) – Milletle,
milletle!
LEVENT GÖK (Devamla) – Buna cevap
verebiliyor musunuz? Biz veriyoruz. İktidar çözüm sürecini PKK’yla
başlatmıştır.
BÜLENT TURAN (Çanakkale) – Yapma
Başkanım, sen bari yapma!
LEVENT GÖK (Devamla) – Ve Oslo’da
görüşmeler yapılmıştır. Oslo’da görüşmeler yapıldığı zaman “Böyle bir görüşme
varsa şerefsizdir.” denilmesinden daha sonra “Çözüm süreci başladı, anaların
gözyaşı dindi.” noktasına gelinmiştir. O zaman iktidara destek olan herkes
korunmuş, çözüm süreci her yerde anlatılır olmuş ama Cumhuriyet Halk Partisi o
günlerde tarihî çağrısını yapmıştır. “Bakın, bu işin çözüm yeri Meclistir. Bu
devasa sorunun çözüm yeri Meclistir. Meşru ortamda görüşmemiz gerekir,
toplumsal mutabakat kurmamız gerekir, komisyon kurmamız gerekir ve bu komisyon
bir ortak akıl heyeti üretmelidir ve her şey herkesin gözü önünde olmalıdır,
veremeyeceğiniz angajmanlara girmeyin.” denilmiştir. O zaman Cumhuriyet Halk
Partisinin bu tarihî uyarısı elin tersiyle itilmiştir ve gelinen süreçte bir
yandan çözüm sürecinin lağvedildiği günlere gelinmiştir.
Değerli arkadaşlarım, şimdi, bir bildiri
savaşları var. İşte, bu, Hükûmetin ikircikli tavırlarından dolayı. Yani, çözüm
süreci olduğu zaman… Yine, AKP’li milletvekillerine soruyorum: 2013 Nevruz’unda
ve 2015 Nevruz’unda Diyarbakır Meydanı’nda kimin bildirisi okunmuştur?
Hükûmetin gözetiminde, kollamasında, himayesinde kimin bildirisi okunmuştur
2013 Nevruz ve 2015 Nevruz’unda?
Değerli arkadaşlarım, bugün siz herkesi,
kendinize karşı olan herkesi terörist diye suçluyorsunuz. 2013 Nevruz’unda ve
2015 Nevruz’unda, sevgili yurttaşlarım, Diyarbakır Meydanı’nda Hükûmetin
himayesinde Abdullah Öcalan’ın bildirisi okunmuştur. Kimdir terörist sizce,
kimdir?
BÜLENT YENER BEKTAŞOĞLU (Giresun) –
Bildiriyi okutan!
LEVENT GÖK (Devamla) – Nereden nereye geliyorsunuz?
Bakın, bu, tam bir ikircikli tavır. Milyonlar toplanıyor, Hükûmet devrede,
naklen yayınlanmıştır değerli arkadaşlarım, bunların hepsi. Bunları yaşadık,
değil mi? Bunları yaşadık. 
Şimdi, böyle bir tabloda, yine işler iyi gittiği zaman,
yine bir AKP billboardu: “Olağanüstü hâl kalktı. Baskılar bitti. Köyümde
özgürce yaşıyorum.” Öyle mi! Aynen bu, olağanüstü hâl kalkmış. 
Değerli arkadaşlarım, işte bu ikircikli tavırlarınızdan
dolayı -tam beş ay önceki afişinizdir bu- şu anda, Türkiye’de, tam 1,5 milyon
insanın yaşadığı yerde âdeta sıkıyönetim var -ilan edilmemiş- olağanüstü hâl
var. Nasıl geldiniz bu tabloya? Nasıl oldu bu tablo? Terör… Terörün her
türlüsüne karşıyız, lanetliyoruz. Adını koyarak, amasız. Cumhuriyet Halk
Partisi, PKK terörüne de, IŞİD terörüne de, DHKP-C terörüne de ayrımsız
karşıdır. Peki, PKK’yla görüşme yaptığınız zamanı nasıl açıklayacaksınız?
Açıklayamazsınız. (CHP sıralarından alkışlar) Böyle bir girdap içerisinde
kıvranıp duruyorsunuz. İşinize geldiği zaman çözüm süreci makbul ve iyi ama
sizin konjonktürünüz bozulduğu zaman bu süreç yanlış, bu sürece destek
verenlere terörist gibi bir yafta yapıştırıyorsunuz. Biz Cumhuriyet Halk
Partisi olarak ifade özgürlüğünün tam anlamıyla teröre karşı olmasını
destekliyoruz. İfade özgürlüğü terörü destekleyemez, ifade özgürlüğü yaşam
hakkını savunmak durumundadır. O nedenle, inandırıcı olmanın yolu her koşulda
yaşam hakkını savunmak ve teröre karşı olmaktır. Bu bakımdan, teröre karşı
olunduğu ve özgürlüklerin önünü açtığı müddetçe biz ifade özgürlüğünün
yanındayız. Ancak iktidarın bu haksız ve yanlış uygulamaları Türkiye’ye ne
yazık ki zor günler yaşatmaya devam ediyor.
Biz çağrımızı yineliyoruz. Bakın, biz bugünkü tabloyu 7
Haziran seçimlerinden sonra hemen fark ettik. 7 Haziran seçimleri olduktan
hemen sonra Suruç’ta 33 kişi hayatını kaybetti patlayan bombayla,
Ceylânpınar’da 1 asker öldürüldü ve Viranşehir’de 2 polis bir gece ansızın
enselerinden vurularak öldürüldü. Derhâl Meclisi olağanüstü toplantıya
çağırdık. Durumun vahametinin hemen fotoğrafını çektik, işin kötü gidişatını
gördük. Baktık ki ülkenin doğu ve güneydoğusu silah deposuna dönmüş, IŞİD, PKK
burada cirit atıyorlar, bu tablonun fotoğrafını çekelim dedik, Meclisi
olağanüstü toplantıya çağırdık tam 29 Temmuzda değerli arkadaşlarım. O zaman
Meclis tatildeydi, olağanüstü toplantı çağrımızı yaptık, Meclisi çağırdık ve
gelin, teröre karşı beraber olalım dedik, bu sorunu ancak böyle çözebiliriz.
Adını o gün koyduk, tespitimizi o gün yaptık, Türkiye'nin iyiye gitmeyeceğini o
gün gördük. İktidarın birtakım şeyleri elinden kaçırdığını, doğu ve güneydoğuda
otoriteyi elinden yitirdiğini gördük, bu tablonun biz fotoğrafını çektik.
Meclis olarak bütün partiler, 4 parti bir arada olalım, teröre karşı beraber
olalım dedik arkadaşlar. 
Bunu tekrar söylüyoruz, bu yaşamsal bir konu, bunu
siyasi parti çekişmesi yapmayı da uygun görmüyorum. Yaşanılan gerçekleri
anlattıktan sonra bu çağrımızı yineliyoruz. Gelin, lütfen, bu konuda hep
beraber kafa yoralım. Türkiye kutuplaşmaya doğru gidiyor, Türkiye’de nefret
söylemi, insanların birbirini incitici sözlerin olduğu bir döneme doğru
gidiyor. Cumhurbaşkanı işin içine giriyor, Başbakan bir yerde, akademisyenler
bir tarafta, bunları bir toparlamamız gerekiyor. Türkiye'nin bu terörden çıkışı
ancak birlik hâlinde olmamızla mümkündür. Bunu defalarca söylüyoruz.
Birbirimizi kırdırmadan, birbirimizi anlayarak ama terörü önleyerek ülke
bütünlüğünü sağlamak durumundayız. Masum insanların, Emniyet görevlilerimizin,
askerlerimizin, polislerimizin her gün ölümüne seyirci kalamayız. Bakın, doğu
ve güneydoğuda bir yandan askerler ölüyor, bir yandan polisler ölüyor, masum
insanlar da ölüyor. 58 bebek ölmüş değerli arkadaşlarım şu ana kadar doğu ve
güneydoğuda, yazıktır, günahtır. Diğer ölen sivil yurttaşlarımızı, o sayıyı
söylemiyorum, güvenlik güçlerimizin sayısını söylemiyorum. Yani, bebekler
ölmesin diyorsak, analar gözyaşı dökmesin diyorsak beraber olmak durumundayız.
Biz elimizi uzatıyoruz. Bu konuda Cumhuriyet Halk Partisi olarak, bugün gelinen
noktada yaşadığımız terör belasına karşı Cumhuriyet Halk Partisinin yine
önerisi tarihidir. Bu çağrımızı yineleyerek sözlerime son vermek istiyorum.
Teröre karşı, Mecliste tek yumruk olabilmek için Cumhuriyet Halk Partisi
herkesi göreve davet ediyor diyor, hepinizi sevgiyle saygıyla selamlıyorum.
(CHP sıralarından alkışlar)
BAŞKAN – Teşekkür ederim Sayın Gök.
Önerinin aleyhinde Ertan Aydın, Ankara Milletvekili.
Buyurun Sayın Aydın. (AK PARTİ sıralarından alkışlar)
Süreniz on dakikadır. 
ERTAN AYDIN (Ankara) – Sayın Başkan, değerli heyetinizi
saygıyla selamlıyorum. 
Burada ilgili önergenin aleyhinde konuşma yapmak için
bulunmaktayım. Öncelikle, dün gece PKK terör örgütü tarafından Diyarbakır
Çınar’da bir emniyet lojmanına yönelik bomba yüklü araçla yapılan saldırıyı
lanetliyorum. Ölenlere rahmet, yakınlarına başsağlığı, yaralılara acil şifalar
diliyorum. Yine, evvelsi gün, İstanbul Sultanahmet’teki IŞİD terör saldırısı
dolayısıyla ölen yabancı uyruklu vatandaşlara Allah’tan rahmet diliyorum,
yakınlarına başsağlığı diliyorum.
Amasız ve lakinsiz bir şekilde, her tür dinden,
ideolojiden arındırılmış bir şekilde terör terördür ve terörü her şekilde
lanetlemek gerektiğini savunuyorum. 
Düşünce özgürlüğü akademisyenler için solunan hava,
içilen su kadar önemlidir arkadaşlar. Yükseköğrenim kurumları kamu yararı için
vardır. Kamu yararı, bireylerin toplumdaki temel haklarının kabul edilmesini
gerektirir. Temel haklar, herhangi bir engelleme olmadan gerçeğin araştırılmasını
ve açıkça ifade edilmesini içerir fakat bununla sınırlı değildir. Bu nedenle,
öğretim üyelerinin, akademik özgürlüğün sağlanması ve korunması konusunda
sorumluluk sahibi olmaları gerekmektedir. Yani burada özgürlüklerle, akademik
özgürlüklerle akademik sorumluluklar arasında güçlü bir ilişki vardır ve
öğretim üyelerinin de bu ilişkinin farkında olmaları gerekmektedir. 
AK PARTİ hükûmetleri ekonomik, politik ve toplumsal
kazanımlarla birlikte, akademik özgürlük konusunda da örnek teşkil eden bir yaklaşım
sergilemektedir. 2002’den bu yana yaptığımız çalışmalar ortada, bunları
detaylandırmayacağım, vaktimiz de çok sınırlı ama hepinizin malumu, işte,
üniversite sayısının artmasından, 76 üniversite sayısından 193’e çıkarmaktan
tutun da öğretim üyesi sayısının 76 binden 191 bine yükseltilmesine kadar,
üniversitelere yönelik yapılan ödeneklerin 8 katına çıkarılmasına kadar devrim
niteliğinde, çok büyük çalışmalar yapıldı yükseköğretim ve akademi anlamında. 
Son dönemde yaşanan gelişmelere rağmen, öğretim üyeleri
ve öğrenciler darbe döneminde hazırlanmış bir kanunun gölgesinde hizmet
vermektedirler. Bu kanunu değiştirmek için anlamlı çaba sarf eden ve bununla
ilgili büyük mücadele yürüten yine AK PARTİ’nin kendisi. Biz, YÖK Kanunu’nun da
darbe döneminden kalma unsurlarının arındırılıp üniversiteleri özgür bir ortama
kavuşturmak istiyoruz. 
Akademik özgürlüğü ülke çapında yaşanan reform ve
demokratikleşme sürecinden ayrı bir şekilde değerlendirmek mümkün değildir. AK
PARTİ’yle birlikte son yıllarda girilen normalleşme sürecinin bir kültür ve
zihniyet değişikliğini de beraberinde getirmediğini maalesef yayımlanan
akademisyenler bildirisinde gördük. 
Arkadaşlar, bildiriyi okuduğunuzda inanın Kandil’den
mi, üniversiteden mi yazıldığını anlamakta güçlük çekiyorsunuz. Bunu bir
özgürlük bildirisi, metni olarak değerlendirmek kesinlikle konuyu saptırmak
anlamına geliyor, olsa olsa bu bir şiddet övgüsü, terör şakşakçılığıdır. Birçok
konuyla ilgili bugüne kadar akademisyenler arasında, akademik dünyada
bildiriler yayımlandı, farklı farklı bildiriler ki bir kısmına ben de bir
akademisyen olarak geçmişte imza atmışımdır ve bunlar kamuoyunda belli etkiler
uyandırdı ama ilk defa bir bildiri bu kadar gündeme oturdu ve hem Sayın
Başbakanımızın hem Cumhurbaşkanımızın gündemindeydi. Neden bu kadar gündemde
peki bu bildiri, buna biraz bakmak gerekir. Çünkü ilk defa bu kadar ortalama
bir insan vicdanını, toplum vicdanını ve adalet duygusunu rencide eden,
zedeleyen bir bildiriyle karşı karşıyayız. Bırakın akademik kriterleri sıradan bir
insani kriterle bile yazılamayacak dengesizlikte ve adaletsizlikte bir bildiri.

Ben de bir akademisyen olarak belirtmek isterim ki bir
bildirinin akademik bir çerçevede değerlendirilmesini istiyorsanız onun asgari
akademik kriterlere uygun olarak yazılması gerekmektedir. Terör örgütü PKK’nın
öz yönetim adına hendek kazarak başlattığı çatışmalardan, hendek dolayısıyla
yaşanan tüm sorunlardan söz ediyor bildiri ama ne “PKK” ne de “hendek” kelimesi
geçiyor ne ilginçtir ki. Bunun ben akademik ahlakla bağdaşır yanı bulunmadığını
düşünüyorum. 
Burada devlete çok yoğun bir yüklenme var, devleti
şiddetin kaynağı olarak gösterildiği. Oysaki biz Hükûmet olarak ve devlet
olarak 12 yaşındaki Fırat’ı, 15 yaşındaki Yasin’i, 9 yaşındaki Elif’i ve daha
dün gece Diyarbakır Çınar’da 5 yaşındaki İrem’i ve 1 yaşındaki Ecrin’i
katledenlerle mücadele ediyoruz. Bu mücadeleyi katliam ve kıyım olarak
niteleyenlere devleti ve güvenlik güçlerini değil, insanlıktan çıkmakta olan
vicdanlarını sorgulamaya davet ediyorum. Burada açıkça insanlıktan çıkmak üzere
diyorum çünkü bu bildiriyi kaleme alanlar, PKK’nın hendek savaşını bitirmesini
talep etmiyor ama devletten sokağa çıkma yasağını kaldırmasını istiyor. PKK’dan
gelen insan hakları ihlallerinden hiç söz etmiyor ama devletin operasyonları
hemen bitirmesini talep ediyor. Bu ülkenin 78 milyonunun hissiyatını zerre
yansıtmayan, tek taraflı, tekçi ve dogmatik bir metni bir akademisyen olarak
hicapla karşıladığımı belirtmek isterim.
Daha evvelki metinlerde, ki PKK orijinli metinlerde,
Kandil orijinli metinlerde “taraflardan” bahsedilirdi hatırlarsanız arkadaşlar,
“taraflar” denirdi. Yahu bu metinde “taraflar” diye bir şey yok, tek bir
taraftan bahsediyor devlet tarafı ve bütün yüklenmeyi devlet tarafına yapmış
durumda. İnanın Kandil yapsa, KCK yapsa bu kadar adaletsiz, dengesiz bir metin
çıkaramazdı. 
Vaktim azaldığı için geçiştiriyorum.
Sadece terör örgütü PKK’nın dilini ve taleplerini deklare ettiğiniz bir bildiri
sonrasında hangi devlet kabul eder sizi bağımsız gözlemci olarak? Çünkü şunu
iddia ediyorlar: “Bizi bağımsız gözlemci olarak niteleyin.” Akademisyenlerin
topluma yabancılaştıklarına ilişkin çokça tezler vardır. Demin MHP’den Sayın
Hatip de açıklamalarda bulundu, güzel yorumlarda bulundu. Akademisyenlerin yabancılaştığı,
topluma uzak kaldığı, buna ilişkin eleştiriler kimi zaman dozu fazladır, ben de
akademisyenken biraz haksızca bulurdum ama ben bir akademisyen grubunun topluma
bu kadar yabancılaştığı bir vaka daha görmedim. Bu kadar toplumdan soyut,
toplumdan ayrı düşünen, tümüyle fildişi kulesine çekilmiş ve tek taraflı bir
ideolojik metne nasıl imza attılar, bunu hayretle karşıladım.
Buradan aslında bir çağrıda bulunmak
istiyorum: Bu bildiriyi, muhtemelen, tam manasıyla okumadan, birtakım mahalle
baskısı altında kalarak imzalayan akademisyenler olmuştur çünkü orada yurt
dışından bazı güçlü akademisyen isimleri de bir şekilde ikna edip o bildiriye
imza attırmışlar. “Gelin, elinizi vicdanlarınıza koyun, vicdanınızın sesini
dinleyin ve bu bildiriye attığınız imzadan kendinizi çekin diyorum çünkü tarih
ve millet bu bildirideki ifadeleri ve sizin bu imzalarınızı unutmayacak. Tarih
karşısında mahkûm olmamak için, kendi akademik özgürlüklerinizi ve vicdanınızı
hür ve bağımsız tutabilmek için bu kara lekeden kendinizi sıyırmanız lazım. İnanın
bunu bir devletçi söylem gereği kullanmıyorum. Bir akademisyen olarak geçmişte
özgürlükler losyonuna yıllardır çalıştım, bir siyaset bilimciyim ama bu artık
gerçekten ortalama bir akademik düzeyin çok çok altında. İnanın, sanki bir
terör örgütünün kaleme aldığı bir bildirinin zorla akademisyenlere dayatılarak
imzalatılmış gibi bir içeriğe sahip. Yani bu utançtan, bu tutarsızlıktan
kendilerini kurtarmalarını ve akademik yetkinliklerini, özerkliklerini ispat
etmeleri gerekmektedir. Bu, tarihe karşı gerçekten büyük bir sorumluluktur. 
Demin, yaşam hakkından bahsediliyordu
burada; akademisyenlerin, öğretmenlerin yaşam hakkından. Yıllardır Kürt ve Türk
halkının yaşam hakkını yok eden, gasbeden, terörize eden bir örgüte tek kelime
laf etmeyeceksiniz, gelip devletin terörle mücadelesini büyük bir insanlık suçu
gibi, büyük bir terör gibi lanse edeceksiniz. Kusura bakmayın da bunu artık
ortalama hiçbir insani duruş kabul edemez. 
Ben bu duygu ve düşüncelerimle sözlerime
son verirken hepinizi saygıyla selamlıyorum.
Teşekkür ediyorum. (AK PARTİ sıralarından
alkışlar) 
BAŞKAN – Teşekkür ederim Sayın Aydın. 
Öneriyi oylarınıza sunuyorum…
İDRİS BALUKEN (Diyarbakır) – Karar yeter sayısı
istiyoruz Başkanım. 
BAŞKAN – Karar yeter sayısı istenmiş olduğundan öneri
oylamasında karar yeter sayısını arayacağım. 
Kabul edenler… Kabul etmeyenler… Karar yeter sayısı
yoktur. 
Birleşime on dakika ara veriyorum. 
Kapanma Saati: 16.01
İKİNCİ OTURUM
Açılma Saati: 16.16
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN – Sayın milletvekilleri, Türkiye Büyük Millet
Meclisinin 28’inci Birleşiminin İkinci Oturumunu açıyorum. 
Halkların Demokratik Partisi grubu önerisinin
oylamasında karar yeter sayısı bulunamamıştı. 
Şimdi öneriyi tekrar oylarınıza sunacağım ve karar
yeter sayısı arayacağım: Öneriyi kabul edenler… Etmeyenler… Öneri kabul
edilmemiştir, karar yeter sayısı vardır. 
Gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz. 
1’inci sırada yer alan, Askerlik
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi ve
Plan ve Bütçe Komisyonu Raporu’nun görüşmelerine kaldığımız yerden devam
edeceğiz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi ve Plan ve Bütçe Komisyonu
Raporu (1/414,2/338) (S. Sayısı: 60) (x)
BAŞKAN – Komisyon? Yerinde.
Hükûmet? Yerinde.
Geçen birleşimde birinci bölümde yer alan maddelerin
oylamaları tamamlanmıştı.
Şimdi ikinci bölümün görüşmelerine başlıyoruz. 
İkinci bölüm 11 ila 21’inci maddeleri kapsamaktadır. 
İkinci bölümde gruplar ve şahısları adına söz isteyen
milletvekillerimize söz vereceğim. 
Gruplar adına ilk söz, Milliyetçi Hareket Partisi Grubu
adına Mustafa Kalaycı, Konya Milletvekili. 
Buyurun Sayın Kalaycı. (MHP sıralarından alkışlar) 
Süreniz on dakikadır. 
MHP GRUBU ADINA MUSTAFA KALAYCI (Konya) – Sayın Başkan,
değerli milletvekilleri; hepinizi saygılarımla selamlıyorum. 
Yine bir torba düzenleme, yine mesnetsiz ve temelsiz
bir temel kanun uygulaması. AKP, bu ucube uygulamayı verdiği onca söze de
rağmen pişkince sürdürmektedir. AKP bir türlü torbadan vazgeçmemektedir yani
durmak yok, torba doldurmaya devam! 
Bu tasarıda asgari ücret artışı dolayısıyla işverenlere
gelen yükün hafifletilmesine yönelik düzenleme de yer almaktadır. Buna göre,
işverenlerin 2015 yılının aynı ayında bildirdiği aylık 2.550 lira ve altında
ücret alan sigortalı sayısını geçmemek üzere bu yıl cari aya ilişkin bildirilen
sigortalılarla ilgili primlerin aylık 100 liralık tutarının hazinece
karşılanması öngörülmektedir. 
Ekonomimizin rekabet gücünün olumsuz etkilenmemesi,
kayıt dışı istihdama ve işçi çıkarmalarına neden olunmaması bakımından asgari
ücret artışından gelen yüksek maliyetin hafifletilmesi yaklaşımını Milliyetçi
Hareket Partisi olarak önemsiyor ve destekliyoruz ancak verilecek desteğin
kapsamı ve içeriği eksik ve yetersiz olup uygulamada birçok sorunla karşı
karşıya kalınacağı şimdiden görünmektedir. 
Asgari ücretin işverene toplam maliyetinde yüzde 29,3
oranında 439 liralık artış söz konusu olup bunun 100 liralık kısmı hazinece
karşılanacaktır. 100 liralık desteğe rağmen en düşük ücretin işveren
maliyetindeki artışı yüzde 22,7 düzeyindedir. Dolayısıyla Hükûmetin önerdiği
destek çok yetersiz kalacaktır. Nitekim bugünlerde birçok işletmede işçi
çıkarmalarının yaşandığı görülmektedir. 
Ülkemiz, OECD verilerine göre, istihdam üzerindeki
vergi yüklerinde dünya 1’incisidir. Asgari ücretin net tutarı 1.300 lira
olmasına karşın işverene toplam maliyeti 1.935 liradır. Şimdi asgari ücretten
devletçe alınan 635 liranın sadece 100 lirası alınmayacaktır. AKP, işverenlerin
gerek istihdam gerekse diğer girdilerle ilgili maliyetini düşürmek üzere vergi,
prim, harç, fon gibi yükümlülüklerin azaltılması ya da kaldırılmasına yönelik
bir düzenlemeye gitmemektedir. Milliyetçi Hareket Partisi olarak diyoruz ki:
Asgari ücretten vergi alınmamalı, sanayi ve ticaret erbabı ile esnaf ve
çiftçilerimizin maliyetlerini düşürecek ve rekabet gücünü artıracak yapısal
reformlar, program ve projeler acilen uygulamaya konulmalıdır. 
Değerli milletvekilleri, yapılan düzenleme dürüst
işverenleri muvazaalı yollara teşvik edebilecek, kayıt dışılığı artıracak
mahiyet de arz etmektedir. 
Yine, Genel Sağlık Sigortası primleri idari para
cezaları başta olmak üzere asgari ücrete endeksli konularda yaşanacak
olumsuzluklar hiç dikkate alınmamaktadır. Hükûmetin getirdiği desteğin esnaf,
çiftçi ve muhtarlarımızı kapsamaması asla kabul edilemez. Sayın Bakan, niye
sadece patronlara destek verdiğinizi, aynı konuda mağdur olan çiftçilerimizi,
esnafımızı, muhtarlarımızı niye dikkate almadığınızı lütfen izah edin. Bakınız,
çiftçilerimizin en düşük 322 lira olan SGK primi 2016 yılıyla birlikte yüzde 35
oranında artarak 435 liraya çıkmıştır. Mevcut primini bile ödemekte zorlanan
çiftçimiz bu yükün altından kalkamaz. SGK’ya kayıtlı 808 bin çiftçi bulunmakta
olup bu prim yüküyle tarım sektöründe kayıt dışılığın daha da artacağı açıkça
görülmektedir.
Yine, Hükûmete soruyorum: Siz bu durumun farkında değil
misiniz? Borç ve faiz tuzağına düşürdüğünüz, tarlasına, bahçesine ipotek
koydurduğunuz çiftçimiz yüzde 35 oranında artan SGK primini nasıl ödeyecek? 
Yine, en düşük esnaf BAĞ-KUR primi de yüzde 29 oranında
artarak 568 liraya çıkmaktadır. Esnafımızın da bunu ödemesine imkân yoktur.
Değerli arkadaşlarım, sizlere soruyorum: İlçenizde ayda 568 lira, yılda 6.818
lira SGK primini ödeyebilecek kaç esnaf çıkar? Eşitliğe sığmayan haksız ve
ayrımcı uygulamalara son verilmeli, esnaf, çiftçi ve muhtarlarımıza da 100
liralık prim desteği verilmesine yönelik değişiklik mutlaka yapılmalıdır. 
Ayrıca, borçlarından bunalan esnaf ve çiftçimizi borç
ve faiz sarmalından kurtaracak politikalar bir an önce uygulamaya konulmalıdır.

Ancak, AKP Hükûmeti bu konularda duyarsızdır. Tam
tersine, Maliye Bakanlığı, 1 Kasım seçimlerinin akabinde yoğun bir inceleme
başlatmış, sanayici ve esnafımızın ümüğüne çökmüştür. Verilen talimat üzerine
uzlaşmalarda belli bir limitin altına inilmemektedir. Sanayi ve ticaret
erbabımız, esnaf ve sanatkârlarımız ve çiftçilerimiz gerçekten çok zor
durumdadır. 
O nedenle, vergi ve prim borçları ödenebilir şekilde
mutlaka yeniden yapılandırılmalıdır. Hükûmet, vatandaşın mağduriyetini
seyretmemeli, bir an önce gerekli tedbirleri almalıdır. Ama nerede öyle
Hükûmet? Baksanıza, başta şoför esnafımız olmak üzere, vatandaşlarımızın trafik
sigortasından canı yanmakta, feryat etmektedir. Trafik sigortası primlerindeki
fahiş artışlar insanımızı çileden çıkarmıştır. Ama AKP Hükûmeti hiç oralı
değil. AKP, vatandaşın sıkıntı çekmesinden âdeta zevk alıyor. 
Değerli milletvekilleri, AKP zihniyeti kendisine
dokunan konularda hızla kanun çıkarmayı çok iyi bilmektedir. Bakınız, bu
tasarıyla, Sayıştayın denetim alanını belirleyen hükümlerde kısıtlamaya giden
bir düzenleme yapılmaktadır. Sermayesindeki kamu payı yüzde 50’den az olan ve
Borsa İstanbulda işlem gören şirketlerin denetiminin bağımsız denetim raporları
üzerinden yapılması ve rapora bağlanması öngörülmektedir. Aslında, bu, AKP’nin
bu konuda beş yıl içinde yaptığı aynı mahiyette üçüncü değişikliktir. Şöyle ki:
Milliyetçi Hareket Partisinin de destek verdiği 6085 sayılı Sayıştay Kanunu 19
Aralık 2010 tarihli Resmî Gazete’de yayımlanarak yürürlüğe girmiştir. Bu
kanunda, sermayesindeki kamu payı yüzde 50’den az olan şirketlerin ortaklık
hakları yönüyle denetlenmesi öngörülmüştür. Bu kanunun yürürlüğe girmesi
üzerinden daha bir yıl bile geçmeden, 2 Kasım 2011 tarihli, 662 sayılı Kanun
Hükmünde Kararname’yle kamu payı yüzde 50’den az olan şirketler tümüyle
Sayıştay denetimi dışına çıkarılmıştır. Anayasa’ya aykırı yapılan bu düzenleme
Anayasa Mahkemesince iptal edilmiştir. Bu defa, 12 Temmuz 2013 tarihli ve 6495
sayılı Torba Kanun’la kamu payı yüzde 50’nin altında olan şirketleri Sayıştay
denetiminden kaçıran düzenleme tekrar yapılmıştır. Bu düzenleme de Anayasa
Mahkemesince iptal edilmiştir. Şimdi de kamu payı yüzde 50’nin altında olan
Türk Hava Yolları ve TELEKOM gibi şirketlerin Sayıştay tarafından doğrudan
denetimi engellenmekte, diğerleri yine denetim dışına çıkarılmaktadır. Bu
düzenleme de açıkça Anayasa’ya aykırıdır. 
AKP’nin denetime alerjisi bulunmaktadır. Denetimi,
denetlenmeyi sevmemektedir. Ancak bu kadar olmaz. Bu kadar hukuk tanımayan,
Anayasa’yı, Anayasa Mahkemesi kararlarını takmayan bir anlayış olabilir mi? Bu
şirketlere kamu adına konulan sermayede saçı bitmemiş yetimin hakkı vardır. O
nedenle, hiç kimsenin, babasının malı gibi tasarruf etme hakkı da yok, yetkisi
de yoktur. Sayıştay, Türkiye Büyük Millet Meclisi adına, dolayısıyla Türk
milleti adına denetim yapmakla görevlidir. 
Buradan soruyorum: Denetimden, denetlenmekten, hesap
vermekten niye korkuyorsunuz? “Denetlenirsek duman oluruz.” mu diyorsunuz?
“Denetlenirsek mahkemelerde sürünürüz.” mü diyorsunuz? Bilesiniz ki, hangi
düzenlemeyi yaparsanız yapın, yaptıklarınızın hesabını elbet bir gün
vereceksiniz. 
Teşekkür ediyor, saygılar sunuyorum. (MHP sıralarından
alkışlar)
BAŞKAN – Teşekkür ederim Sayın Kalaycı. 
Halkların Demokratik Partisi Grubu adına Meral Danış
Beştaş, Adana Milletvekili. 
Buyurun Sayın Danış Beştaş. (HDP sıralarından alkışlar)
Süreniz on dakikadır. 
HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; ben de hepinizi saygıyla selamlıyorum.
Doğrusu, bu kanunlarla ilgili birkaç hususta
değerlendirme yapma ihtiyacımız var diğer arkadaşlarımızın yaptığı konuşmalara
ek olarak ama bugünkü birleşimde büyük bir şaşkınlıkla, dehşetle konuşmaları
izlediğimi ifade etmek istiyorum. Akademisyenlere ilişkin yapılan saldırılara,
yürütülen linç kampanyasına Parlamentonun da, milletvekillerinin de dâhil
olması gerçekten büyük bir ayıp ülkemiz açısından. Bunu öncelikle ifade etmek
istiyorum. 
Deminden beri hangi konuyla ilgili konuşulursa
konuşulsun, mutlaka, barış için imza veren akademisyenlere yönelik farklı
tespitler ve açıklamalar yapıldı. İşte, toplumdan soyut oldukları, toplum
dışına itildikleri, sırça köşklerde yaşadıkları, ne bileyim, yani o kadar çok
değerlendirme yapıldı ki, bu da bu barış istemine ne kadar büyük bir
tahammülsüzlük olduğunu ortaya koyuyor. 
Gerçekten akademisyenler ne istediler? Akademisyenler
sokağa çıkma yasağının kaldırılmasını talep ettiler. Akademisyenler tekrar
çözüm ve müzakere sürecinin devam etmesini istediler. Akademisyenler bu ülkede
barışın sesi olmayı tercih ettiler ve barış talebini, ölümlerin son bulmasını…
Hiçbir ölüm arasında ayrım yapmadan şu anda Karadeniz’de de, doğuda da, batıda
da, nerede olursa olsun annelerin tabutlara sarılmasına “hayır” dediler.
Akademisyenler ne yaptı da bu kadar büyük bir linç kampanyasının hedefi oldular
ve Parlamento da bugün akademisyenlere yönelik bu kampanyanın bir yerinden
tutuyor? 
Bir kere her şeyden önce Türkiye’de ifade
özgürlüğünün ne kadar sıkıntılı bir alan olduğu, ifade özgürlüğünün özgürlüğü
kimin kullandığına bağlı olarak değiştiği bir sır değil. Birileri için sınırsız
bir ifade özgürlüğü var, suç işleme özgürlüğü var, cezadan bağışık olma hakkı
var ama birileri için hiçbir şekilde hiçbir konuda düşüncelerini söyleyememe
gibi bir kısıtlama var. 
ALİM TUNÇ (Uşak) – Kendinizden
bahsediyorsunuz herhâlde!
MERAL DANIŞ BEŞTAŞ (Devamla) – Yani bu
konuda bizim kendi düşüncelerimizi açıkladığımızı herkes biliyor. Sizin bu
tehditlerinizden de korkmadığımızı, hele hele bu sıralardan bu tehditle cevap
vermenizi büyük bir esefle karşıladığımı ifade etmek isterim. 
Avrupa İnsan Hakları Mahkemesinin
Türkiye’nin aleyhine verdiği yüzlerce ifade özgürlüğü davasını sadece
hatırlatıyorum. Bu ülkenin Cumhurbaşkanı tarafından …
HÜSEYİN KOCABIYIK (İzmir) – Avrupa İnsan
Hakları Mahkemesi ne kararı vermiş?
MERAL DANIŞ BEŞTAŞ (Devamla) – Avrupa
İnsan Hakları Mahkemesi Türkiye’ye ciddi bir uyarı kararı verdi; dedi ki: “Ben
sizi yakın takibe alıyorum.” Siz günlerce, haftalarca Hükûmet olarak, kapalı
kapılar ardında nasıl bir savunma yapacağınızı düşündünüz, büyük destanlar
yazdınız ama bu suçları örtemeyeceksiniz. 
ALİM TUNÇ (Uşak) – Siz çukurlarla ilgili
düşüncelerinizi söyleyin, çukurlarla ilgili!
MERAL DANIŞ BEŞTAŞ (Devamla) – Gerçekten
Türkiye’de ifade özgürlüğü bakışı eğer Sedat Peker bakışıysa, Sedat Peker’e
gösterilen ayrıcalık akademisyenlere, profesörlere, bu ülkenin bilim
insanlarına verilmiyorsa burada durup düşünelim. 
HASAN BASRİ KURT (Samsun) – Sadece Sedat
Peker değil… Başka hiç kimseyi dinlemiyorsunuz sadece Sedat Peker’i mi dinliyorsunuz?
MERAL DANIŞ BEŞTAŞ (Devamla) – Bir ülkede
ifade özgürlüğü eğer şu aşamaya gelmişse, bizzat çıkıp “Ben kan banyosu
yapacağım sizin kanınızla.” diyorsa ve savcıların kılı kıpırdamıyor ama bu
ülkenin Cumhurbaşkanı çıkıp on dakika, IŞİD dehşetinin yaşandığı saatlerde,
onlarca insanın IŞİD saldırısı sonucu Sultanahmet’te katledildiği bir zaman
diliminde akademisyenlere on dakika saldırı üzerine konuşması büyük bir resmin
parçasını çok açıkça gösteriyor. Çünkü savaşı savunanların, haksızlığı ve hukuksuzluğu
savunanların, eşitsizliği savunanların…
ALİM TUNÇ (Uşak) – Birbirinizin dilinden
iyi anlıyorsunuz!
MERAL DANIŞ BEŞTAŞ (Devamla) – …ölüm
olmamasını savunanlar karşısında -bu diğer taraf- savaşı ve çatışmaları
savunanların duruşudur bu. 
Niye rahatsız olunuyor? Bu sözünü ettiğiniz
akademisyenler öylesine insanlar –ya hiç kimse öylesine değildir de ben sadece
akademik kariyer ve yaptıkları çalışmalar açısından söylüyorum- Türkiye’yi yurt
dışında on yıllarca temsil eden insanlar var içinde, Akil İnsanlar Heyeti
içinde olanlar var. Bu ülkede bizim çocuklarımıza eğitim veren üniversite
öğretim elemanları bunlar. Bunlar Kürt sorunu, çatışma çözümleri, dünya
deneyimleri, barış meselesinde yüzlerce kitap yazmış insanlar, bu meseleyi
biliyorlar. Bu kadar rahat harcamayalım. Kendi ülkemizin bilim insanlarına
karşı en üst düzeyde başlatılan linç kampanyasına Sedat Peker’in dâhil
olmasından sonra Parlamentodan da bu şekilde aleyhe bir kampanyanın yapılması
bizim açımızdan esef vericidir ve büyük bir utançtır.
Bu nedenle akademisyenlere yapılan saldırı, ifade
özgürlüğüne yapılan bir saldırıdır, bilim özgürlüğüne yapılan bir saldırıdır,
herkesin düşünce ve ifade hürriyetini kullanabilmesine yönelik bir saldırıdır
ve bu saldırıların hepsinin kökeninde siyasi bakış açısı vardır; iktidarın
dayatması vardır, iktidarın “Benden yana değilseniz karşımdasınız, benim
düşündüklerimi savunmuyorsanız, siz düşmansınız, benim istediklerimi yerine
getirmiyorsanız hiçbir yerde sizi barındırmam.” anlayışının bir neticesidir.
Yani şöyle bir durum olabilir mi: Cumhurbaşkanından sonra YÖK olağanüstü
toplanıyor, alelacele kararlar veriyor, farklı üniversitelerden, talimatlarla
soruşturmalar başlatılıyor, savcılar harekete geçiyor. Nerede hukukun
üstünlüğü? Nerede hukuk devleti ilkeleri? Nerede suç ve cezaların şahsiliği
ilkesi? Nerede masumiyet karinesi? Bütün bunlar şu anda yerle bir. Gerçekten
hukuktan söz etmek bir hukukçu olarak artık çok anlamlı gelmiyor bana. Bu
kürsüye her geldiğimde buna vurgu yapacağım. 
ALİM TUNÇ (Uşak) – Ne yapabilirsin? Çukurlara bir şey
demedikten sonra hiçbir şey yapamazsın.
MERAL DANIŞ BEŞTAŞ (Devamla) – Çünkü bu ülkede, şu
anda, Anayasa başta olmak üzere altına imza attığımız bütün uluslararası
sözleşmeleri adım adım ihlal ediyoruz, gerçekten inanılmaz derecede, hiçbir
şeyin anlamı kalmadı. Yani gittiğiniz her yerde karşınıza bir hukuksuzluk
çıkıyor. Daha da vahimi hukuk önünde eşit değiliz; birileri sınırsız bir
şekilde hukuku ihlal ederken, çiğnerken birileri düşünce ve ifade özgürlüğünü
dar sınırlar içinde bile kullanamıyor. Bu nedenle biz, bu kesinlikle Türkiye
kamuoyu, Türkiye yurttaşları tarafından dikkatle izleniyor ve bunun
yanıtlarının verileceğine hiçbir kuşku duymuyoruz. 
ALİM TUNÇ (Uşak) – Kesinlikle kuşku duymuyoruz.
MERAL DANIŞ BEŞTAŞ (Devamla) - Hiçbir baskı ilelebet
devam ettirilemez. 
HASAN BASRİ KURT (Samsun) – İki ay önce verdiler o
cevabı.
MERAL DANIŞ BEŞTAŞ (Devamla) - Hiçbir baskı yöntemiyle
ve şiddet yöntemiyle, cinayetlerle, sokağa çıkma yasaklarıyla, ifade
özgürlüğünü engellemekle hiçbir iktidar kendi iktidarının devamını tahkim
edemez. Eninde sonunda muhalefet ve direnenler son sözü söylerler çünkü haktan
ve hukuktan yana olmak, hukukun üstünlüğünü savunmak herkes için amasız,
fakatsız hakların eşitliğini savunmak demektir. 
Bu ülkede iki gün önce -onu anlatacaktım ama maalesef
zaman kalmadı- Şırnak’a kendi parti meclisi üyemizin cenaze törenine gidişimiz
engellendi. Midyat’ta hendek yok, sokağa çıkma yasağı yok, güvenlik bölgesi
yok, Siirt’te de bunların hiçbiri yok, biz 8 milletvekili olarak 2 ile
sokulmadık. Bize dediler ki: “İçişleri Bakanlığının kararı var.” Kararı
istedik, karar yok. “Valiliğin kararı var.” Kararı istedik, karar yok. Sözlü
talimat gereği orada binlerce insan -başta bizde önde vekiller olarak- o illere
alınmadık. Burada kimse hukuktan söz etmesin. 
HASAN BASRİ KURT (Samsun) – Sizi alıyorlardı, siz
kendiniz gitmediniz. Polis size geçin, gidin, dedi. Hepimizin yanında yalan
söylüyorsun.
ALİM TUNÇ (Uşak) – Siz silah götürmüşsünüzdür oraya
belki onun için almamışlardır.
MERAL DANIŞ BEŞTAŞ (Devamla) - Yirmi gün otuz gün
cenazeler yerde bekletiliyorsa kimse hukuktan ve adaletten söz etmesin. 
CHP’ye de bir çift lafım var, gerçekten kararlarını
versinler, her gün zikzak yaparak…
ALİM TUNÇ (Uşak) – Arabanızda silah mı taşıyorsunuz
yoksa?
MERAL DANIŞ BEŞTAŞ (Devamla) - …sağa sola bir konuda
farklı onlarca görüş sergileyerek demokrasiden haktan, hukuktan ve insan
haklarından yana olunmaz. Bazı konularda dik durmak lazım, ilkeli olmak lazım. 
ALİM TUNÇ (Uşak) – Evet, kesinlikle dik durmak lazım!
MERAL DANIŞ BEŞTAŞ (Devamla) - Gerçekten Kürt sorununun
çözümünde önerilerimiz nedir? Savaş mı barış mı? 
ALİM TUNÇ (Uşak) – Siz o treni kaçırdınız.
HASAN BASRİ KURT (Samsun) – Onu öbür tarafa söyle.
MERAL DANIŞ BEŞTAŞ (Devamla) - Müzakere mi diyalog mu
yoksa ağır insan hakları ihlalleri ve katliam politikası mı? Bu konuda artık
karar vermemiz lazım, aksi hâlde her gün çocuklarımızı –dün Çınar’da da son
bebeleri kaybettik- bebelerimizi koruyamıyoruz ve bu büyük bir acı veriyor.
ALİM TUNÇ (Uşak) – Kim kaybettirdi, onu söylesene.
HASAN BASRİ KURT (Samsun) – Nerede resimler? 
BAŞKAN – Sayın milletvekilleri, lütfen…
ALİM TUNÇ (Uşak) – Nerede o çocukların resimleri?
BAŞKAN - Sayın milletvekilleri…
MERAL DANIŞ BEŞTAŞ (Devamla) - Şu anda hepimizin sorumluluğu
bunları önlemek için burada çalışmaktır. Yani burada itiraz etmek yerine
dinlemeyi tercih etseniz, emin olun, birbirimizden anlayacağımız çok şey var.
ALİM TUNÇ (Uşak) – Nerede, o çocukların resimleri
nerede? 
MERAL DANIŞ BEŞTAŞ (Devamla) - Ben son cümle olarak
şunu söyleyeyim: Gerçekten, “Bugünlerin talihsizliği delilerin körleri
yönetmesidir.” demiş Eduardo Galeano. Ya deliler akıllanacak ya da gözlerimiz
açılacak. Artık gözler açıldı, hiç kimse boşuna hikâye anlatmasın. 
Teşekkür ediyorum. (HDP sıralarından alkışlar) 
ALİM TUNÇ (Uşak) – Hani o çocukların resimleri nerede? 
BAŞKAN – Teşekkür ederim Sayın Danış Beştaş. 
LEVENT GÖK (Ankara) – Sayın Başkan…
BAŞKAN – Sayın Gök…
LEVENT GÖK (Ankara) – Efendim, sayın konuşmacı az önce
yaptığı konuşmada, Cumhuriyet Halk Partisini net olmaya… Zikzak yapmak
suretiyle görüşlerini ifade edemediği gibi bir söylemde bulunmuştur. İzin
verirseniz bu konuda 69’a göre…
BAŞKAN – Buyurun 69’uncu maddeye göre size iki dakika
söz veriyorum Sayın Gök. 
X.- SATAŞMALARA İLİŞKİN KONUŞMALAR
1.- Ankara Milletvekili Levent Gök’ün,
Adana Milletvekili Meral Danış Beştaş’ın 60 sıra sayılı Kanun Tasarısı’nın
ikinci bölümü üzerinde HDP Grubu adına yaptığı konuşması sırasında Cumhuriyet
Halk Partisine sataşması nedeniyle konuşması
LEVENT GÖK (Ankara) – Sayın Başkan, değerli
milletvekilleri; Cumhuriyet Halk Partisi, programıyla, ideolojisiyle
Türkiye’nin en köklü ve yeniliğe en açık partilerinden bir tanesidir.
Cumhuriyet Halk Partisinin bütün görüşleri partinin gerek resmî İnternet sitesinde
gerekse bütün sözcülerimiz tarafından ifade edilmektedir.
Cumhuriyet Halk Partisi Türkiye’nin içinde bulunduğu bu
dönemde çok soğukkanlı ve serinkanlı olunması ihtiyacını öne çıkartan bir
anlayışla terörün her türlüsüne karşı durmaktadır. IŞİD, DHKP-C, PKK, adını
koyarak, masum insanlara, askerimize, polisimize yönelik bütün şiddet
hareketlerinin karşısında durmak Cumhuriyet Halk Partisinin öncelikli
görevidir. Bu konu asla ertelenemez, önemsiz gibi görülemez. Bütün siyasi
partilerin de Meclis çatısı altında, meşru platformda söyleyeceklerini ifade
etmesini ve ifade hürriyetini de korumasını Cumhuriyet Halk Partisi her zaman
amaçlamaktadır. Bu nedenle, Cumhuriyet Halk Partisinin söylemlerinin
müphemliği, çeşitli zamanlarda zikzak yaptığı gibi eleştirilerin asla muhatabı
olamayız, bunu hak eden bir parti değiliz.
Biz, ta 1989 yılında, daha kimsenin adını koymadığı
zamanda “Kürt sorunu” adını koyarak, Kürt dilinin de serbest olmasına dair
kanun teklifi vererek bu devasa soruna adımını atmış bir partiyiz. Çizgimizi
insan haklarından yana, demokrasiden yana ama mutlaka ve mutlaka şiddete karşı
bir tercihle götürüyoruz; böyle de olmaya devam edeceğiz. Meşru platform
burasıdır, meşru çizgi burasıdır. Bütün siyasi partilerimizi, şiddetin her
türlüsünü kınayan açıklamalarıyla burada samimi olmaya davet ediyor, hepinizi
saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın
Gök. 
Sayın Bostancı…
MEHMET NACİ BOSTANCI (Amasya) –
Sayın Başkanım, biraz önceki konuşmacı iktidar için “Benim dediğimi yapmazsanız
düşmanımsınız.” diyerek, AK PARTİ’yi kastedip haksız bir sataşmada bulunmuştur.
69’a göre söz talep ediyorum. 
BAŞKAN – Buyurun Sayın Bostancı,
size de iki dakika söz veriyorum. 
2.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın 60 sıra sayılı Kanun
Tasarısı’nın ikinci bölümü üzerinde HDP Grubu adına yaptığı konuşması sırasında
Adalet ve Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; Türkiye’de iktidar var, muhalefet var. Meşru zeminlerde olmak
kaydıyla elbette herkes kendisine düşen fonksiyonları yerine getirir. Hiç
kimsenin de iktidarın ağzına bakma zorunluluğu yoktur. Nitekim, Türkiye’de
muhalefetin meşru zeminlerde birçok sesi vardır. Burada problemli olan devlete
karşı açıkça silahlı bir meydan okumadır. Bunun karşısında da iktidarın görevi,
devlet mekanizmasıyla, toplumun can ve mal emniyetine yönelik bu şiddet temelli
harekete karşı gerekeni yapmaktır. Buna karşı iktidarın meydan okuyucu bir
tavırla görev alması onun ahlaki ödevidir, topluma karşı sorumluluğudur. O
kesimleri de muhalefet olarak görmek, meşru zeminlerde siyasetin bir unsuru
olarak değerlendirmek mümkün değildir. 
Değerli konuşmacı biraz önce konuşurken kendi tezlerine
meşruiyet kazandırmak için Sedat Peker’in görüşlerinden güç alma lüzumunu
hissetmiştir. Yani, bu, aslında biraz tuhaf bir durumdur. Sedat Peker kan
banyosundan bahsetmiş, onun karşısına başka bir şeyi koyuyor. Peker, namı mafya
olarak öne çıkmış biridir. 
İDRİS BALUKEN (Diyarbakır) – Ama miting yapıyor. 
MEHMET NACİ BOSTANCI (Amasya) – Miting yapmıştır, evet.
Yaptığı mitinge ilişkin savcılar dava açmıştır. AK PARTİ’nin bu tür mafyatik
örgütlenmelere karşı ne yaptığı on dört yıllık iktidarında kayıtlıdır, buna
bakmak lazım; Peker’in ağzına bakmak yerine, iktidar bu konulara ilişkin neler
söylemiş, mafyayla nasıl mücadele etmiş, buna bakmak gerekir. 
Diğer taraftan, akademisyenler devleti katliamla
suçluyorlar, zikredilen akademisyenler. Buna karşı yeni bir hukuk ihdas ederek
değil, meşru zeminlerde soruşturma açılması son derece olağandır. 
Saygılarımla. (AK PARTİ sıralarından alkışlar) 
BAŞKAN – Teşekkür ederim Sayın Bostancı.
Sayın Danış Beştaş, dinliyorum efendim.
MERAL DANIŞ BEŞTAŞ (Adana) – Sedat Peker’den güç
aldığım yönünde bir açık sataşma var. 
BAŞKAN – Yani, ileri sürdüğünüz görüşten daha farklı
bir görüşü size atfettiği gerekçesiyle söz istiyorsunuz.
MERAL DANIŞ BEŞTAŞ (Adana) – Evet.
BAŞKAN – Buyurun Sayın Danış Beştaş, size de sataşmadan
dolayı iki dakika söz veriyorum.
3.- Adana Milletvekili Meral Danış
Beştaş’ın, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
MERAL DANIŞ BEŞTAŞ (Adana) – Sayın Başkan, değerli
milletvekilleri; sayın hatip benim Sedat Peker’in konuşmalarından güç alarak
bir pozisyon belirlediğimi iddia etti. Yani, ya ben anlatamamışım, ya yanlış
aksetmiş ya da öyle anlaşılması tercih edilmiş, öyle diyeyim. 
MEHMET NACİ BOSTANCI (Amasya) – Söylem… 
MERAL DANIŞ BEŞTAŞ (Devamla) – Yani, Sedat Peker’e
örnek verdiğim olgu şu: Türkiye'de hukuk önünde herkesin eşit kabul
edilmediğini, savcıların soruşturma yaparken, dava açarken, suçları
soruştururken kimin hangi taraftan ne söylediğine, kişilere göre ve tarafına
göre bir tutum belirlediğini söyledim. Yani, akademisyenler ifade özgürlüğünü
kullandıkları için sadece soruşturulurken, Sedat Peker, ölüm üzerine, katliam
üzerine kan banyosu yapacağını söylüyor ve kimsenin kılı kıpırdamıyor. 
MEHMET NACİ BOSTANCI (Amasya) – Var, soruşturma var. 
MERAL DANIŞ BEŞTAŞ (Devamla) – Yani, burada savcıları
göreve çağırıyoruz. 
MEHMET NACİ BOSTANCI (Amasya) – Var efendim, soruşturma
var. 
HASAN BASRİ KURT (Samsun) – Var, savcılık soruşturma
açtı zaten, savcının soruşturması var, niye çarpıtıyorsunuz?
MERAL DANIŞ BEŞTAŞ (Devamla) – Daha önce de Sedat Peker
yaptığı mitinglerde açıkça toplumu tehdit etmişti. Yani, şu anda Türkiye'de…
ALİM TUNÇ (Uşak) – Siz tek gözle baktığınız için
görmüyorsunuz o tarafı.
MERAL DANIŞ BEŞTAŞ (Devamla) – Yani, biz birçok gözle
bakıyoruz, toplumun bütün katmanlarının ne hissettiğini size göre gayet sizden
daha farklı biliyoruz. 
ALİM TUNÇ (Uşak) – Bilseydiniz, onun hakkında da dava
açıldığını bilirdiniz. 
MERAL DANIŞ BEŞTAŞ (Devamla) – Yani, ben şu anda,
müsaade ederseniz, cevap veriyorum.
Türkiye'de şöyle bir tablo oluşmuş hukuk
açısından ve soruşturmalar açısından: Suç işlemek birileri için serbest ama o
suçun işlendiğini söylemek yasak. Suç işleyebilirsiniz, birileri kan banyosu
yapabilir…
ALİM TUNÇ (Uşak) – Doğru, PKK suç
işliyor, siz hiçbir şey söylemiyorsunuz.
MERAL DANIŞ BEŞTAŞ (Devamla) – …ama biri
söyleyince o suç işlemiş oluyor.
ALİM TUNÇ (Uşak) – Doğru, evet.
MERAL DANIŞ BEŞTAŞ (Devamla) – Yani böyle
bir çifte standart karşısında ben hukuk devletinden söz edemeyeceğimizi,
hukukun üstünlüğünden dem vuramayacağımızı ifade ettim. Aynı görüşlerimi
koruyorum. Sedat Peker’in sözleri açıkça akademisyenlere yönelen öldürme
tehdididir, öldürmeyi aşan bir de intikam ve kan saikiyle, başka saiklerle açık
bir tehdidi vardır. Aslında bu tip insanlar toplum için tehlikelidir ve derhâl
tutuklanmaları gerekiyor. (HDP sıralarından alkışlar) 
BAŞKAN – Teşekkür ederim Sayın Danış Beştaş.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi ve Plan ve Bütçe Komisyonu
Raporu (1/414,2/338) (S. Sayısı: 60) (Devam)
BAŞKAN – Gruplar adına söz vermeye devam ediyorum.
Cumhuriyet Halk Partisi Grubu
adına Musa Çam, İzmir Milletvekili…
Buyurun Sayın Çam (CHP
sıralarından alkışlar) 
Süreniz on dakikadır. 
NECİP KALKAN (İzmir) – Pankartlar
nerede?
CHP GRUBU ADINA MUSA ÇAM (İzmir) –
Özlediniz pankartları değil mi?
Sayın Başkan, Türkiye Büyük Millet
Meclisinin saygıdeğer üyeleri; hepinizi Cumhuriyet Halk Partisi Grubu adına
saygıyla selamlıyorum. 
Koşarak geldim, Plan ve Bütçe Komisyonu
üyesi olarak konuşmamı yapmak için koşarak geldim. Neden? Şu anda Plan ve Bütçe
Komisyonunda yukarıda üç gündür yeni bir torba kanunu görüşüyoruz. Bugün
bitirebilirsek önümüzdeki hafta içerisinde onu müzakere edeceğiz. Şu anda
görüştüğümüz 60 sıra sayılı kanunu da geçtiğimiz hafta içerisinde Plan ve Bütçe
Komisyonunda görüştük ve bugün burada görüşüyoruz, bugün bitirilebilir. 
16/9/2014 tarihinde dönemin Hükûmet
Sözcüsü ve Başbakan Yardımcısı Bülent Arınç Bakanlar Kurulu toplantısından
çıktıktan sonra şu açıklamayı yapıyor… Toplantının ardından açıklama yapan
Hükûmet Sözcüsü Arınç “Çok maddeli yasadan dolayı siz haklı olarak ‘torba’
diyorsunuz, ben kullanmıyorum. Bundan sonra da bu ismi kullanmamayı istiyoruz.
Çok maddeli yasa yerine o işle ilgili yasaları getirmeye gayret edeceğiz.
Birçok yasayı değiştiren, sonra da haklılık payı olan torba gibi adı yasama literatürüne
sokma gayretinde değiliz. Yasama sıfır hata kabul eder." diyor. Bugün için
Sayın Bülent Arınç’ın AKP Grubu için bir kıymetiharbiyesi var mıdır, yok mudur
onu bilemiyorum ama Sayın Arınç şurada 50 metre ileride Meclis başkanlarına
ayrılan odada günlük çalışmalarını sürdürüyor. Defalarca söyledik, rica ettik,
dedik ki: Arkadaşlar, Meclis komisyonları ve Genel Kurul yasama görevini en
kaliteli şekilde yapmalı, milletvekilleri komisyonlarda ve Genel Kurulda
konulara hâkim olarak müzakere edebilmelidir. Bakın, dört kanun görüşüldü,
dördü de Plan ve Bütçe Komisyonunda geçti. Meclis Başkanlığına gelen tasarı ve
teklifleri Meclis Başkanı ilgili komisyonlara havale ederken “esas komisyon” ve
“tali komisyon” diye ayırıyor. Bugün görüştüğümüz kanun dâhil olmak üzere, Aile
ve Sosyal İşler Komisyonu, Millî Savunma, İçişleri ve Adalet Komisyonlarında
görüşülmesi gerekirken sadece Plan ve Bütçe Komisyonunda görüşüldü ve buraya
geldi. 
Şimdi, siz, sayın, saygıdeğer
milletvekilleri, her biriniz farklı komisyonların üyesisiniz. Peki, şunu merak
etmiyor musunuz: Şu görüşülen kanunlar, tasarı ve tekliflerin bizim komisyona
girip bizim görüşmemiz, müzakere etmemiz ve bunu zenginleştirmemiz gerekir
demeniz gerekmiyor mu? Demeniz gerekiyor? Demiyorsunuz; iktidar partisi milletvekilleri,
bunu söylemiyorsunuz. Neden? Çünkü talimat yukarıdan geliyor, direkt Plan ve
Bütçe Komisyonuna gidecek, orada görüşülecek, oradan da aşağıya inecek. O zaman
şöyle yapalım: Bütün komisyonları lağvedelim, yok edelim, Plan ve Bütçe
Komisyonunun da sayısını 40’tan 60’a, 70’e, 80’e çıkartalım, alt komisyonlar
kurulsun ve sadece Plan ve Bütçe Komisyonu toplansın, bütün kanunları o
görüşsün, müzakere etsin alt komisyonuyla, ana komisyonuyla, sonra buraya
gelsin. Bu doğru değil. Doğru değil. 
Bakın, üç gündür, arkadaşlar, sabah onda
giriyoruz, gece on ikilere kadar Plan ve Bütçe Komisyonunda; bizi zerre kadar
ilgilendirmeyen kadın doğumu, çocuk ve annelik hakları ve bakımı. 
MEHMET NACİ BOSTANCI (Amasya) –
İlgilendirmiyor mu?
MUSA ÇAM (Devamla) – Ne ilgisi var şimdi
Plan ve Bütçenin? Çalışma, Sağlık, Aile ve Sosyal İşler Komisyonunda bulunan
hekimlerin, doktorların konuşması gereken konuyu Plan ve Bütçe konuşuyor.
Askerlikle ilgili konuyu, uzman çavuş, er ve erbaşlarla ilgili konuyu -burada
görüştünüz, birinci bölümde- albaylarla ilgili, askerlerle ilgili konuyu, Millî
Savunma Komisyonunda görüşülmesi gerekirken Plan Bütçe Komisyonunda
görüşüyorlar.
Ey Millî Savunma Komisyonunun saygıdeğer
milletvekilleri, Çalışma, Sağlık, Aile Komisyonunun saygıdeğer milletvekilleri,
neden sizler bunları görüşmüyorsunuz arkadaşlar? İşleyişte büyük bir sakatlık
ve işleyişte büyük bir keyfîlik söz konusu. 
Bizim istediğimiz, bu keyfîliğin ortadan kaldırılması
ve gerçekten komisyonun amacına uygun ve Parlamentonun da usulüne uygun bir
şekilde kaliteli yasa yapma hakkına kavuşmasıdır. Milletvekillerinin de daha
verimli, daha kaliteli bir şekilde burada çalışmalarının sağlanmasıdır değerli
hocam. Ama ne yazık ki on üç yıllık iktidarınız döneminde geldiğimiz nokta eski
tas, eski hamam. Değişen bir şey yok hocam. Buradan bizim kaçınmamız gerekiyor.
Bu şekliyle bu Parlamentonun verimli çalışma şansı yok.
Değerli arkadaşlar, bu bölümde hepimizi çok yakından
ilgilendiren önemli konular var. Bunların en önemlilerinden bir tanesi, 5070
sayılı Elektronik İmza Kanunu ve Nüfus Hizmetleri Kanunu’nda kapsamlı bir
değişiklik yapılıyor arkadaşlar. Kişisel verilerin değiştirilmesiyle ilgili
önemli düzenlemeler var. Oysa bunun, çok ciddi bir şekilde ilgili komisyonda
incelenmesi ve irdelenmesi gerekiyor. Kimlikler değişiyor, nüfus cüzdanları
değişecek. Dijital sisteme geçecek. Birtakım bilgiler girecek. Bu bilgiler
kimlerin eline geçecek, kimler paylaşacak? Son derece mahrem olan bilgilerimiz
kimlerin eline geçecek arkadaşlar? Ne olacak? Belli değil.
Geçtiğimiz dönem, 2014 yılında kişisel verilerin,
bilgilerin saklanmasıyla ilgili yine AKP Hükûmetinin hazırlamış olduğu bir
kanun taslağı var ama bunu geri çektiler. Bu konuyu salı günü Komisyonda
konuşurken Bakan dedi ki: “Geçtiğimiz hafta pazartesi günü Bakanlar Kurulunda
kişisel verilerin saklanmasıyla ilgili kanun, Bakanlar Kurulunda tekrar imzaya
açıldı, önümüzdeki günlerde gelecek.”
Peki, arkadaşlar, mademki kişisel verilerin
saklanmasıyla ilgili yeni bir kanun teklifi, taslak, teklif gelecek. Peki, bu
10 maddeyi, 8 maddeyi bugün burada görüşmemizin ne anlamı var, kime ne faydası
var arkadaşlar? İşte, itirazımız ve isyanımız sürekli mükerrer ve yanlış
görüşmelerin Meclisi meşgul etmesi ve burada önemli konuların göz ardı
edilmesidir arkadaşlar. Bu kişisel verilerin korunması ve saklanmasıyla ilgili
konunun İçişleri, Adalet Komisyonunda çok ciddi bir şekilde konuşulması ve
önlemlerinin alınması gerekirken şimdi burada maddeleri görüşüyoruz. Bu, doğru
değil. Yapılan iş yanlış bir iştir arkadaşlar. Sürekli Meclisi yanlış kanunlar
çıkarmakla görevlendiriyorsunuz ve bu doğru değil.
Kimliklerimizin korunması dijital ortama geçecek, yeni
kimlik kartları… Ülkede 75 milyon, yurt dışındaki Türkler de dâhil olmak üzere
toplam 80 milyon yeni kimlik basılacak ve dağıtılacak ve bunlar için bir ücret
getiriliyor. Peki, bu kimliklerin hanesi nasıl olacak? Örneğin, mesela, din
hanesi olacak mı, mezhep hanesi olacak mı? Avrupa İnsan Hakları Mahkemesinin bu
konuda vermiş olduğu “Bu gereksizdir, bunları yazmanıza gerek yok.” demesine
rağmen, hâlâ, daha vatandaş bir kamu dairesine gittiğinde din hanesi yazmıyorsa
ona öcü gibi bakacak. “Neden yazmadın? Niçin yazmadın? Neden tercih etmedin?”
gibi sorularla karşı karşıya bırakacak. Belki de o vatandaşın o kamu dairesinde
yapılabilecek işi sadece o din hanesinin boş olması nedeniyle görülmeyecek. 
Bunlar doğru değil, bunlar yanlış arkadaşlar. Bununla
ilgili çok ciddi bir şekilde komisyonlarda görüşmemiz ve bununla ilgili
önlemleri almamız gerekiyor. 
Bugün Sayın Cumhurbaşkanı yine kükredi. Her hafta, iki
haftada bir çıkıyor, muhtarlara… Şimdi, yukarıda da muhtarlarla ilgili
düzenlemeler yapıyoruz. 
GÖKCEN ÖZDOĞAN ENÇ (Antalya) – Ya Musa Bey, güzel bir
dil mi bu kükremek?
MUSA ÇAM (Devamla) – Muhtarlar, biz ödentilerinizin
1.500 TL olması için önerdik ama AKP Hükûmeti 1.300 lira önerdi. Sosyal
güvenlik primlerinizin devlet bütçesinden ödenmesi için önerge verdik, kabul
edilmiyor. Elektrik, telefon ve diğer giderlerinizin yine bütçeden karşılanması
için önerge verdik, reddediliyor. 
HASAN BASRİ KURT (Samsun) – İnanmadılar, inanmadılar…
MUSA ÇAM (Devamla) - Ama bugün Cumhurbaşkanı Sayın
Erdoğan kalkmış yine diyor ki: “Gezi olaylarındaki taleplerden biri HES
inşaatlarının durdurulmasıydı.” Pes, bu kadarına pes arkadaşlar, bu kadarına
pes.
HASAN BASRİ KURT (Samsun) – Yalan mı?
ALİM TUNÇ (Uşak) – Yalan mı?
MUSA ÇAM (Devamla) – Taksim’de milyonlarca insan sokağa
döküldü, dedi ki: “Biz Taksim Meydanı’ndaki bu ağaçların yıkılmasını
istemiyoruz.” 
HASAN BASRİ KURT (Samsun) – Temsilcileri ne konuştu?
MUSA ÇAM (Devamla) – Aynı gün ve aynı saatlerde
Brezilya’da ulaşıma zam yapıldığında milyonlarca insan sokağa döküldü ve
Brezilya Devlet Başkanı çıktı televizyona, dedi ki: “Gençler, mesajınızı aldık,
gereği yapılacaktır. Şimdi eve dönmenin zamanıdır.”
ALİM TUNÇ (Uşak) – Döndüler mi? Brezilya’da,
dönmediler.
MUSA ÇAM (Devamla) – AKP Sözcüsü Sayın Bülent Arınç da
dedi ki: “Biz yanlış yaptık, bizim çıkıp televizyona dememiz gerekirdi ki: ‘Biz
mesajı aldık, burası korunacak ve kollanacak, şimdi eve dönmenin zamanıdır.’”
Bunu söylemeniz gerekirken siz insanları öldürmeyi tercih ettiniz ve insanları
katlettiniz.
AHMET UZER (Gaziantep) – Biraz da Yalova’dan bahset.
MUSA ÇAM (Devamla) – Ama biz şunu biliyoruz, şöyle bir
atasözüyle bitirmek istiyorum…
AHMET UZER (Gaziantep) – Yalova’dan da bahset.
Yalova’daki ağaçlardan da bahset.
MUSA ÇAM (Devamla) – Bir hırsızın, bir katilin
yönettiği ülkede namuslu ve dürüst insanların sonunun ya cezaevi veyahut da
mezar olduğunu biliyoruz ve biz buna hazırız arkadaşlar.
Hepinizi sevgi ve saygıyla selamlıyorum. (CHP
sıralarından alkışlar) 
AHMET UZER (Gaziantep) – Hadi ya! Hadi sen de ya!
BAŞKAN – Teşekkür ederim Sayın Çam.
Şimdi ikinci bölüm üzerinde on beş dakika süreyle
soru-cevap işlemi yapacağım.
İşlemi başlatıyorum.
Sayın Tanal…
MAHMUT TANAL (İstanbul) – Teşekkür ediyorum Sayın
Başkan.
Sayın Bakan, Anayasa’mızın 10’uncu maddesi uyarınca
engellilerle ilgili pozitif ayrımcılık var. Engellilerin bir kusuru olmaksızın,
devletin yeni nüfus cüzdanı düzenlemesi nedeniyle 8 TL para alacaksınız.
Türkiye’de 12 milyon küsur engelli vatandaşımız var. Engelli vatandaşlarımızdan
bu kimlik bedelini almazsa bu ülke batacak mı? Yani engelli vatandaşlarımızın
nüfus müdürlüklerine ulaşımı dahi hakikaten sorunlu. Nüfus müdürlüklerimize ulaşamıyorlar,
kamu kurumlarının binaları buna uygun değil. Ne olur, bu ücretten engellileri
muaf edelim. Anayasa’mızın 10’uncu maddesi pozitif ayrımcılık getiriyor. Sosyal
devlet ilkesi uyarınca engellilerden kimlik bedelinin alınmaması lazım. Eğer
batacaksa da batsın engelliler yüzünden bu ülke.
BAŞKAN – Sayın Karabıyık…
LALE KARABIYIK (Bursa) – Teşekkürler
Sayın Başkan. 
İç tasarruf oranının gayrisafi yurt içi hasılaya oranı
eski OVP programda yüzde 16,1 öngörülmüştü, şimdi ise yüzde 16,5 öngörülmüş. Bu
arada, kamu harcamalarında ortaya çıkan ek artışlar sebebiyle kamu tasarruf
oranı kaçınılmaz olarak yüzde 3,7’den 3,4’e düşürülmüş. Bu durumda özel
tasarruf oranını esaslı ölçüde arttırmak zorunlu hâle geldiği için bu oran da
yüzde 12,4’ten 13,1’e yükseltilmiş. Ama bu artışı doğrudan açıklayan yine
hiçbir politika önerisi getirilmemiş ve şöyle bir cümle var: “Özel amaçlı
tasarruf mekanizmaları gerçekleştirilecek.” diyor. Bu konudaki görüşlerinizi
alabilir miyim?
Teşekkürler. 
BAŞKAN – Sayın Hürriyet…
FATMA KAPLAN HÜRRİYET (Kocaeli) – Ben sisteme girmedim
Başkanım. 
BAŞKAN – Peki.
Sayın Sertel…
ATİLA SERTEL (İzmir) – Sayın Bakana Türkiye’de kalkınma
hızının son sekiz yılda yüzde 3,3 oranında gerçekleştiğini, geçmişte siyasi
partiler döneminde, Demokrat Parti, Adalet Partisi, Anavatan Partisi
dönemlerinde bile 2 katı olan kalkınma hızının niye düşük olduğunun ve bu
seviyede seyrettiğinin ve bu sayede de Türkiye’de işsizliğin çok büyük
rakamlara ulaştığının, her ailede bir ya da iki genç işsiz bulunduğunun bilinmesini
istiyorum. 
Sayın kalkınamama, pardon, Kalkınma Bakanına şunu
söylemek istiyorum: Türkiye’yi yönetemiyorsunuz. İzmir’den topladığınız vergi
32 milyar TL’nin üzerinde. İzmir’e yaptığınız kamu yatırımı ise 704 milyon TL.
46 alıyorsunuz, 1 veriyorsunuz. İzmir Büyükşehir Belediyesi bile Hükûmetinizden
fazla yatırım yapıyor. 
Kişi başına düşen kamu yatırımlarında 73’üncü sırada
olan İzmir’i Sayın Bakan, acaba muhalif olarak mı cezalandırma yöntemini tercih
ediyor iktidar, bunu merak ediyorum. 
Teşekkür ederim.
BAŞKAN – Sayın Yıldız Biçer…
TUR YILDIZ BİÇER (Manisa) – Sayın Bakan, Manisa’da
Akhisar Belediyesi “Akhisar Arena” isimli stadyum inşaatını yüklenen inşaat
firmasıyla yaptığı ihale sözleşmesini 21/12/2015 tarihinde tek taraflı olarak
feshetmiştir. Önümüzdeki süreçte mahkemeler devreye girecektir. Eğer kararın
önü açılırsa belediye kalan bölüm için tekrar ihaleye çıkacaktır.
Kalan bölüm ne kadar zamanda başlayacak ve ne kadara
mal olacaktır? Bu konuda devletin zarara uğradığını düşünüyor musunuz? Üç yıldır
yılan hikâyesine dönen statla ilgili devreye girecek misiniz yoksa Akhisar
Belediyesporun ev sahibi olduğu maçlarda bile 110 kilometre yol yapan
taraftarın başına bir şey gelmesini mi bekleyeceksiniz?
BAŞKAN – Sayın Gürer…
ÖMER FETHİ GÜRER (Niğde) – Sayın Başkan, Niğde Ulukışla
ilçesi dağ ve yayla turizminin yanı sıra Çiftehan Kaplıcalarıyla da termal
turizm için çekim merkezi olacak zenginliktedir. Bolkar Dağları madenleri,
mağaraları, gölleriyle bir doğa harikasıdır. Mehmetpaşa Kervansarayı da görülmeye
değer yerdir. Çanakçı Kalesi ile köy ve kasabalardaki tarihî dokusu, geçiş yolu
olan Ulukışla ilçemizi özellikli kılmaktadır. Darboğaz, Porsuk, Emirler, Kılan
kirazı dünyaca ünlüdür. Bilimsel kazı çalışması devam eden Porsuk Zeyve
Höyük’le bölge tarihi aydınlanmaktadır. 
Ulukışla ilçemizde en önemli sorunların başında içme ve
sulama suyu gelmektedir. Üç ayrı yerde ambalajlı su kaynağı yer alan
Ulukışla’nın ne var ki yıllardır su sorununa tam bir çözüm getirilememektedir.
Handeresi Göleti’nden Kanlıdere’ye boşa akan sudan, Kılan üzerinde yer alan su
kaynaklarından, Şekerpınar’dan gereği gibi Ulukışla yararlanmamaktadır. İçme ve
sulama suyunun yetersizliği Ulukışla’nın gelişimine de engel olmaktadır. İçme
ve sulama suyu konusunun bir an önce çözüme kavuşturulması gerekmektedir.
Hükûmet bu konuda hangi çalışmaları yapmaktadır?
BAŞKAN – Sayın Akyıldız…
ALİ AKYILDIZ (Sivas) – Teşekkür ediyorum Sayın
Başkanım.
Sayın Bakanım, bilindiği üzere, hâlen Emekli Sandığı,
SSK ve BAĞ-KUR emeklilerinden, emekli olduktan sonra kendi namına ticaret
yapanlardan yüzde 10 sosyal güvenlik destek primi kesilmektedir. Hükûmetin bu
kesintiyi kaldırmak için çalışma yaptığını basından izliyoruz. Ancak basında bu
çalışmanın yalnızca BAĞ-KUR emeklilerini kapsayacağı yönünde bir yanlış algı
oluştuğunu görüyoruz. 
Bu konuya bir açıklık getirerek SSK ve Emekli Sandığı
emeklilerinin de bu kapsam içerisinden değerlendirileceğini hem Meclisimize hem
de kamuoyuna anlatarak bu yanlışın düzeltilmesi gerektiğini düşünüyorum.
Saygılarımla.
BAŞKAN – Sayın Kara…
NİYAZİ NEFİ KARA (Antalya) – Teşekkür ederim Sayın
Başkan.
Antalya’nın Gündoğmuş Uçansu Şelalesi, Çenger Deresi,
Ahmetler Kanyonu, Köprülü Kanyon’u üzerindeki, Değirmenözü ve Alakır üzerindeki
mini HES inşaatlarının ya da mini baraj yapımlarının doğamızı kurutacağını,
derelerimizi kurutacağını ve geri dönülmez zararlara yol açacağını düşünüyoruz
ve öyle oluyor. Bu konudan vazgeçecek miyiz Sayın Bakanım?
BAŞKAN – Sayın Haberal…
ERKAN HABERAL (Ankara) – Yüksek Askerî Şûra
kararlarıyla meslekten men edilen subay, astsubaylarımızla ilgili yapılan
düzenleme kısmen bazı hakların iadesini mümkün kılsa da yapılan düzenlemelerle
hâkim ve savcılar hakkındaki HSYK kararları yok hükmünde sayılmış ancak askerî
personel hakkındaki YAŞ kararlarının yürürlüğü hâlen devam etmektedir, geçmişe
dönük hiçbir özlük hakkı iade edilmemiştir. Yukarıda birkaçını saydığım
sorunlar devam etmektedir. Bu sorunların çözümü ve mağduriyetin giderilmesi
için bir çalışmanız var mıdır efendim?
BAŞKAN – Sayın Basmacı…
MELİKE BASMACI (Denizli) – Sayın Bakan, muhatabına
iletmeniz dileğiyle:
1 Kasım 2015 seçimlerinde Denizli Büyükşehir Belediyesi
personeliyken Denizli AKP milletvekili adayının seçim çalışmalarında adayın
fotoğrafını çekmekle görevli olan İlyas Haytan ve Alperen Ersoy bir trafik
kazası geçirmiş ve canlarını kaybetmişlerdir. Acaba bu kayıptan sonra
Büyükşehir Belediyesi ailelere verilen sözleri tutmuş mudur?
Teşekkür ediyorum.
BAŞKAN – Teşekkür ederim.
Sayın Bakanım, cevap için size söz veriyorum.
Buyurun efendim.
KALKINMA BAKANI CEVDET YILMAZ (Bingöl) – Çok teşekkür
ederim Sayın Başkan.
Değerli milletvekilleri, çok sayıda soru var, kısa kısa
cevaplandırmaya gayret edeceğim.
Öncelikle, Sayın Tanal engellilerle ilgili bir pozitif
ayrımcılık konusunu ifade ettiler. Alınan ücret, biliyorsunuz, 15 TL bu
kimliklerde -az önce ben ilgili bürokrat arkadaşlarımızdan da uluslararası
mukayeseleri istedim doğrusu- çok çok düşük uluslararası mukayeselere göre,
Avrupa’ya göre baktığınızda. Ayrıca maliyetlere baktığınızda maliyetinin altında
yani bizim devlet olarak bu kimlikler için yapacağımız harcama, vatandaştan
alacağımız ücretten daha yüksek olacak, öncelikle onu ifade edeyim.
Engellilerimizle ilgili pozitif ayrımcılık olarak da şunu düşünüyoruz:
Engellilerimizi idarelere kadar yormadan, evlerine giderek, orada gerekli
bilgileri alarak engellilerimizin bu süreçte daha rahat bir şekilde bu
kimliklere ulaşmasını sağlamaya gayret edeceğiz. 
Sayın Karabıyık’ın tasarruflarla ilgili bir sorusu
vardı. Türkiye’mizin en önemli meselelerinden bir tanesi. Aslında cari açık
dediğimiz mesele de bunun diğer bir tarifi. Yani yatırımlarımız ile iç
tasarruflarımız arasındaki fark cari açığımızı oluşturuyor bir anlamda. Bunu
düşürme yönünde gayret sarf ediyoruz ve son yıllarda önemli mesafeler almış durumdayız.
Bir tarihlerde yüzde 13’lere kadar gerilemişti iç tasarruflarımız; şimdi yüzde
15’in üzerinde ve inşallah 2018 itibarıyla yüzde 18’lere kadar bu
tasarruflarımızı artıracağız. Buradaki mesele şu: Son on üç yılda kamu
tasarruflarını biz artırdık. Devlet artık eskisi kadar açık vermiyor ve
tasarruflara çok daha katkıda bulunur bir konumda. Ancak bu süreçte özel
tasarruflarda ciddi bir gerileme söz konusu oldu. Bunu da artırmaya dönük
olarak çeşitli tedbirler öngörüyoruz. Bunlara aslında bir tane örnek vereyim
sadece: Bireysel emeklilik sistemi ciddi anlamda tasarruflarımıza katkıda
bulunan bir yapıda. Ayrıca yine makro ihtiyati tedbirlerle tasarruflarımızı
özendiriyoruz. Önümüzdeki dönemde de özellikle bireysel emekliliği
gönüllülükten vazgeçmeden otomatik hâle getirip ve buna benzer tedbirlerle özel
tasarruflarımızı artırma yönünde gayretlerimize devam edeceğiz.
Sayın Sertel bu kalkınma hızını ve işsizlik konularını
gündeme getirdi. Yaşanan küresel krize rağmen sadece 2009 yılında biz bir
küçülme yaşadık. Onun dışında, AK PARTİ hükûmetleri döneminde istikrarlı bir
şekilde bir büyüme yakaladı Türkiye. Birçok ülke, bu küresel krizin bedelini
vatandaşlarına çok ağır bir şekilde ödetirken çok şükür Türkiye böyle bir
durumla karşı karşıya kalmadı. Ortalama büyüme hızımız -yanlış hatırlamıyorsam-
4,7 civarında. Bu da yaşadığımız küresel konjonktürü düşündüğünüzde, hiç de
azımsanacak bir büyüme değil. 2015 yılında da yüzde 4 büyüme hızını
yakaladığımızı tahmin ediyoruz.
İstihdam konusunda ise en başarılı ülkelerden biri
olduğumuz rakamlarla çok açık. Küresel krizin zirve yaptığı 2009’un ilk
çeyreğinden itibaren baktığınızda, 7 milyon civarında ilave istihdam üretti
Türkiye ekonomisi. Bu da bence takdir edilecek bir durum.
İzmir yatırımlarıyla ilgili şunu söyleyebilirim:
İzmir’e de elbette bütün illerimiz gibi kamu olarak yatırım yapıyoruz. Yalnız,
yatırımlarımızı sadece bütçedeki yatırımlardan ibaret görmeyin lütfen. Bir
taraftan da kamu-özel iş birliği modeliyle, mesela İstanbul-İzmir otobanı gibi
milyarlarca dolarlık yatırım veya havalimanına yaptığımız yatırım gibi ciddi
yatırımlar gerçekleştiriyoruz. Onları görmeyip sadece bir kısmına bakarsanız
yanlış sonuçlar çıkarabilirsiniz.
Sayın Yıldız Biçer, Manisa’da bir ihaleyle ilgili çok
spesifik bir konuyu gündeme getirdi. Ben, bu spesifik problemi doğrusu
bilemiyorum, ilgilisi tabii belediye. Belediyeden daha net bir cevap
alınabilir, İçişleri Bakanlığımız daha net bir şekilde bu soruya cevap
verebilir. Şu anda bu soruya cevap verebilecek detaylı bir bilgim yok. Bir stat
ihalesiyle ilgili bir konuyu gündeme getirdi. 
Sayın Gürer, Ulukışla’nın turizm meselelerini dile
getirdi. Benim de ziyaret ettiğim beldelerden ve gerçekten ciddi tabiat
güzellikleri potansiyeli olan, aynı zamanda ulaşım anlamında da önemli bir noktada.
Ben, bu beldemizin ileride çok daha iyi yerlere geleceğine inanıyorum.
Problemlerine diğer bakanlarımızla hep birlikte elbette bakabiliriz. Burası,
aynı zamanda KOP bölgemizin bir parçası. Bu kapsamda da KOP İdaremiz konuyla
yakından ilgilenecektir. 
Diğer taraftan, Sayın Akyıldız bu emeklilerle ilgili
konuyu gündeme getirdi, şu anda Plan ve Bütçede konu ele alınıyor. İsterseniz
onu Plan ve Bütçeye bırakalım çünkü orada çok detaylı düzenleme var. Oradaki
ayrıntılar vatandaşlarımıza daha iyi yol gösterecektir.
Sayın Kara, küçük HES’lerle ilgili bazı problemler
yaşandığını dile getirdi. Gerçekten, hepimizin bu konulara hassas davranması
gerekir. Bu konularda, Hükûmet programında da prensip olarak çok küçük ölçekli
HES’lerin yapılmaması gerektiğine dair bir politikamız söz konusu. Bundan
sonraki süreçte bu küçük HES’lerle ilgili daha seçici -diyelim- bir yaklaşım
sergilenecektir. 
Sayın Haberal, askerî konuları, YAŞ kararlarıyla ilgili
konuları dile getirdi. Biliyorsunuz, yaptığımız Anayasa değişiklikleriyle bu
konularda yargı yolunu açmıştık. Dolayısıyla, yargı denetimi çerçevesinde
olabilecek yanlışlıkların düzeltilmesi mümkün. 
ERKAN HABERAL (Ankara) – YAŞ kararlarının
uygulanmamasıyla ilgili…
KALKINMA BAKANI CEVDET YILMAZ (Bingöl) – Ama, diğer
konuları çok detaylı bilemiyorum doğrusu. 
Sayın Basmacı da Denizli’de bir trafik kazasından
bahsetti. Allah rahmet eylesin diyorum yani bu süreçte hayatını kaybeden
insanlarımızdan bahsetti. Tabii, yine çok spesifik, tekil bir olay, tam
detayları nedir bilemiyorum ama eminim, belediyemiz konuyla ilgileniyordur, ben
de hatırlatmaya gayret ederim inşallah. 
Çok teşekkür ediyorum. 
BAŞKAN – Teşekkür ederim Sayın Bakan. 
İkinci bölüm üzerindeki görüşmeler tamamlanmıştır. 
Şimdi ikinci bölümde yer alan maddeleri, varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım. 
11’inci madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 11’inci
maddesindeki “Kimlik” ibaresinin başına “Türkiye Cumhuriyeti” ibaresinin
eklenmesini arz ve teklif ederiz. 
 Mehmet
Günal Erhan Usta Erkan
Haberal
 Antalya Samsun Ankara
 Kamil
Aydın Kadir Koçdemir Mustafa
Mit
 Erzurum Bursa Ankara
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/414) ve Isparta Milletvekili Süreyya Sadi Bilgiç ve
Adalet ve Kalkınma Partisi Grup Başkanvekili Çanakkale Milletvekili Bülent
Turan ile 35 Milletvekilinin; Bazı Kanunlarda Değişiklik Yapılmasına Dair Kanun
Teklifi’nin 11’inci maddesinin aşağıdaki şekilde değiştirilmesini arz ve teklif
ederiz. 
Saygılarımızla.
 İbrahim
Özdiş  Akın Üstündağ  Kadim
Durmaz  Adana Muğla Tokat 
 Bihlun
Tamaylıgil  Selin Sayek Böke Lale
Karabıyık
 İstanbul İzmir
 Bursa
 Yakup
Akkaya  Mahmut Tanal
 İstanbul
 İstanbul 
BAŞKAN – Şimdi
maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 60 sıra sayılı Kanun Tasarısı’nın 11’inci maddesinin tasarı metninden
çıkarılmasını arz ve teklif ederiz. 
 İdris
Baluken Mizgin Irgat Abdullah
Zeydan  Diyarbakır Bitlis Hakkâri
 Erol
Dora Berdan Öztürk  Mithat
Sancar
 Mardin Ağrı Mardin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EMİNE NUR GÜNAY (Eskişehir) – Katılmıyoruz Sayın Başkan. 
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Sayın Başkan. 
BAŞKAN –
Komisyonun ve Hükûmetin katılmadığı önerge hakkında Mithat Sancar, Mardin
Milletvekili. 
Buyurun Sayın
Sancar. (HDP sıralarından alkışlar)
Süreniz beş
dakikadır. 
MİTHAT SANCAR
(Mardin) – Sayın Başkan, değerli milletvekilleri; görüşülmekte olan torba
kanunla ilgili görüşlerimizi dağıttıracağız ama bugün akademisyenlerle ilgili
çokça tartışma oldu Genel Kurulda. Bir akademisyen olarak ve tartışılan
bildiriye imza koyan akademisyenlerin büyük bir kısmıyla yakından tanışan, hatta
bir kısmının hocası olan bir kişi olarak burada da görüşlerimi sizlerle
paylaşmak istiyorum. 
Bildiriye imza
koyanları terör suçu işlemekle itham edenlere, vatan hainliğiyle itham edenlere
yakın tarihten ve uzak tarihten birkaç örnek sunacağım. Yine, takdirleri
kamuoyuna ve sizlere bırakacağım. 
Yakın tarihten, ülkemizden bir iki örnekten biri
Aydınlar Dilekçesi örneğidir biliyorsunuz. “Devlet düşmanı” olarak ilan
edilmişti Aydınlar Dilekçesine imza atanlar. 12 Eylül düzenini eleştiriyorlardı
ama kendileri o zaman “vatan haini” olarak damgalandılar. Sonra, onları
damgalayanlar ve damgalayanları alkışlayanlar utandılar, pişman oldular.
Daha yakın tarihten bir bildiri, AK PARTİ sıralarında
oturan meslektaşların bir kısmının da imzasının olduğu bildiri, Başörtüsüne
Özgürlük Bildirisi. O dönemde bu bildiriye imza atanlar linç edildiler,
günlerce hedef gösterildiler ve dendi ki kendilerine: “Siz laikliğe
düşmansınız.” “Neden başörtüsüne özgürlük istediler, efendim, laiklik istiyoruz
demediler.” Demedikleri bir şey için hain ilan edildiler o dönemde,
soruşturmalar açıldı -hatırlatırım size- üniversitelerde kendileri hakkında
cadı avı başlatıldı.
HASAN TURAN (İstanbul) – İkisi aynı şey mi?
MİTHAT SANCAR (Devamla) - Bir başka örnek: Yine 28
Şubatta herhangi bir nedenle dindarlıkla ilişkisi tespit edilenler cadı avına
tabi tutuldular, laiklik düşmanı ilan edildiler, tasfiye edildiler, bir kısmı
üniversitelerden atıldı, bir kısmı bu sıralarda milletvekilliği yaptı. Bunların
hepsinin o zaman da arkasında durduk. 
O insanlara yönelen soruşturmalara burada oturan
arkadaşlarım, o zamanda bulunan, o zamanı yaşayan arkadaşlarım bu uygulamalara
karşı çıktılar. 
2001 11 Eylülünden sonra, şimdiki Akademisyenler
Bildirisi’ne imza atan kişilerin de aralarında bulunduğu çok sayıda aydını Bush
yönetimi El Kaide’ye destek vermekle suçladı. Neden? Çünkü “terörle mücadele”
adı altında fikir avcılığı ya da düşünce suçu yaratma hevesinde olan
uygulamalara, İslamofobiye yol açan uygulamalara karşı çıktılar. O insanlar
arasında Noam Chomsky de vardı, Judith Butler de vardı, onların imzaları bugün
bu bildiride var. Onlara dendi ki: “Ya terörün karşısındasınız ya yanındasınız.
Kınamıyorsanız siz de El Kaide’yi destekliyorsunuz.” 
Bir başka örnek Edward Said. Edward
Said’i hepimiz biliyoruz; duvarın karşısında, İsrail’in ördüğü duvara da taş
attı, linç edildi, üniversiteden atılmasını istediler ama üniversitesi ona
sahip çıktı, “Bu bir fikir özgürlüğüdür.” dedi üniversitesi, Columbia
Üniversitesi. 
Bir tane daha örnek Sartre’dan,
Cezayir’de Fransız uçakları katliam yaparken karşı çıktı onlara. Dendi ki “Sen
teröristleri destekliyorsun.” “Hayır, ben sizin yaptıklarınızı eleştiriyorum.”
dedi. Linç edildi. Kim sahip çıktı ona? Devlet Başkanı De Gaulle, “Sartre,
Fransa’dır.” dedi. Örnekleri artırabilirim ama bunların yeterince fikir vermesi
gerektiğini düşünüyorum. 
Bu insanlar sizin istediğiniz şeyleri
söylemediler diye bugün linç kampanyasının hedefi durumundalar,
Cumhurbaşkanından mafya liderlerine. Üniversiteler soruşturma açıyor, bunları
tasfiye etmeye çalışıyorlar. Gün gelecek ve bu gün çok da gecikmeyecek, bu
ortam değişecek elbette. Şu an çok kötü bir zamanda yaşıyoruz ve herkes her
şeyi birbirine karşı bir sindirme aracı olarak kullanmaya çalışıyor. Özellikle
bu ortamın değişmesini isteyen akademisyenlere karşı bu linç kampanyasından
bugün buna destek verenler eminim utanç duyacaklar. Bu örnekleri lütfen dikkate
alın.
Saygılarla. Teşekkür ediyorum. 
BAŞKAN – Teşekkür ederim Sayın Sancar.
İDRİS BALUKEN (Diyarbakır) – Karar yeter
sayısı…
BAŞKAN - Önergeyi oylarınıza sunacağım
ancak karar yeter sayısı talebi vardır, önerge oylamasında karar yeter sayısı
arayacağım.
Önergeyi kabul edenler… Etmeyenler… 
Sayın milletvekilleri, oyların sayımında
Divan üyeleri arasında anlaşma sağlanamadığından oylamayı elektronik cihazla
yapacağım.
Oylama için üç dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin oy pusulalarını oylama için öngörülen üç
dakikalık süre içinde Başkanlığa ulaştırmalarını rica ediyorum. Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyun rengini ve kendisinin ad ve soyadıyla imzasını da taşıyan oy
pusulasını yine oylama için öngörülen üç dakikalık süre içerisinde Başkanlığa
ulaştırmalarını rica ediyorum.
Oylamayı başlatıyorum.
(Elektronik cihazla oylama yapıldı)
BAŞKAN – Karar yeter sayısı yoktur, birleşime on dakika
ara veriyorum.
Kapanma Saati: 17.23
ÜÇÜNCÜ OTURUM
Açılma Saati: 17.37
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mustafa AÇIKGÖZ (Nevşehir), Mücahit
DURMUŞOĞLU (Osmaniye)
-----0-----
BAŞKAN – Sayın milletvekilleri, Türkiye Büyük Millet
Meclisinin 28’inci Birleşiminin Üçüncü Oturumunu açıyorum.
60 sıra sayılı Kanun Tasarısı’nın 11’inci maddesi
üzerinde, Mardin Milletvekili Mithat Sancar ve arkadaşlarının önergesinin
oylamasında karar yeter sayısı bulunamamıştı.
Şimdi önergeyi tekrar oylarınıza
sunacağım ve karar yeter sayısı arayacağım: Kabul edenler… Etmeyenler… Karar yeter
sayısı vardır. Önerge kabul edilmemiştir. 
Tasarının görüşmelerine devam edeceğiz.
Komisyon yerinde.
Hükûmet yerinde. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin, Bazı Kanunlarda Değişiklik Yapılmasına Dair Kanun Teklifi’nin
11’inci maddesinin aşağıdaki şekilde değiştirilmesini arz ve teklif ederiz.
Saygılarımızla.
Akın Üstündağ (Muğla) ve
arkadaşları
MADDE 11- 5490 sayılı Kanunun Beşinci Kısım başlığı
“Kimlik Kartı, Uluslararası Aile Cüzdanı ve Mavi Kart” olarak değiştirilmiştir.

BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet önergeye katılıyor mu?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan. 
BAŞKAN – Önerge hakkında Sayın Akın Üstündağ, Muğla
Milletvekili.
Buyurun Sayın Üstündağ. (CHP sıralarından alkışlar)
Süreniz beş dakikadır.
AKIN ÜSTÜNDAĞ (Muğla) – Değerli Başkan, değerli
milletvekilleri; öncelikle hepinizi saygıyla selamlıyorum.
Değerli arkadaşlarım, birçok hatibin, birçok muhalefet
partisi sözcüsünün söylediği gibi, yine bu döneme ait torba yasalara devam
ediyoruz. Yine bir torba yasayla karşı karşıyayız. Bu döneme ait Nobel Ödülü’ne
aday bir uygulamayla temel kanun hükmünde torba kanunu görüşüyoruz. Çok
enteresan bir şey. Bu kanunla, vatandaşımızı direkt ilgilendiren nüfus
cüzdanlarını yeniden düzenleyip kimlik kartı olarak vatandaşa satıyorsunuz. 
Vatandaşa kimlik kartı vermek her devletin en temel görevidir.
Bu kimlik belgesinden dahi para kazanarak gözünüzün hâlâ vatandaşın cebinde
olduğunu göstermiş oluyorsunuz.
Değerli arkadaşlarım, oturup hesapladım, yaklaşık 78
milyon vatandaşımız var, 8 liradan hesapladığımız zaman 624 trilyon bir para
devletin kasasına giriyor. Peki, devletin böyle bir paraya ihtiyacı var mı?
Baktığınız zaman, bu para Suriyeli mültecilere harcadığınız paranın kırkta 1’i,
değerli arkadaşlarım, kırkta 1’i; sigaraya yaptığınız zamdan gelecek ilave
gelirin dörtte 1’i. Yani, devletin bu paraya aslında çok ihtiyacı olmadığını da
görüyoruz. 
Değerli arkadaşlarım, ülkede, memlekette,
burada birçok şey konuşuluyor, aslında vatandaşın gündemi çok farklı,
vatandaşın mutfağındaki yangın devam ediyor değerli arkadaşlarım ve hamdolsun
ki istikrarlı bir şekilde yangın büyümeye devam ediyor! Bakınız, vatandaşa 100
lira verdiniz, verdiğinize pişman ettiniz değerli arkadaşlarım. Milleti
canından bezdirdiniz, iğneden ipliğe zam yaptınız. Araçların zorunlu
sigortalarının bedeli yaklaşık 3 katına çıktı. Vatandaşı, yarısından fazlası
yabancılara ait olan sigorta şirketlerinin insafına terk ettiniz. Sigorta
kurumunda şu anda ciddi anlamda bir soygun var değerli arkadaşlarım. Dünyada
petrol fiyatı sudan ucuz hâle geldi ama siz hâlâ dünyanın en pahalı benzinini
satıyorsunuz. Adalete gitseniz para, evinizin değeri artsa para, ev alsanız
para, satsanız yine para, evinizin önüne asfalt dökülse yine para, araba
alsanız arabanın fiyatı kadar vergi, yargıda ve tapuda harçlar artık haraç
hâline gelmiş değerli arkadaşlarım. Otoyoldan geçsen para, köprüden geçsen
para, tünelden geçsen yine para. Bakınız, değerli arkadaşlarım, Göcek tünelinde
şu anda -ülkenin tek paralı tüneli Göcek tünelidir- 3,5 liradan 4,5 liraya
çıktı, sadece gidiş, bir de dönerseniz 9 lira; kamyonlarda 10 lira 13 liraya
yükseldi, gidiş geliş 26 lira değerli arkadaşlarım. OGS ve HGS’lerdeki artış
oranı yüzde 38. Cep telefonu satın aldığınızda, ilk satın aldığınızdaki vergi
yüzde 33 zamlandı, 120 liradan 160 liraya yükseldi değerli arkadaşlarım. “Bedava
sağlık” dediniz, hastaneye gitseniz para, eczaneye gitseniz yine para. Değerli
arkadaşlarım, sigaraya, içkiye yapılan zammı kimse konuşamaz diye ha bire
bunlara zam yapıyorsunuz ama zam yaptıkça vatandaş kahrından, geçim derdinden
daha fazla içki içiyor, biliyor musunuz bunu değerli arkadaşlarım? On yıldır
enflasyon hedefini tutturamadınız. 25 milyon vatandaş bankalara borçlu, 2
milyon 670 bin kişi icralık değerli arkadaşlar. 
İşte, vatandaşın gerçek gündemine bu
Meclisin sahip çıkması gerekiyor. Böyle göstermelik şeylerle bu Meclisi
oyalamaya hiç kimsenin hakkı yok. Buraya sağlıklı olarak, torba yasa şeklinde
değil, işte vatandaşın bu sorunlarına çözüm bulacak önerileri hep beraber
getirelim diyorum, hepinize saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Üstündağ.
Önergeyi oylarınıza sunuyorum: Kabul
edenler... Etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 11’inci
maddesindeki “Kimlik” ibaresinin başına “Türkiye Cumhuriyeti” ibaresinin
eklenmesini arz ve teklif ederiz. 
Kamil
Aydın (Erzurum) ve arkadaşları
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EMİNE NUR GÜNAY (Eskişehir) – Katılmıyoruz Sayın Başkan. 
BAŞKAN – Hükûmet
katılıyor mu?
KALKINMA BAKANI
CEVDET YILMAZ (Bingöl) – Katılmıyoruz Sayın Başkan. 
BAŞKAN –
Komisyonun ve Hükûmetin katılmadığı önerge hakkında Kamil Aydın, Erzurum
Milletvekili. 
Buyurun Sayın
Aydın. (MHP sıralarından alkışlar)
Süreniz beş
dakikadır. 
KAMİL AYDIN (Erzurum) – Sayın Başkan, değerli vekiller;
biraz önce eksik kalan bir şey vardı, onu tamamlayacağım ama ona geçmeden önce,
bu torba mantığı işte görüyorsunuz, birtakım çok önemli kavramları enine boyuna
tartışmadan, oldubittiye getirerek yaptığımız bir kanun. 
Efendim, temel bir kaide şudur: Bugünlerde dilimize çok
dolanmış bir kavram; “barış”. “Savaş” ve “barış” kavramları aslında birbirlerine
zıt kavramlardır ama ünlü dil bilimci Sayın Noam Chomsky’nin -bilim adamlığına
bir şey demediğimiz ama entelektüelliğini sorguladığımız- kazandırdığı bir
eleştirel yaklaşım vardır “söylem çözümleme” diye. Bu söylem çözümlemede
özellikle ağızdan çıkan ile ima edilen, anlam olarak yapışan şey arasında uyum
aranır. Ağızdan bazen “barış” çıkar, işte Bush “Orta Doğu’yu yeniden dizayn
etmek için barış götürüyorum.” der. Bütün terör örgütlerinin söylemlerinde hep
“barış” vardır; kanla yazarlar o “barış” kelimesini, mürekkeple değil.
Dolayısıyla “barış” kavramını inanarak söyleyen bir entelektüel arayışı
içerisindeyiz. 
Dolayısıyla bir de “barış” uluslararası ilişkilerde…
Bakın, savaş ve barış muhatap iki oluşum, muhatap iki resmî yapı arasında olur
yani savaş da, barış da iki devlet arasında olur. İşte, onun için adına
“Birinci Dünya Savaşı” deriz, “İkinci Dünya Savaşı” deriz, hatta bazen daha
mikro olursa “iç savaş” deriz belirli kitleler arasında. Ama biz bugün bu
kavramları o kadar anlamsızlaştırdık ki sıradan her şey için, terörist bir
eylem için dahi “savaş” ya da teröristler adına talep ettiğimiz herhangi bir
şey için de “barış” kavramını çok rahat bir şekilde kullanıyoruz. Bu kavramları
kullanmayacağız. 
Efendim, aydınların bu yazdıkları metni
okudum. Hakikaten hicap ederek okudum, utanarak okudum. Biraz önce, bilim adamı
kimliğine, profesyonel kimliklere bir şey söylemedik dedik. Biz neyi
söyleyeceğimizi, boğazın dokuz boğum olduğunu bilerek, bilgisiz belgesiz,
dayandırmadan söyleyemeyiz. Allah korusun, bu bizim entelektüel kimliğimize,
akademik kimliğimize de halel getirir. Yarın burada olmayabiliriz ama doğruyu
da her yerde söylemek zorundayız. Eğer gerçekten, bilgi teknisyeni organik
aydın değil de gerçek aydın arıyorsak birkaç tane örnek vereceğim, hem kendi
kültürümüzden hem Batı’dan.
Efendim, Sokrat bir entelektüeldir. Niye?
Çünkü bedel ödemiştir; doğruyu, hakkı her yerde söylemiştir. Darağacına
gideceğini bile bile demiştir ki: “Ben insanlara düşünmeyi öğreteceğim.”
Galileo bir entelektüeldir ama aynı zamanda fizikçidir. Niye? Çünkü her türlü
baskıya, her türlü diretmeye rağmen hak bildiğini, doğru bildiğini söylemiştir.
Erasmus bir entelektüeldir, Thomas More bir entelektüeldir.
Efendim, bize geldiğimizde, bizim en büyük aydın
simgemiz Hazreti Peygamber’dir. Hakkı ve hakikati, hiçbir güç karşısında eğip
bükmeden çok rahat bir şekilde haykırmış, söylemiştir. Efendim, İmamı Azam bir
entelektüeldir. Böyle ikili söylüyorum ki mukayese etme imkânınız olsun. Mehmet
Akif bir entelektüeldir. Cemil Meriç bir entelektüeldir. Niye? Bir aydındır.
Kendi kültürümüzde de öyledir çünkü bedel ödemişlerdir. Doğruyu, hakkı, egemen
bir yapının korkusundan, iktidar endişesinden, maddi manevi herhangi bir endişe
taşımaksızın söylemiş insanlardır aydınlarımız. Thomas More’e İngiliz kralı
diyor ki: “Benim için bir fetva ver, seni affedelim. Sen benim dostumsun.” Aynı
teklif İmamı Azam için yapılmıştır. Biri Batı’dan örnek, biri Doğu’dan örnek.
Aynı teklif İmamı Azam’a da yapılmıştır ama o hak bildiğini her yerde
söylemiştir. Sonucu ne olmuştur? Sonucu, efendim, çile olmuştur, işkence
olmuştur, azap olmuştur ama onlar bizim tarihimize, belleğimize büyük Türk
aydınları, büyük dünya aydınları olarak isim bırakmışlardır. Mehmet Akif de
onlardan biridir. Yokluk, sefalet içinde yaşamıştır ama hak bildiğini her zaman
haykırmıştır. İşte, bizim eksiğimiz hak bildiğini, doğru bildiğini hiçbir…
(Mikrofon otomatik cihaz tarafından kapatıldı)
KAMİL AYDIN (Devamla) - …silahlı güç, illegal güç
etkisinde kalmadan, can güvenliği endişesi taşımadan haykırandır diyorum,
saygılar sunuyorum. (MHP sıralarından alkışlar) 
BAŞKAN – Teşekkür ederim Sayın Aydın. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
11’inci maddeyi oylarınıza sunuyorum: Kabul edenler…
Kabul etmeyenler… 11’inci madde kabul edilmiştir. 
12’nci madde üzerinde 3 önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 12’nci maddesi
ile değiştirilen 5490 sayılı Kanunun 41’inci maddesinin 1 ve 2 no.lu
bentlerinin aşağıdaki şekilde değiştirilmesini arz ve teklif ederiz.

 Mehmet
Günal Erhan Usta Erkan
Haberal
 Antalya Samsun Ankara

 Kamil
Aydın Kadir Koçdemir Mustafa
Mit
 Erzurum Bursa Ankara
"MADDE 41- (1) Kimlik kartında yer alacak bilgiler
ile kartın tasarımı, temini, basımı, dağıtım ve teslim yöntemi ile üretim ve
kişiselleştirilmesinde kullanılacak sistemi belirlemeye Bakanlar Kurulu
yetkilidir.
(2) Kimlik kartında yer alacak biyometrik verinin türü,
niteliği ve alınma yaşı Bakanlar Kurulu tarafından belirlenir.”
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
12'nci maddesinin aşağıdaki şekilde değiştirilmesini arz ve teklif ederiz. 
Saygılarımızla. 

 Seyit
Torun Kadim Durmaz Selin
Sayek Böke
 Ordu Tokat İzmir

 Lale
Karabıyık Mahmut Tanal  Yakup
Akkaya
 Bursa İstanbul İstanbul

 Musa
Çam
 İzmir
MADDE 12- 5490 sayılı Kanunun 41’inci maddesi aşağıdaki
şekilde değiştirilmiştir.
"MADDE 41 - (1) Kimlik kartında yer alacak
bilgiler ile kartın tasarımı, temini, basımı, dağıtım ve teslim yöntemi ile üretim
ve kişiselleştirilmesinde kullanılacak sistemi belirlemeye Bakanlık yetkilidir.
(2) Kimlik kartında yer alacak biyometrik verinin türü,
niteliği ve alınma yaşı Bakanlıkça belirlenir.
(3) Biyometrik verisi alınacak kişilerin şahsen
müracaatı esastır. Biyometrik verisi alınmayacak çocukların kimlik kartı
müracaatı veli veya vasileri ile 15 inci ve 17 nci maddelerde yer alan bildirim
yükümlülüğü bulunan kişiler tarafından yapılır.
(4) Merkezi veri tabanında tutulan biyometrik veriler
kimlik doğrulama işlemleri dışında kullanılamaz.
(5) Kişi, müracaat sırasında yazılı muvafakatı ile
kimlik kartını teslim alacak kişiyi belirleyebilir.
(6) Kimlik kartı talebinde bulunan kişi ile nüfus
kütüklerinde kayıtlı kişinin aynı kişi olup olmadığı hususunda tereddüte
düşülmesi halinde mülki idare amirinin emri ile kolluk kuvvetlerine araştırma
yaptırılır.
(7) Kimlik kartının kaybı veya değiştirilmesi nedeniyle
yapılacak müracaatlarda, yenisi verilinceye kadar geçerli olmak üzere, usul ve
esasları Bakanlıkça belirlenen geçici bir belge verilebilir.
(8) Kimlik kartına bu Kanunda öngörülenler dışında
kayıt ve işaret konulamaz. Kimlik kartı hiçbir kişi veya kurum tarafından
alıkonulamaz.
(9) Evlenme işlemi tamamlandıktan sonra, çiftlere
uluslararası aile cüzdanı verilir.
(10) Uluslararası aile cüzdanı ve mavi kart Bakanlıkça
belirlenen tasarım ve sayıda Maliye Bakanlığınca bastırılır. Aile cüzdanları ve
mavi kartlar Maliye Bakanlığınca yurt içinde nüfus müdürlüklerine ve evlendirme
memurluklarına verilmek üzere maliye yetkililerine, yurt dışında ise dış
temsilciliklere verilmek üzere Dışişleri Bakanlığına gönderilir. Uluslararası
aile cüzdanları ve mavi kartların en fazla üçbin adedi, bedeli sonradan ödenmek
üzere, müteakiben üçbin adetlik partiler halinde peşin para karşılığında nüfus
müdürlüğüne verilir.
(11) Kimlik kartı, uluslararası aile cüzdanı ve mavi
kart bedeli müracaat sırasında tahsil edilir. Doğum bildiriminin kanuni süresi
içinde yapılması halinde ve 2828 sayılı Kanun kapsamında düzenlenecek kimlik
kartlarından değerli kağıt bedeli alınmaz.
(12) Hatalı yazım nedeniyle iade edilen uluslararası
aile cüzdanları ve mavi kartlar değerli kağıt bedelinden düşülür. Hatalı üretim
ya da yazım nedeniyle kimlik kartlarının değiştirilmesi halinde kimlik kartı
bedeli alınmaz.
(13) Kimlik kartı bedellerinin Hazine veznelerine
yatırılmasına ilişkin usul ve esaslar Bakanlık ve Maliye Bakanlığınca
müştereken belirlenir."
BAŞKAN - Şimdi maddeye en aykırıyı önergeyi okutup
işleme alacağım.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
12’nci maddesinin tasarı metninden çıkarılmasını arz ve teklif ederiz. 
 İdris
Baluken Mizgin Irgat Abdullah
Zeydan 
 Diyarbakır Bitlis
 Hakkâri 
 Berdan
Öztürk Erol Dora
 Ağrı
 Mardin 
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ EMİNE NUR GÜNAY (Eskişehir)
– Katılmıyoruz Sayın Başkan. 
BAŞKAN – Hükûmet önergeye katılıyor mu? 
KALKINMA BAKANI CEVDET YILMAZ (Bingöl) – Katılmıyoruz
Sayın Başkan. 
BAŞKAN - Komisyonun ve Hükûmetin katılmadığı önerge
hakkında Sayın İdris Baluken, Diyarbakır Milletvekili. 
Süreniz beş dakikadır Sayın Baluken. (HDP sıralarından
alkışlar) 
İDRİS BALUKEN (Diyarbakır) – Teşekkür ediyorum. 
Sayın Başkan, değerli milletvekilleri; hepinizi
saygıyla selamlıyorum. 
Burada özellikle askerliğin yoğun olarak ele alındığı,
daha çok da özlük hakları ve dövizli askerlikle ilgili düzenlemelerin yapıldığı
bir torba kanun görüşüyoruz. Aslında, arkadaşlarımız zaman zaman dile
getirdiler, keşke bu Parlamento bugün Türkiye’nin en temel sorunu olan barışla
ilgili bir gündemle burada belli şeyleri başarmış olarak bu kanunları görüşmüş
olsaydı ama maalesef, bırakın barışla ilgili herhangi bir gündemi burada
tartışmayı, tam tersine savaş uygulamalarını teşvik edici torba yasaları
görüşüyoruz. Bu, son derece tabii talihsiz ve tarihe de kötü geçecek bir
mesaidir. 
Biz şunu biliyoruz: Yani bu ülkede temel meseleleri
Parlamentoda sağlıklı bir şekilde tartışmadan, diyalog kanallarını açmadan,
siyaseti bir çözüm unsuru olarak ortaya koymadan istediğimiz kadar askerlikle
ilgili, güvenlikle ilgili işte birtakım düzenlemeler yapalım, bu meseleleri
çözme şansına sahip değiliz. Bu bizim bildiğimizi aslında bu sıralarda oturan,
iktidar partisi sıralarında oturan birçok milletvekili de biliyor, bugün
Hükûmetin başında olan Sayın Başbakan da biliyor ama Sayın Başbakan bugün
maalesef yetkisi elinden alınmış, inisiyatifi elinden alınmış bir pozisyonda
olduğu için Başbakan olmadan önceki görüşlerine tam ters uygulamalar ve
politikaların altına imza atıyor. Biz, Başbakan olmadan önce defalarca
kendisiyle görüştük. Sayın Davutoğlu Rojava’daki halkların Türkiye’nin düşmanı
olmadığını defalarca söylemiş biridir; içeride Kürt meselesinin askeriye
tedbirlerle çözülmeyeceğini defalarca söylemiş birisidir; Kürtlere karşı
devletin yapmış olduğu yanlışları sayısız defa dile getirmiş ve bu konuda bir
yüzleşmeye gidilmesi gerektiğini söylemiş birisidir. Ancak ne oluyorsa işte
Başbakan olarak yetkiyi eline aldıktan sonra birdenbire tamamen ters olan bir
yörüngede politikalar devreye koyuyor. Çünkü yetkisi yok yani sorumluluk
kendisinde ama yetkiyi kullanamıyor. Bir akademisyen, vicdanlı bir hoca olarak
tanıdığımız, bu konuda da Başbakan seçildiğinde bütün Türkiye’de “Acaba farklı
bir siyasetçi başbakan profili olabilir mi?” diye herkeste beklenti yaratan bir
hoca. Bir bakıyoruz, masaya yumruğunu vurarak kötü bir taklitle sertlik
yanlısı, savaş yanlısı politikaları sahaya süren bir politikacıya dönüşüyor.
Niye öyle oluyor? Çünkü yetki başka yerde. Yetki başka yerde olduğu için de
maalesef bu ülke her gün felakete doğru sürükleniyor. 
Bakın, 17 gün önce Sayın Davutoğlu’nun bir
konuşmasından bahsedeyim, hani akademisyenler meselesi çok konuşuluyor ya. 17
gün önce yurt dışında Türkiyeli bilim adamlarına sesleniyor: “Türkiye’de fikir
özgürlüğü mutlak anlamda hayata geçirilecektir. Bizim dönemde büyük ölçüde
geçirildi ama fikir özgürlüğü anlamında karşılaşacağınız herhangi bir zorluk
olursa bunun siyasi sorumluluğu bizim üzerimizdedir. Ben yüzde 49,5 oy almış
bir Başbakan olarak söylüyorum, bizim huzurumuzda el pençe duracak bir bilim
adamı istemiyoruz. Yine bir meslektaş olarak söylüyorum, ne şart olursa olsun
ben kimsenin önünde el pençe durmadım, fikrimi teslim etmedim, sizler de en
aykırı fikir olsa bile teslim etmeyin.” diyor. Ama bugün bakıyoruz, 17 gün önce
bunu söyleyen akademisyen Başbakan, maalesef ne oluyorsa ilk günler suskun,
ondan sonra “Ey aydın müsveddeleri, hepiniz karanlıksınız.” noktasına gelmek
zorunda kalıyor.
Burada size önemli görev düşüyor arkadaşlar. Sayın
Davutoğlu’na yüzde 49,5 oy alan bir Başbakan olduğunu hatırlatın, yetkisini
kullansın, inisiyatifini kullansın, doğruları hayata geçirsin. Bu ülkede
Cumhurbaşkanı çıkıp “Ben rejim değişikliği yaptım, kabul etseniz de etmeseniz
de fiilî olarak değişmiştir.” dediği zaman, bunun en çok Başbakanı çiğnemek
olduğunu aslında sizlerin söylemesi gerekiyor. Söylemediğiniz için, böyle,
maalesef yetkiyi başka yerde arayan, talimatı başka yerden alan, dolayısıyla da
çözümsüz politikalarla karşımıza çıkan bir Hükûmet ve iktidar partisi
pozisyonuna düşüyorsunuz. O nedenle de sorunlarımız derinleşiyor. Bir an önce
bu yoldan vazgeçmenizi temenni ediyoruz. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Baluken. 
MEHMET NACİ BOSTANCI (Amasya) – Sayın Baluken
konuşmasında, “Yetkisi elinden alınmış, söylediklerinin tersini yapan
Başbakan.” diyerek sataşmada bulunmuştur.
BAŞKAN – “Başbakan” diyerek Hükûmete sataşmada bulundu.
MEHMET NACİ BOSTANCI (Amasya) – Evet efendim ve aynı
zamanda Genel Başkanımıza, biliyorsunuz. 
BAŞKAN – Peki. Önerge işlemini yapayım, size söz
vereceğim efendim. 
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Sataşmadan dolayı size iki dakika söz veriyorum Sayın
Bostancı. 
Buyurun efendim. 
X.- SATAŞMALARA İLİŞKİN KONUŞMALAR (Devam)
4.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in 60 sıra sayılı Kanun
Tasarısı’nın 12’nci maddesiyle ilgili önerge üzerinde yaptığı konuşması
sırasında AK PARTİ Grup Başkanına sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; Sayın Başbakanın yetkileri Anayasa’da ve yasalarda açıktır. Bu
yetkilerini tam olarak kullanır. Bu yetkilerin dışında da herhangi bir durum
söz konusu olmaz. 
Burada Sayın Baluken’in kastı, herhâlde, Cumhurbaşkanı
ile Başbakan arasında bir çelişki; “Talimat oradan geliyor…” Onu demek istiyor
değil mi? 
ENGİN ALTAY (İstanbul) – Cumhurbaşkanı da öyle söyledi,
“Olmuyor böyle.” dedi, “Çift başlılık iyi değil.” dedi. Demedi mi Sayın
Bostancı? 
İDRİS BALUKEN (Diyarbakır) – Evet, doğru, doğru; çift…
MEHMET NACİ BOSTANCI (Devamla) – Kıymetli arkadaşlar,
Sayın Cumhurbaşkanı ile Sayın Başbakan uzun yıllar yol arkadaşlığı yapmış iki
insan. Zaten, dünya görüşleri, Türkiye'ye bakışları, memleketin idaresine
ilişkin yaklaşımları birbiriyle aynı olan insanlar, birbiriyle benzer olan
insanlar. 
CEYHUN İRGİL (Bursa) - Zaten o yüzden Sayın
Davutoğlu’na acıyoruz.
ENGİN ALTAY (İstanbul) – Bülent Arınç’la da yol
arkadaşıydı!
CEYHUN İRGİL (Bursa) – Kiminle yol arkadaşı olduysa heba
oldu, o heba olmasın diye uyarıyoruz.
MEHMET NACİ BOSTANCI (Devamla) – Önemli olan şu: AK
PARTİ’nin Genel Başkanı ve Başbakan olarak yasalar çerçevesinde tarif edilmiş
kendi hakkını, hukukunu, her şeyini Sayın Başbakan elbette sonuna kadar
kullanır. Buna ilişkin hiçbir problem yok. Mesele şu: Öteden beri, AK PARTİ’nin
on dört yıldan bu yana kazanmış olduğu başarı ve millet nezdindeki itibarı
karşısında, bana öyle geliyor ki, kendi gücüne güvenemeyenler, milletten destek
almak konusunda ümidini yitirenler çaresiz bir strateji olarak “Acaba AK
PARTİ’nin içinde bir problem doğurabilir miyiz? Hiç olmazsa burada bir çatlama,
patlama yaratırsak bize gün doğabilir mi?” şeklindeki bir siyasal yaklaşıma bel
bağlamış gözüküyorlar. Bu, doğru ve tutarlı bir yaklaşım değil. Önemli olan
millete gitmek, milletten almak yetkiyi; AK PARTİ’nin içinden gelecek zaaftı,
çatlamaydı, buradan bir netice ümit etmek, ilgili çevreleri siyasi fail olma
iddiasından mahrum bırakır. 
Saygılarımla. (AK PARTİ sıralarından alkışlar)
BAŞKAN – Teşekkür ederim Sayın Bostancı. 
Sayın Baluken. 
İDRİS BALUKEN (Diyarbakır) – Sayın hatip, konuşması
sırasında “Kendi gücüne güvenemeyenler, bu konuda çözüm üretemeyenler, AK PARTİ
içerisinde bir çatlak yaratarak sonuç almaya çalışıyorlar.” diyerek açıktan
sataşmıştır. 
BAŞKAN – Size de 69’uncu madde çerçevesinde söz
veriyorum Sayın Baluken. 
Buyurun. 
Süreniz iki dakikadır. 
5.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
İDRİS BALUKEN (Diyarbakır) – Teşekkür ediyorum. 
Sayın Başkan, değerli milletvekilleri; ben son derece
açık bir şey söyledim. Bu ülkenin Cumhurbaşkanı çıkıp “Ben bu ülkede rejimi
değiştirdim, yönetim anlayışını fiilî olarak hayata geçirdim, siz de peşinden
anayasa gönderin.” dediği zaman, doğal olarak Başbakanın mevcut yetkilerini
ortadan kaldırmış oluyor. Bakın, bugüne kadar -hani, parti içi işleyişlerle
ilgili çok fazla fikir yürütmek istemeyiz ama- kamuoyuna da yansıdı. Yani,
parti organlarının seçiminden, merkez yürütme kurullarının seçiminden,
koalisyon görüşmelerindeki tavra kadar Sayın Davutoğlu’nun ne düşündüğünü bütün
kamuoyu biliyor. 7 Hazirandan sonra bir koalisyon hükûmetinin mutlaka kurulması
gerektiğini, bu konuda halkın iradesinin esas alınması gerektiğini bizimle
yaptığı görüşmede de söyledi ama maalesef henüz o anayasal süreç bile dolmadan,
Cumhurbaşkanı çözüm masasını devirdiği gibi aynı şekilde koalisyon masasını
devirdi. Yani bu ülkede temel olarak siyasi birtakım karar süreçlerinin
şekillenmesi gereken her yerde Cumhurbaşkanı Erdoğan’ın müdahaleleri var,
açıktır bu. 
Dünya liderleri Antalya’da toplanıyor. Dünya
liderleriyle muhatap olması gereken Başbakan bir tek fotoğraf karesinde bile
yok. Yani eğer “Bütün bunlar normal.” diyorsanız, bu sizin açınızdan belli bir
işleyişi normalleştirmiş olabilir ama kamuoyu açısından normal değildir. 
AHMET HAMDİ ÇAMLI (İstanbul) – Çukurlar normal mi,
çukurlar? Çukurdan bahset.
İDRİS BALUKEN (Devamla) – Sayın Davutoğlu’nun şu anda
bu savaş konseptiyle ilgili, Kürt halkına yönelik bu katliam konseptiyle ilgili
de biz rahatsızlık duyduğunu ve bu konuda mutlaka siyasetin inisiyatif alması
gerektiğini düşündüğünü zaman zaman temas kurduğumuz kişilerden duyuyoruz. 
ALİM TUNÇ (Uşak) – Ne utanmazsınız ya! Hem katliam
yapıyorsunuz…
İDRİS BALUKEN (Devamla) – Ama ne yapsın? Emir büyük
yerden. 
ABDULHAMİT GÜL (Gaziantep) – Siz de Kandil’den
alıyorsunuz, daha büyük yerden alıyorsunuz! PKK’dan almayın.
İDRİS BALUKEN (Devamla) – Oradan “Savaşa devam,
başkanlık yoluna devam.” dediği için de aynı uygulamalar devam ediyor.
Hepinize saygılar sunuyorum.
BAŞKAN – Teşekkür ederim Sayın Baluken.
HAKAN ÇAVUŞOĞLU (Bursa) – Düştünüz bir çukura
çıkamıyorsunuz değil mi Sayın Baluken? Nasıl çıkacaksınız o çukurdan bakalım?
İDRİS BALUKEN (Diyarbakır) – O çukura siz düşeceksiniz,
merak etmeyin. 
HAKAN ÇAVUŞOĞLU (Bursa) – O çukur sizi her gün biraz
daha çekiyor böyle.
İDRİS BALUKEN (Diyarbakır) – Düştünüz zaten, düştünüz.
Biz buradayız, buradayız. Bir yere düşmeyiz. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi ve Plan ve Bütçe Komisyonu
Raporu (1/414,2/338) (S. Sayısı: 60) (Devam)
BAŞKAN – Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
12'nci maddesinin aşağıdaki şekilde değiştirilmesini arz ve teklif ederiz. 
Saygılarımızla. 
Seyit Torun (Ordu) ve
arkadaşları
MADDE 12- 5490 sayılı Kanunun 41’inci maddesi aşağıdaki
şekilde değiştirilmiştir.
"MADDE 41 - (1) Kimlik kartında yer alacak
bilgiler ile kartın tasarımı, temini, basımı, dağıtım ve teslim yöntemi ile
üretim ve kişiselleştirilmesinde kullanılacak sistemi belirlemeye Bakanlık
yetkilidir.
(2) Kimlik kartında yer alacak biyometrik verinin türü,
niteliği ve alınma yaşı Bakanlıkça belirlenir.
(3) Biyometrik verisi alınacak kişilerin şahsen
müracaatı esastır. Biyometrik verisi alınmayacak çocukların kimlik kartı
müracaatı veli veya vasileri ile 15 inci ve 17 nci maddelerde yer alan bildirim
yükümlülüğü bulunan kişiler tarafından yapılır.
(4) Merkezî veri tabanında tutulan biyometrik veriler
kimlik doğrulama işlemleri dışında kullanılamaz.
(5) Kişi, müracaat sırasında yazılı muvafakatı ile
kimlik kartını teslim alacak kişiyi belirleyebilir.
(6) Kimlik kartı talebinde bulunan kişi ile nüfus
kütüklerinde kayıtlı kişinin aynı kişi olup olmadığı hususunda tereddüte
düşülmesi halinde mülkî idare amirinin emri ile kolluk kuvvetlerine araştırma
yaptırılır.
(7) Kimlik kartının kaybı veya değiştirilmesi nedeniyle
yapılacak müracaatlarda, yenisi verilinceye kadar geçerli olmak üzere, usul ve
esasları Bakanlıkça belirlenen geçici bir belge verilebilir.
(8) Kimlik kartına bu Kanunda öngörülenler dışında
kayıt ve işaret konulamaz. Kimlik kartı hiçbir kişi veya kurum tarafından
alıkonulamaz.
(9) Evlenme işlemi tamamlandıktan sonra, çiftlere
uluslararası aile cüzdanı verilir.
(10) Uluslararası aile cüzdanı ve mavi kart Bakanlıkça
belirlenen tasarım ve sayıda Maliye Bakanlığınca bastırılır. Aile cüzdanları ve
mavi kartlar Maliye Bakanlığınca yurt içinde nüfus müdürlüklerine ve evlendirme
memurluklarına verilmek üzere maliye yetkililerine, yurt dışında ise dış
temsilciliklere verilmek üzere Dışişleri Bakanlığına gönderilir. Uluslararası
aile cüzdanları ve mavi kartların en fazla üçbin adedi, bedeli sonradan ödenmek
üzere, müteakiben üçbin adetlik partiler halinde peşin para karşılığında nüfus
müdürlüğüne verilir.
(11) Kimlik kartı, uluslararası aile cüzdanı ve mavi
kart bedeli müracaat sırasında tahsil edilir. Doğum bildiriminin kanunî süresi
içinde yapılması halinde ve 2828 sayılı Kanun kapsamında düzenlenecek kimlik
kartlarından değerli kâğıt bedeli alınmaz.
(12) Hatalı yazım nedeniyle iade edilen uluslararası
aile cüzdanları ve mavi kartlar değerli kâğıt bedelinden düşülür. Hatalı üretim
ya da yazım nedeniyle kimlik kartlarının değiştirilmesi halinde kimlik kartı
bedeli alınmaz.
(13) Kimlik kartı bedellerinin Hazine veznelerine
yatırılmasına ilişkin usul ve esaslar Bakanlık ve Maliye Bakanlığınca
müştereken belirlenir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan.
BAŞKAN – Komisyonun ve Hükûmetin katılmadığı önerge
hakkında Seyit Torun, Ordu Milletvekili…
Buyurun Sayın Torun. (CHP sıralarından alkışlar)
Süreniz beş dakikadır.
SEYİT TORUN (Ordu) – Sayın Başkan, değerli
milletvekilleri; yüce heyetinizi saygıyla selamlıyorum.
Değerli milletvekilleri, konuşmama Anayasa’nın 20’nci
maddesiyle başlamak istiyorum. Anayasa’nın 20’nci maddesi şunu ifade ediyor:
“Herkes, kendisiyle ilgili kişisel verilerin korunmasını isteme hakkına
sahiptir. Bu hak; kişinin kendisiyle ilgili kişisel veriler hakkında
bilgilendirilme, bu verilere erişme, bunların düzeltilmesi veya silinmesini
talep etme ve amaçları doğrultusunda kullanılıp kullanılmadığını öğrenmeyi de
kapsar.” diye devam ediyor.
Şimdi, bu yasal düzenlemeyle, aile kütüklerinde yer
alacak bilgilere biyometrik veri ilave ediliyor. Yani bireylerin belirlenmesini
sağlayacak parmak izi, el ayası haritası, retinası gibi biyometrik yöntemler
kullanılıyor. Değerli milletvekilleri, bu veriler kişisel verilerdir. Bu
veriler kamu hizmetinin sunumu sırasında işlenecek ve kullanılacak. 
Kişisel verilerin kullanılması her zaman bireyler
üzerinde endişelere yol açmıştır ve beraberinde bu yöntemlere yönelik
tartışmaları da artırmıştır. Bu endişelerin başında kişilerin sürekli gözetim
altında olduğuna yönelik endişeler gelmektedir. Vatandaş da endişesinde son
derece haklıdır çünkü geçmişte yaşadıklarımız, geçmişte muhatap olduğumuz
konular bizi bu anlamda bir paranoyaya itmiştir. 
Bu anlamda bir şeyi de ifade etmek
istiyorum: Veri kayıt sistemi bu anlamda nasıl oluşturulacak? Bu veriler ne
kadar kullanılacak? Kullanıldıktan sonra ne kadar saklanacaktır? Bu verilerin
korunmasında ne tür ölçütler dikkate alınmıştır? Kötüye kullanılmasını
engelleyici etkili kontrol mekanizmaları oluşturulmuş mudur? Kişisel verilerin
korunmasına ilişkin bütün tedbirler alınmış mıdır? Toplanacak biyometrik
veriler kullanım amacına ulaştıktan sonra ne olacak, bunu bilmiyoruz. Geçmişte
veri tabanlarıyla ilgili yasa teklifi hazırlandı ama altlığı oluşturulmadığı
için 2014 yılında maalesef kanunlaşmadı, yasalaşmadı. 
Veriler elektronik ortamda saklanacak
deniyor. Peki, biyometrik verilerin toplanması, saklanması, işlenmesi
konularının her biri ulusal bilgi güvenliğinin unsurları değil midir? Her
vatandaşa ait üç farklı biyometri verisinin arşivlenmesi yabancı istihbarat
servislerinin iştahını kabartan bir ulusal güvenlik açığı yaratmaz mı? Daha
geçenlerde uğradığımız siber saldırılar sonrasında elektronik ortamda tutulacak
bu verilerin güvenliği nasıl sağlanacak? Böyle bir siber saldırıda bu veriler
ele geçirilirse yine ODTÜ’yü mü, başka kurumları mı suçlayacağız? Sanıyorum,
her zamanki gibi gene suçlayacak bir yer bulacağız. Çünkü bilmedikleri,
anlamadıkları konularda kendilerine biat etmeyen, bunun için de yok etmek
istedikleri bilim yuvalarını defalarca suçladıklarına hep beraber şahidiz.
Çünkü iktidar böylesine önemli bir konudaki düzenlemeyi bir torba kanun içinde,
altyapısı hazırlanmadan Meclisten geçirmek istemektedir. 
Tabii, bu torba kanun faciası da ayrı bir
şey. Torba mı çorba mı anlamış değiliz. Komisyonlarda maalesef yeterince
tartışılmadan, ilgili komisyonda görüşülmeden Plan ve Bütçeye geliyor ve orada
sadece eleştirilerimizi dile getirip konuyu maalesef yasalaştırıyoruz. Biraz
oradan biraz buradan alıyoruz ve yasa geçiyor. Sürem yetmediği için daha fazla
değinmeyeceğim. Konunun uzmanı olan İçişleri Komisyonu bu konuyu ele alıp
tartışmadan konu maalesef gene geçecek. 
AKP iktidarının en iyi bildiği şey
insanları, kurumları fişlemektir. Çok uzak değil, daha önceki yasama
dönemlerinde de yaptıkları kanunlara hep beraber buradan tanık olduk.
Sayın Başkan, değerli milletvekilleri;
ülkemizde nüfus kayıtları gerçeği yansıtmamaktadır. Tam anlamıyla seçmen
sistemi oluşturulamamıştır. Taşıma nüfuslarla büyük şehirler yapılmıştır. Ne
yazık ki iktidar hiçbir sistemin altyapısını hazırlayamamaktadır. İktidar
tarafından Meclise sunulan kanun tasarıları, teklifleri düşünülmeden,
çalışılmadan, yangından mal kaçırırcasına getirilmektedir. Gerçi iktidarın
fırsatları nasıl değerlendirdiğini, bu konuda ihtisas yaptıklarını artık
biliyoruz. Yapılan kanunlar eksik çıkmakta ve tekrar sorun yaratmaktadır,
çözümler…
(Mikrofon otomatik cihaz tarafından
kapatıldı)
SEYİT TORUN (Devamla) –
…geçiştirilmektedir. Kalıcı ve yapıcı uluslararası standartlarda düzenlemeler
yapılmamaktadır. Şimdi, aile kütüklerine biyometrik veri ekliyor.
Sonumuz hayırlı olsun diyor, Genel Kurulu
saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Torun.
Önergeyi oylarınıza sunuyorum: Kabul
edenler... Etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 12’nci maddesi
ile değiştirilen 5490 sayılı Kanunun 41’inci maddesinin 1 ve 2 no.lu
bentlerinin aşağıdaki şekilde değiştirilmesini arz ve teklif ederiz.
Kadir Koçdemir (Bursa) ve
arkadaşları
"MADDE 41- (1) Kimlik kartında yer alacak bilgiler
ile kartın tasarımı, temini, basımı, dağıtım ve teslim yöntemi ile üretim ve
kişiselleştirilmesinde kullanılacak sistemi belirlemeye Bakanlar Kurulu
yetkilidir.
(2) Kimlik kartında yer alacak biyometrik verinin türü,
niteliği ve alınma yaşı Bakanlar Kurulu tarafından belirlenir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EMİNE NUR GÜNAY (Eskişehir) – Katılmıyoruz Sayın Başkan. 
BAŞKAN – Hükûmet
katılıyor mu?
KALKINMA BAKANI
CEVDET YILMAZ (Bingöl) – Katılmıyoruz Sayın Başkan. 
BAŞKAN – Komisyonun ve Hükûmetin
katılmadığı önerge hakkında Sayın Kadir Koçdemir, Bursa Milletvekili…
Buyurun Sayın Koçdemir. (MHP sıralarından
alkışlar)
Süreniz beş dakikadır. 
KADİR KOÇDEMİR (Bursa) – Sayın Başkan,
değerli milletvekilleri; yüce heyetinizi saygıyla selamlıyorum.
Toplum olarak bir alışkanlığımız, bir
hastalığımız var. Pek çok uygulamayı başlatıyoruz ancak uygulamanın
neticelerini ve bu neticeye göre revizyonları yapmıyoruz.
İkinci bir zafiyetimiz de teknoloji söz konusu
olduğunda teknolojinin pek çok şeyi çözeceğine inanıyoruz. Bu Meclis Genel
Kurulunda parmak iziyle oy verme ve yoklamayı pek çok arkadaşımız
gerçekleştiremez iken elektronik veriye bütün sistemi koyuyoruz.
Benzer husus teşvik mevzuatımızda var. Bölgeler arası
gelişmişlik farklarını azaltmak için yıllardan beri uygulaya geldiğimiz teşvik
mevzuatının… Mesela Bursa’da hem sosyoekonomik kalkınmışlıkta 46’ncı sırada
olan Gemlik gibi bir ilçenin hem de 717’nci sırada Büyükorhan gibi bir ilçenin
kuş uçumu birbirlerine 60-70 kilometre mesafede var olabilmelerini görmüyoruz.
FATİH Projesi’yle pek çok elektronik donanım alıyoruz, ama PISA gibi
uluslararası sıralamalarda okullarımızın ve eğitimimizin sonuncu sırada
olmasını görmüyoruz.
Benzer bir şey, dinlemeler konusunda yaşadığımız pek
çok badireden sonra, elektronik kullanarak kişisel verilerin ve özel hayatın
gizliliğinin korunması bakımından da geçerlidir.
Avrupa Birliği ülkelerinde bizde mutat hâle gelen ve
hiç tartışmadığımız bazı uygulamalar Anayasa Mahkemesi kararlarıyla kaldırılmış
ve uygulamadan men edilmiştir. Mesela, araçların hızını ölçmek için video
kamera kullanılabilmesine Alman Anayasa mahkemesi cevaz vermemiştir. Çünkü
sadece fotoğraf çekerek aracın tespit edilebilmesi mümkündür. Yirmi dört saat
oradan trafik kurallarına uyarak geçenleri de kayıt altına almak kişisel
hayatın gizliliğine aykırı bulunmuştur. 
Yine, iş yerlerindeki, içerideki kameraların kaldırımdan
20 santim dahi görüntü alması, kayıt yapmasına imkân verilmemiştir. Bugün
burada biz özel hayatın gizliliğini ve kişisel verilerin güvenliğini
ilgilendiren pek çok konuyu İçişleri Bakanlığının takdirine ve yetkisine
bırakıyoruz. Bu, tehlikeli bir durumdur. Türkiye, bu Hükûmet döneminde de belli
kurumların bu şekilde yetkilendirilmesinin, başta Hükûmetin başında olanlar
olmak üzere, nerelere kadar uzandığını bizzat kendisi görmüştür. Onun için
bunun en azından Bakanlar Kurulu tarafından tespit edilmesinin daha amaca uygun
bir sonuca yol açacağını düşünüyoruz. 
Bir de ihmal ettiğimiz husus, bu uygulamalarda insan
unsurunu ihmal ediyoruz. Nüfus teşkilatlarımız bu uygulamayla birlikte yeniden
büyük bir çalışma temposu içine gireceklerdir. 666 sayılı Kararname’nin fazla
mesaiyi düzenleyen hükümleri, bir yılda bir memura en fazla altı ay için fazla
mesai ödeneceğini öngörmüştür. Bundan önce, MERNİS ve Adrese Dayalı Nüfus Kayıt
Sistemi’ne geçişte nüfus çalışanlarına beş yıl süreyle bu altı aylık mesainin bir
yıl olarak uygulanması imkânı getirilmişti. Bu yeni döneme intibakta da çok
gayret ve fazla mesai yapacak olan nüfus teşkilatı çalışanlarına bu imkânın
getirilmesi faydalı olacaktır. Bu açılardan, İçişleri Bakanlığı değil, Bakanlar
Kurulunca bu geniş yetkilerin belirlenmesinin faydalı olacağını ve önergemize
destek vermenizi diliyor, hepinize saygılar sunuyorum. (MHP sıralarından alkışlar) 
BAŞKAN – Teşekkür ederim Sayın
Koçdemir. 
Önergeyi oylarınıza sunuyorum:
Kabul edenler… Etmeyenler… Önerge kabul edilmemiştir. 
12’nci maddeyi oylarınıza
sunuyorum: Kabul edenler… Etmeyenler… Kabul edilmiştir. 
13’üncü madde üzerinde üç önerge
vardır, okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu Ve
Bazı Kanunlarda Değişiklik Yapılmasına Dair Kanun Tasarısının 13’üncü
maddesindeki “Kimlik” ibaresinin başına “Türkiye Cumhuriyeti” ibaresinin
eklenmesini arz ve teklif ederiz. 
Mehmet
Günal  Erhan Usta Erkan
Haberal
 Antalya Samsun Ankara
 Kamil
Aydın Kadir Koçdemir Mustafa
Mit
 Erzurum Bursa Ankara
 Nuri
Okutan 
 Isparta
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
13'üncü maddesinin aşağıdaki şekilde değiştirilmesini arz ve teklif ederiz.
Saygılarımızla. 
 Kadim
Durmaz Bihlun Tamaylıgil Selin
Sayek Böke
 Tokat İstanbul İzmir
 Lale
Karabıyık Yakup Akkaya Özcan
Purçu
 Bursa İstanbul İzmir
MADDE 13- 5490 sayılı Kanunun 42 nci maddesi başlığı
ile birlikte aşağıdaki şekilde değiştirilmiştir.
"Talep belgesi
MADDE 42- (1) Kimlik kartı ve uluslararası aile
cüzdanlarının verilebilmesi için biçimi ve kapsamı Bakanlıkça belirlenen ve
bastırılan talep belgeleri kullanılır. Doğum tutanaklarına dayanılarak kimlik
kartı düzenlemesinde talep belgesi aranmaz.
(2) Talep belgelerini uygulamaya koymaya veya
uygulamadan kaldırmaya ve bunların saklama sürelerini belirlemeye Bakanlık
yetkilidir."
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
13’üncü maddesinin tasarı metninden çıkarılmasını arz ve teklif ederiz.
 İdris
Baluken Mizgin Irgat Abdullah
Zeydan
 Diyarbakır Bitlis Hakkâri
 Erol
Dora Berdan Öztürk
 Mardin Ağrı
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan. 
BAŞKAN – Komisyonun ve Hükûmetin katılmadığı önerge
hakkında söz isteyen Sayın Erol Dora, Mardin Milletvekili. 
Buyurun Sayın Dora. (HDP sıralarından alkışlar) 
EROL DORA (Mardin) – Sayın Başkan…
BAŞKAN – Dün de geldiniz Sayın Erol Dora, uzun bir
aradan sonra geldiğiniz için bir an şaşırdım.
EROL DORA (Devamla) – Çok, bölgede olduğumdan dolayı
tabii ki...
BAŞKAN – Hoş geldiniz. 
EROL DORA (Devamla) – Ben de öncelikle Sayın Başkana da
bu vesileyle, yapmış olduğu bu görevde başarılar diliyorum. 
BAŞKAN – Çok teşekkür ederim, sağ olun.
EROL DORA (Devamla) – Gerçekten, Meclisimize yakışır
bir yönetim sergilemektedir. Bütün arkadaşlarımızdan aynı yönetimi bekliyoruz.
Sayın Başkan, değerli milletvekilleri; 60 sıra sayılı
Kanun Tasarısı’nın 13’üncü maddesi üzerinde Halkların Demokratik Partisi adına
söz almış bulunuyorum. Genel Kurulu saygıyla selamlıyorum.
Ben her zaman kendi kendime düşünmüşümdür, Orta Doğu’yu
ve özelde de ülkemizi değerlendirdiğimizde aslında bütün sorunların bu
coğrafyamızda evrensel değerlerin, aydınlanmacı değerlerin, evrensel inanç
özgürlüğünün, ifade özgürlüğünün olmayışından kaynaklandığına inanmışımdır ve
bu ilkeler bu coğrafyaya egemen olmadığı müddetçe de işte gördüğünüz gibi
insanlar mezheplerinden dolayı, inançlarından dolayı Allah adını kullanarak
birbirlerini öldürmeyi kendileri açısından meşru görebilmektedirler. Bu açıdan,
biraz bu konulara değinmek istiyorum.
Değerli milletvekilleri, hatırlayacağımız üzere bir
yurttaşımız nüfus cüzdanlarında bulunan din hanesi kısmının din ve vicdan
özgürlüğüne aykırı olduğu gerekçesiyle 2006 yılında Avrupa İnsan Hakları
Mahkemesine başvuruda bulunmuş, Avrupa İnsan Hakları Mahkemesi nüfus
cüzdanlarında din hanesi bulunmasının Türkiye'nin de taraf olduğu Avrupa İnsan
Hakları Sözleşmesi’nin düşünce, vicdan ve din özgürlüğüyle ilgili 9’uncu
maddesine aykırı olduğu sonucuna ulaşmıştı. 
Avrupa İnsan Hakları Mahkemesi esasında 9’uncu maddede
korunduğu şekliyle düşünce, vicdan ve din özgürlüğünün toplumun bir arada
yaşayabilmesinin temel yapı taşlarından biri olduğu ve dinî anlamda bu
özgürlüğün aynı zamanda inançlı kimselerin yaşama bakış açıları ve kimliklerini
oluşturan çok önemli bir unsur olmasının yanı sıra, yine, inanmayan kişiler
açısından da gayet önemli bir kazanım olduğunu vurgulamaktadır. 
Avrupa İnsan Hakları Mahkemesinin 9’uncu maddeye
dayanarak kimlik kartlarında din hanesinin beyan edilmesinin düşünce, vicdan ve
din özgürlüğüyle bağdaşamayacağına karar vermesinden hemen sonra biliyorsunuz,
Hükûmetimiz 2010 yılında, dönemin Hükûmeti istenildiğinde din hanesinin boş
bırakılabileceği şeklinde yüzeysel ve yeni sorunlara yol açan bir düzenlemeye
gitmiş bulunmaktadır.
Değerli milletvekilleri, geldiğimiz noktada üzerinde
görüştüğümüz bu tasarıda düzenlenen yeni kimlik kartlarında din hanesinin hâlâ
yerli yerinde duruyor olması AKP iktidarının evrensel hukuk kararlarını hiçe
sayan ve Avrupa insan hakları içtihatlarını da göz önünde bulundurmayan
anlamsız ısrarıyla Türkiye'nin uluslararası arenada demokratik olmayan,
özgürlükçü olmayan vizyonunun devam edeceğini tahmin etmek de zor değildir diye
düşünüyorum. Din hanesi boş bırakılan bir kimlik kartını taşıyan yurttaş, kendi
iradesi dışında kamusal alanda resmî görevlilerin müdahale riskiyle
karşılaşarak nüfus cüzdanında din hanesi dolu olan yurttaşlardan hemen ayırt
edilecek ve bu durum da sistematik bir fişlenme uygulamasını gündeme
getirecektir. 
Yine, esasında, devletin burada din hanesinin boş
bırakılabileceği serbestisini getirmesi, yurttaşın fişlenmesinin doğrudan
devlet eliyle resmîleştirilmesi anlamını taşımaktadır. Böyle bir durum, hiç
şüphesiz “dinî inanç ve düşüncelerin ifşa edilmeme özgürlüğü” kavramına aykırı
düşmektedir. 
Bakın, 1982 Anayasası’nı değerlendirdiğimizde -biz,
bunun bir cunta anayasası olduğunu her zaman vurguluyoruz- bu Anayasa’da dahi
şu şekilde bir ibare var: “Herkes, vicdan, dinî inanç ve kanaat hürriyetine
sahiptir. Kimse, ibadete, dinî âyin ve törenlere katılmaya, dinî inanç ve
kanaatlerini açıklamaya zorlanamaz.” Bakın, 82 Anayasası’nda bu şekilde açık
bir hüküm olmasına karşın hâlâ insanların kimliklerinde din hanesinin olması ve
insanlara, ya boş bırakılması veyahut da zorunlu olarak beyan ettirilmesi
Anayasa’mıza da aykırı bir durumdur. Biz, hâlâ, bu şekilde basit bu
sorunlarımızı eğer çözemiyorsak nasıl birlikte yaşayabiliriz, nasıl barışçıl,
demokratik bir cumhuriyete evrilebilirizi düşünmemiz gerektiğine inanıyorum. 
Çok farklı düşüncelerim de vardı, süre yetmediğinden
dolayı kısa kesiyorum. Hepinize saygılarımı sunuyorum. (HDP sıralarından
alkışlar) 
BAŞKAN – Teşekkür ederim Sayın Dora.
Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı
istiyoruz Sayın Başkan.
BAŞKAN - Karar yeter sayısı talebi vardır, o nedenle
oylamada karar yeter sayısı arayacağım.
Önergeyi kabul edenler… Etmeyenler… Karar yeter sayısı
yoktur. 
Birleşime on dakika ara veriyorum. 
Kapanma Saati. 18.29
DÖRDÜNCÜ OTURUM
Açılma Saati: 18.44
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mustafa AÇIKGÖZ (Nevşehir), Mücahit
DURMUŞOĞLU (Osmaniye)
-----0-----
BAŞKAN – Sayın milletvekilleri, Türkiye Büyük Millet
Meclisinin 28’inci Birleşiminin Dördüncü Oturumunu açıyorum.
60 sıra sayılı Kanun Tasarısı’nın 13’üncü maddesi
üzerinde, Mardin Milletvekili Erol Dora ve arkadaşlarının önergesinin
oylamasında karar yeter sayısı bulunamamıştı.
Şimdi önergeyi tekrar oylarınıza sunacağım ve karar
yeter sayısı arayacağım: Önergeyi kabul edenler… Kabul etmeyenler… Karar yeter
sayısı vardır, önerge kabul edilmemiştir. 
Tasarının görüşmelerine devam edeceğiz. 
Komisyon yerinde.
Hükûmet yerinde.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
13'üncü maddesinin aşağıdaki şekilde değiştirilmesini arz ve teklif ederiz.
Saygılarımızla. 
Özcan Purçu (İzmir) ve
arkadaşları
MADDE 13- 5490 sayılı Kanunun 42 nci maddesi başlığı
ile birlikte aşağıdaki şekilde değiştirilmiştir.
"Talep belgesi
MADDE 42- (1) Kimlik kartı ve uluslararası aile
cüzdanlarının verilebilmesi için biçimi ve kapsamı Bakanlıkça belirlenen ve
bastırılan talep belgeleri kullanılır. Doğum tutanaklarına dayanılarak kimlik
kartı düzenlemesinde talep belgesi aranmaz.
(2) Talep belgelerini uygulamaya koymaya veya
uygulamadan kaldırmaya ve bunların saklama sürelerini belirlemeye Bakanlık
yetkilidir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet? 
KALKINMA BAKANI CEVDET YILMAZ (Bingöl) – Katılmıyoruz
Sayın Başkan.
BAŞKAN – Komisyonun ve Hükûmetin katılmadığı önerge
hakkında Özcan Purçu, İzmir Milletvekili.
Buyurun Sayın Purçu. (CHP sıralarından alkışlar)
Süreniz beş dakikadır.
ÖZCAN PURÇU (İzmir) – Sayın Başkan, değerli
milletvekilleri; 13’üncü maddenin ilgili önergesi üzerinde söz aldım. Hepinize
saygılar sunuyorum.
Öncelikle, AKP grup başkan vekilimize bir şey
soracağım. Sayın Bakanımız da burada. Sayın Başkanım, hep ret, hep ret; belki
100 tane teklif verildi. Niye böyle oluyor? Birimiz Yunanistan’a, birimiz
Almanya’ya mı çalışıyoruz ya? Sayın Başkanım, ne olur ya, bizim de
önerilerimiz, görüşlerimiz var. Biz Türkiye Cumhuriyeti’ne çalışıyoruz, biz
Türkiye halkına çalışıyoruz. Bizim de fikrimiz olabilir. 90 tanesini kabul
etmeyin, 10 tanesini kabul edin bari Sayın Bakanım. Yani, ben de ülkeme katkı
sunmak istiyorum. Niye böyle oluyor? (CHP sıralarından alkışlar) Ben de ülkemi
büyütmek istiyorum, yüceltmek istiyorum, bunu bir kere eleştireyim. Hepimiz bu
ülkeye çalışıyoruz arkadaşlar. Hep ret, hep ret, hep el kalkıyor. Lütfen Sayın
Başkanım ya, biraz araştıralım, ona göre el kaldıralım. Bilmediği hâlde hemen,
daha girişte çıkıyor, hemen el kaldırıyor. Bir şey görmüyor vallahi ya. Oradan
baktım, el kaldırıyor ama niçin el kaldırdığını bilmiyor. Yani, yok böyle bir
şey ya. 
Bakın, bu ülke hepimizin, bu devlet hepimizin. Bu halk
bizden hizmet bekliyor. Bizim bunu yerine getirmek için var gücümüzle, hep
birlikte el ele çalışmamız lazım arkadaşlar, bu bir.
İkincisi: Kimlik meselesiyle ilgili konuşma aldım.
Maalesef, üzülerek belirteyim, şu an Türkiye Cumhuriyeti içerisinde kimliği
olmayan birçok vatandaşımız var. Sırf bu sebepten dolayı okula gidemeyen,
sosyal yardım alamayan, sırf bu sebepten dolayı, efendim, hastaneden
yararlanamayan, ilacını alamayan fakir, gariban, yoksul vatandaşlarımız var.
Bakın, kırk yıldan beri kimlik mücadelesi veren,
İzmir’de yaşayan bir vatandaşımızın haymatlos belgesini gösteriyorum. Bakın,
işte burada. Üzerini kapattım bazılarının, belli olmasın diye.
Bakın, ben size böyle bin tane getireyim arkadaşlar,
bin tane. Kırk yıldan beri mahkeme süreci… En son geçen gün mülteci belgesi
vermişler kardeşime. Ben de bizzat takip ediyorum İzmir’de. Yani, bunlara
dikkat edelim. 
Nüfus müdürlüklerine ulaşamıyoruz sevgili kardeşlerim.
Nüfus müdürlükleri… İki sene de mahkeme süreci, yok, işte “Ankara’dan bilgi
gelecek, oradan bilgi…” Bir nüfus kâğıdını çıkartması için vatandaşı
mahvediyoruz. Ben bizzat iki sene uğraştım, bir vatandaşın kimliğini
çıkartamadım.
Bakın, haymatlos, kırk yıldan beri mahkeme süreci… Bu
bizim vatandaşımız arkadaşlar. Burada da diyor ki: “Yunanistan haymatlosu.” Yok
böyle bir şey. Bizzat yakın, biraz da akrabalık şeyimiz var. Yani, anası babası
öldü diye kendini ispat edemiyor bu kardeşimiz, kimlik alamıyor. İstiyorsanız
böyle bin tane getireyim. Nüfus il müdürlüklerine, arkadaşlar, ilgili yerlere
talimat verelim, nüfus düzenlemesini ona göre yapalım. 
Bir de bu parayı alıyoruz. Fakirimiz var, yoksulumuz
var. Bu parayı neye göre verecek arkadaşlar? İnanın, yani, bugün ekmek
bulamayan vatandaşımız var, onları da düşünelim. Yukarıda kanunu yapıyoruz,
“Aşağıdakiler ezilsin.” Yok böyle. Aşağıda, günde, çöp toplayıp ekmek kazanan
insanlarımız var; bazen 5 lira, 10 lira kazanamayan insanımız var; işsiz
insanımız var. Bu, ülkemizin gerçeği, hiç kimse bunu inkâr edemez. Onun için,
bu düzenlemeleri ona göre yapalım.
Geçen, yine, Çevre Bakanlığının bir yönetmeliği
uygulamaya girdi, 1 Ocak 2016 itibarıyla. Bakın, sevgili arkadaşlarım, çok
ilginç ve çok da acı verici, 2872 sayılı Çevre Kanunu uyarınca çöp toplayan
kardeşlerimize… Bakın, şu kardeşimiz çöpten ekmeğini kazanıyor, bazen 10 lira,
bazen 5 lira, bazen yağmur yağarsa hiç. 1 ton çöp toplayacak, kâğıt toplayacak;
bu kardeşimiz 20 lira, 30 lira para kazanacak, işi yok, gücü yok. Çevre
Bakanlığı şimdi bununla ilgili 122.748 lira para cezası uygulaması başlatmış.
Bu kardeşimiz çöp topluyor, satamıyor arkadaşlar. Bakın, şu anda İstanbul’da ve
Kocaeli’de bununla ilgili protestolar yapılmaya başlandı. Bu kardeşimiz
gariban, çöp toplayamazsa ekmek yiyemeyecek. Bir kanun düzenlendi, Çevre
Bakanlığı, belediyeler ve ilgili şirket çöp toplama işini ele aldı. E, bu
vatandaş -altta düzenleme yapamadık, yukarıda düzenleme yaptık- ne yapacak,
ölsün mü, aç mı bırakalım bunu? Zaten hasta, yoksul, gariban, ekmek
kazanamıyor. 
Arkadaşlar, bakın, düzenleme yaparken yoksulları düşünelim
ya, düşünelim ya. Yani, bakın, bu kardeşimiz şimdi çöp toplayamıyor, satamıyor.
Bütün çöp toplayan arkadaşlara 122 bin lira ceza yazılıyor ve cezayı yiyen
arkadaşlar da var. E, ne yapacak bu, ölsün mü? Bu bizim vatandaşımız değil mi
arkadaşlar, Sayın Bakanım? Yani, lütfen, arkadaşlar, bunu hemen iptal edin.
Sayın grup başkan vekillerim, Sayın Genel Başkan Yardımcısı, Sayın Bakanım;
bunu hemen iptal edelim. 
Bakın, Türkiye’de vatandaşlarımızın aşağı yukarı 700
bini çöpten geçiniyor arkadaşlar. Altyapıda düzenlemeyi yapalım, yukarıda
kanunu çıkarmayalım yani uysun herkes ama garibi, fakiri düşünelim lütfen. 
Hepinize saygılar sunuyorum, inşallah bu konuda
düzenleme yaparsınız, bekliyorum. 
Sağ olun. (CHP sıralarından alkışlar) 
BAŞKAN – Teşekkür ederim Sayın Purçu. 
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Sayın Bostancı, söz talebiniz mi var? 
MEHMET NACİ BOSTANCI (Amasya) – Sayın Başkan, teşekkür
ediyorum. Oylamadan önce konuşma fırsatım olsaydı bir değerlendirme yapacaktım.

Çok teşekkür ediyorum. 
BAŞKAN – Peki, teşekkür ederim Sayın Bostancı ama Sayın
Purçu’nun daveti açık, herhâlde daha sonra değerlendirirsiniz onu. 
Şimdi diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 13’üncü
maddesindeki “kimlik” ibaresinin başına “Türkiye Cumhuriyeti” ibaresinin
eklenmesini arz ve teklif ederiz. 
Nuri Okutan (Isparta) ve
arkadaşları
BAŞKAN - Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) - Katılmıyoruz Sayın Başkan.
BAŞKAN - Hükûmet?
KALKINMA BAKANI CEVDET YILMAZ (Bingöl) - Katılmıyoruz
Sayın Başkan. 
BAŞKAN - Komisyonun ve Hükûmetin katılmadığı önerge
hakkında Nuri Okutan, Isparta Milletvekili.
Buyurun Sayın Okutan. (MHP sıralarından alkışlar)
Süreniz beş dakikadır.
NURİ OKUTAN (Isparta) – Sayın Başkan, kıymetli
milletvekilleri; herkesi saygıyla, hürmetle selamlıyorum.
Esasen konuyla ilgili dün de söz aldım ve fikirlerimin
bir miktarını orada açıklama fırsatı buldum. Şimdi de kısa süre var, hemen
toparlamaya çalışacağım. 
Bir güvenlik hususu konuşuluyor haklı olarak. Hepimiz
bu kişisel bilgilerin ilgisi olmayan kurumların, kişilerin ellerine geçmesini
engellemek zorundayız. Bunun üzerindeki hassasiyeti anlıyoruz ama ben burada
Nüfus İşleri Genel Müdürlüğünde çalışmış ve mülki idare amirliği yapmış birisi
olarak oradaki personelin ve oradaki sistemin güvenli olduğunu biliyorum ve
kısaca da size bu noktada bilgi aktarmak isterim. Orada yaklaşık şimdiye kadar
130 milyon veri sisteme girmiştir ve bu 130 milyon veri -yani ölüler de dâhil
sisteme girmiştir- çok güvenlidir. Bina birkaç kez dışarıdan da bilgilerin
alınabilmesini engellemeye yönelik ciddi kafes altına alınmıştır, kurşunlarla
kapatılmıştır. Ayrıca, ilçeler ile il arasındaki ve merkezler arasındaki
bağlantı da fiber optik kablolarla, özel kablolarla birbirine bağlantılıdır.
Dışarıdan İnternet sitemiyle, vesair girilemez. Bu manada güvenli bir yerdir.
Ayrıca, diğer kurumlar, biliyorsunuz, bu veri tabanından faydalanıyorlar. Orada
da sadece nüfus bilgilerinin önündeki yani ne dini ne kişisel evlenmesi,
boşanması ve diğer hâlleri verilmez; sadece anne, babası ve ismi verilir. Bu
manada da kişisel bilgilerin aktarılmasıyla ilgili, içeriden verilmediği
müddetçe bir sıkıntı yoktur ama esas üstünde durmamız gereken şey şudur: Bu
kartla ilgili… Bu kart yaklaşık 10 dolar civarında yani ne olacağını
bilmiyoruz. Biz bütün yetkileri Bakanlığa vermiş olacağız, Bakanlık ihale
edecek. Bakanlıktaki, bilhassa -sayın genel müdürüm burada- oradaki ekibe
güveniyoruz ama yine gidip millete söven yerlere bu kartlar ihale edilmesin.
Biz bunun takipçisi olacağız, burada hassas davranıyoruz çünkü bu, şu manaya geliyor:
Yaklaşık 1,5 milyar dolar civarında bir parayı ifade ediyor, her yıl da yüzde
10’u, 150 milyon dolarlık bir şeyle de devam edecek. Dolayısıyla bu konuda
hassasız. 
Orada, bu yasa tasarısı geçince Kırıkkale’de örnek
uygulama başlayacak ve bu yıl içerisinde tüm Türkiye’de uygulama başlayacak. Bu
uygulama sırasında tabii, Nüfus İşleri Genel Müdürlüğünün o personelinin -yaklaşık
10 bin civarında personeli var- Adres Kayıt Sistemi ve diğer, MERNİS
Projesi’yle ilgili çok yoğun zaten bir işlemi oluyor. Şimdi, pasaport ve
ehliyet de yine bu sisteme bağlı olarak nüfus dairesine yüklenecek, ciddi bir
işlem artışı olacak. Bu personele bu manada -biraz önce sayın valim de dile
getirdi- mesai artışının muhakkak… Yani, o altı ayla sınırlı değil, o sınırın
hiç olmazsa Nüfus İşleri Genel Müdürlüğüne ait personeli dikkate alarak
kaldırılması gerekiyor, yoksa bunda başarısız oluruz; bir. İki: Genel
Müdürlüğün elinde yaklaşık 1.500 civarında boş kadro var, kadro alınmış ama
doldurulmamış. Bu kadronun muhakkak en kısa zamanda doldurulması icap eder. 
İl müdürleriyle ilgili… Şu anda, dengi olan il
müdürleri nüfus il müdürlerinden biraz daha yüksek ek göstergeden
faydalanabiliyorlar. 3000 ek göstergesi alıyor, bu 3600’e çıkarılmalı. İlçe
nüfus müdürleri de 2200 ek gösterge alıyorlar, bu da 3000’e çıkarılmalı en
azından. Bunları yapabilmeliyiz. 
Ben şunu da buradan ifade etmek isterim: Bütün bu
ehemmiyetine, önemine rağmen iktidar partisi tarafından bu lafların bile ifade
edilemediği ortada, biz muhalefet partisi olarak bu bilgileri burada aktarmak
durumundayız. Çünkü acaba maddi tarafına mı daha çok ilgi çekiliyor diye hâlâ
şüphemiz var. Getiriliş biçimi bile, çok önemli bir kanun olmasına rağmen gerek
Komisyonda değerlendirilmeyişi gerek doğru dürüst burada tartışılmayışı ve bu
bilgilerin verilmeyişi bile bu şüphemizi artırıyor.
Bu duygularla herkesi saygıyla, hürmetle selamlıyorum.
(MHP sıralarından alkışlar)
BAŞKAN – Teşekkür ederim Sayın Okutan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
13’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
14’üncü madde üzerinde üç önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 14’üncü
maddesinde yer alan "80" ve "500" ibarelerinin
"50" ve "1.000" olarak değiştirilmesini arz ve teklif
ederiz.
 Mehmet
Günal Erhan Usta Erkan
Haberal
 Antalya Samsun Ankara
 Kamil
Aydın Kadir Koçdemir Mustafa
Mit
 Erzurum Bursa Ankara
 Deniz
Depboylu
 Aydın
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
14'üncü maddesinin aşağıdaki şekilde değiştirilmesini arz ve teklif ederiz.
Saygılarımızla.
 Kadim
Durmaz Bihlun Tamaylıgil Lale
Karabıyık
 Tokat İstanbul Bursa
 Musa
Çam Yakup Akkaya Selin
Sayek Böke
 İzmir İstanbul İzmir
 Mahmut
Tanal Mustafa Tuncer
 İstanbul Amasya
MADDE 14- 5490 sayılı Kanunun 68’inci maddesinin
birinci fıkrasının (b) ve (c) bentleri aşağıdaki şekilde değiştirilmiş ve
üçüncü fıkrasının (a), (b) ve (c) bentleri yürürlükten kaldırılmıştır.
"b) Evlenme olayını bildirme yükümlülüğünü süresi
içinde yerine getirmeyenlere yurt içinde nüfus müdürlüklerince, yurt dışında
ise dış temsilciliklerce 50 Türk Lirası idarî para cezası verilir.
c) Adres değişikliğini bildirme yükümlülüğünü süresi
içinde yerine getirmeyenlere 50 Türk Lirası, gerçeğe aykırı beyanda bulunanlara
250 Türk Lirası idarî para cezası, yurt içinde mülkî idare amirlerince, yurt
dışında ise dış temsilciliklerce verilir."
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
14’üncü maddesinin tasarı metninden çıkarılmasını arz ve teklif ederiz.
 İdris
Baluken Mizgin Irgat Dilek
Öcalan
 Diyarbakır Bitlis Şanlıurfa
 Garo
Paylan Alican Önlü
 İstanbul Tunceli
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan. 
BAŞKAN – Hükûmet?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan. 
BAŞKAN – Komisyonun ve Hükûmetin katılmadığı önerge
hakkında Sayın İdris Baluken, Diyarbakır Milletvekili.
Buyurun Sayın Baluken.
Süreniz beş dakikadır.
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; bir kez daha
hepinizi saygıyla selamlıyorum.
Demin kürsüde ifade ettim, özellikle bölgede bulunan,
savaşı yürüten polis ve askerlerin ücretlerinin artırılmasıyla, savaşın teşvik
edilmesiyle ilgili yasal düzenlemeler sürekli Meclisin gündemine getiriliyor.
Oysaki zahmet edip bölgeye gelmiş olsanız, oradaki polis ve askerlerle konuşmuş
olsanız her birinin beklentisinin bir an önce yaşanan soruna çözüm, bir an önce
bir kalıcı barış olduğunu görmüş olacaktınız ama maalesef uğramadığınız için,
oradaki insanların yaşamış olduğu sıkıntıları -güvenlik güçleri açısından da
diyorum- “posttravmatik stres sendromu” dediğimiz, kamuoyunun “Vietnam
sendromu” olarak bildiği o psikolojik yapıyı bir türlü göremiyorsunuz.
Dolayısıyla, hani, siz ölüm korkusu yaşayın, can korkusu yaşayın ama biz sizin
paranızı artırıyoruz, biraz daha paralı bir şekilde o korkuyu yaşayın, biraz
daha paralı bir şekilde ölüme gönderin mesajını veriyorsunuz. Yani bunlar
işinize gelmediği için böyle düşünüyorsunuz. 
Bakın, bu Meclis bugüne kadar daha
ortaklaşmış bir tek komisyonu bölgeye göndermiş değil. O kadar ölüm oldu,
asker, polis, sivil, gerilla ölümleri oldu; oluk oluk her gün kan akıyor; bir
kentte kırk beş gün boyunca sokağa çıkma yasağı var; bazı kentlerde bir ayı
aşkın sokağa çıkma yasakları var; ya, bu Meclis, daha bir kez oraya bir
komisyon göndermiş değil; utanç verici bir durum. Bir tek o gündemle toplanmış
değil. Bizim HDP olarak getirdiğimiz grup önerileri olmasa, düşünün ki bu
Meclis, o konuyu hiç görüşmeyecek, her gün yaşanan can kayıplarıyla ilgili bir
gündemi burada kendi önüne almayacak. Ben utanıyorum, bir milletvekili olarak
utanıyorum. Bundan daha önemli gündem olabilir mi? 
Bakın, bizim konuştuğumuz bu saatte,
Avrupa Parlamentosu şu anda Kürt illerinde yaşanan sokağa çıkma yasaklarını
konuşuyor. Önümüzdeki hafta bir gün boyunca sırf bu gündemle toplantı yapacak
ve Avrupa Parlamentosu bu sokağa çıkma yasağının uygulandığı illere heyetler
gönderme kararı aldı, her partiden milletvekillerinin olduğu heyetler gelecek
yakında. Ayıptır ya! Avrupa Parlamentosu heyetler oluşturup gönderecek, bizim
Meclisten daha bir heyet zahmet edip oraya gitmiş olmayacak. Bize sorduklarında
“Meclisin hazırladığı bir rapor var mı?” denildiğinde biz “Hayır, herhangi bir
rapor hazırlanmadı, herhangi bir komisyon oluşturmadı.” diyeceğiz. Bu
Parlamentonun üyesi olarak onların hazırladığı raporun içeriğini merak
edeceğiz, onu bekleyeceğiz; bundan daha büyük bir ayıp olabilir mi? Yani burada
herkesin kendine bir sorumluluk, bir pay düşürmesi gerekiyor. Şunu da
yapamayacaksınız, bakın: Biz HDP milletvekilleri olarak girdiğimizde sokağa
çıkma yasağının olmadığı illere de artık gidemiyoruz. Mardin’e, Midyat’a,
Şırnak’a giremeyen vekilimiz yirmi altı saat boyunca geceyi sokakta geçirdi.
Gelecek heyetlere de aynı şeyi mi yapacaksınız? 
İLYAS ŞEKER (Kocaeli) – Terörü niye
teşvik ediyorsunuz?
İDRİS BALUKEN (Devamla) – İçeriye mi
almayacaksınız? Avrupa Parlamentosu milletvekillerini de mi almayacaksınız?
Valiler, onların telefonlarına mı çıkmayacak? Orada çalışma yürüttüklerinde
gazla, copla, tazyikli suyla onların iradesini baskı altına almaya mı
çalışacaksınız? Yapmayacaksınız. Niye o zaman bu Meclisi bu kadar işlevsiz hâle
getiriyorsunuz? Bu Meclisin bundan daha önemli bir sorunu var mı ki? 
Hadi diyelim ki biz burayı anladık, bir zamanların
ezilenleri idi, şimdi muktedir oldular, devletleştiler, o devletleşmenin
getirdiği şeylerle halka sırtını döndüler ama ana muhalefet partisine de
eleştiri yapıyoruz, kongreniz var, belli bir şeyde kalmak istiyorum ama ana
muhalefet partisi de “Bu ülkede darbe var.” diyor, “Savaş var.” diyor, “Saray
darbesi var.” diyor, “Saray savaşı var.” diyor, bugüne kadar bir tek yürüyüş
bile yapmış değil, bir tek miting yapmış değil. Hükûmet kurma yetkiniz
gasbedildi, “Sarayın yolunu bilmediğiniz için size hükûmet kurma yetkisi
vermiyoruz.” dediler, siz de bunu darbe olarak nitelendirdiniz. “Ya darbe ya
demokrasi.” diyorsunuz ama olabildiğince pasif bir durumdasınız. 
Bu anlayışla bu Meclisin, bu siyasi partilerin herhangi
bir çözüm üretmesi mümkün değil. Öncelikli gündemlerimize gelmemiz lazım.
Yoksul Anadolu çocuklarını ölüme gönderip üzerinden siyaset yapmayı bir kenara
bırakın. Parası bol olsa da kimse ölmek istemez. Öncelikle akan kanı durdurup,
ölümleri durdurup ondan sonra parayla ilgili düzenleme yaparsanız buraya
getirirsiniz diyorum. 
Hepinizi saygıyla selamlıyorum. (HDP sıralarından
alkışlar) 
BAŞKAN- Teşekkür ederim Sayın Baluken. 
LEVENT GÖK (Ankara) – Sayın Başkan… 
MEHMET NACİ BOSTANCI (Amasya) – Sayın Baluken
konuşmasında… 
BAŞKAN – Sizden önce Sayın Gök talep etti ama izninizle
önerge işlemini yapayım, sonra sizleri dinleyeyim. 
Önergeyi oylarınıza sunuyorum: Kabul edenler… 
İDRİS BALUKEN (Diyarbakır) – Karar yeter sayısı
istiyoruz. 
BAŞKAN – Karar yeter sayısı talebi vardır. 
Önerge oylamasında karar yeter sayısı arayacağım. 
Kabul etmeyenler… 
Karar yeter sayısının olup olmadığı konusunda Divan
üyeleri arasında görüş farklılığı olduğundan elektronik cihazla oylama
yapacağım. 
Oylama için iki dakika süre vereceğim. Bu süre içinde
sisteme giremeyen üyelerin teknik personelden yardım istemelerini rica
ediyorum. 
Ayrıca, vekâleten oy kullanacak sayın bakanlar var ise
hangi bakana vekâleten oy kullandığını, oyun rengini ve kendisinin ad ve
soyadıyla imzasını da taşıyan oy pusulasını yine oylama için öngörülen iki
dakikalık süre içerisinde Başkanlığa ulaştırmalarını rica ediyorum.
Oylamayı başlatıyorum.
(Elektronik cihazla oylama yapıldı)
BAŞKAN – Karar yeter sayısı vardır. Önerge
reddedilmiştir.
Diğer önergeyi okutuyorum…
LEVENT GÖK (Ankara) – Bizim taleplerimiz vardı.
MEHMET NACİ BOSTANCI (Amasya) – Sayın Başkan…
BAŞKAN – Pardon, sizlere söz verecektim.
Sayın Gök, sizi dinliyorum efendim.
LEVENT GÖK (Ankara) – Efendim, Sayın Baluken
konuşmasında partimize yönelik olarak, pasif kaldığımız, edilgen kaldığımız
yönünde birtakım değerlendirmelerde bulundu. 69’a göre söz istiyorum.
BAŞKAN – Buyurun, size iki dakika söz veriyorum Sayın
Gök.
X.- SATAŞMALARA İLİŞKİN KONUŞMALAR (Devam)
6.- Ankara Milletvekili Levent Gök’ün,
Diyarbakır Milletvekili İdris Baluken’in 60 sıra sayılı Kanun Tasarısı’nın
14’üncü maddesiyle ilgili önerge üzerinde yaptığı konuşması sırasında
Cumhuriyet Halk Partisine sataşması nedeniyle konuşması
LEVENT GÖK (Ankara) – Sayın Başkan, değerli
milletvekilleri; Sayın İdris Baluken’in partimize yönelik olarak “Cumhuriyet
Halk Partisi bu olaylar olduğu zaman pasif kalıyor, edilgen kalıyor, herhangi
bir şey yapmıyor.” şeklindeki değerlendirmeleri üzerine söz aldım.
Sayın Baluken, bu doğru bir iddia değildir. Cumhuriyet
Halk Partisi, Tunceli’de ilk defa özel güvenlik bölgeleri ilan edildiği ay
4’üncü gün Tunceli’de yer almak suretiyle özel güvenlik bölgelerinin, ki
Türkiye’nin bugün doğu ve güneydoğusunda uygulanan, pek çok bölgede bugün
olağanüstü hâl ve sıkıyönetim gibi uygulanmaya çalışılan o kararların,
Anayasa’ya ve hukuka aykırı olduğunu ilk tespitle kamuoyuyla paylaşan partidir,
başında bizzat ben vardım.
Doğu ve güneydoğuyu geçtiğimiz yaz dönemi boyunca karış
karış gezdik değerli arkadaşlarım. Şu anda da bütün dikkatimiz doğu ve
güneydoğuda meydana gelen terör olayları, hayatını kaybeden masum insanlar,
şehitlerimiz ve yaralılarla ilgilidir. 
Önceki hafta Diyarbakır’da Cumhuriyet
Halk Partisinin doktor milletvekilleri Diyarbakır’da yaşanan hak ihlallerini
tespit etmişler ve dün bunu kamuoyuyla paylaşmışlardır. Bir önceki hafta, yine,
Cumhuriyet Halk Partili kadın milletvekilleri bölgeye yardım götürmek suretiyle
Cumhuriyet Halk Partisinin hassasiyetini oraya yansıtmışlardır. Biz her gün
bölgeden son derece canlı ve ciddi bilgileri almak suretiyle görüşlerimizi
paylaşıyoruz. Genel Başkanımız önceki hafta bütün doğu il başkanlarını
toplayarak bölgenin nabzını tutmaya ve onlara talimat vermek suretiyle bölgeyle
yakın ilişkiler içerisinde olmaya davet etmiştir. Biz bu çerçevede üzerimize
düşeni yerine getirmeye çalışıyoruz. Bu konuda, elbette sokağa çıkma
yasaklarının uygulandığı bölgelerde bazı ziyaretlerin yapılamayış nedeni
oralara gidilmemesinden kaynaklanmaktadır. 
(Mikrofon otomatik cihaz tarafından
kapatıldı)
LEVENT GÖK (Devamla) - İlk fırsatta, her
zaman doğuda ve güneydoğuda olacağımızın bilgisini de sizlerle paylaşmak
istiyorum. 
Saygılar sunarım. (CHP sıralarından
alkışlar)
BAŞKAN – Teşekkür ederim Sayın Gök. 
Sayın Bostancı…
MEHMET NACİ BOSTANCI (Amasya) –
“İnsanları, güvenlik görevlilerini paralı olarak ölüme gönderiyorsunuz, bölgeyi
bilmiyorsunuz.” şeklinde grubumuza yönelik sataşmalarda bulunmuştur Sayın
Baluken. Bu çerçevede…
BAŞKAN – Size de iki dakika söz
veriyorum. 
Buyurun Sayın Bostancı. (AK PARTİ
sıralarından alkışlar) 
7.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in 60 sıra sayılı Kanun
Tasarısı’nın 14’üncü maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın
Başkanım, değerli arkadaşlar “Bölgeyi bilmiyorsunuz.” dedi Sayın Baluken.
Bölgeyi biliyoruz, bölgeyi temsil eden vekillerimiz var. Biz sadece bölgeyi
değil bütün Türkiye’yi bildiğimiz için burada oturuyoruz ama Sayın Baluken ve
arkadaşları, HDP bölgeyi evet, bizimle birlikte biliyorlar ama bütün Türkiye’yi
bilmiyorlar. Bütün Türkiye’yi bilen bir akılla bölgeye bakmak ve gereken
tedbirleri almak ancak bu ülkenin millî birliğini ve beraberliğini sağlar;
yoksa insanlar o Çinli bilgenin dediği gibi -Lütfen buradan bir tahkir
çıkartmayın öyle bir kastım yok.- “Kendi bataklığının bilgisinin esiri olan
kurbağaya ben ne diyebilirim?” diyor. Belli bir yerin bilgisinin esiri
olursanız bütün Türkiye’yi göremezsiniz. Bütün Türkiye’yi görmek önemli. 
İkincisi “Güvenlik görevlilerini paralı
ölüme gönderiyorsunuz.” diyor. Güvenlik görevlileri maaş alırlar ama yaptıkları
iş sadece maaşa ilişkin bir müşteri ilişkisi değildir Sayın Baluken, aynı
zamanda görevlerinin moralle ilişkili son derece asil bir tarafı vardır. Bu
ülkenin birliği, bu ülkenin geleceği, halkın can ve mal emniyeti parayla değeri
ölçülebilir bir husus değildir; bunu sizin de iyi biliyor olmanız gerekir.
Orada görev yapan güvenlik görevlileri o görevlerini para için yapmıyorlar bu
millet için yapıyorlar, halk için yapıyorlar. (AK PARTİ sıralarından alkışlar) 
Sayın Baluken “İnsanları paralı ölüme gönderiyorsunuz.”
diyerek “Güvenlik görevlerini oraya göndermeyin, çekin.” mi demek istiyor? O
zaman acaba… Şöyle düşünmek kesinlikle istemem: “Güvenlik görevlileri gitmesin,
teröristlere meydan kalsın.” Öyle kastettiğinizi sanmıyorum. 
Teşekkürler. (AK PARTİ sıralarından alkışlar)
BAŞKAN – Teşekkür ederim Sayın Bostancı.
İDRİS BALUKEN (Diyarbakır) – Sayın Başkan, sayın hatip
konuşması sırasında açık bir şekilde sataştı.
BAŞKAN – Hangi cümleyle Sayın Baluken?
İDRİS BALUKEN (Diyarbakır) – Defalarca sataştı. Yani
bizim, güvenlik görevlilerinin oradan çekilmesi…
AHMET GÜNDOĞDU (Ankara) – “PKK’yla ilişkimiz yok,
reddediyorum.” mu diyeceksiniz?
BAŞKAN – Peki, buyurun.
Size de iki dakika süreyle söz veriyorum Sayın Baluken.
8.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; tekrar hepinizi
saygıyla selamlıyorum. 
Bu, Türkiye’nin diğer yerlerini bilmeme meselesini siz
iyi bilirsiniz Naci Bey. Yani bizim 7 Hazirandan önce Türkiye'de yapmış
olduğumuz 170 seçim çalışmasına linç planlamalarını bizzat sağlayan Hükûmet
partisi olarak burada konuşuyorsunuz. 
MEHMET NACİ BOSTANCI (Amasya) – Katiyen, katiyen, yok
öyle bir şey. Çok, çok yanlış.
İDRİS BALUKEN (Devamla) – Tabii, tabii. 170 yerde, 7
Hazirandan önce biz Türkiye'de yapmış olduğumuz seçim çalışmalarında lince
uğradık, parti binalarımız yakıldı, arkadaşlarımız şehit düştü. 
MEHMET NACİ BOSTANCI (Amasya) – Bu bir eleştiri değil
Sayın Baluken, değil.
İDRİS BALUKEN (Devamla) – Eleştiri olmaz olur mu? Kim
Hükûmetti? Kim planladı, nereden çıktı, biz çok iyi biliyoruz. 
Hadi, onu geçtik. Ona rağmen, bakın, 7 Haziranda yüzde
13,1’lik bir sonuçla darbe barajını yerle bir ettik.
ALİM TUNÇ (Uşak) – Başkasına suç atıyorsunuz.
MAHMUT ATİLLA KAYA (İzmir) – Gerçek yüzünüz çıktı
ortaya.
İDRİS BALUKEN (Devamla) – Ondan sonra ne oldu? 7
Haziran ile 1 Kasım seçimleri arasında Türkiye'deki parti çalışanlarımıza ve
bürolarımıza yönelik -sayı 170’ti ya, 400’e çıkardınız- 400 yerde Halkların
Demokratik Partisinin çalışmalarına ırkçı bindirilmiş istihbaratın
yönlendirdiği kıtaları gönderdiniz. Burada Meclisin 1 kilometre ötesinde genel
merkezimizi yaktırdınız. 
MEHMET NACİ BOSTANCI (Amasya) – Biz mi yaktırdık?
İDRİS BALUKEN (Devamla) – Bunlar şimdi sizin karnenizde
olmayan şeyler midir? Biz Türkiye’nin her karışında siyasi çalışmalarımızı
yürütmeye devam ediyoruz, devam da edeceğiz. Yani ne kadar engellerseniz
engelleyin, ne kadar lince tabi tutarsanız tutun bu konuda tek bir geri adım
atmayacağız.
Ha, diğer meseleye gelince, ben hep söylerim; bir
sükûnet maskesiyle gerçeği ters yüz ederek burada sunan iyi bir demagogsunuz.
Ben hiçbir cümlemde öyle bir şey ifade etmedim. 
AHMET GÜNDOĞDU (Ankara) – Siz de PKK’nın sözcülüğünü
yapıyorsunuz. 
İDRİS BALUKEN (Devamla) – İnsanların
ölmesini engellememiz… Oradaki güvenlik güçlerinin de ölümle ilgili korkusunu
aştıktan sonra ancak burada bu yasaların görüşülmesinin anlamlı olacağını
söyledim ama yine ters yüz ederek toplumu, sizin tabirinizle…
(Mikrofon otomatik cihaz tarafından
kapatıldı) 
İDRİS BALUKEN (Devamla) – …kaynayan bir
suda bekleyen bir kurbağa gibi ölüme göndermek istiyorsunuz.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Baluken.
MEHMET NACİ BOSTANCI (Amasya) – Sayın
Başkan…
BAŞKAN – Sayın Bostancı…
MEHMET NACİ BOSTANCI (Amasya) – “Genel
merkezimizi yaktırdınız, 170 yerde saldırı düzenlettirdiniz.” diyerek grubumuza
yönelik açık bir sataşmada bulunmuştur.
BAŞKAN – Buyurun Sayın Bostancı. (AK
PARTİ sıralarından alkışlar)
Bu son olsun diyelim, yeni bir sataşmaya
meydan vermeyecek şekilde lütfen sözlerinizi ifade ediniz efendim.
Teşekkür ederim.
9.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ BOSTANCI (Amasya) – Sayın
Başkanım, değerli arkadaşlar; emin olun, ikide bir buraya çıkarak cevap vermeyi
kesinlikle istemiyorum. Bizim kastımız burada yasanın görüşülmesi ve memlekete
hizmet yolunda bu Meclisin çalışması. Ama, Sayın Baluken’le sürekli böyle
polemik mevzuları çıkıyor. Sayın Baluken pimi çekilmiş bombayı atıyor ortaya,
biz de cevap vermek durumunda kalıyoruz. Hükûmete yönelik, iktidara yönelik
“Parti binalarımıza saldırı yaptırdınız.” diye bir iddiada bulunuyor. Sayın Baluken,
elinizde buna ilişkin birtakım belgeler, veriler varsa…
İDRİS BALUKEN (Diyarbakır) – Var, var,
hepsi var.
MEHMET NACİ BOSTANCI (Devamla) –
…cumhuriyet savcıları var, lütfen bunlara müracaat edin. Bu ülkede terör
yaşanıyorsa, etnik kimlikçi ancak politik ve ideolojik referanslarla tayin
edilmiş, o etnik kimlikle de ilişkisi olmayan, kan ve dehşet ortamı
sağlanıyorsa bu ülkenin içindeki insanlar bundan etkilenerek kesinlikle kabul
etmediğimiz, uygun görmediğimiz birtakım eylemler yapıyorlar. Biz bunları
reddediyoruz ve HDP’nin il binalarının yakılmasını kesin bir biçimde reddettik,
genel merkezi dâhil, reddettik.
GÖKCEN ÖZDOĞAN ENÇ (Antalya) – Kınadık
efendim.
MEHMET NACİ BOSTANCI (Devamla) –
Arkadaşlar, AK PARTİ binalarına bombalar atıldı, AK PARTİ binaları yakıldı.
Sayın Baluken, sizden bir şey duymadık. 
HAKAN ÇAVUŞOĞLU (Bursa) – İlçe
başkanlarımız kaçırıldı Sayın Başkanım, onlara bir şey konuşsunlar.
MEHMET NACİ BOSTANCI (Devamla) – Bunu
sonuçta parti binalarını yarıştırmak adına söylemiyorum. Böyle olaylar
yaşandığında, maalesef toplumda gerilim arttığında bunlar beraberinde geliyor.
Bunların arkasında Hükûmeti aramak yerine, “Türkiye’nin bu siyasal atmosferi
niçin böyle değişiyor ve bizim payımız nedir?” diye düşünmek çok daha uygun
olur.
Saygılarımla. (AK PARTİ sıralarından alkışlar)
BAŞKAN – Teşekkür ederim Sayın Bostancı.
İDRİS BALUKEN (Diyarbakır) – Sayın Başkan…
BAŞKAN – Buyurun Sayın Baluken.
İDRİS BALUKEN (Diyarbakır) – Yani, kürsüden, pimi
çekilmiş bombayı attığımı ifade etti.
MEHMET NACİ BOSTANCI (Amasya) – Metafor, metafor.
BAŞKAN – Onu mecaz anlamda söyledi…
MEHMET NACİ BOSTANCI (Amasya) – Mecaz anlamda Sayın
Baluken.
İDRİS BALUKEN (Diyarbakır) – Hayır, yani, konuşmanın
tamamında yine sataşma var.
BAŞKAN – …ama bir sataşma olarak değerlendiriyorsanız,
buyurun Sayın Baluken.
MEHMET NACİ BOSTANCI (Amasya) – Sayın Baluken, metafor,
metafor.
10.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
İDRİS BALUKEN (Diyarbakır) – Tekrar hepinizi saygıyla
selamlıyorum.
Sayın Bostancı, velev ki Hükûmetinizin bu konuda
herhangi bir planlaması ve dahiliyeti olmasın.
MEHMET NACİ BOSTANCI (Amasya) – Yok zaten.
İDRİS BALUKEN (Devamla) – İktidar partisi olduğunuz
müddetçe bu ülkede, bir siyasi partinin genel merkezi dâhil olmak üzere, 400
yerde yapılmış olan saldırılardan birinci derecede Hükûmetiniz sorumludur, bu
bir.
İkincisi, biz bu 400 yerde yapılan saldırıların
tamamında, Genel Merkezimiz dâhil olmak üzere, Genel Merkezimizin içerisinde
sivil polisler o saldırganı koymadan bir dakika önce İçişleri Bakanıyla, Bakan
Yardımcısıyla ve Ankara Valisiyle sürekli irtibat hâlindeydik. Bize sürekli
gerekli tedbirlerin aldığındı söylediler. Ancak, gerekli tedbirlerin alındığını
söyleyenler, sonrasında baktık ki, Güven Park’tan Genel Merkeze kadar
saldırganların önünü açıp sonra da o saldırganı parti binasının içine
koymuşlar. Bunun nesini savunacaksınız? Bunun arkasında Hükûmeti aramayacağız
da kimi arayacağız? Ne tesadüftür ki, Cumhurbaşkanı hedef gösterdikten sonra,
Başbakan HDP’ye, eş başkanlara, milletvekillerine ağır ithamlarla saldırdıktan
sonra size yakın medyada çarşaf çarşaf HDP’yi âdeta lince tabi tutan bir
kampanyadan sonra bu saldırılar gerçekleşiyor. Bütün bunlarla ilgili biz nerede
neler olduğunu çok iyi biliyoruz. Bizim alınmasını isteğimiz tedbirleri bile
almayanlar, maalesef o partilerin tamamının yakılmasıyla ilgili süreci bizzat
devletin karanlık dehlizlerindeki derin güçler aracılığıyla yönlendirmişlerdir.
Biz AKP bürosuna bugüne kadar yapılan hiçbir saldırıyı tasvip etmedik,
haberimiz olan saldırıları da bugüne kadar hep kınadık. Bu konuda, eğer takip
etmemişseniz o sizin sorumluluğunuzda. Ancak sizin iktidar partisi olarak bir
seçimden önce muhalefet partilerinin bir tek miting yapamayacak duruma
getirilmiş olmasıyla ilgili sorumluluğunuz açık ve ortadadır…
(Mikrofon otomatik cihaz tarafından kapatıldı) 
İDRİS BALUKEN (Devamla) - Türkiye kamuoyunun bilgisi
dâhilindedir. (HPD sıralarından alkışlar) 
BAŞKAN – Teşekkür ederim Sayın Baluken. 
Sayın Akçay, söz talebiniz var. 
Buyurun. 
V.- AÇIKLAMALAR (Devam)
25.- Manisa Milletvekili Erkan Akçay’ın,
Adalet ve Kalkınma Partisi ile Cumhuriyet Halk Partisi sözcülerinin, ülkemizin
varlığına, adına ve bazı değerlerine sataşılmasına veya isimlerin yanlış
kullanılmasına hiçbir itirazlarının olmadığına ilişkin açıklaması
ERKAN AKÇAY (Manisa) - Teşekkür ederim Sayın Başkan. 
Genel Kurulda uzunca bir süredir, günlerdir,
haftalardır da dikkat çekici bir hususu hem Genel Kurulun hem Başkanlığınızın
dikkatine sunmak istiyorum. 
Hem Adalet ve Kalkınma Partisi hem de Cumhuriyet Halk
Partisi sayın sözcüleri, genellikle kendi partilerine yönelik bir sataşma
olursa, “Grubumuza, partimize yönelik sataşma var.” şeklinde söz talep
ediyorlar ve cevap vermeye çalışıyorlar. Bu, anlaşılır, makul bir durum ancak
dikkat çekici olan husus şudur ki: Kendi partilerinin dışında, burada, kürsüde
değişik konuşmacılar tarafından ülkemizin bazı değerlerine, varlığına, adına,
şehirlerin isimlerine, vesaireye yönelik herhangi bir sataşma veya yanlış isim
kullanıldığında hiçbir itirazlarının olmadığını görüyorum ve bunu da dikkat
çekici ve manidar bulduğumu ifade ediyorum. Biz, Milliyetçi Hareket Partisi
olarak, burada, daha evvel de ifade ettiğimiz gibi, sıklıkla dile getirilen
“Kürt illeri”, “Kürt şehirleri” gibi ifadeleri reddediyoruz. Acaba Adalet ve
Kalkınma Partisi ve Cumhuriyet Halk Partisinin bu ifadelere karşı hiçbir
itirazları yok mudur efendim? Bunu dikkatlerinize sunmak istiyorum. 
BAŞKAN – Sayın Akçay, böyle bir konu gündemimizde yok
efendim. Böyle bir konu bugün tartışılmadı. 
ERKAN AKÇAY (Manisa) – Tartışılmadı, işte, ben
tartışıyorum bunu. 
BAŞKAN – Sayın Akçay, bakın şimdi, ben şöyle düşündüm:
Sayın Bostancı ve Sayın Baluken’in konuşması çerçevesinde siz de bir katkı
yapacaksınız düşüncesiyle size söz verdim. 
ERKAN AKÇAY (Manisa) – Katkıdır bu efendim, Genel
Kurulun görüşmelerine katkıdır bu. 
BAŞKAN - Bu, başka bir şey efendim.
İzninizle, böyle… 
YUSUF HALAÇOĞLU (Kayseri) – “Kürt illeri” diye ifade
edildi burada. Türkiye’de Kürt illeri mi var? 
BAŞKAN – Şimdi, sayın milletvekilleri, burada bir
konuyu tartışıyoruz, bir kanun teklifini görüşüyoruz. Bu teklif görüşülürken
konuşmacılar 69’uncu madde çerçevesinde kendi siyasi parti gruplarına veya
kendilerine sataşma yapıldığı gerekçesiyle söz talep ediyorlar. Ben de bu
talepleri İç Tüzük'ün 69’uncu maddesi çerçevesinde değerlendirerek kendilerine
söz veriyorum. Eğer herhangi bir sataşma görmez isem söz de vermem. Sataşma
varsa söz veririm. Sataşma varsa söz vermeme konusunda bir takdir hakkım da
yoktur.
Şimdi, benim yaptığım budur. Sayın Akçay, eğer böyle
bir konuyu siz Parlamento kürsüsüne getirmek istiyorsanız elbette bu sizin,
grubunuzun özgürlüğüdür. Burada konuşmacılarınız bir başka vesileyle çıkarlar
bu konuyu da gayet rahat konuşurlar efendim.
Şimdi, ben izninizle…
ERKAN AKÇAY (Manisa) – Sayın Başkanım, çok özür
dilerim. Ben sizin bu sataşmadan söz vermelerinizi filan tartışma konusu
yapmadım, bunun yanlış olduğunu da ifade etmedim, bilakis bunun doğruluğunu da ifade
ettim, o konuda değil. Fakat burada yapılan tartışmalar sırasında dile
getirilen bazı ifadelere ilişkin hiçbir itirazlarının olmayışlarının kayıtlara
geçmesi bakımından dile getirdim, buna dikkatleri çekmek istedim. Lütfen,
arkadaşlar da…
BAŞKAN – Anlıyorum, bu ifadeniz tutanaklara geçmiştir.
Diğer konularda eğer bir görüşünüz var ise elbette konuşmacılar onu kürsüde
ifade edebilirler.
ERKAN AKÇAY (Manisa) – Yani sadece partiye sataşılınca
mı?
LEVENT GÖK (Ankara) – Sayın Başkan…
BAŞKAN - Sayın Gök, rica ediyorum, bunu burada
sonlandıralım, önergeye geçelim efendim.
Şimdi, diğer önergeyi okutuyorum.
ERKAN AKÇAY (Manisa) – Anayasa’ya, Türk milletine
sataşılınca… Hele Hükûmet hep susuyor efendim, Hükûmet zaten susuyor yani
konuşmayan, susan bir Hükûmet var.
BAŞKAN – Teşekkür ederim Sayın Akçay.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi ve Plan ve Bütçe Komisyonu
Raporu (1/414,2/338) (S. Sayısı: 60) (Devam)
BAŞKAN - Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
14'üncü maddesinin aşağıdaki şekilde değiştirilmesini arz ve teklif ederiz.
Mustafa
Tuncer (Amasya) ve arkadaşları
MADDE 14- 5490 sayılı Kanunun 68’inci maddesinin
birinci fıkrasının (b) ve (c) bentleri aşağıdaki şekilde değiştirilmiş ve
üçüncü fıkrasının (a), (b) ve (c) bentleri yürürlükten kaldırılmıştır.
"b) Evlenme olayını bildirme yükümlülüğünü süresi
içinde yerine getirmeyenlere yurt içinde nüfus müdürlüklerince, yurt dışında
ise dış temsilciliklerce 50 Türk Lirası idarî para cezası verilir.
c) Adres değişikliğini bildirme yükümlülüğünü süresi
içinde yerine getirmeyenlere 50 Türk Lirası, gerçeğe aykırı beyanda bulunanlara
250 Türk Lirası idarî para cezası, yurt içinde mülkî idare amirlerince, yurt
dışında ise dış temsilciliklerce verilir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet katılıyor mu?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan. 
BAŞKAN – Komisyonun ve Hükûmetin katılmadığı önerge
hakkında Sayın Mustafa Tuncer, Amasya Milletvekili.
Buyurun Sayın Tuncer. (CHP sıralarından alkışlar)
Süreniz beş dakikadır. 
MUSTAFA TUNCER (Amasya) – Sayın Başkan, değerli
milletvekilleri; 60 sıra sayılı Kanun Tasarısı’nın 14’üncü maddesi hakkında,
Cumhuriyet Halk Partisi tarafından verilen önergeyle ilgili söz almış
bulunmaktayım. Yüce Millet Meclisini saygıyla selamlıyorum.
Değerli milletvekilleri, 60 sıra sayılı -torba- Kanun
Tasarısı’nın 14’üncü maddesiyle, 5490 sayılı Nüfus Hizmetleri Kanunu’nun
68’inci maddesinin birinci fıkrasının (b) ve (c) bentlerinde değişiklik, üçüncü
fıkrasının (a), (b) ve (c) bentlerinin yürürlükten kaldırılması
amaçlanmaktadır.
5490 sayılı Nüfus Hizmetleri Kanunu’nun 68’inci maddesi,
gerçeğe aykırı yerleşim yeri bildirenlere ve nüfus müdürlüğüne gerçek dışı
beyanda bulunanlara verilecek idari para cezalarını düzenlemektedir.
Kanun tasarısıyla madde kapsamının daraltılması
hedeflenmiştir. Madde metninde “nüfus olaylarını bildirme yükümlülüğü olanlar”
kavramı mevcut iken, tasarıda “evlenme olayını bildirme yükümlülüğü”
getirilerek, evlenme dışındaki nüfus olayları fıkra kapsamında yer almayarak
kapsam daraltılmış ve keyfiliğin önü açılmıştır. 
Yine, kanun metninde bulunan üçüncü fıkranın (a), (b)
ve (c) bentleri yapılacak değişiklikle kaldırılacaktır. Bu yanlış bir
uygulamadır, çünkü mevcut madde hükmünde kişinin kendi kusurundan
kaynaklanmayan durumlarda, doğal afet, hırsızlık ve benzeri durumlarda ceza
uygulanmıyor. Örneğin, sosyal devlet olmanın gereği, kimsesiz çocuklara bu tür
idari cezalar verilmiyor. Ancak, yeni tasarıyla, hiçbir ayrım yapılmadan her
türlü durum ve herkes idari para cezası kapsamına alınmaktadır. Tasarıyla,
idari para cezası verilecek kişilerin kapsamı genişletilmiş ve ayrıca uygulanan
idari para cezası miktarı da artırılmıştır. Para cezası miktarının niçin
artırıldığı da doyurucu ve ikna edici şekilde gerekçelendirilmemiştir.
Değerli milletvekilleri, tasarıyla 5490 sayılı Kanun’un
68’inci maddesinin birinci fıkrasının (c) bendiyle adres değişikliği bildirme
yükümlülüğü düzenlenmişse de aslında bu düzenleme yetersizdir. Çünkü özellikle
seçim dönemlerinde kasten kötüye kullanılan yer değişikliği ağır cezalık suç
kapsamına alınmalıdır. 1 Kasım seçimlerinde yaşandığı üzere, her seçim
bölgesinde olduğu gibi Amasya’da da on altı yıldır aynı evde oturan bir
öğretmen arkadaşımızın bu evinde hiç tanınmayan bir kişi kendini ikamet ediyor
olarak yazdırmıştır ve tüm başvurulara rağmen sonuç alınamamıştır. Öğretmen
arkadaşımız da kendi evinde oturmasına rağmen oy kullanamamıştır. Şayet adres
değişikliğini kasten kötüye kullanmanın cezası ağır olursa bu tür kötüye
kullanmalar da en aza inecektir.
Değerli milletvekilleri, ilgili kanunda
yapılması istenen değişiklik Türk aile hukukuyla yani evlenmeyle alakalıdır.
Türkiye Cumhuriyeti Anayasası 2’nci maddesinde cumhuriyetin nitelikleri
sayılırken “Demokratik, lâik ve sosyal bir hukuk Devletidir.” nitelemesi
yapılmıştır. Hukuk devletinde toplumun düzenleyici kurallarını hukuk kuralları
belirler. Hukuk kurallarını belirleme yetkisi ise Türkiye Büyük Millet
Meclisinindir ve TBMM bu yetkisini devredemez. TBMM tarafından yapılan Türk
Medeni Kanunu’nun “Aile Hukuku” kitabında ise evlenme açıkça tarif edilmiştir.
Yine Türk Medeni Kanunu Madde 129’da evlenme engelleri sayılmıştır ve evlenme
engeli olanların evlenmesi yasaklanmıştır. Buna göre üst soy ile alt soy
arasında, amca, dayı, hala ve teyze ile yeğenleri arasında evlilik
yasaklanmıştır. Yani bir kişinin anne ve babasıyla ve de çocuklarıyla evlenmesi
kesin olarak yasaktır. Oysa çok kısa süre önce Diyanet İşleri Başkanlığı
sitesinde bir soruya verilen cevapta, âdeta fetva verir gibi, hukukun ve
ahlakın kabul etmeyeceği biçimde, baba ile kız çocuğu arasında evlenme mübah
gibi gösterilmiştir. Diyanet İşleri Başkanlığı konuyla ilgili olarak aynen şu
cevabı vermiştir: “Babanın kendi öz kızını öperken şehvet duyması durumunda
nikâhın ne olacağı konusunda görüş ayrılığı vardır.”
AHMET UZER (Gaziantep) – Yazıklar olsun
ya, yazıklar olsun!
MUSTAFA TUNCER (Devamla) – “Hanefilere
göre babanın kızını şehvetle öpmesi, kızına şehvetle sarılması durumunda kızın
annesi bu babaya haram olur.” Evet, cevap aynen bu şekildedir.
Değerli milletvekilleri, Diyanet İşleri Başkanlığının
bu cevabı Türkiye Cumhuriyeti Anayasası’na, Türk Medeni Kanunu’na ve Türk Ceza
Kanunu’na açıkça aykırıdır.
AHMET GÜNDOĞDU (Ankara) – Tekzip edilmiş bir konuyu
buraya taşımanız yanlış Sayın Vekilim.
MUSTAFA TUNCER (Devamla) - Laik hukuk devleti ilkesine
aykırıdır. Ayrıca bu açıklama suçtur. Çünkü, Anayasa’mızın 41’inci maddesine
göre devlet her türlü istismara ve şiddete karşı çocukları korumakla
yükümlüdür. Diyanet İşleri Başkanlığı Türkiye Cumhuriyeti’nin laik, demokratik
ve sosyal hukuk devleti olduğunu unutmuştur ya da bilinçaltındaki baklayı
çıkarmıştır.
AHMET GÜNDOĞDU (Ankara) – Birileri “web” sitesine
saldırmış, tekzip etmişler.
MUSTAFA TUNCER (Devamla) - Hukuken, vicdanen, ahlaken
ve dinen kabul edilemeyecek açıklamayı yapan ilgilileri ve bu açıklamanın
yapılmasına müsaade eden Diyanet İşleri Başkanını kınıyorum ve istifaya davet
ediyorum.
GÖKCEN ÖZDOĞAN ENÇ (Antalya) – Böyle bir açıklama yok
zaten. Olmayanın üzerine konuşuyorsunuz Sayın Vekil.
MUSTAFA TUNCER (Devamla) – Değerli milletvekilleri,
görüşülmekte olan 60 sıra sayılı Kanun Tasarısı’nın 14’üncü maddesinin geri
çekilerek yakında TBMM’ye yeniden sevk edileceği…
(Mikrofon otomatik cihaz tarafından kapatıldı)
MUSTAFA TUNCER (Devamla) – …anlaşılan Kişisel Verilerin
Korunması Kanunu Tasarısı’yla birlikte getirilmesini talep ediyor, saygılar
sunuyorum. (CHP sıralarından alkışlar)
BAŞKAN – Teşekkür ederim Sayın Tuncer.
MEHMET NACİ BOSTANCI (Amasya) – Sayın Başkanım,
kayıtlara geçsin diye söylüyorum.
BAŞKAN – Buyurun Sayın Bostancı.
MEHMET NACİ BOSTANCI (Amasya) – Diyanet bunu reddetmiştir,
kendi sitesinde böyle bir açıklama olmadığını beyan etmiştir.
BAŞKAN – Tutanaklara geçmiştir Sayın Bostancı, teşekkür
ederim.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 14’üncü
maddesinde yer alan "80" ve "500" ibarelerinin
"50" ve "1.000" olarak değiştirilmesini arz ve teklif
ederiz.
Deniz Depboylu (Aydın) ve
arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Takdirlerinize bırakıyoruz Sayın Başkanım.
BAŞKAN – Hükûmet? 
KALKINMA BAKANI CEVDET YILMAZ (Bingöl) – Katılıyoruz
Sayın Başkanım.
BAŞKAN – Komisyonun takdire bıraktığı, Hükûmetin
katıldığı önerge hakkında söz isteyen Sayın Deniz Depboylu, Aydın Milletvekili.
Buyurun Sayın Depboylu. (MHP sıralarından alkışlar)
Süreniz beş dakikadır.
DENİZ DEPBOYLU (Aydın) – Sayın Başkan,
saygıdeğer milletvekilleri; konuşmama başlamadan önce yüce heyetinizi saygıyla
selamlıyorum.
Öncelikle, Diyarbakır’ın Çınar ilçesinde dün meydana
gelen hain saldırıda başta çocuklar, bebek olmak üzere hayatını kaybedenlere,
şehidimize Allah’tan rahmet diliyorum, yaralılara acil şifalar diliyorum.
Yine, bugün meydana gelen, Şırnak İdil’de teröristler
tarafından 8 okul ve 1 yurda yönelik -öğrenciler de içindeyken-
gerçekleştirilmiş olan hain saldırıyı da kınıyorum.
Bugün, aslında, tarih itibarıyla bir anlam daha ihtiva
ediyor. Bugün Büyük Önderimiz Mustafa Kemal Atatürk’ün annesi Zübeyde
Hanımefendi’nin ölüm yıl dönümüdür. Kendisine, yetiştirdiği evlat için minnet
borçluyuz. Saygıyla anıyor, rahmet diliyorum. Ruhu şad olsun. (MHP sıralarından
alkışlar)
Bugün Genel Kurulda sunulan 60 sıra sayılı Kanun
Tasarısı’nın 14’üncü maddesinde yer alan kanunla ilgili konuşmak üzere söz
almış bulunmaktayım. Yalnız, ben burada aynı kanunun, yine, 68’inci
maddesindeki üçüncü fıkrada yer alan (a) bendinin kaldırılmasında mağdurun
menfaatine uygun olmayan bir uygulamaya dikkatinizi çekmek istiyorum. 
“Her türlü doğal afet, gasp, hırsızlık, yangın ve terör
nedeniyle nüfus ve aile cüzdanlarının kaybedilmesi, nüfus olaylarının bildirim
yükümlülüğünün yerine getirilmemesi hâllerinde belirtilen idari para cezaları
uygulanmaz.” hükmü kaldırılmıştır. Burada, özellikle doğal afet ve yangın maddi
ve can kayıplarının yaşandığı, ağır travmalara sebep olan olaylardır. Bu
durumda, önerilen değişikliklerin vatandaşlarımızın lehine, içinde bulundukları
zor durum dikkate alınarak hazırlanmasını beklerdik.
Yapılan düzenlemelerde, evlenme olayının
bildirilmesinde gösterilen titizliği anlıyor ve yerinde buluyorum ancak aile ve
evlilik içinde yaşanan sorunların çığ gibi büyüdüğü, kadına yönelik şiddetin
günden güne arttığı, erken evliliklere göz yumulduğu, kayıp çocukların
sayısının bile net bilinemediği AKP Hükûmetinde bütün bu sorunlara gösterilen
hassasiyetin de yüksek olmasını ve alınan önlemlerde titizlik gösterilmesini
beklerdim.
Boşanma sebeplerinin araştırılacağı aile birliğinin
korunmasına yönelik bir araştırma komisyonu kuruldu ve bugün ilk toplantısını
yaptı. Hayırlara vesile olmasını diliyorum, inşallah aileyle ilgili bu
sorunlarımızı çözecek çalışmalara imza atılır. 
Kadına yönelik şiddetin artışında yapılması gereken
çalışmaların yeterli olmadığını düşünüyorum. Zira, son on yılda kadın
cinayetleri rakamının 7.122 civarına ulaştığını bilmekteyiz. Evlenme olayının
geç bildirilmesi bizce de uygun değildir ancak yardıma ihtiyacı olan ve yardım
talep eden kadınlara geç ulaşılması ve alınması gereken önlemlerde yetersiz
kalınması affedilmeyecek kadar büyük bir hatadır. Duyarsızlık sebebiyle birçok
kadın hayatını kaybetmiştir. 
Erken evlilik sorunu ise bu çağda gündeme gelmemesi
gereken bir sorun olup gündeme getirirken bile hicap duyduğumuz bir konudur ama
maalesef yüz yüze olduğumuz, yaşanan, gerçek bir sorundur. 
Bugün Türkiye’deki en önemli toplumsal sorunlardan bir
tanesi, maalesef, çocuk yaşta gerçekleşen evliliklerdir. Türkiye İstatistik
Kurumunun 2014 verilerine göre, ülkemizde 16-17 yaş arasında 1.670 erkek,
34.629 kız çocuğunun evlendirildiği bildirilmektedir. Ancak, Türkiye’de evli
olan çocuk sayısının 181 bin civarında olduğunu biliyoruz. Çünkü, 16-17 yaş
arasındaki bir bölüm dikkate alınarak bu araştırma yapılmış ve yine, yapılan
araştırmalarda resmî nikâh, resmî kayıtlar dikkate alınmıştır ama daha küçük
yaştaki çocukların resmî nikâh dışında, imam nikâhıyla evlendirildiklerini,
maalesef, biliyoruz. Yine, maalesef, Anayasa Mahkemesi tarafından imam
nikâhlarında resmî nikâh şartı kaldırılmış, bu durumda erken yaş evliliklerinin
önündeki engellerden biri de kalkmıştır. 
Kayıp çocuklarla ilgili soruna gelirsek: Geçen hafta
verdiğimiz önergeye “hayır” denildiğini de düşündüğümüzde bu konuyu bir kez
daha dikkate almanızı rica ediyorum. Çünkü özellikle bir soruyu aklınıza
getirmek istiyorum. Bir canın kaydını tutmak mı, yoksa o canı hayatta tutmak mı
daha büyük hassasiyet gerektiriyor, bir kez daha düşünülmesi gerekiyor. 
Ayrıca, nüfus ve evlenme kayıtlarıyla ilgili olarak
sadece Türk vatandaşlarının değil, bu ülkeye giren sığınmacı Suriyeli
vatandaşların da aynı kayıtlarının hassasiyetle tutulması, kayıtlarının
alınmasını da rica ediyorum. Bu sorunların çözümü için yüce Meclisimize güveniyorum.

Saygılarımı sunuyorum. (MHP sıralarından alkışlar)
BAŞKAN – Teşekkür ederim Sayın Depboylu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
Kabul edilen önerge doğrultusunda 14’üncü maddeyi
oylarınıza sunuyorum: Kabul edenler… Etmeyenler… 14’üncü madde kabul
edilmiştir.
15’inci madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
milletvekilinin; Bazı Kanunlarda Değişiklik Yapılmasına Dair Kanun Teklifi’nin
15’inci maddesinin aşağıdaki şekilde değiştirilmesini arz ve teklif ederiz.
Saygılarımızla.
 Musa
Çam Kadim Durmaz Bihlun
Tamaylıgil
 İzmir Tokat İstanbul
 Lale
Karabıyık Selin Sayek Böke Yakup
Akkaya
 Bursa İzmir İstanbul
MADDE 15 – 5490 sayılı Kanun’a aşağıdaki ek madde
eklenmiştir.
“Atıflar
EK MADDE 1 – (1) Diğer kanunlarda “nüfus cüzdanı”,
“hüviyet cüzdanı”, nüfus hüviyet cüzdanı”, “hüviyet varakası”, “nüfus kâğıdı”
ibarelerine yapılan atıflar “Türkiye Cumhuriyeti kimlik kartı”na yapılmış
sayılır.
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 15’inci
maddesinde yer alan “mevzuatta” ibaresinin “kanunlarda” olarak değiştirilmesini
arz ve tekli ederiz.
 Mehmet
Günal Erhan Usta Erkan
Haberal
 Antalya Samsun Ankara
 Kamil
Aydın Kadir Koçdemir Mustafa
Mit
 Bursa Bursa Ankara
 Mehmet
Necmettin Ahrazoğlu
 Hatay
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
15’inci maddesinin tasarı metninden çıkarılmasını arz ve teklif ederiz.
 İdris
Baluken Mizgin Irgat Abdullah
Zeydan
 Diyarbakır Bitlis Hakkâri
 Dilek
Öcalan Garo Paylan Alican
Önlü
 Şanlıurfa İstanbul Tunceli
 Behçet
Yıldırım
 Adıyaman
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet katılıyor mu?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan.
BAŞKAN – Komisyonun ve Hükûmetin katılmadığı önerge
hakkında Behçet Yıldırım, Adıyaman Milletvekili.
Buyurun Sayın Yıldırım. (HDP sıralarından alkışlar)
Süreniz beş dakikadır.
BEHÇET YILDIRIM (Adıyaman) – Sayın Başkan, değerli
milletvekili arkadaşlarım; hepinizi saygıyla selamlıyorum. Görüşülmekte olan
torba yasayla ilgili vermiş olduğumuz önerge üzerine söz almış bulunmaktayım. 
Barışı savunmanın suç, savaş çığırtkanlığı yapmanın
övgüyle söz edildiği bir dönemden geçiyoruz maalesef, bu da ancak Türkiye’mizde
olur.
AHMET GÜNDOĞDU (Ankara) – Maddeyle ne alakası var
söylediğinin?
BEHÇET YILDIRIM (Devamla) – Şu anda moda bir kelime
vardır: Vatan haini. Bu ülkede gençlerimizin, çocuklarımızın yaşamalarını
istemek, kalıcı barışı istemek vatan hainliği midir? Birazdan söyleyeceğim
şeyler vatan hainliği midir? 
Ölümü kutsadınız; onlara “Ne mutlu şehit.” dediniz,
“Herkese bu nasip olmaz.” dediniz. Bu nasip hep yoksul çocuklarına mı oluyor?
Dilim varmıyor söylemeye ama bu yoksullar dönüp size “Allah size nasip etsin.”
derse ne diyeceksiniz? Kimse İsrail’le gemiciklerle ticaret yaparak şehit
olmuyor işte; olan, fakir fukaraya, garibana oluyor. “Vatan sağ olsun.” İyi
güzel, eyvallah, vatan sağ olsun da bunlar ölünce mi, insanlar ölünce mi vatan
sağ oluyor? Kutsal olan bu çocukların tabutları değildir, kutsal olan bu
çocukların ölümü değildir, kutsal olan bu gencecik fidanların kendi bağında,
bahçesinde, evinde huzurlu bir şekilde yaşamalarıdır. 
Bu vatan her kesimin. Laik, seküler yaşam tarzından
tutun da Kürtlere, Kürtlerden tutun da diğer farklı inanç gruplarına kadar
hepimiz eşit, özgür ve barış içerisinde bir arada yaşamak istediğimiz zaman
ortak vatan olur yoksa sadece iktidara gelenlerin vatanı olacaktır. 
Bakın, o kadar kutsadığınız ölümde bile
ayrımcılık yapıyorsunuz. Bir Alevi askerin kendi inancına göre cemevinden
cenazesi kaldırıldığında mülki ve idari amirler gitmiyorsunuz. Yeri geldiğinde
“Affedersiniz Ermeni” diyebiliyorsunuz. Alevi’yi, Ermeni’yi şehit bile saymıyorsunuz.
İşte, bu ayrımcılıktır, ölümde bile ayrımcılık yapıyorsunuz. Şahadet bu kadar
mutlu olunabilecek bir şeyse, gelin, mevki, makam sahipleri, zenginler önce
cepheye biz ve bizim çocuklarımız gitsin, fakir fukaranın çocuğu gitmesin. O
zaman görürsünüz savaş bir gün sürer mi? Ha, bunu yapamıyorsak, gelin,
oturalım, konuşalım, tartışalım; konuşabileceğimiz, tartışabileceğimiz asgari
demokratik bir ortam yaratalım diyoruz. Ama, bakıyoruz, tam tersi istikamette,
konuşmak isteyen her kimseyi susturmaya çalışıyorsunuz, kim konuşursa
susturmaya çalışıyorsunuz.
Bir Ayşe öğretmenin, sadece bir kişinin düşüncelerinden
bile korktu bu savaş anlayışı. “Çocuklar ölüyor.” dediği için, “Bu çocuklar
ölmesin, sessiz kalmayın.” dediği için hakkında soruşturma açıldı. Çünkü bu ses
yaşatmak üzerine bir sesti ve binlerce tankınızdan, topunuzdan çok daha etkili
olduğunu biliyorsunuz.
AHMET GÜNDOĞDU (Ankara) – Ayşe öğretmenden korkmadık,
öğretmen olmadığı hâlde sahtekarlığının doğru olmadığını belirttik!
BEHÇET YILDIRIM (Devamla) - Siz Ayşe öğretmeni
susturmaya çalışırsanız soruşturmalarla tehdit ederseniz kim nasıl konuşacak,
savaşa kapı açmaz mısınız?
AHMET GÜNDOĞDU (Ankara) – “Ayşe öğretmen” diye bir
öğretmen yok, sahkekârı, PKK’lıyı öğretmen diye yansıtma! Bu, 900 bin öğretmene
saygısızlıktır!
BEHÇET YILDIRIM (Devamla) - Akademisyenler barış
çağrısı yapıyor, ona cevabı mafya veriyor. Bu ülkede siyaseti, ülke yönetimini
konuşmak mafyaya kalmışsa buna bir tepki vermezseniz gerçekten oluk oluk kan
akacak ve hepimiz o kanda boğulacağız.
Bakın, bugün anayasa tartışmaları sürüp gidiyor. Peki
“vatan haini” gibi insanı hapseden kavramlarla nasıl bir anayasa tartışması
yapacağız? Bu çatışma, savaş ortamında nasıl bir anayasa tartışması yapacağız?
Gerçek bir anayasa yapmak istiyorsak, gelin, sırf anayasayı tartışmak üzere
karşılıklı bir ateşkes ilan edilsin. 
Bugün basın özgürlüğü alanına bakın, tutuklu
gazetecilere bakın, düşünceyi ifade mecrası olarak sosyal medyaya bakın,
yargının durumuna bakın, yolsuzluklarla mücadeleye bakın, komşu ülkelerle
ilişkilere bakın, uluslararası ilişkilerde ülkenin durumuna bakın, farklı inanç
gruplarının, Alevi çalıştaylarının sonucuna bakın, IŞİD ile ilgili Türkiye’deki
gelişmeye bakın, örtülü ödeneğe bakın, İhale Kanunu’na bakın; bu sorun
alanlarına ilişkin getirin yasal düzenlemeleri, hepimiz tartışalım, konuşalım. 
Ölümü değil yaşamı kutsayalım diyorum. Bakın, bedelli
için TL, euro bedelli yasalar getiriyorsunuz. Bir insana hak olan bir şeyi
yasaklıyorsunuz, ardından para istiyorsunuz. Bu iki açıdan sakıncalıdır: Fakir
olanın bedeli canıdır. İşte, aynı ekonomik durumda olmayanlar insanlara “Ya
askere ya bankaya.” diyorsunuz. Parası olmayan askere, parası olan bankaya!
Sizce bu, insani ve vicdani bir durum mudur? İnsanlara hak olan vicdani ret
hakkını tanımayarak, bu ödemeleri yasal bir hâle getirerek insanlardan yasal
haraç alıyorsunuz. Peki, bunun çözümü nedir? İnsanlara vicdani ret hakkını
getirirsiniz; isteyen gider, isteyen gitmez. İnsanlar politik, kişisel ahlak
veya dinî inançları gereği insan ölümlerine alet olmak istemeyebilir. Bu bir
düşünce, yaşam biçimidir. Bize düşen buna saygı duymaktır. Yine aynı şekilde
söylüyorum: "Çıkmaz sokaktan ne yazık ki güvenli bir dönüş yoktur."
Bu nedenle, hem Orta Doğu'da hem uluslararası
ilişkilerde hem de bölgede yaşanan savaşta böyle devam ederse çıkmaz bir sokağa
ramak kalmıştır. Gelin, bir çıkmaz sokağa girmeden bir an önce barışa ve
barışçıl politikalara dönelim diyorum.
Hepinize saygılar sunuyorum. (HDP sıralarından
alkışlar)
BAŞKAN – Teşekkür ederim Sayın Yıldırım.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Sayın milletvekilleri, şimdi okutacağım iki önerge aynı
mahiyette bulunduğundan önergeleri birlikte işleme alacağım. Talepleri hâlinde
önerge sahiplerine ayrı ayrı söz vereceğim veya gerekçelerini okutacağım.
Şimdi, aynı mahiyetteki önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 15’inci
maddesinde yer alan “mevzuatta” ibaresinin “kanunlarda” olarak değiştirilmesini
arz ve teklif ederiz.
Mehmet Necmettin Ahrazoğlu
(Hatay) ve arkadaşları
BAŞKAN – Diğer önergenin imza sahiplerini okutuyorum:
Kadim Durmaz (Tokat) ve arkadaşları
BAŞKAN – Komisyon önergelere katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan. 
BAŞKAN – Hükûmet önergelere katılıyor mu?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan.
BAŞKAN – Önergeler hakkında söz isteyen Mehmet
Necmettin Ahrazoğlu, Hatay Milletvekili. 
Buyurun Sayın Ahrazoğlu. (MHP sıralarından alkışlar)
Süreniz beş dakikadır. 
MEHMET NECMETTİN AHRAZOĞLU (Hatay) –
Sayın Başkan, değerli milletvekilleri; hepinizi saygıyla selamlıyorum.
Konuşmama başlamadan önce şu resimlere iyice bakmanızı
istiyorum. 
(Hatip tarafından resimler gösterildi)
MEHMET NECMETTİN AHRAZOĞLU (Devamla) – Sayın Başkan,
değerli milletvekilleri; dün gece Diyarbakır’ın Çınar ilçesinde PKK’lı
teröristler tarafından Jandarma Komutanlığına ve İlçe Emniyet Müdürlüğüne bomba
yüklü araç, roketatar, uzun namlulu silahlarla eş zamanlı saldırı düzenlenmiş,
bunun sonucu hayatlarını kaybeden vatandaşlarımıza Allah’tan rahmet, yaralılara
acil şifalar diliyorum.
Bölücü terör örgütü ve bebek katili PKK’yı ve bunları
destekleyenleri ve destek verenleri Türk milletinin huzurunda tekrar tekrar
yüksek sesle lanetliyorum. 
Bu hain saldırılarda hayatını kaybeden Hataylı
hemşehrim polis memuru Mehmet Şenol Çiftçi ve 3 yaşındaki kızı İrem Mevlüde
Çiftçi ile geçen hafta Diyarbakır Sur’da şehit edilen Kırıkhanlı Jandarma
Astsubay Kıdemli Çavuş Metin Kıldış’a bir hemşehrim olarak Allah’tan rahmet
diliyorum, Türk milletine ve ailesine sabricemiller niyaz ediyorum. 
Sayın milletvekilleri, 60 sıra sayılı Askerlik Kanunu
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Tasarısı’nın 15’inci maddesi üzerinde Milliyetçi Hareket Partisi adına
söz almış bulunuyorum. Yüce heyetinizi tekrar saygıyla selamlıyorum. 
Sayın Başkan, değerli milletvekilleri;
konuşmamı tasarı üzerine hazırlamıştım ancak son günlerdeki terör olayları, bir
Hataylı olarak bir hafta içerisinde üst üste şehitler vermemiz beni derinden
üzmüş ve etkilemiştir. O nedenle konuşmama Gazi Mustafa Kemal Atatürk’ün Türk
gençliğine hitabesiyle devam etmek istiyorum:
“Ey Türk gençliği!
Birinci vazifen, Türk istiklalini, Türk cumhuriyetini
ilelebet, muhafaza ve müdafaa etmektir.
Mevcudiyetinin ve istikbalinin yegâne temeli budur. Bu
temel senin en kıymetli hazinendir. İstikbalde dahi seni bu hazineden mahrum
etmek isteyecek dâhilî ve haricî bedhahların olacaktır. Bir gün istiklal ve
cumhuriyeti müdafaa mecburiyetine düşersen, vazifeye atılmak için, içinde
bulunacağın vaziyetin imkân ve şeraitini düşünmeyeceksin! Bu imkân ve şerait
çok namüsait bir mahiyette tezahür edebilir. İstiklal ve cumhuriyetine
kastedecek düşmanlar bütün dünyada emsali görülmemiş bir galibiyetin mümessili
olabilirler. Cebren ve hile ile aziz vatanın bütün kaleleri zapt edilmiş, bütün
tersanelerine girilmiş, bütün orduları dağıtılmış ve memleketin her köşesi
bilfiil işgal edilmiş olabilir. Bütün bu şeraitten daha elim ve daha vahim
olmak üzere, memleketin dâhilinde iktidara sahip olanlar gaflet ve dalalet ve
hatta hıyanet içinde bulunabilirler. Hatta bu iktidar sahipleri şahsi
menfaatlerini müstevlilerin siyasi emelleriyle tevhit edebilirler. Millet, fakr
ü zaruret içinde harap ve bitap düşmüş olabilir.
Ey Türk istikbalinin evladı!
İşte; bu ahval ve şerait içinde dahi vazifen, Türk
istiklal ve cumhuriyetini kurtarmaktır! Muhtaç olduğun kudret, damarlarındaki
asil kanda mevcuttur.”
Milliyetçi Hareket Partisi olarak Türk milletine ve
Türk gençliğine olan sonsuz güvenimizi burada bir kez daha tekrarlamak
istiyorum.
Milliyetçi Hareket Partisi olarak Türkiye Büyük Millet
Meclisinde alınacak her kararda ülkemiz ve milletimiz adına olan kaygılarımızın
dikkate alınmasını temenni ediyor, yüce Meclisi saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Ahrazoğlu.
Diğer önerge hakkında Tokat Milletvekili Kadim Durmaz
konuşacak.
Buyurun Sayın Durmaz. (CHP sıralarından alkışlar) 
Süreniz beş dakikadır. 
KADİM DURMAZ (Tokat) – Sayın Başkanım, yüce Meclisin
saygıdeğer üyeleri; hepinizi saygıyla, hürmetle selamlıyorum.
Bugün Diyarbakır’da yaşamını yitiren tüm
yurttaşlarımıza Cenab-ı Hak’tan rahmet diliyorum.
Yüce Mecliste görüşülmekte olan -dördüncü torba yasası-
60 sıra sayılı Askerlik Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı hakkında söz almış bulunuyorum. 
Değerli arkadaşlar, İngiltere Başbakanının “Ne yapalım,
yüzyılda bir devlet adamı yetişti, onu da Cenab-ı Hak Türklere nasip etti.”
dediği Mustafa Kemal Atatürk’ü doğuran anaya, Zübeyde Hanım’a ölüm gününde
Cenab-ı Hak’tan rahmet diliyorum. 
Değerli arkadaşlar, bildiğimiz gibi, Mecliste birçok
ihtisas komisyonu bulunmaktadır ama ne yazık ki Plan ve Bütçe Komisyonu bütün
komisyonların yerine çalışmakta ve bu yasalar yeteri kadar ihtisas gruplarında
görüşülmeden, katkı sunulmadan çok seri bir şekilde çıkarılmaya zorlanmaktadır.
İşte bugün görüştüğümüz bu tasarı da beraberinde yasalaşacak, onlardan bir
tanesi.
Kimlik kartı ve bunun nasıl hayata geçirileceği
konusunda söz almış bulunuyorum.
Değerli arkadaşlar, hepinizin bildiği
gibi, maliyetinin bilinmediği, özellikleri tartışılan, 78 milyon hemşehrimize
sunulacak olan kimlik kartı bir kaosu da beraberinde getiriyor. 78 milyon
insanın nüfus kartının değişimi, kimlik kartının değişimi çok süre alacak ve bu
süre içerisinde yurttaşlarımızdan ne amaçlı kullanılacağı günümüzde tartışılan
çok ciddi paralar alınacaktır. Ve bu özellikle sunumu yapılan kimlik kartlarını
kimin basacağı, devlete kimin satacağı ve nasıl uygulanacağı henüz netleşmiş
durumda değildir. Belki bu yığılmalardan öteye nüfus müdürlüğünde çalışan
personeller uzun uzun mesai yapmak durumunda kalacaktır. Bu anlamda bu yasanın
daha incelenerek hayata geçirilebilir bir şekilde olmasını inanıyorum hepimizin
gönlü arzu ederdi.
Bildiğiniz gibi, Tokat Milletvekiliyim
değerli arkadaşlar. Yaşadığımız kısa sürede iki seçim öncesi Sayın Başbakanımız
ilimize geldi ve birçok söz verdi Tokatlıya. Bunlara şöyle dikkatle bakmanızı
istiyorum değerli arkadaşlarım. 
(Hatip tarafından fotoğraflar gösterildi)

KADİM DURMAZ (Devamla) - Bunlar Tokat’ta
yerel basında da gündeme geldi. Havaalanı ve hızlı tren sözü Sayın
Başbakanımızın. Ve “Tokat’a havaalanı yapılacak, hızlı tren gelecek.”
FARUK ÇATUROĞLU (Zonguldak) – İstemiyor
musunuz, gelmesin mi?
İLYAS ŞEKER (Kocaeli) – Yapılmasın mı?
KADİM DURMAZ (Devamla) – Yine, günümüzün
Ulaştırma Bakanının Tokat’ı ziyaretlerinde verdiği sözler…
ORHAN KIRCALI (Samsun) – AK PARTİ söz
verdiyse yapar.
KADİM DURMAZ (Devamla) – Ve Davutoğlu’nun
kayınvalidesi, Tokatlı, akrabalık bağı var. “Tokat’a eniştenizin sözü.” dedi Sayın
Başbakanımız. 
AHMET GÜNDOĞDU (Ankara) – Yaparız,
yaparız, merak etme. 
KADİM DURMAZ (Devamla) – Ama arkadaşlar,
biz Sayın Başbakanımıza güvenmek istiyoruz. (AK PARTİ sıralarından “güvenin,
güvenin” sesleri) Ve bakın, Sayın Başbakanımızın sözü üç aylık bir sözdü. Biz
Tokatlılar olarak bu sözlerin takipçisiyiz.
ORHAN KIRCALI (Samsun) – Bak, millet
güvendi sen de güven.
BAŞKAN – Sayın milletvekilleri, hatibi
dinleyelim efendim.
KADİM DURMAZ (Devamla) – Söz uçtu ama Tokatlı
havaalanından uçamadı arkadaşlar. Demek ki bakanı olmayan vilayetin bakanı da
olmuyormuş. Tokat, Türkiye’de göç şampiyonu oldu. Tahmin ediyorum, AKP
iktidarıyla bu şampiyonluğu bırakmayacak. O mümbit Kazova’dan, Artova’dan, Zile
Ovası’ndan, Erbaa, Niksar, Kelkit Vadisi’nden insanlar göçmeye devam ediyor. 
(Mikrofon otomatik cihaz tarafından kapatıldı) 
KADİM DURMAZ (Devamla) – Bakın, birçok il ve ilçelere
dahi yapılmış adliye. Yaklaşık otuz beş yaşına geldi Tokat’daki durum
arkadaşlar. Erbaa’da, Reşadiye’de de eğreti binalarda hâkim ve savcılarımız
görev yapmaktadır. 
Ve tekrarlıyorum değerli arkadaşlar: Tokatlı bu
sözlerin takipçisidir ve olmaya devam edecek. Ve 1 kilometre bir ilçesine
gidecek duble yolun olmadığı bir il değerli arkadaşlarım. 
BAŞKAN – Teşekkür ederim Sayın Durmaz. 
İLYAS ŞEKER (Kocaeli) – Havaalanı bakkaldan satın mı
alınıyor acaba? 
KADİM DURMAZ (Devamla) – Efendim? 
İLYAS ŞEKER (Kocaeli) – Havaalanı bakkaldan satın mı
alınıyor?
KADİM DURMAZ (Devamla) – Hayır arkadaşlar. 
Tokatlı takip edecek, biz de takip edeceğiz. 
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Durmaz. 
Önergeleri oylarınıza sunuyorum: Kabul edenler…
Etmeyenler… Önergeler kabul edilmemiştir. 
15’inci maddeyi oylarınıza sunuyorum: Kabul edenler…
Etmeyenler… 15’inci madde kabul edilmiştir. 
Birleşime saat 20.40’a kadar ara veriyorum. 
Kapanma Saati: 20.02
BEŞİNCİ OTURUM
Açılma Saati: 20.46
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mustafa AÇIKGÖZ (Nevşehir), Mücahit
DURMUŞOĞLU (Osmaniye)
-----0-----
BAŞKAN – Sayın milletvekilleri, Türkiye Büyük Millet
Meclisinin 28’inci Birleşiminin Beşinci Oturumunu açıyorum.
60 sıra sayılı Kanun Tasarısı’nın görüşmelerine devam
edeceğiz.
Komisyon yerinde.
Hükûmet yerinde.
16’ncı madde üzerindeki önerge işleminde kalmıştık.
16’ncı madde üzerinde üç önerge vardır; önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 16 ncı
maddesinde yer alan “nüfus cüzdanları” ibaresinin “Türkiye Cumhuriyeti Kimlik
Kartı” olarak değiştirilmesini arz ve teklif ederiz.
 Mehmet
Erdoğan Kamil Aydın Mehmet
Günal
 Muğla Erzurum Antalya

 Erhan
Usta Kadir Koçdemir Erkan
Haberal
 Samsun Bursa Ankara

 Mustafa
Mit
 Ankara
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve Kalkınma
Partisi Grup Başkan Vekili Çanakkale Milletvekili Bülent Turan ile 35
milletvekilinin; Bazı Kanunlarda Değişiklik Yapılmasına Dair Kanun Teklifi’nin
16’ncı maddesinin aşağıdaki şekilde değiştirilmesini arz ve teklif ederiz.
 Çetin
Osman Budak  Kadim Durmaz  Bihlun
Tamaylıgil
 Antalya
 Tokat  İstanbul
 Mahmut
Tanal  Lale Karabıyık  Yakup
Akkaya 
 İstanbul
 Bursa  İstanbul
Madde 16- 5490 sayılı Kanuna aşağıdaki geçici madde
eklenmiştir. 
“Geçici Madde 6- Nüfus cüzdanlarının düzenlenmesi ve
dağıtılması 31/12/2016 tarihine kadar aşağıdaki usul ve esaslara göre yapılır. 
a)
Nüfus cüzdanları, Bakanlıkça tespit
edilen şekil, ebat ve örneğine uygun olarak Maliye Bakanlığınca bastırılır ve
nüfus müdürlüklerinin ihtiyaçlarını karşılamak üzere muhasebe yetkililerine,
dış temsilciliklerin ihtiyaçlarını karşılamak üzere de Dışişleri Bakanlığına
gönderilir. 
b)
Muhasebe yetkilisince nüfus
müdürlüklerinin ihtiyacı göz önünde tutularak, kadın ve erkek nüfus
cüzdanlarının her biri için en fazla üçer bin adedi, bedeli sonradan ödenmek
üzere, müteakiben üçer bin adetlik partiler hâlinde peşin para karşılığında
verilir. Doğum bildirimlerinin kanunî süresi içinde yapılması hâlinde
düzenlenecek nüfus cüzdanlarından değerli kâğıt bedeli alınmaz. Hatalı yazım
nedeniyle iade edilen nüfus cüzdanları değerli kâğıt bedelinden düşülür. 
c)
Nüfus cüzdanı, yurt içinde ilçe
nüfus müdürlüklerince ve yurt dışında dış temsilciliklerce kişilerin
kendilerine, ergin olmayanların veli, vasi veya resmî vekillik belgesi ibraz
edenler ile bu Kanunun 17’nci maddesinde belirtilen, beyanla yükümlü kişilerce
Bakanlıkça tespit edilecek usûller çerçevesinde verilir. 
BAŞKAN – Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın 16’ncı
maddesinin tasarı metninden çıkarılmasını arz ve teklif ederiz. 
 İdris
Baluken Mizgin Irgat Abdullah
Zeydan
 Diyarbakır Bitlis Hakkâri

 Ali
Can Önlü Garo Paylan Dilek
Öcalan
 Tunceli İstanbul Şanlıurfa
 Meral
Danış Beştaş
 Adana

BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan. 
BAŞKAN – Hükûmet katılıyor mu?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan.
BAŞKAN – Komisyonun ve Hükûmetin katılmadığı önerge
hakkında Meral Danış Beştaş, Adana Milletvekili.
Buyurun Sayın Danış Beştaş. (HDP sıralarından alkışlar)
Süreniz beş dakikadır.
MERAL DANIŞ BEŞTAŞ (Adana) – Sayın Başkan, değerli
milletvekilleri; hepinizi saygıyla selamlıyorum.
Size bir yazı okumak istiyorum zamanım yettiğince. “…”(X)
yazının başlığı, bu, okunması zor, tuhaf bir kelime, Miriam Makeba’nın bir
şarkısının adı. “Afrika Ana” olarak da tanınan Güney Afrikalı şarkıcı “…”(X)
anlamını bir konserinde şöyle anlatmıştı: “Güney Afrika’daki şehirlerin
civarında siyahların yaşadığı mahallelerde küçük çocuklar şu ya da bu nedenden
baskına gelen polis arabalarını gördüklerinde ‘…’(X) diye
bağırırlardı. ‘Çabuk ol anne!’ anlamına geliyor bu sözcük. ‘Çabuk ol anne, ne
olur yakalanma!’ Bu şarkı o çocukların şarkısı.” 
“Elli yıl önce dinlediğimiz şarkı şimdi
yine çalıyor. Beyazların öfke ve nefret dolu şiddetinin altında ezilen
siyahların şarkıya dönüşen çığlığı bu kez Kürtçe söyleniyor. Adında bile
anlaşamadığımız; Türklerin güneydoğu, Kürtlerin kürdistan dediği topraklarda,
Kürtlerin yaşadığı mahallelerde panzerlerin, zırhlı kariyerlerin, tankların,
topların geldiğini gören çocuklar ‘Çabuk ol anne!’ diye bağırıyorlar. ‘Kaç!
Seni vuracaklar!’ Annelerin çığlığı da çocukların haykırışından farklı değil,
onlar da ‘Kaç çocuğum!’ diye bağırıyorlar, ‘Seni öldürecekler!’ Tankların
namlulularına mermi yerleştiren topçular, damlardaki keskin nişancılar,
makinelileri, tabancaları palaskalarına doldurdukları şarjörleriyle Özel
Harekâtçılar bebekleri enselerinden vuruyor. Torunlarını hastaneye yetiştirmeye
çalışan dedeler ciğerlerine yedikleri kurşunlarla devriliyor. Hamile kadınların
cesetleri sokaklarda yatıyor, morglarda yer kalmadığı için çocuk ölüleri
buzdolaplarında saklanıyor.
Ve Türk medyası Selahattin Demirtaş’a
sitem ediyor ‘Niye Türkiyelileşmiyorsun?’ Peki siz neden
Türkiyelileşmiyorsunuz? Türkiyelileşmek sadece Kürtlere verilen bir ev ödevi
mi? Türkler Türkiyelileşmeyecek mi? Oraları Türkiye’nin toprakları değil mi?
Neden oralarda ölen 5 aylık bebekler, 3 yaşındaki çocuklar, genç delikanlılar,
hamile kadınlar, yaşlı dedeler sizin ilginizi çekmiyor? Neden onları korumak
için kılınızı bile kıpırdatmıyorsunuz? Neden Türklerin Kürtleri öldürmesi bu
kadar doğal geliyor size? Neden Kürt bebekleri ölürken sitem etme hakkını
kendinizde görecek kadar vicdansız ve körsünüz? Neden hem Türkiye’yi sadece
batıdan ibaret sanıp hem de Kürtlere Türkiyelileşmeleri için çağrılarda
bulunuyorsunuz? Önce siz Türkiyelileşin.” 
FUAT KÖKTAŞ (Samsun) – Hanımefendi, kendiniz
de inanmıyorsunuz söylediğinize değil mi?
MERAL DANIŞ BEŞTAŞ (Devamla) – “Siz bu
topraklarda ölen insanlara sahip çıkın. Siz gözünün altından vurulan bebeklerin
acısını hissedin. Onlara aldırmayacaksınız bile değil mi? Onlar Kürt çünkü.
Daha üç ay önce doğan bebeğin alnında ‘Kürt’ yazdığı için onun ölümü sizin için
önemsiz, o bebeğin bir Türk nişancının hedefi olmasının hiçbir önemi yok. O,
öldürülebilir yaftasını göğsünde taşıyor değil mi daha doğduğu anda? Vurun
öldürün, bir de sitem edin, bir de o çocuklara sahip çıkan adama “hain” diye
saldırın. 
HDP’yi Türkiyelileşemiyor diye siyasetten
silerek, barış için en önemli imkânı ortadan kaldırıyorsunuz. HDP, bütün bu
ülke için barışa giden yolu siyaseten açabilecek tek ve en önemli aktördü. AKP
ikinci seçimi kazanabilsin diye HDP’yi makasa aldınız, gücünü kırdınız ama
kırdığınız aslında barış ihtimaliydi. 
Türk ile Kürt’ü bir barış ve demokrasi
ihtimali çevresinde toplayabilecek tek partidir HDP. Siz onun
Türkiyelileşmesini değil, siz onun Türkleşmesini istediniz. Çözüm onun
Türkleşmesinde değildi, çözüm onun Kürt kimliğini kaybetmeden ortak barış ve
demokrasi isteğine sahip çıkmasıydı.
Siz Türklükten Türkiyelileşmeye geçemediğiniz, herkesi
ortak bir amaç etrafında toplamak istemediğiniz, çıkarlarınızı düşmanlıkta
gördüğünüz için bütün ülke için Türkiyelileşme imkânını yok ettiniz. Kim
Türkiyelileşmiyor? Türkiyelileşmeyen sizsiniz! Ölümü, şiddeti, savaşı
destekleyen sizsiniz. Kürt çocukları mahallelerde hendek kazıyormuş. A, tamam o
zaman, hadi gidip bebeleri vuralım.
NATO’nun en büyük 2’nci ordusu Kürt mahallelerinde 14,
15, 16 yaşındaki çocuklarla savaşıyor. Bir ordunun çocuklarla savaşması çok mu
normal gözüküyor size? Oradaki savaşçıların kimler olduğunu, kaç yaşında
olduğunu hiç mi merak etmiyorsunuz? Çocuk be onlar. Hendek kazıyorlar, örgüt
kuruyorlar, savaşıyorlar olsa bile onlar çocuk.” 
METİN KÜLÜNK (İstanbul) – Doğru, Kanas silahını
kullanabilmek için göğsünü aldıracak kadar çocuk!
MERAL DANIŞ BEŞTAŞ (Devamla) – Bir toplum kendi
çocuklarının hendek kazıp birer silahlı savaşçıya dönmesinin nedenini hiç mi
merak etmez?
Yazı devam ediyor. Yazıyı okuyanlar bunun…
(Mikrofon otomatik cihaz tarafından kapatıldı) 
MERAL DANIŞ BEŞTAŞ (Devamla) – …Ahmet Altan’a ait
olduğunu bilir. Ama, sürem bittiği için…
MARKAR ESAYAN (İstanbul) – Bese Hozat zannettik ama
benzer bir isimmiş. 
MERAL DANIŞ BEŞTAŞ (Devamla) – Bu size hiç yakışmadı
Markar Bey yani kıyaslama hakkını kendinize nereden buluyorsunuz bilmiyorum. 
İDRİS BALUKEN (Diyarbakır) – Muhatap olmayın ya, tamam,
okudunuz, gelin siz. 
MEHMET ALİ ŞAHİN (Antalya) – Meral Hanım, size hiç
yakışmadı bu beyanınız, hiç yakışmadı. 
MARKAR ESAYAN (İstanbul) – O kadar ciddi bir şekilde
ihanet ediyorsunuz ki. 
MEHMET ERDOĞAN (Gaziantep) – Çınar’ı anlatsın, Çınar’ı.
Çınar’da ölen bebekleri anlatsın. 
MERAL DANIŞ BEŞTAŞ (Devamla) – Ben bir yazıyı
paylaştım.
Teşekkür ediyorum.
Sağ olun. (HDP sıralarından alkışlar) 
BAŞKAN – Teşekkür ederim Sayın Danış Beştaş.
Önergeyi oylarınıza sunuyorum...
İDRİS BALUKEN (Diyarbakır) – Karar yeter sayısı
istiyoruz Başkanım.
BAŞKAN – Önerge oylamasında karar yeter sayısı talep
edilmiştir. Bu nedenle, karar yeter sayısı arayacağım.
Kabul edenler... Etmeyenler... Karar yeter sayısı
yoktur. 
Birleşime on dakika ara veriyorum.
Kapanma Saati: 20.57
ALTINCI OTURUM
Açılma Saati: 21.06
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mustafa AÇIKGÖZ (Nevşehir), Mücahit
DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 28’inci Birleşiminin Altıncı Oturumunu
açıyorum.
60 sıra sayılı
Kanun Tasarısı’nın 16’ncı maddesi üzerinde, Adana Milletvekili Meral Danış
Beştaş ve arkadaşlarının önergesinin oylamasında karar yeter sayısı
bulunamamıştı.
Şimdi önergeyi
tekrar oylarınıza sunacağım ve karar yeter sayısı arayacağım: Kabul edenler…
Etmeyenler… Karar yeter sayısı vardır, önerge kabul edilmemiştir. 
60 sıra sayılı
Kanun Tasarısı’nın görüşmelerine devam edeceğiz.
Komisyon
yerinde.
Hükûmet yerinde.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 60 sıra sayılı Askerlik Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/414) ve Isparta
Milletvekili Süreyya Sadi Bilgiç ve Adalet ve Kalkınma Partisi Grup Başkan
Vekili Çanakkale Milletvekili Bülent Turan ile 35 milletvekilinin; Bazı
Kanunlarda Değişiklik Yapılmasına Dair Kanun Teklifi’nin 16’ncı maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Çetin
Osman Budak (Antalya) ve arkadaşları
Madde 16- 5490 sayılı Kanuna aşağıdaki geçici madde
eklenmiştir.
“GEÇİCİ MADDE 6- Nüfus cüzdanlarının düzenlenmesi ve
dağıtılması 31/12/2016 tarihine kadar aşağıdaki usul ve esaslara göre yapılır. 
a) Nüfus cüzdanları, Bakanlıkça tespit edilen şekil,
ebat ve örneğine uygun olarak Maliye Bakanlığınca bastırılır ve nüfus
müdürlüklerinin ihtiyaçlarını karşılamak üzere muhasebe yetkililerine, dış
temsilciliklerin ihtiyaçlarını karşılamak üzere de Dışişleri Bakanlığına
gönderilir. 
b) Muhasebe yetkilisince nüfus müdürlüklerinin ihtiyacı
göz önünde tutularak, kadın ve erkek nüfus cüzdanlarının her biri için en fazla
üçer bin adedi, bedeli sonradan ödenmek üzere, müteakiben üçer bin adetlik
partiler hâlinde peşin para karşılığında verilir. Doğum bildirimlerinin kanunî
süresi içinde yapılması hâlinde düzenlenecek nüfus cüzdanlarından değerli kâğıt
bedeli alınmaz. Hatalı yazım nedeniyle iade edilen nüfus cüzdanları değerli
kâğıt bedelinden düşülür. 
c) Nüfus cüzdanı, yurt içinde ilçe nüfus
müdürlüklerince ve yurt dışında dış temsilciliklerce kişilerin kendilerine,
ergin olmayanların veli, vasi veya resmî vekillik belgesi ibraz edenler ile bu
Kanunun 17 nci maddesinde belirtilen, beyanla yükümlü kişilere Bakanlıkça
tespit edilecek usûller çerçevesinde verilir.
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet önergeye katılıyor mu?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım.
BAŞKAN – Komisyonun ve Hükûmetin katılmadığı önerge
hakkında Çetin Osman Budak, Antalya Milletvekili.
Buyurun Sayın Budak. (CHP sıralarından alkışlar)
Süreniz beş dakikadır.
ÇETİN OSMAN BUDAK (Antalya) – Sayın Başkan, değerli
milletvekilleri; 60 sıra sayılı Tasarı’nın 16’ncı maddesiyle ilgili önergemiz
üzerinde söz aldım. Sizleri saygıyla selamlıyorum.
Değerli arkadaşlar, Türkiye’de her alanda ciddi
sorunlar yaşanıyor: Adalet, demokrasi, özgürlükler, eğitim, ekonomi, dış
politika, terör, kültür, sanat. Listeyi daha da uzatabiliriz. Hukukta,
demokraside ve özgürlüklerde ciddi bir gerilemenin yaşandığı, yoksulluğun ve
gelir dağılımındaki adaletsizliğin arttığı, milyonlarca gencin işsiz, aşsız,
mutsuz olduğu; siyasi hesaplarla, oyları artırma kaygısıyla toplumun
kutuplaştırıldığı, canlı bombaların cirit attığı bir Türkiye, nefes alınamaz
bir ülke. Böyle bir ortamda, hiç kimse huzurla evinde oturamaz. Sorun,
hepimizin sorunudur. Bu sorunun temeli, bana göre siyasi ahlakın çürümekte
olmasıdır, siyasi ahlakın Türkiye’de egemen olmamasıdır. Siyasetteki bu durum
toplumu da olumsuz etkiliyor, toplumsal ahlakı da çürütüyor. Türkiye, bunun
sancılarını yaşıyor ve bunun bedelini de çok pahalı maalesef, çok pahalı
ödüyor. 
Son dönemde yaşananları bir hatırlayalım: 
İş kazalarında, madenlerde binlerce insanımız yitip
gitti. Sadece Soma’da, bir günde 301 can kömür karasında yok oldu. Bir vicdan
sahibi çıkıp “Bunun siyasi sorumlusu benim.” dedi mi? 
Yüzlerce insanımız, asker, öğretim üyesi, gazetecinin
özgürlüğü ellerinden alındı, Silivri’de yıllarca tecritte tutuldular. Neden?
Kumpas yüzünden. Neden? Sahte delillerden. Bir vicdan sahibi çıkıp “Bunun
siyasi sorumlusu benim.” dedi mi? 
Bu kumpasların savcıları, hâkimleri ellerinde
valizlerle yurt dışına kaçtılar, adaletten kaçtılar, kaçırıldılar. Bir vicdan
sahibi çıkıp “Bunun siyasi sorumlusu benim.” dedi mi? 
Havuz medyası kuruldu, gazeteciler tehdit edildi,
tartaklandı, burnu kırıldı, gazete binaları taşlandı. Binlerce kişinin
telefonları dinlendi, şantajlar yapıldı, muhalif siyasetçiler dinlendi, fişlendi,
komplolara uğradı. Bir vicdan sahibi çıkıp “Bunun siyasi sorumlusu benim.” dedi
mi? 
Kadınlarımız sokak ortalarında en vahşi cinayetlerin
kurbanı oldu, binlerce kadın öldürüldü. “Tecavüze uğramış kadın doğursun,
devlet bakar.” dendi. 
Ahlak dışı, akıl dışı sorulara saçma sapan yanıtlar
verildi. Bir vicdan sahibi çıkıp “Bunun siyasi sorumlusu benim.” dedi mi? 
Türkiye, Orta Doğu’nun terör batağına
saplandı, sıfır sorundan sıfır komşuya gelindi. Türkiye'nin güney sınırı
yolgeçen hanına döndü. Reyhanlı, Cilvegözü, Suruç, Ankara ve şimdi de İstanbul.
Bu patlamalarda 250’ye yakın insan yaşamını kaybetti, bir vicdan sahibi çıkıp
“Bunun siyasi sorumlusu benim.” dedi mi?
Bakın, geçen kasım ayında Romanya Başbakanı Victor
Ponta Bükreş’te 32 kişinin ölümüne neden olan gece kulübü yangını sonrasında
istifa etti, 4 Kasım 2015’te.
Tabii, bu listeyi uzatmak mümkün. Güney Kore’de yine
Başbakan böyle bir feribot kazasında görevine son verdi, kendisi istifa etti.
Peki, bugün Türkiye daha mutlu, daha özgür, huzur
içinde bir ülke mi? Herkes evine güven duygusuyla gidebiliyor mu? Çoluğunu
çocuğunu okula, işe huzurla gönderebiliyor mu? Bunlara kim gönül rahatlığıyla
“evet” diyebilir? Hiç kimse maalesef diyemiyor.
Siyasi ahlak olmadan demokrasiden bahsetmek
anlamsızdır. Eğer ahlaki kurallar geçerli olmazsa, eğer ahlak egemen olmazsa
orada hiçbir yazılı kural işlemez, işlemiyor da zaten. Türkiye ne yazık ki
böyle bir dönemi, böyle bir süreci yaşıyor. Bu nedenle, Türkiye'de hukuk
maalesef ayaklar altında, bu nedenle Anayasa ve yasalar sürekli ihlal ediliyor,
bu nedenle mahkeme kararları, yargı kararları ayaklar altında paspas ediliyor,
bu nedenle gazeteciler ölümle tehdit ediliyor ve bu nedenle gazeteciler
hapislerde çürüyor, bu nedenle üniversiteye tankla TOMA’yla girilebileceği
pervasızca söylenebiliyor. Bu listeyi daha da uzatmak mümkün ama bu yol yol
değildir, bu yol Türkiye'yi mutlu, refah içinde aydınlık bir geleceğe
taşıyamaz. Türkiye'nin yüzünü bir an önce ahlaka, vicdana, akla, bilime
çevirmesi gerekiyor.
Değerli arkadaşlar, bu düşüncelerle önergemize
desteğinizi bekliyor, hepinize saygılar sunuyorum. (CHP sıralarından alkışlar)
BAŞKAN – Teşekkür ederim Sayın Budak.
Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısının 16 ıncı
maddesinde yer alan “nüfus cüzdanları” ibaresinin “Türkiye Cumhuriyeti Kimlik
Kartı” olarak değiştirilmesini arz ve teklif ederiz.
Mehmet Erdoğan (Muğla) ve
arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet katılıyor mu?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkan. 
BAŞKAN – Komisyonun ve Hükûmetin katılmadığı önerge
hakkında Mehmet Erdoğan, Muğla Milletvekili.
Buyurun Sayın Erdoğan. (MHP sıralarından alkışlar)
Süreniz beş dakikadır.
MEHMET ERDOĞAN (Muğla) – Sayın Başkan, değerli
milletvekilleri; dün gece Çınar ilçesinde şehit olan polisimize, eşlerine,
çocuklara ve komşularına Cenab-ı Allah’tan rahmet diliyorum. O hain saldırıyı
gerçekleştirenleri lanetle kınıyorum, “Çözüm gelecek.”, “Barış gelecek.”, “Analar
ağlamayacak.” diye diye, PKK’yı, Çınar’ın göbeğinde 1 tonluk bombayı patlatacak
hâle gelinceye kadar seyredenleri de Cenab-ı Allah’a havale ediyorum.
Biz, Milliyetçi Hareket Partisi olarak, görüşmekte
olduğumuz tasarının 16’ncı maddesinde vermiş olduğumuz önergeyle, “nüfus
cüzdanı” ibaresinin “Türkiye Cumhuriyeti kimlik kartı” olarak değiştirilmesini
talep ediyoruz, öncelikle bu önergemize yüce Meclisten destek bekliyorum.
24’üncü Dönemde, iç güvenlik paketi içerisinde, bu
torba kanunda yer alan nüfusla ilgili maddeler, ehliyetin, pasaportun emniyet
yerine nüfus idareleri tarafından verilmesine ilişkin hususlar yer almaktaydı.
Biz o zaman da söyledik “Vatandaş için kolaylık getiren bu düzenlemeleri başka
karmaşık paketlerin içerisine koyarak Meclisin gündemini işgal etmeyin;
bunları, vatandaşın lehinde olanları ayrı bir paket hâlinde getirin, Nüfus
Genel Müdürünü de her gün burada bekletmeyin, işine baksın, bunların üzerinde
anlaşalım, birkaç saat içerisinde buradan geçirelim.” dedik. Ama tabii, AKP’nin
her işi acele, o gün de bu iç güvenlik paketinin vatandaşa zulüm edecek
maddelerini buradan hızla geçirmek için, o vatandaşın lehindeki 60 maddeyi geri
çektiniz, şimdi de bu torba kanunun içerisine koydunuz, başka şeylerin içinde
karıştı, gene kaç gündür Nüfus Genel Müdürü burayı bekliyor. Gene geri kalanı
da önümüzdeki günlerde başka torbaların içinde gelecek. Burayı böyle meşgul
etmeyin, bunları bir an önce ayrı bir paket hâlinde buraya getirin ve bununla
ilgili olarak yüce Meclisi meşgul etmeyin. Vatandaşın işi bir an önce çözülsün,
vatandaş bu sıkıntıdan kurtulsun. 
Tabii, biz iç güvenlik paketi komisyonda görüşülürken
“Bu düzenlemelerden sonra Nüfus Genel Müdürlüğünün iş yükü çok artacak…” dedik.
Mesela İçişleri Bakanı komisyona yaptığı sunumda ehliyetin, pasaportun
verilmesi… Bu biyometrik verili nüfus cüzdanlarıyla birlikte artık, 5 bin
polisin bu lüzumsuz işlerden kurtulup güvenlik hizmetleriyle uğraşacağını, bu
işleri Nüfus Genel Müdürlüğünün yapacağını uzun uzadıya anlattı. 
Şimdi, biz diyoruz ki: Birincisi, bundan sonra
vatandaşın kuyruk beklememesi için, bu işlerin hızla yürümesi için, Nüfus Genel
Müdürlüğünün boş duran 1.500 tane kadrosu var, bu kadroyu serbest bırakın,
Nüfus Genel Müdürlüğü bu kadrolara 1.500 elemanını atasın, eğitsin ve bu hizmetlere
hazır hâle getirsin. 
İkincisi de Nüfus Genel Müdürlüğü tabii ki bu işlemleri
yaparken çok hızlı davranmak zorunda. Yarın üniversite sınavına girecek öğrenci
koşacak nüfus dairesinin kapısına “Benim bir an önce kimliğimi almam lazım…”
Efendim, şunu yapacak, bunu yapacak, evleneni var, doğanı var, bilmem ne var.
Bunları bir an önce yapmak lazım. Nüfus idaresi bu kadar işi nasıl
yetiştirecek? 
Gene biliyorsunuz, fazla çalışmalarla ilgili kamu
görevlilerine altı aydan fazla çalışma ücreti ödenemiyor. Biz komisyonda
verdiğimiz bir önergeyle, Nüfus Genel Müdürlüğünün merkez ve taşra teşkilatında
görevli her statüdeki personeline yılı merkezî yönetim bütçe kanununda
belirlenmiş olan fazla çalışma ücretinin 5 katını ve ayda elli saati geçmemek
üzere, bakanlıkça belirlenecek usul ve esaslara göre, beş yıl süreyle, yıl boyu
fazla çalışma ücreti ödenmesi konusunu o zaman hep birlikte kabul etmiştik. Bu
işi de şimdiden düzenleyelim ve bu kadar iş yükünü yüklediğimiz nüfus
memurlarını da mağdur etmeyelim.
Ben bu duygularla yüce heyetinizi tekrar saygıyla
selamlıyorum. (MHP sıralarından alkışlar)
BAŞKAN – Teşekkür ederim Sayın Erdoğan.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
16’ncı maddeyi oylarınıza sunuyorum: Kabul edenler…
Kabul etmeyenler… 16’ncı madde kabul edilmemiştir.
17’nci madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına

Görüşülmekte olan tasarının 17’nci
maddesine aşağıdaki fıkranın (2)’nci fıkra olarak eklenmesini ve diğer fıkra
numaralarının buna göre teselsül ettirilmesini arz ve teklif ederiz.
 Erhan Usta Mehmet
Günal Erkan Haberal
 Samsun Antalya Ankara
 Mehmet Parsak Deniz
Depboylu Arzu Erdem
 Afyonkarahisar Aydın İstanbul 
Fahrettin Oğuz Tor
 Kahramanmaraş
"MADDE 17 —
(2) Bu Kanunun 4 üncü maddesinin birinci fıkrasının (b)
bendi kapsamındaki sigortalılara da 2016 yılı Ocak ila Aralık ayları/dönemleri
için günlük 3,33 TL ile çarpımı sonucu bulunacak tutar, bu maddede belirlenen
esas ve usuller çerçevesinde, destek olarak verilir. "
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
17'nci maddesiyle 5510 sayılı Kanun’a eklenmesi öngörülen geçici 68'inci
maddenin (1)'inci fıkrasının aşağıdaki şekilde değiştirilmesini ve aynı maddeye
(7)'nci fıkradan sonra gelmek üzere aşağıdaki fıkranın eklenmesini ve takip
eden fıkra numaralarının buna göre teselsül ettirilmesini arz ve teklif ederiz.
Saygılarımızla.
 Kadim Durmaz Lale
Karabıyık Musa Çam
 Tokat Bursa İzmir
 Bihlun Tamaylıgil Ömer
Fethi Gürer Seyit Torun
 İstanbul Niğde Ordu
"(1) Kanunun 4 üncü maddesinin birinci fıkrasının
(a) bendi kapsamında haklarında uzun vadeli sigorta kolları hükümleri uygulanan
sigortalıları çalıştıran işverenlerce; 
a) 2015 yılının aynı ayına ilişkin Kuruma
verilen aylık prim ve hizmet belgelerinde prime esas günlük kazancı 85 TL ve
altında bildirilen sigortalıların toplam prim ödeme gün sayısını geçmemek
üzere, 2016 yılında cari aya ilişkin verilen aylık prim ve hizmet belgelerinde
bildirilen sigortalılara ilişkin toplam prim ödeme gün sayısının,
b) 2016 yılı içinde ilk defa bu Kanun kapsamına
alınan işyerlerinden bildirilen sigortalılara ilişkin toplam prim ödeme gün
sayısının,
2016 yılı Ocak ila Aralık ayları/dönemleri için günlük
3,33 TL ile çarpımı sonucu bulunacak tutar, bu işverenlerin Kuruma ödeyecekleri
sigorta primlerinden mahsup edilir ve bu tutar Hazinece karşılanır.
c) Kanunun 4’üncü maddesinin 1’inci fıkrasının b
bendine tabi olan sigortalılar da bu maddedeki 3,33 TL’lik Hazine desteğinden
yararlandırılır.”
(8) “Bu madde hükümleri 506 sayılı Kanunun geçici
20’nci maddesi kapsamındaki sandıkların statülerine tabi personel hakkında da
uygulanır.”
BAŞKAN - Şimdi, maddeye en aykırı önergeyi okutup
işleme alacağım.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
17’nci maddesinin tasarı metninden çıkarılmasını arz ve teklif ederiz.
 İdris Baluken Mizgin
Irgat Abdullah Zeydan
 Diyarbakır Bitlis Hakkâri
 Dilek Öcalan Alican
Önlü Garo Paylan
 Şanlıurfa Tunceli İstanbul

 Erol Dora 
 Mardin
BAŞKAN - Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) - Katılmıyoruz Sayın Başkan.
BAŞKAN - Hükûmet katılıyor mu?
GENÇLİK VE SPOR BAKANI AKİF ÇAĞATAY KILIÇ (Samsun) -
Katılmıyoruz Başkanım.
BAŞKAN - Komisyonun ve Hükûmetin katılmadığı önerge
hakkında Erol Dora, Mardin Milletvekili.
Buyurun Sayın Dora. (HDP sıralarından alkışlar)
Süreniz beş dakikadır.
EROL DORA (Mardin) - Sayın Başkan, değerli
milletvekilleri; 60 sıra sayılı Kanun Tasarısı’nın 17’nci maddesi üzerine
partim adına söz almış bulunuyorum. Genel Kurulu saygıyla selamlıyorum. 
Konuşmama başlamadan önce, Çınar’da hayatını kaybeden
bütün vatandaşlarımıza Allah’tan rahmet, bütün yakınlarına başsağlığı,
yaralılara da acil şifalar diliyorum ve üzüntülerimi ifade etmek istiyorum.
Umarım ki bu son olsun, bir daha ne çocuk ne kadın hiçbir vatandaşımız bu tür
olaylarla karşılaşmasın. 
Değerli milletvekilleri, Parlamentonun ülkede olup
bitenlere âdeta kulak tıkayarak can yakıcı sorunları görmezden gelmesini,
ötelemesini, bunun yerine tali konularla zaman harcamasını kabul etmemiz mümkün
değildir. Bakınız, daha dün İnsan Hakları Derneği Diyarbakır Şubesinin yapmış
olduğu açıklamaya göre, 16 Ağustos-10 Ocak tarihleri arasında uygulanan sokağa
çıkma yasakları sırasında 29’u çocuk, 39’u kadın, 102’si erkek olmak üzere 170
sivil vatandaşımız hayatını kaybetmiştir. Bu rakamlara dün gece Çınar ilçesinde
yapılan saldırıda hayatını kaybeden 6 yurttaşımız dâhil değildir, bu rakamlara
Suruç, Ankara ve son olarak Sultanahmet’te gerçekleşen vahşi katliamlarda
hayatını kaybeden insanlarımız dâhil değildir. 
Değerli milletvekilleri, yaşanan, ölümlerle de sınırlı
kalmamaktadır, yerleşim yerleri harabeye dönüşmekte, insanlar yaşadıkları
yerleri terk etmek zorunda kalmaktadırlar. Daha önemlisi, yurttaşların en temel
ihtiyaçları olan beslenme ve sağlık hizmeti alma hakları ortadan kaldırılmış
bulunmaktadır. Çatışmalar altında, silah sesleri altında çocukların maruz
kaldıkları ve uzun süre etkisinden çıkamayacakları travmaları tahmin etmek için
psikolog olmaya da gerek olmadığını düşünmekteyiz. 
Sayın Başkan, değerli milletvekilleri; otuz yıldır
yaşanan düşük yoğunluklu savaştan sonra tecrübe etmeyi denediğimiz çözüm ve
barış süreci ülkemizin tamamına rahat bir nefes aldırmıştı. Bu sürecin en
önemli verilerinden birisi de sorunlarımızı diyalogla, müzakereyle
çözebileceğimize dair umutların yeşermiş olmasıydı. Buradan hareketle, şu
süreçte en çok ihtiyacımız olan şey, müzakere, demokratik siyaset ve bunun
sonucunda da nihayet kalıcı bir barışın gerçekleşmesidir. Bu bağlamda,
geçtiğimiz günlerde başlayan ve hâlen de devam eden, aydınların,
akademisyenlerin, sanatçıların barışa ses veren çabalarını da önemsediğimizi
vurgulamak istiyoruz. Tabii, demokratik bir ülkede Anayasa’mızın 26’ncı maddesi
gereğince de insanlar bireysel anlamda ve toplu olarak farklı görüşlerini
açıklayabilme özgürlüğüne sahiptirler. Katılmadığımız görüşler de olabilir Avrupa
İnsan Hakları Mahkemesinin içtihatlarında da net olarak açıklandığı gibi, hatta
bizi sarsıcı görüşler de olabilir ancak şiddeti övmediği, şiddete
yönlendirmediği sürece bu düşünceleri makul kabul etmemiz gerektiğine
inanmaktayız. 
Sayın Başkan, değerli milletvekilleri; ulusal güvenlik
gerekçesiyle eleştirel düşüncenin sansürlenişi ve bunun norm hâline gelmeye
başlaması hepimizin basın özgürlüğünü ve akademik özgürlüğü savunması için her
türlü sebebin ortada olduğunu göstermektedir. Sansür ve askerî kontrolün
birlikteliği demokrasi için en büyük tehlikelerden birisidir. Eleştirel
tartışma ortamının ihanet olarak damgalanması eski devlet geleneklerinin
savunulmaz bir taktiğidir. 
Değerli milletvekilleri, ülkemiz çok kültürlüdür ve bu
coğrafyada bildiğiniz gibi tarihî süreç içerisinde çok farklı etnik gruplar ve
halklar yaşadı ve yaşamaya devam etmektedir. Dolayısıyla, hepinizi, bütün
siyasi partileri ve bütün vatandaşlarımızı aklıselimle düşünmeye davet
ediyorum. Bu savaş çıkmaz bir yoldur, her an bizi Suriyelileştirebilir. Onun
için, onurlu bir barış için bir an önce bütün siyasi partilerin ve 550
vekilimizin sorumluluk alarak demokratik barış ve çözüm sürecine tekrar
dönülmesi ve sorunlarımızın diyalogla, müzakereyle ve demokratik siyasetle
çözümlenmesi noktasında herkese buradan çağrıda bulunuyor, Genel Kurulu
saygıyla selamlıyorum. (HDP sıralarından alkışlar)
BAŞKAN – Teşekkür ederim Sayın Dora.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
17'nci maddesiyle 5510 sayılı Kanun’a eklenmesi öngörülen geçici 68'inci
maddenin (1)'inci fıkrasının aşağıdaki şekilde değiştirilmesini ve aynı maddeye
(7)'nci fıkradan sonra gelmek üzere aşağıdaki fıkranın eklenmesini ve takip
eden fıkra numaralarının buna göre teselsül ettirilmesinin arz ve teklif
ederiz.
Saygılarımızla.
Ömer
Fethi Gürer (Niğde) ve arkadaşları
"(1) Kanunun 4 üncü maddesinin birinci fıkrasının
(a) bendi kapsamında haklarında uzun vadeli sigortalıları çalıştıran
işverenlerce;
a) 2015 yılının aynı ayına ilişkin Kuruma verilen aylık
prim ve hizmet belgelerinde prime esas günlük kazancı 85 TL ve altında
bildirilen sigortalıların toplam prim ödeme gün sayısını geçmemek üzere, 2016
yılında cari aya ilişkin verilen aylık prim ve hizmet belgelerinde bildirilen
sigortalılara ilişkin toplam prim ödeme gün sayısının,
b) 2016 yılı içinde ilk defa bu Kanun kapsamına alınan
işyerlerinden bildirilen sigortalılara ilişkin toplam prim ödeme gün sayısının,
2016 yılı Ocak ila Aralık ayları/dönemleri için günlük
3,33 TL ile çarpımı sonucu bulunacak tutar, bu işverenlerin Kuruma ödeyecekleri
sigorta primlerinden mahsup edilir ve bu tutar Hazinece karşılanır.
c) Kanunun 4’üncü maddesinin 1’inci fıkrasının b
bendine tabi olan sigortalılar da bu maddedeki 3,33 TL’lik Hazine desteğinden
yararlandırılır.”
(8) “Bu madde hükümleri 506 sayılı Kanunun geçici
20’nci maddesi kapsamındaki sandıkların statülerine tabi personel hakkında da
uygulanır.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan.
BAŞKAN – Hükûmet katılıyor mu?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım.
BAŞKAN – Komisyonun ve Hükûmetin katılmadığı önerge
hakkında Ömer Fethi Gürer, Niğde Milletvekili. 
Buyurun Sayın Gürer. (CHP sıralarından alkışlar)
Süreniz beş dakikadır.
ÖMER FETHİ GÜRER (Niğde) – Sayın Başkan, değerli
milletvekilleri; yüce Meclisi saygıyla selamlıyorum.
Görüşülmekte olan kanun tasarısında
“1.300 liraya kadar” değil “2.250 liraya kadar iş gören, çalıştıran
işletmelerde iş gören başına 100 lira bu işverenlerin Kuruma ödeyecekleri
sigorta primlerinden mahsup edilir ve bu tutar Hazinece karşılanır.”
denilmektedir. Bu maddede esnaf unutulmuştur. Cumhuriyet Halk Partisi olarak
verdiğimiz önergenin (c) bendiyle “Kanun’un 4’üncü maddesinin birinci
fıkrasının (b) bendine tabi olan sigortalılar da bu maddedeki Hazine
desteğinden yararlanırlar.” maddesi eklenerek esnafın da kanundan yararlanması
amaçlanmaktadır. 
Değerli milletvekilleri, 31/12/2015
tarihinde Resmî Gazete’de yayımlanan Asgari Ücret Tespit Komisyonu kararıyla
ülkemizde uygulanmaya konan asgari ücretin brüt 1.647 lira olarak belirlendiği
açıklanmıştır ancak asgari ücretin neti açıklandığı gibi 1.300 lira değildir.
Asgari geçim indirimini net asgari ücretin üzerine ekleyerek yapılan
açıklamalar yanıltıcıdır. Net asgari ücret 1.177 liradır. Komisyon kararıyla
yapılmış olan yüzde 29 düzeyindeki artış oransal olarak bakıldığında çok yüksek
bir miktar gibi görülebilir. Türkiye'nin ekonomisini düşük ücretli ve salt iş
gücü maliyeti hesabıyla değerlendiren yaklaşımlar açısından bu doğru sayılabilir.
Ancak bu asgari ücreti Türkiye ekonomisinin durumuna göre değerlendirdiğimizde
olması gerekenin çok altında olduğu da bir başka gerçekliktir. Son artışla
Türkiye, Avrupa Birliği içinde ancak 500 ile 1.000 euroluk 2’nci grubun en alt
basamağına yükselmiştir. Bu grubun içindeki ülkelere baktığımızda, Portekiz,
Yunanistan, Malta, İspanya ve Slovenya’yı görmekteyiz. Türkiye'nin yeri burası
değildir, olmamalıdır. 
Tek başına ücretin miktarı önemli değildir, anlamlı da
değildir. Asıl olan ücretin satın alma gücünün ne olduğuna bakılması
gerekmektedir. Eğer bir ülkede işçilerin, memurların hemen tamamının aldıkları
ücretlerin yüzde 60’ı, yüzde 70’i sadece kira ve gıdaya harcanıyorsa bu ülkenin
emekçileri yoksuldur. Bir ülkenin vatandaşlarının büyük kısmı gelirleriyle
zorunlu harcamalarını yaptıktan sonra tasarruf edebiliyorsa o ülkede refahtan,
zenginleşmeden söz edebiliriz. Maalesef, uzun yıllardır uygulanan ekonomi
politikalarının özü ucuz iş gücüne dayandırıldığından, Türkiye'nin yükünü
sırtında taşıyan işçiler ve memurlar yani emekçiler yoksulluğa mahkûm
edilmişlerdir. Bugünkü Hükûmet her ne kadar asgari ücret artışını bir başarı
tablosu olarak sunmuş olsa da aslında bu da yanıltıcıdır. Hükûmet bu kararı
kendi isteğiyle almamıştır. Asgari ücretin artışındaki temel etken Cumhuriyet
Halk Partisinin hem işçi hem de işveren yönlü hesaplayarak yapmış olduğu
çıkıştır. Asgari ücretle ilgili Cumhuriyet Halk Partisinin açıkladığı rakama
verilen tepkiler hafızalardadır.
Değerli milletvekilleri, Türkiye'nin ciddi bir maliyet
sorunu vardır. Bu maliyetin en önemli kalemi ise aşırı vergi yüküdür, bu yük
hafifletilmelidir. Sadece işverenlerin değil, tüm vatandaşlarımızın üzerindeki
vergi yükü hafifletilmelidir; buna karşılık, vergi tabanı genişletilmelidir.
Ancak Hükûmet bunu da yanlış anlamakta ve uygulamaktadır. Dolaylı vergilerin
artırılması, vergi üzerine vergi konulması vergi tabanının genişletilmesi
değildir. Vergi sistemi düzelir ve yükler hafifletilirse maliyetler azalacağı
gibi, vatandaşın, emekçilerin de alım gücü artacaktır. İşçilerin alım
güçlerinin artması ülke ekonomisini küçültmez; tam aksine, büyümesi, gelişmesi,
zenginleşmesi ve refaha ulaşmasının yolunu açacaktır. 
Türkiye’de bir gelir dağılımı sorunu
vardır. Türkiye'nin bir vergi sistemi adaletsizliği sorunu vardır. Türkiye'nin
örgütsüz, toplu iş sözleşmesiz bırakılmış işçiler sorunu vardır. Türkiye'nin
işsizlik sorunu vardır. Türkiye'nin bir sanayileşme sorunu vardır. Türkiye'nin
insanca, hakça bir yaşam sorunu vardır. Bütün bu sorunlar karşısında yapılan ise
sadece kamu arazilerinin imara açılması ve rant yaratılmasıdır. Türkiye’de
ekonomik ve sosyal dengeleri bozan, işçilere, memurlara verilen haklar değil,
yanlış uygulanan ekonomik ve siyasi politikalardır. Ülkemizin dirliği, birliği,
kardeşliği için herkesin ve her kesimin birbirini anlaması, dinlemesi, ortak
çözüm üretmesinde birleşilmesi geleceğimiz için vazgeçilmez yoldur ve şarttır. 
Yüce Meclisi saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Gürer.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan tasarının 17’nci maddesine aşağıdaki
fıkranın (2)’nci fıkra olarak eklenmesini ve diğer fıkra numaralarının buna
göre teselsül ettirilmesini arz ve teklif ederiz.
Fahrettin Oğuz Tor
(Kahramanmaraş) ve arkadaşları
"MADDE 17 —
(2) Bu Kanunun 4 üncü maddesinin birinci fıkrasının (b)
bendi kapsamındaki sigortalılara da 2016 yılı Ocak ila Aralık ayları/dönemleri
için günlük 3,33 TL ile çarpımı sonucu bulunacak tutar, bu maddede belirlenen
esas ve usuller çerçevesinde, destek olarak verilir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ EMİNE NUR GÜNAY
(Eskişehir) – Katılmıyoruz Sayın Başkan. 
BAŞKAN – Hükûmet?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Sayın Başkanım.
BAŞKAN – Komisyonun ve Hükûmetin katılmadığı önerge
hakkında Fahrettin Oğuz Tor, Kahramanmaraş Milletvekili.
Buyurun Sayın Tor.
Süreniz beş dakikadır. (CHP sıralarından alkışlar)
FAHRETTİN OĞUZ TOR (Kahramanmaraş) – 60 sıra sayılı
Kanun Tasarısı’nın 17’nci maddesi üzerinde Milliyetçi Hareket Partisi adına
konuşmak üzere söz almış bulunuyorum. Bu vesileyle yüce heyetinizi saygıyla
selamlarım.
Değerli milletvekilleri, görüşülmekte olan yasa
tasarısının genel gerekçesinin ilk cümlesi aynen, “Son yıllarda anayasal,
kanuni ve kurumsal düzeyde yapılan reformlarla ülkemizin demokratik düzeyi ve
refah seviyesi artmıştır.” şeklindedir. Ülkemizin demokratik düzeyi arttı mı,
eksildi mi ayrı bir tartışma konusu, bunu geçiyorum. Ancak geçen on yedi yıllık
AKP iktidarı döneminde göreli olarak ülkemizin refah seviyesinin önemli oranda
da artmadığı acı ama gerçektir. Bunu ben demiyorum, bunu rakamlar söylüyor. Bakınız,
2013 yılı fert başına millî gelirimiz 10.800 dolar, 2014 yılı fert başına düşen
millî gelirimiz 10.400 dolar, 2015 yılında ise bu rakam 9.286 dolar
civarındadır. 2013 yılına göre 2015 yılında refah kaybı yaklaşık 1.600
dolardır, gidişat azalma yönündedir. Aşağıda anlatacağım sebeplerle haksız ve
adaletsiz bu tasarıyla özellikle BAĞ-KUR’luların durumu daha da kötüye gidecek,
refah kaybı daha da artacaktır. Bu yasa tasarısını, bunu “yasa tasarısı” değil,
BAĞ-KUR’lular açısından “tasa tasarısı” olarak tarif etmek daha uygun, daha
doğru olacaktır.
Değerli milletvekilleri, tabii, memlekette artan bir
şeyler yok mudur? Vardır. Ne vardır? Terör vardır, “Yok.” diyebilir misiniz?
Her gün toprağa verilen şehitleri, günlerdir uygulanan sokağa çıkma
yasaklarını, kitlesel katliamları yok sayabilir misiniz? “Terörün bu noktaya
gelmesinde biz asla sorumlu değiliz.” diyebilir misiniz? İşsizlik vardır,
“Yok.” diyebilir miyiz? Dün başörtülü avına çıkanların bugün baş tacı edildiği
gerçeği vardır. Bakınız, kul hakkı ihlalleri vardır. İşi ehline vermeme kul
hakkı değil midir? Adaletle hükmetmemek kul hakkı yemek değil midir? Kamu
kurumlarını hiçbir şekilde hak etmeyenlere teslim etmek adalet midir, kul hakkı
değil midir? İsraf yok mudur? İsraf haram değil midir? İsrafın haram olduğunu
söylemeden neden, kimden korkulmaktadır? Mahkeme kararlarının uygulanmaması kul
hakkı değil midir? Biz samimiyetle inanıyoruz ki Allah’ın adaleti, her zaman
olduğu gibi, şaşmayacaktır. Kul hakkı yiyenler, adaletle hükmetmeyenler er veya
geç Allah indinde bunun hesabını verecektir.
Değerli milletvekilleri, biz Milliyetçi Hareket Partisi
olarak milletin yararına yapılan düzenlemelerin hep yanında olduk, destekledik.
Ancak bu düzenleme yapılırken toplumun tüm kesimlerinin gözetilmesi gerekir
ancak baktığımızda, tasarı eşitlikten yoksundur, adil değildir. Böyle
yaparsanız hakça, adil olmayan bu düzenlemeler nedeniyle de toplum huzur
bulmayacaktır.
Değerli milletvekilleri, yasa tasarısını
dikkatlice okudum, inceledim. İhtisas alanım itibarıyla da yabancı olmadığım bu
konularda toplam 11 madde hâlinde milyonları ilgilendiren olumsuzluklar tespit
ettim. Burada her birini, her bir konuyu ayrı ayrı açıklamak isterdim ancak beş
dakikalık konuşma sürem içerisinde bunları anlatmam mümkün değildir. 11 maddeyle
ilgili başlıklar şunlardır:
BAĞ-KUR kapsamındaki sigortalılar hazine
desteğinden yararlanmamaktadır. Toplumun yüzde 14’üdür sadece aktif olanlar.
Prim yük oranı yüzde 30 artmaktadır.
İsteğe bağlı sigortalılara hazine desteği
yapılmayacaktır. Bu durumda ev kadını ve diğer kesimler mağdur olacaktır.
Borçlanma yapacak kişilerin prim yükünün
hafifletilmesine yönelik düzenleme yapılmamıştır.
Genel sağlık sigortası primlerini
kendileri ödeyen kişiler hazine desteğinden yararlanamayacaktır.
İş yerlerinde çırak ve stajyer öğrenci
istihdam eden işverenlerin ücret yüklerini hafifletecek herhangi bir düzenleme
yapılmamıştır.
5510/5-g) kapsamında yurt dışına
çalıştırılmak üzere işçi götüren müteahhitler hazine desteğinden
yararlanamayacaklardır.
Tavandan prim ödeyen işverenlerin prim
yükünü hafifletecek herhangi bir düzenleme yapılmamıştır.
Çalışan sayısını 2016 yılında artıran
işverenler ilave istihdam ettikleri kişilerden dolayı hazine desteğinden
yararlanamayacaklardır.
Teşvik sisteminden yararlanma net
değildir.
Kıdem tazminatı artacaktır, mağduriyet
olacaktır.
İdari para cezaları caydırma değil, bir
yok etme işlevi görecektir. 
Bu duygu ve düşüncelerle yüce heyetinizi
saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Tor.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
17’nci maddeyi oylarınıza sunuyorum:
Kabul edenler... Etmeyenler... 17’nci madde kabul edilmiştir.
18’inci madde üzerinde üç adet önerge vardır,
okutuyorum: 
Türkiye
Büyük Millet Meclisi Başkanlığına
Görüşülmekte olan 60 sıra sayılı Kanun
Tasarısı’nın 18’inci maddesinde yer alan “son gününü izleyen günün” ibaresinin,
“son gününü takip eden günün” ibaresi şeklinde değiştirilmesini arz ve teklif
ederiz.
 İdris Baluken Mizgin
Irgat Abdullah Zeydan
 Diyarbakır Bitlis Hakkâri

 Alican Önlü Filiz
Kerestecioğlu Demir Garo Paylan
 Tunceli İstanbul İstanbul
 Dilek Öcalan
 Şanlıurfa
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi
18'inci maddesinin aşağıdaki şekilde değiştirilmesini arz ve teklif ederiz.
Saygılarımızla.

 Kadim
Durmaz Bihlun Tamaylıgil Lale
Karabıyık
 Tokat İstanbul Bursa

 Yakup
Akkaya Aykut Erdoğdu Mahmut
Tanal
 İstanbul İstanbul İstanbul
MADDE 18- 15/3/2007 tarihli ve 5604 sayılı Mali Tatil
İhdas Edilmesi Hakkında Kanunun 1’nci maddesinin altıncı fıkrasında yer alan
"yedi gün" ibaresi "beş gün", "yedinci günün"
ibaresi "beşinci günün" şeklinde, yedinci fıkrasında yer alan
"Gümrük idareleri" ibaresi "Özel tüketim vergisi, banka ve
sigorta muameleleri vergisi, özel iletişim vergisi, şans oyunları vergisi ile
gümrük idareleri" şeklinde, sekizinci fıkrasında yer alan "son
gününden itibaren üçüncü günün" ibaresi "son gününü izleyen
günün" olarak değiştirilmiştir.
BAŞKAN – Şimdi okutacağım önerge maddeye en aykırı
önerge olup okutup işleme alacağım. 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 18’inci
maddesinin aşağıdaki şekilde değiştirilmesini arz ve teklif ederiz.

 Yusuf
Halaçoğlu Mehmet Günal Erhan
Usta
 Kayseri Antalya Samsun

 Erkan
Haberal Kamil Aydın Kadir
Koçdemir
 Ankara Erzurum Bursa
 Mustafa
Mit
 Ankara
MADDE 18- 15/3/2007 tarihli ve 5604 sayılı Mali Tatil
İhdas Edilmesi Hakkında Kanunun 1’nci maddesinin altıncı fıkrasında yer alan
"yedi gün" ibaresi "beş gün", "yedinci günün"
ibaresi "beşinci günün" şeklinde, yedinci fıkrasında yer alan
"Gümrük idareleri" ibaresi "Özel tüketim vergisi, banka ve
sigorta muameleleri vergisi, özel iletişim vergisi, şans oyunları vergisi ile
gümrük idareleri" şeklinde değiştirilmiştir.
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Katılamıyoruz Sayın Başkanım. 
BAŞKAN – Hükûmet katılıyor mu?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım. 
BAŞKAN – Komisyonun ve Hükûmetin katılmadığı önerge
hakkında söz isteyen Yusuf Halaçoğlu. 
Buyurun Sayın Halaçoğlu. (MHP sıralarından alkışlar)
Süreniz beş dakikadır. 
YUSUF HALAÇOĞLU (Kayseri) – Sayın Başkan, değerli
milletvekilleri; sözlerime başlarken hepinizi saygıyla selamlıyorum. 
Değerli arkadaşlar, aslında burası yasama organı ve
yasalar yapıyoruz. Hepimiz milletvekilliği andı içtik Anayasa üzerine,
namusumuz ve şerefimiz üzerine, sadık kalacağımıza ant içtik. Yani, bu şu
anlama geliyor: Anayasa’ya bağlı olarak çıkarılan bütün yasalara uygun
davranacağımıza, sadık kalacağımıza, Anayasa’yı ihlal etmeyeceğimize yemin
ettik ve en değerli şeyimiz olan namus ve şeref üzerine yemin ettik. Öyle ise
sadece partilerimiz değil, Türkiye üzerinde yapılacak ve kanunlar üzerinde
yapılacak yanlış değerlendirmeleri de hemen dikkate alıp itiraz etmemiz gerekir
ve düzeltmemiz gerekir. Şimdi, ne Anayasa’da nede 5442 sayılı Mahalli İdareler
Kanunu’nda yer almayan ifadelerin burada kullanılmış olması, bu namus ve şeref
üzerine ettiğimiz yemine aykırı davranışlara ses çıkarmadığımız takdirde bunun
muhakkak ki bizim üzerimizdeki sorumluluğu çok büyüktür. Bunu ciddiye almamız
gerekir.
Diğer taraftan, burada konuşurken sadece Türkiye’de
yaşayan belli bir grubu hedef alarak bunların çektikleri sıkıntılardan söz
etmek de yine aynı şekilde Anayasa’ya aykırıdır. Eğer siz Kürt bebeklerin ölümünden
sadece bahsediyorsanız, Türk bebeklerin ölümünden bahsetmiyorsanız ve eğer
Türkiye’de, anayasal bir kurum olmamasına karşılık, terör örgütlerinden şikâyet
etmiyorsanız, sadece devlet güçlerinin yaptığı acımasızlıktan bahsediyorsanız
yine Anayasa’ya aykırı davranıyorsunuz demektir. Zira, Türkiye Cumhuriyeti’nin
meşru güçlerinin hiçbir zaman başka şehirlerde bir harekette bulunmadığını
hepimiz gözlüyoruz. Neden Antalya’da aynı Sur’daki gibi bir hareketi yapmıyor
Türkiye Cumhuriyeti’nin güvenlik güçleri, neden başka bir ilimizde yapmıyor da
Sur’da yapıyor, Cizre’de yapıyor, Silopi’de yapıyor? Burada acımasızca hareket
ettiği söylenen güvenlik güçlerimize karşılık hangi sebeple bunları yaptığını
neden dile getirmiyor kimse? 
Eline silah almış, insanları zorla orada tutan,
insanları öldüren, bebekleri öldürenlere ki uluslararası hukukta biliyorsunuz,
hedef gözetmeksizin insanları öldürürseniz, bomba patlatırsanız bu insanlık
suçudur. İnsanlık suçu işlenirken bunu işleyenlere lanet okumuyorsanız ve
bunları bir şekilde kötülemiyorsanız ve sadece Türkiye'nin -sizin de yemin
ettiğiniz Türkiye Cumhuriyeti’nin- güvenlik güçlerini suçluyorsanız o zaman
burada bir yanlışlık vardır ve siz sadece Türkiye'de “Kürt illeri” diyorsanız
veya “Kürt çocukları, bebekleri” diyorsanız, o zaman bir ayrımcılık
yapıyorsunuz. Kim olursa olsun, Kürt olabilir, Türk olabilir veya herhangi bir
şey olabilir, Türkiye Cumhuriyeti’nin vatandaşı olan kim olursa olsun, kim
öldürülüyorsa, kim öldürüyorsa ona karşı çıkmamız gerekir. 
Durup dururken eline silah alıp şehirleri işgal eden,
hendekler kazanlara ses çıkarmayanların tutup orada meşru görevini yerine
getirmelerine karşı çıkanlar herhâlde öbür taraftaki insanlara da, eline silah
almış teröristlere de karşı çıkması gerekir. 
Biz şunu özellikle ifade ediyoruz, diyoruz ki: Bizim
derdimiz ve davamız Türkiye olarak hiçbir zaman Türkiye'deki masum
vatandaşlarımız değildir, bunun ismi Kürt olsun veya Türk olsun. Bizim derdimiz
PKK’dır, teröristlerdir ama kim ki gerilla olarak veya iç savaş gibi göstererek
bunları ciddiye alıyorsa, taraf tutuyorsa herhâlde onların bu kademede
sorumlulukları vardır. Tabii ki ölenlerin üzerindeki sorumlulukları da ayrıca
belirtmek istiyorum. Çünkü valilere “Görmezden gelin.” diyenler veya “Biz
görüşürken silahlanmışlar ve bomba döşemişler.” diyenlerin hiç suçu olmadığını
söylemek de mümkün değildir. 
Hepinizi saygıyla selamlıyorum. (MHP sıralarından
alkışlar) 
BAŞKAN – Teşekkür ederim Sayın Halaçoğlu. 
İDRİS BALUKEN (Diyarbakır) – Sayın Başkan…
BAŞKAN – Bir saniye, önerge işlemini yapayım Sayın
Baluken. 
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Sayın Baluken, dinliyorum sizi. 
İDRİS BALUKEN (Diyarbakır) – Sayın hatip konuşması
sırasında “Sur’da, Cizre’de, Silopi’deki ölümlere karşı çıkıp, Türkiye’nin
diğer tarafındaki ölümlere karşı çıkmayanlar” demek suretiyle grubumuza
sataşmada bulunmuştur. 
YUSUF HALAÇOĞLU (Kayseri) – Yok, öyle demedim. 
ERKAN AKÇAY (Manisa) – Öyle demedi. 
YUSUF HALAÇOĞLU (Kayseri) – Öyle demedim.
BAŞKAN – Bir saniye Sayın Halaçoğlu, ben dinledim
konuşmanızı efendim. 
İDRİS BALUKEN (Diyarbakır) – Parti ismi kullanmayabilir
ama konuşmasının tamamında partimizi zan altında bırakan söylemlerde bulunarak
sataştı.
ERKAN HABERAL (Ankara) – Teröristlere hitap etti. 
BAŞKAN – Sayın Baluken, Sayın Halaçoğlu’nu dinledim,
parti adı zikretmedi yalnız. Siz, HDP’ye yönelik olarak mı değerlendiriyorsunuz
bütün bunları?
İDRİS BALUKEN (Diyarbakır) – Tabii, tabii, sataşma
olarak değerlendiriyoruz, evet. 
BAŞKAN – Buyurun efendim. 
Sataşmadan dolayı size iki dakika süre veriyorum. 
YUSUF HALAÇOĞLU (Kayseri) – Sataşma yapmadım ki Sayın
Başkanım, sataşmam yok.
BAŞKAN – Sayın Halaçoğlu, siz parti adını
zikretmediniz, ben de böyle bir şeyi duymadım ama söylediklerinizi eğer Sayın
Baluken HDP’ye yönelik olarak değerlendiriyorsa, kendisine bu nedenle ben söz
veriyorum efendim. 
ERKAN HABERAL (Ankara) – Sayın Başkan, dün grup başkan
vekiline söz vermediniz burada!
X.- SATAŞMALARA İLİŞKİN KONUŞMALAR (Devam)
11.- Diyarbakır Milletvekili İdris
Baluken’in, Kayseri Milletvekili Yusuf Halaçoğlu’nun 60 sıra sayılı Kanun
Tasarısı’nın 18’inci maddesiyle ilgili önerge üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS BALUKEN (Diyarbakır) – Bunun nesini tartışıyoruz?
Buradaki milletvekilleri, anayasal yemin etmişlerdir. “Bebek ölümleri arasında
ayrım yapıyorlar.” diye açıkça sataştı yani, bunun nesini tartışıyoruz? 
BAŞKAN – Sayın Baluken, buyurun, size iki dakika söz
verdim efendim.
Lütfen yeni bir sataşmaya meydan vermeyecek şekilde
sözlerinizi tamamlayınız efendim. 
İDRİS BALUKEN (Devamla) – Sayın Başkan, değerli
milletvekilleri; hepinizi saygıyla selamlıyorum. 
Geçen yasama dönemlerinde de biz Meclis olarak yapmış
olduğumuz çalışmaların bir bilançosunu çıkarmıştık. Yapmış olduğumuz
çalışmaların yüzde 70’i Türkiye’deki temel eğitim, sağlık, ulaşım, Türkiye
halklarının inanç özgürlüğüyle ilgili, kadın özgürlüğü, ekolojiyle ilgili
sorunlarla ilgiliydi. Yaptığımız çalışmaların yüzde 30’u Kürt meselesiyle
ilgiliydi. Ancak, bugün içinden geçtiğimiz süreç açısından, özellikle Kürtlerin
yoğun yaşadığı yerlerde “sokağa çıkma yasakları” adı altında bir terör
uygulaması söz konusu olduğu için, doğal olarak bu kürsüye her geldiğimizde
orada yaşanan sorunları dile getiriyoruz. Biz, asla, güvenlik güçlerinin
Sur’da, Silopi’de, Cizre’de yaptığı hak ihlallerini dile getirip, Türkiye’nin
diğer tarafında yaptıkları hak ihlallerine sırtımızı dönüyor falan değiliz.
Eskişehir’de Ali İsmail Korkmaz katledilirken, Ankara’da Ethem Sarısülük,
İstanbul’da Berkin Elvan, Hatay’da Abdullah Cömert katledilirken bunların
tamamını burada dile getirdik. 
HAKAN ÇAVUŞOĞLU (Bursa) – Yasin Börü…
ZEHRA TAŞKESENLİOĞLU (Erzurum) – Diyarbakır’da Yasin
Börü. 
VURAL KAVUNCU (Kütahya) – Yasin Börü…
METİN KÜLÜNK (İstanbul) – Yasin Börü…
MEHMET ERDOĞAN (Gaziantep) – Çınar’da öldürülen
çocuklar… 
(AK PARTİ sıralarından “Yasin Börü” sesleri)
BAŞKAN – Sayın milletvekilleri, sizi sükûnete davet
ediyorum, lütfen… 
İDRİS BALUKEN (Devamla) – Yasin Börü’nün
araştırılmasından kaçan sizlersiniz, biz değiliz. Gelin araştıralım. Yasin
Börü’yü araştıralım diye önerge getirdik, kaçıyorsunuz. Yani, bu ülkede nerede
bir hak ihlali varsa, nerede güvenlik güçlerinin insan haklarıyla ilgili bir
ihlali varsa biz burada dile getirmeye devam edeceğiz, devam ediyoruz. Bunun
aksini düşünmek bile asla bizim açımızdan söz konusu değildir. 
Diğer taraftan, mevcut Anayasa’yı, bir darbe
anayasasını böyle bir kutsal kitapmış gibi getirip önümüze koyarak, bize
çerçeveler belirlemeye kimse kalkmasın. 
MEVLÜT KARAKAYA (Adana) – Yemin ettin, kutsallığına
yemin ettin. 
KAMİL AYDIN (Erzurum) – Ona göre yemin ettin. 
İDRİS BALUKEN (Devamla) – Siz onu bir kutsal kitap
olarak görebilirsiniz ama biz, o darbe anayasasının militarist, faşist, baskıcı
ve yasakçı bir anlayışla hazırlandığını düşünüyoruz, değişmesi gerektiğini
düşünüyoruz. 
KAMİL AYDIN (Erzurum) – Gelme buraya o zaman.
MEVLÜT KARAKAYA (Adana) – Namusu ve şerefi üzerine
yemin etti.
KAMİL AYDIN (Erzurum) – Sayın Başkan, hangi anayasaya
göre siz görev yapıyorsunuz orada?
İDRİS BALUKEN (Devamla) – Bunu da bu kürsüden dile
getirmeye devam edeceğiz. (HDP sıralarından alkışlar)
BAŞKAN – Teşekkür ederim Sayın Baluken.
ERKAN AKÇAY (Manisa) – Sayın Başkan…
BAŞKAN – Sayın Akçay, dinliyorum sizi efendim. 
ERKAN AKÇAY (Manisa) – Sayın Başkan, öncelikle dünkü
konuşmalar sırasında, görüşmeler sırasında, Cumhuriyet Halk Partili hatip
kürsüden açıkça ve iki kez partimizin de adını zikretmek suretiyle sataşmış ve
bu sataşmadan dolayı söz talep etmiştim. O sözü vermediniz. Şimdi biraz evvel
Sayın Halaçoğlu’nun konuşmasında hiçbir parti ismi zikredilmemesine rağmen
Sayın Baluken’in bunu kendilerine bir sataşma olarak telakki etmesi üzerine söz
verdiniz. Doğru yaptınız, yani “Neden verdiniz?” demiyorum. Ancak, dün de
Cumhuriyet Halk Partisinin açık sataşması karşısında sataşmadan dolayı söz
vermeniz gerekirdi. Bu durumu bir gözden geçirmenizi ben salık veriyorum. 
İkinci olarak, tabii, sayın grup başkan vekilinin
sataşması nedeniyle de söz istiyoruz efendim.
BAŞKAN – Sayın Akçay, önce şu açıklamayı yapacağım.
Dünkü görüşmeler sırasında Milliyetçi Hareket Partisi
Grubuna yönelik bir sataşma ben görmedim. Biraz önce Sayın Halaçoğlu’nun
konuşmasında “Halkların Demokratik Partisi” ismi geçmedi. 
MEHMET ERDOĞAN (Gaziantep) – “PKK” geçti. 
BAŞKAN – Ancak, konuşma içeriğini Sayın Baluken kendi
parti grubuna yönelik bir sataşma olarak aldı. (AK PARTİ sıralarından “Doğru
yaptı” sesleri)
İDRİS BALUKEN (Diyarbakır) – “Kürt illeri” dediğimiz
için, sataştı. Tutanakları inceleyin. 
MEVLÜT KARAKAYA (Adana) – E, biz de öyle algıladık,
olur mu?
BAŞKAN – Bir saniye efendim, tamamlayayım.
Sayın Halaçoğlu’na bir şekilde söz vermezdim: Ben bu
cümleyi söyledim: “Sayın Baluken, Sayın Halaçoğlu’nun konuşmasında ‘Halkların
Demokratik Partisi’ ismi geçmedi.” Siz eğer “Biz HDP’yi kastetmedik.” demiş
olsaydınız ben HDP’ye söz vermezdim.
MEVLÜT KARAKAYA (Adana) – Kullanmadı parti ismi.
BAŞKAN – Ama o içeriği Halkların Demokratik Partisi
kendisine yönelik, kendi beyanlarına yönelik bir sataşma olarak almış ise ben
69’uncu madde çerçevesinde kendisine söz vermek zorundayım. Bu sözü de verdim.
ERKAN AKÇAY (Manisa) – “Neden söz verdiniz?” demiyorum
efendim.
BAŞKAN – Buyurun Sayın Akçay.
ERKAN AKÇAY (Manisa) – Sayın Yusuf Halaçoğlu konuşacak.
BAŞKAN – Sayın Halaçoğlu, buyurun efendim. Size de
69’uncu madde çerçevesinde söz veriyorum.
Süreniz iki dakikadır. 
Lütfen açıklamanızı yeni bir sataşmaya meydan
vermeyecek şekilde yapınız.
Teşekkür ederim.
12.- Kayseri Milletvekili Yusuf Halaçoğlu’nun,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına sataşması nedeniyle konuşması
YUSUF HALAÇOĞLU (Kayseri) – Teşekkür ederim Sayın
Başkan.
Ben kimseye sataşmamıştım. Ben sadece Anayasa ve
kanunlara uygun davranılmasından söz ettim. Yine aynı şeyi söylüyorum. 
Şimdi, burada, eğer Türkiye'de bir problem varsa bu
problemin başında PKK vardır. Bu kimseye sataşma değil herhâlde bu şekilde
söylemem, herkes bunun böyle olduğunu biliyor. Öyleyse, PKK varsa bunun içerisinde
ve Türkiye'de bir düzen isteniyorsa bütün partiler PKK’ya “Defol Türkiye'den.”
diyebilmelidir. Bunu diyebiliyorsa o zaman zaten problem kalmayacak ama
diyemiyorsa o zaman problemin kendisini burada yaşıyoruz demektir. Ama şurası
da muhakkak ki daha dün, hatta bugün Çınar ilçesinde patlayan bombayla 5 aylık
bir bebeğin öldüğünü herkesin bilmesi lazım. 1 yaşındaki Ecrin Açıkgöz’ün
öldüğünü bilmesi lazım. 5 yaşındaki, yine Sadık Efe Açıkgöz’ün öldüğünü bilmesi
lazım. Bunlar gerçek değil midir? Bunları söylemek herhangi bir kişiye sataşma
mıdır? Ben bunları söyledim. Sadece suretihaktan görünüp şuna karşıyız, buna
karşıyız demekle bu iş olmaz. Eğer yiğitseniz, gerçekten karşıysanız “PKK’ya
karşıyız, çıksın, defolsun Türkiye'den.” deyin. Bunu diyebiliyorsanız olmuştur.

Hepinize saygılar sunuyorum. (MHP ve AK PARTİ
sıralarından alkışlar) 
BAŞKAN – Teşekkür ederim Sayın Halaçoğlu…
Önergeyi…
İDRİS BALUKEN (Diyarbakır) – Sayın Başkan, tutanaklara
geçmesi açısından…
BAŞKAN – Bir saniye efendim, bir saniye…
METİN GÜNDOĞDU (Ordu) – Otur yerine! (AK PARTİ
sıralarından gürültüler)
BAŞKAN – Sayın milletvekilleri, bir saniye.
İDRİS BALUKEN (Diyarbakır) – Sen otur yerine, grup
başkan vekili söz istiyor.
BAŞKAN – Hayır, Sayın Baluken, lütfen rica ediyorum
efendim.
İDRİS BALUKEN (Diyarbakır) – Sayın Başkan, ne demek bir
grup başkan vekiline “otur yerine” demek?
BAŞKAN – Sayın milletvekilleri, lütfen önce önergeyi
oylara sunayım. 
İDRİS BALUKEN (Diyarbakır) – Sayın Başkan…
BAŞKAN – Sizi dinleyeceğim.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi ve Plan ve Bütçe Komisyonu
Raporu (1/414,2/338) (S. Sayısı: 60) (Devam)
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Sayın Baluken…
İDRİS BALUKEN (Diyarbakır) – Sayın Başkan, kürsüde
bizim konuşmuş olduğumuz çerçeve son derece nettir. Bugün Çınar’da meydana
gelen saldırıyla ilgili oturumun en başında da Grup Başkan Vekili olarak
Halkların Demokratik Partisi adına düşüncelerimizi ifade ettik. Bu konuda eğer
Sayın Halaçoğlu dinleme fırsatı bulmamışsa tutanaklardan ne söylediğimizi
çıkarıp bakabilir. Biz bugüne kadar defalarca söyledik: Ölenin ve öldürenin
kimliğine bakmadan bu ülkedeki bütün ölümlerden acı duyduğumuzu ve bunların bir
an önce sonlanması gerektiğini defalarca ifade ettik. Onun dışında, fikirsel
bazda siyasi partilerin kendi bakış açılarındaki farklılıkları çıkıp Meclis
kürsüsünden farklı bir şekilde dayatmaya çalışmayı Halkların Demokratik Partisi
olarak asla kabul etmedik, bundan sonra da kabul etmeyeceğiz.
BAŞKAN – Teşekkür ederim, tutanaklara geçmiştir.
RUHİ ERSOY (Osmaniye) – Sebep olanı lanetleyelim o
hâlde Sayın Başkan.
İDRİS BALUKEN (Diyarbakır) – Lanetleyelim tabii. 
Lanetleyeceğiz, tabii, kim sebep olduysa
lanetleyeceğiz.
BAŞKAN – Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifinin
18'inci maddesinin aşağıdaki şekilde değiştirilmesini arz ve teklif ederiz.
Saygılarımızla.
Aykut Erdoğdu (İstanbul) ve
arkadaşları
MADDE 18-
15/3/2007 tarihli ve 5604 sayılı Mali Tatil İhdas Edilmesi Hakkında Kanunun
1’nci maddesinin altıncı fıkrasında yer alan "yedi gün" ibaresi
"beş gün", "yedinci günün" ibaresi "beşinci
günün" şeklinde, yedinci fıkrasında yer alan "Gümrük idareleri"
ibaresi "Özel tüketim vergisi, banka ve sigorta muameleleri vergisi, özel
iletişim vergisi, şans oyunları vergisi ile gümrük idareleri" şeklinde,
sekizinci fıkrasında yer alan "son gününden itibaren üçüncü günün"
ibaresi "son gününü izleyen günün" olarak değiştirilmiştir.
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Katılamıyoruz Sayın Başkan.
BAŞKAN – Hükûmet katılıyor mu?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
hakkında söz isteyen?
LEVENT GÖK (Ankara) – Gerekçe…
BAŞKAN – Gerekçeyi okutuyorum:
Gerekçe:
Söz konusu madde metninin anlaşılır hâle getirebilmesi
için değişiklik önerilmektedir. 
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 60 sıra sayılı Kanun Tasarısı’nın 18’inci maddesinde yer alan “son gününü
izleyen günün” ibaresinin, “son gününü takip eden günün” ibaresi şeklinde
değiştirilmesini arz ve teklif ederiz.
Filiz Kerestecioğlu Demir
(İstanbul) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Katılamıyoruz Sayın Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım.
BAŞKAN – Komisyonun ve Hükûmetin katılmadığı önerge
hakkında Sayın Filiz Kerestecioğlu, İstanbul Milletvekili.
Buyurun Sayın Kerestecioğlu. (HDP sıralarından
alkışlar)
Süreniz beş dakikadır.
FİLİZ KERESTECİOĞLU DEMİR (İstanbul) – Sayın Başkan,
sayın milletvekilleri; Askerlik Kanunu’ndan konuşuyoruz ancak ben biraz
antimilitarist konulara değinmek istiyorum konuşmamda.
Her yıl ortalama 4.500 kişi bireysel silahlarla
ölüyorlar, bireysel silahlarla, evlerimizdeki silahlarla.
Dünya Sağlık Örgütü Şiddeti Önleme Programı da ateşli
silahlara erişimin kısıtlanmasını alınacak ilk üç sıradaki önlemler arasında
öneriyor. 
Türkiye’de 10 milyonun üzerinde silah bulunuyor ve son
on yılda bu silahlar 10 kat artmış durumda. Kadınlar en çok evdeki silahlarla
öldürülüyor, en fazla evlerde bulunan, erkeklerin silahlarıyla öldürülüyor
kadınlar. En çok ölüm olan illerin başında da İstanbul, İzmir ve Ankara en
başta sıralanıyor. Evde bulunan bir silah, zaten bir kadın için her an
patlayabilecek bir tehdit anlamına geliyor ve ne acı ki aslında o kadınların
ölümüne binlerce çocuk da aynı şekilde onlar öldürülürken -gerek annesi gerek
kardeşi olsun- tanıklık ediyorlar. 
Dünyada özellikle Amerika’daki 11 Eylül saldırısından
sonra “Güvenlik mi özgürlük mü?” diye şekillenen politikalarda terazi hep
güvenlikten yana oldu. Ancak şöyle bir şey var ki: Bu politikalar ne kadar
güvenlikten yana olsa da hiçbir güvenlikçi politika, gerçekte güvenliği
sağlayamıyor. Ne kadar özgürlük varsa aslında güvenlik de öyle sağlanabilir bir
şey, tıpkı evdeki silahlar gibi çünkü onlar ancak cinayet aracı olabiliyorlar
ve hiçbir güvenliği, aslında güvenlik için bulundurulan silahlar
sağlayamıyorlar ancak kadınları ya da yakınları öldürmekte kullanılabiliyorlar.

Umut Vakfı, 28 Eylülün bireysel silahsızlanma günü olması
için yıllardır uğraşıyor ve bunun için çaba veriyor, çok değerli çabaları var. 
Bu nedenle, bireysel silahsızlanmanın Türkiye'nin ve
dünyanın çok önemli ve gözden kaçan ya da gözden kaçırılmak istenen bir sorunu
olduğunu düşünüyorum ve Türkiye Büyük Millet Meclisinde de bununla ilgili
önlemler almamız gerektiği kanısındayım. 
Bireysel silahsızlanmanın yanı sıra,
bugün, cesaretle, eline hiçbir silah almayarak vicdani reddini açıklayan, sivil
itaatsizliğe başvuran ve “Öldürmeyeceğim, ölmeyeceğim, kimsenin askeri
olmayacağım.” diyen insanlar da var. Bu, gerçekten bir cesaret işi, çünkü
Türkiye de dünya da antimilitarizmden nasibini çok almış değil. 
Bu vicdani retçiler, maalesef Avrupa İnsan Hakları
Mahkemesinin kararlarına rağmen, yasal düzenlemeler yapılmadığı için, vicdan
özgürlüğü nedeniyle antimilitarist ve savaş karşıtı oldukları için dinî inanç
temelli olarak vicdani retlerini açıklıyorlar ancak onların haklarına saygı
duyulmuyor. Ben, tıpkı bireysel silahların sonlandırılması gibi, aynı şekilde vicdani
ret hakkının da tanınması için Türkiye Büyük Millet Meclisinin gereken
düzenlemeleri yapması gerektiği kanısındayım ve bunun görevimiz olduğunu
düşünüyorum.
Türkiye'de ilk vicdani ret 1989 yılında açıklandı.
Sözlerime son vermeden önce, 1989 yılında vicdani reddini açıklayan ve iki yıl
önce kaybettiğimiz arkadaşım Tayfun Gönül’ü de anarak sözlerime son vermek
istiyorum.
Hepinizi saygıyla selamlarım. (HDP sıralarından
alkışlar)
BAŞKAN – Teşekkür ederim Sayın Kerestecioğlu.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
18’inci maddeyi oylarınıza sunuyorum: Kabul edenler...
Kabul etmeyenler... 18’inci madde kabul edilmiştir. 
19’uncu madde üzerinde dört önerge vardır, önergeleri
okutuyorum:
Türkiye Büyük Millet Meclisi Başkanlığına 
Görüşülmekte olan 60 sıra sayılı Kanun Tasarısı’nın
19’uncu maddesinin aşağıdaki şekilde değiştirilmesini arz ve teklif ederim.
 Mehmet
Naci Bostancı Mehmet Doğan Kubat Metin
Külünk
 Amasya İstanbul İstanbul
 Ramazan
Can Vural Kavuncu Fuat
Köktaş
 Kırıkkale Kütahya Samsun
 Abdullah
Öztürk Mehmet Demir Orhan
Kırcalı
 Kırıkkale Kırıkkale Samsun 
 Ahmet
Eşref Fakıbaba Halil Özcan
 Şanlıurfa Şanlıurfa
“MADDE 19- 3/12/2010 tarihli ve 6085 sayılı Sayıştay
Kanununun 4 üncü maddesinin birinci fıkrasının (a) bendinde yer alan
“sermayesindeki kamu payı doğrudan veya dolaylı olarak %50’den fazla olan”
ibaresi “sermayesinden doğrudan veya dolaylı olarak kamu payı olan” şeklinde
değiştirilmiş ve fıkranın sonuna aşağıdaki paragraf eklenmiştir.
“(a) ve (b) bentleri kapsamına giren şirketlerden
doğrudan veya dolaylı olarak kamu payı yüzde 50’den az olup, ilgili mevzuatı
uyarınca bağımsız denetime tabi olan; şirketler, bunların iştirakleri ve bağlı
ortaklıklarının denetimi, ilgili mevzuatı uyarınca düzenlenen ve Sayıştaya
gönderilecek olan bağımsız denetim raporları esas alınarak yapılır. Sayıştay,
münhasıran kendisine sunulan bağımsız denetim raporlarını esas alarak
hazırlayacağı raporu Türkiye Büyük Millet Meclisinin bilgisine sunar.” 
BAŞKAN – Sayın milletvekilleri, şimdi okutacağım üç
önerge aynı mahiyette bulunduğundan önergeleri birlikte işleme alacağım,
talepleri hâlinde önerge sahiplerine ayrı ayrı söz vereceğim veya gerekçelerini
okutacağım.
Şimdi aynı mahiyetteki önergeleri okutuyorum… 
MAHMUT TANAL (İstanbul) – Sayın Başkan, özür dilerim,
buna geçmeden önce, Sayın Meclis Başkanlığının bu düzenlemenin Anayasa’ya
aykırılığını resen göz önünde bulundurması lazım. 
Anayasa’mızın 160’ıncı maddesi diyor ki: “Meclise -yani
Sayıştaya- ait olan bir yetkiyi, burada bir kanuni düzenlemeyle -yani taşeron
sistemiyle- yeni bir uygulama ihdas edemez.” Sizin bunu resen göz önüne alıp
Anayasa’ya aykırılık hususunda değerlendirmeniz gerekiyor. 
BAŞKAN – Sayın Tanal, önergenin değişiklik önerdiği
tasarı maddesi Plan ve Bütçe Komisyonundan kabul edilerek Genel Kurula gelmiş,
sıra sayısı almıştır. Siyasi partiler bu maddeye ilişkin olarak görüşlerini
komisyon raporunda belirtmişlerdir. Şimdi, orada yer alan maddeye yönelik
olarak verilen bu değişiklik önergesinin, mahiyet itibarıyla komisyonda kabul
edilen önergeyle farkı bulunmamaktadır. 
Başkanlık Divanı olarak, bize gelen bir önergeyi,
bizim, burada ayrıca Anayasa’ya aykırılık yönünden, yani komisyonda kabul
edilmiş bir madde çerçevesinde verilen bir önergeyi Anayasa’ya aykırılık
bağlamında değerlendirme imkânımız İç Tüzük’e göre bulunmamaktadır.
MAHMUT TANAL (İstanbul) – Değerli
Başkanım, Meclis Genel Kurulu komisyonun bir tasdik makamı değil. Orada,
komisyonda gözden kaçan bir husus veya zaten komisyonda da Anayasa uzmanı olan
arkadaşlarımız yok. Anayasa Komisyonuna da gönderilmemiş bu hüküm.
BAŞKAN – Sayın Tanal…
MAHMUT TANAL (İstanbul) – Anayasa Komisyonuna
gönderilmediğine göre Sayın Meclis Başkanlığının bunu resen göz önüne alması
gerekiyor.
BAŞKAN – Sayın Tanal, görüşümü ifade edeyim.
Bu maddenin, bu konunun Anayasa Komisyonuyla hiçbir
ilgisi bulunmamaktadır. Bu tamamen Plan ve Bütçe Komisyonunun uzmanlık alanına
giren bir konudur. Sayıştay denetiminin, sermayesinde kamu payı yüzde 50 veya
daha az olan şirketlerde nasıl yapılacağına yönelik bir düzenlemedir bu. Bu
düzenlemenin doğruluğu, yanlışlığı siyasi partilerin görüşlerine göre elbette
tartışılacaktır.
MAHMUT TANAL (İstanbul) – 165’inci maddeyi okursanız…
BAŞKAN – Şimdi, bu tartışma yine bu madde vesilesiyle
verilen önergelerde yeniden yapılabilir. Her siyasi partinin bu maddeye ilişkin
bir önergesi vardır, Cumhuriyet Halk Partisinin de vardır. Bu tartışmalar
kürsüden yine yapılır, tartışmalar çerçevesinde Genel Kurul kararını verir
efendim.
MAHMUT TANAL (İstanbul) – Efendim, Anayasa’nın 165’inci
maddesini okursanız belki bu düşünceniz değişir.
Teşekkür ediyorum.
BAŞKAN – Sayın Tanal, 165’inci madde Yüksek Denetleme
Kurulunun yapacağı denetimlere yönelik bir… Yanlış söyleyebilirim yani 161 ve
sonrasındaki hükümler bütçe ve kesin hesap kanunları ve diğer konulardaki
denetim hükümlerini içeren maddelerdir. O maddeyi yeniden okuma ihtiyacı
duymuyorum Sayın Tanal.
Aynı mahiyetteki üç önergeyi okutuyorum.
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
19’uncu maddesinin tasarı metninden çıkarılmasını arz ve teklif ederiz.
Saygılarımızla.
 Kadim
Durmaz Bihlun Tamaylıgil Lale
Karabıyık 
 Tokat İstanbul Bursa
 Aykut
Erdoğdu Mahmut Tanal Yakup
Akkaya
 İstanbul İstanbul İstanbul
BAŞKAN – Aynı mahiyetteki diğer önergelerin imza
sahiplerini okutuyorum:

 İdris
Baluken  Mizgin Irgat  Garo
Paylan
 Diyarbakır Bitlis İstanbul
 Alican
Önlü Meral Danış Beştaş
 Tunceli
 Adana

BAŞKAN - Diğer önergenin imza sahiplerini okutuyorum:
 Erhan
Usta Mehmet Günal Erkan
Haberal
 Samsun Antalya Ankara
 Mehmet
Parsak Deniz Depboylu Arzu
Erdem
 Afyonkarahisar Aydın İstanbul
 Mustafa
Kalaycı İsmail Faruk Aksu
 Konya İstanbul
BAŞKAN - Önergelere Komisyon katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) -
Son üç önergeye mi?
BAŞKAN - Üç önergeye, evet.
PLAN VE BÜTÇE KOMİSYONU SÖZCÜSÜ SALİH CORA (Trabzon) -
Katılamıyoruz Sayın Başkanım.
BAŞKAN - Hükûmet önergelere katılıyor mu?
GENÇLİK VE SPOR BAKANI AKİF ÇAĞATAY KILIÇ (Samsun) -
Katılmıyoruz Sayın Başkanım.
BAŞKAN - Komisyonun ve Hükûmetin katılmadığı önergeler
hakkında söz isteyen Sayın Mustafa Kalaycı, Konya Milletvekili.
Buyurun Sayın Kalaycı. (MHP sıralarından alkışlar)
Süreniz beş dakikadır.
MUSTAFA KALAYCI (Konya) - Sayın Başkan, değerli
milletvekilleri; hepinizi saygılarımla selamlıyorum.
Bölüm üzerine yaptığım konuşmamda da söylediğim gibi,
Sayıştay Kanunu’nda yine denetimden kaçışı öngören bir düzenleme yapılmaktadır.

Milliyetçi Hareket Partisinin de destek verdiği 6085
sayılı Sayıştay Kanunu 2010 yılında çıkmış ancak AKP iktidarı bu kanunu bir
türlü hazmedememiştir. AKP bu kanunu çıkardığına bin pişman olmuştur. Sayıştaya
âdeta savaş açmış, denetimden kaçmaya, hesap vermemeye, Sayıştayı susturmaya
dönük peş peşe girişimlerde bulunmuştur.
2 Kasım 2011 tarihli, 662 sayılı Kanun Hükmünde
Kararname’yle sermayesindeki kamu payı yüzde 50’nin altında olan şirketlerin,
ortaklık hakları yönüyle, Sayıştay denetimini öngören hükümleri kaldırılmıştır.
Bu düzenleme, Anayasa Mahkemesinin 3 Nisan 2013 tarihli Karar’ıyla iptal
edilmiştir. Bu defa 12 Temmuz 2013 tarihli ve 6495 sayılı torba Kanun’la
sermayesindeki kamu payı yüzde 50’nin altında olan şirketleri yine Sayıştay
denetiminden kaçıran düzenleme yapılmıştır. Bu düzenleme de Anayasa
Mahkemesinin 4 Aralık 2014 tarihli Karar’ıyla iptal edilmiştir. 
Anayasa Mahkemesinin iptal gerekçesinde, Sayıştayın
kamu kaynaklarının kullanımına ilişkin denetim yetkisini ortadan kaldırdığı,
dolayısıyla yasama organının, yürütmenin bütçeyle ilgili işlemlerini kanunlara
uygun bir şekilde yürütüp yürütmediğini denetleme imkânını sınırlayacak
demokratik devlet ilkesine zarar verdiği belirtilmiştir. Şimdi de kamu payı
yüzde 50’den az olan ve Borsa İstanbulda işlem gören şirketler ile bunların
iştirak ve bağlı ortaklıklarının denetimini bağımsız denetim raporlarını esas
alarak yapması, diğerlerinin ise hâliyle yine denetim dışına çıkarılması
öngörülmektedir. 
Anayasa’mıza göre, Türkiye Büyük Millet Meclisi adına
denetim yetkisi Sayıştayındır. Bu yetki bağımsız denetime verilemez,
devredilemez, kullandırılamaz. Dolayısıyla, bu düzenleme de Anayasa’ya ve
Anayasa Mahkemesi kararına uygun değildir. 
Vicdanlarına güvendiğim özellikle iktidar partisi
milletvekili arkadaşlarıma sesleniyorum: Bu Hükûmet, neden denetimden kaçmak
için ısrarla düzenleme yapıyor? Lütfen siz de sorgulayın. Birilerinin kapalı
kapılar arkasında gizli kapaklı işler yapmasına fırsat vermeyin, onların
karanlık işlerine ortak olmayın, bu vebalin altına girmeyin. Sizleri samimi bir
şekilde uyarıyor, bu maddenin tasarıdan çıkarılmasına dair önergemize destek
vermenizi bekliyoruz.
Değerli milletvekilleri, bilindiği üzere AKP, 4 Temmuz
2012 tarihli ve 6353 sayılı torba Kanun’la Sayıştayı tümüyle işlevsiz ve
etkisiz hâle getirmeye yönelik darbe niteliğinde operasyon da yapmıştır.
Sayıştay denetimini göstermelik bir hâle dönüştüren, denetlenen idarelerin
uygun görmediği bir denetim raporu düzenlenmesini imkânsız hâle getiren,
Sayıştayı bağımsız kurum olmaktan çıkarıp âdeta denetlenen kurumun birimi
konumuna sokan, Sayıştayın bağımsız daire ve kurullarının yapması gereken rapor
değerlendirme işlevini komisyonlara devreden, denetimde fiilen yer almayan
kişilerden süzgeç komisyonlar oluşturan, denetimin bağımsızlığını bitiren bir
düzenleme yapılmıştır. Ancak bu düzenleme de Anayasa Mahkemesinin 27 Aralık
2012 tarihli Kararı’yla iptal edilmiştir. Bugüne kadar yaptığı düzenlemeler
şunu net bir şekilde ortaya koymaktadır ki AKP Hükûmeti şeffaflıktan, denetimden
ve hesap vermekten kaçmaktadır, denetlenmekten ödü kopmaktadır. Değerli
arkadaşlar, sizce bunun sebebi nedir? Takdirlerinize bırakıyorum. 
Sayıştay, AKP iktidarının yoğun baskısı altında görev
yapmaktadır. Anayasa Mahkemesi tarafından iptal edilen 6353 sayılı Kanun’un
yarattığı travmanın etkisi geçmeden 2013 yılında çok daha ağır bir kanun
teklifi gündeme getirilerek, Sayıştay üzerinde oluşturulan baskı sonucunda
iktidarın hoşuna gitmeyecek raporların Türkiye Büyük Millet Meclisine
gelmesinin bir anlamda önüne geçilmiştir. Nitekim, Sayıştay denetim raporları
içeriği daraltılmış ve ekleri çıkarılmış olarak Türkiye Büyük Millet Meclisine
gönderilmektedir. Sayıştay denetçileri tarafından tespit edilen kamu zararına
ilişkin bilgilere denetim raporlarında yer verilmemektedir.
Teşekkür ediyor, saygılar sunuyorum. (MHP sıralarından
alkışlar) 
BAŞKAN – Teşekkür ederim Sayın Kalaycı.
Birleşime on dakika ara veriyorum.
Kapanma
Saati: 22.21
YEDİNCİ OTURUM
Açılma Saati: 22.39
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mustafa AÇIKGÖZ (Nevşehir), Mücahit
DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 28’inci Birleşiminin Yedinci
Oturumunu açıyorum.
60 sıra sayılı
Kanun Tasarısı’nın görüşmelerine devam edeceğiz.
Komisyon
yerinde.
Hükûmet yerinde.
Şimdi 19’uncu maddede aynı mahiyetteki
önergelerden ikincisi üzerinde söz isteyen Sayın Meral Danış Beştaş, Adana
Milletvekili.
Buyurun Sayın Danış Beştaş. (HDP
sıralarından alkışlar) 
Süreniz beş dakikadır.
MERAL DANIŞ BEŞTAŞ (Adana) – Sayın Başkan, değerli
milletvekilleri; şüphesiz, Sayıştay Kanunu’na dair değerlendirmelerimizi yapmak
istiyoruz. Daha iki gün önce Sayıştayın, kömür yardımına ilişkin tespit ettiği
çok ciddi usulsüzlükler vardı, 1.700 kilometrelik bir yolu kamyonun 5 kez gidip
geldiği şeklinde tutanaklarla ne büyük usulsüzlükler yapıldığına tanıklık
ettik. Buna ilişkin Meclise soru önergeleri ve araştırma önergeleri de sunduk.
Umarız yakın süreçte bu yolsuzluklar geniş bir şekilde açığa kavuşur.
Ancak ben başka bir konuda düşüncelerimi ifade etmek
istiyorum. Uzun süredir, 1 Kasım seçimlerinden sonraki yasama dönemi boyunca,
bildiğiniz üzere, Türkiye'nin belirli ilçelerinde, bölgelerinde gerçekten savaş
görüntüleri, gerçek bir savaş yaşandığı hâlde Türkiye Büyük Millet Meclisi neyi
tartışıyor, ne konuşuyoruz, halkın düşüncelerine, duygularına yanıt olabiliyor
muyuz…
ZEHRA TAŞKESENLİOĞLU (Erzurum) – Batman verdi o cevabı
çok güzel.
MERAL DANIŞ BEŞTAŞ (Devamla) – …burada gerçekten
tartışmamız gereken meseleleri niye tartışamıyoruz diye bir kendimize dönüp
sormamız lazım. Çünkü millet, kendi sorunlarına, hem ekonomik hem sosyal hem
siyasal hem kültürel taleplerine yanıt bulmamız için oylarıyla bizi buralara
gönderdi. Ancak bizim, Meclisin gündemine getirdiğimiz araştırma önergeleri ve
diğer meseleler dışında hiçbir şekilde biz ne bu ölümleri ne sokağa çıkma
yasaklarını ne Türkiye'nin gerçek gündemini konuşamıyoruz. Yani şu ana kadar
sadece saymak istediğim birkaç önerge var; sokağa çıkma yasaklarıyla ilgili sunduğumuz
önerge, Suruç katliamı, Ankara katliamı, Diyarbakır katliamı, Suriye
politikası, dış politika, yine, basın-yayın özgürlüğü konusunda, cezaevlerinde,
her gün yüzlerce mektup aldığımız cezaevlerinde yaşanan hak ihlalleri, çıplak
aramalar, ciddi, ağır hak ihlalleri, yine, kadına yönelik şiddetin her geçen
gün daha da tırmanması, akademisyenlere yönelik linç kampanyası, yine,
Sultanahmet’le birlikte, IŞİD’in tekrar yaptıklarının arka planının
araştırılmasına dair verdiğimiz bütün önergeler aynı şekilde kararlaştırılıp,
gelip burada ret oyu verilerek maalesef, tartışılması, komisyon kurulması,
gidip alanda tespitler yapılması ve bu sorunlara çözüm bulunması noktasında
adım atılmıyor, “atılamıyor” demiyorum, atılmıyor çünkü Türkiye'nin bir
bölümüne gerçekten suni bir gündem dayatılıyor. Basın-yayın özgürlüğü yok
zaten. Yani açtığımız ana kanallarda, ulusal kanallarda yaşananlara dair tek
satır bir haber varsa da o da hakikatle uzaktan yakından ilgisi olmayan bir
yayın anlayışıyla karşı karşıyayız. Sürekli farklı bir bilgiyle, farklı bir
enformasyonla halk farklı bir şekilde yönlendirilmek isteniyor. 
Sanki, Türkiye’de bütün problemleri çözdük, başkanlık
sistemi eksikmiş gibi şimdi Türkiye'nin gündemine anayasa çalışmaları geldi
oturdu. Tabii ki anayasaya ihtiyacımız var, tabii ki demokratik bir anayasa en
ivedi, en acil ihtiyaçlardan biri. Ama şu anda anayasayı kim tartışıyor, kim
tartışabiliyor? Anayasanın içeriğini, toplumsal sözleşmeyi, toplumsal
sözleşmede yer alması gereken ilkeleri tartışabilen bir toplum var mı? Bizim
partimizin eş genel başkanlarının ya da başka yetkililerimizin,
milletvekillerimizin yaptıkları sistem önerileri, demokratik olarak yönetim
sistemleriyle ilgili sunduğu öneriler sebebiyle bir linç kampanyası
başlatılıyor, soruşturmalar açılıyor. Peki, bir partinin, siyasi partinin,
Meclisteki 3’üncü partinin eş başkanları anayasaya dair önermede
bulunamayacaksa halk bu anayasanın yapımına nasıl katılacak? Gerçekten biz
nasıl bir anayasa yapacağız? Anayasa yapılabilmesi için öncelikle herkesin,
toplumun bütün kesimlerinin, kadınların, gençlerin, farklı kültürlerin,
kimliklerin, inançların ve dillerin anayasal taleplerini, özgürce garanti
altına alınacak hakları, bunu tartışabilmesi lazım. Şu anda bir monolog
yaşıyoruz. Tek taraflı bir dayatmayla, tek taraflı bir taleple sanki her gün
insanlar ölmüyor, sokakta cenazeler yok, ciddi bir şekilde Türkiye’de belirli
bölgelerde ruh hâli dibe vurmuş değilmiş gibi biz geliyoruz başkanlık
sistemiyle, işte başka yerden yaratılan gündemlerle bu şekilde maalesef
Türkiye’ye değemiyoruz. Türkiye halkının, Türkiye yurttaşlarının, Türkiye’deki
taleplerin hiçbiri burada hak ettiği şekilde tartışılamıyor ve bu konuda
hepimizin sorumluluğu var. Buna bir kez daha dikkat çekmek istiyorum. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Danış Beştaş.
İDRİS BALUKEN (Diyarbakır) – Karar yeter sayısı
istiyoruz.
BAŞKAN – Daha sonra arayacağım, aynı mahiyetteki diğer
önergelerde de söz vereceğim.
Aynı mahiyetteki diğer önerge hakkında Lale Karabıyık,
Bursa Milletvekili.
Buyurun Sayın Karabıyık. (CHP sıralarından alkışlar)
Süreniz beş dakikadır. 
LALE KARABIYIK (Bursa) – Sayın Başkan, değerli
milletvekilleri; tasarının 19’uncu maddesiyle ilgili önergemiz üzerine söz
almış bulunuyorum.
Şimdi, önce bu maddede ne yapıyoruz, şöyle bir
değerlendirelim. Getirilen tasarıda ilgili maddede ifade edilen şey şu: “Yüzde
50’sinden az kamu ortaklığı olan şirketlerde…” Ki, bu şirketler, borsada işlem
gören şirketler oluyor ve bunların aynı zamanda iştirakleri ve de bağlı
ortaklıkları da bu maddeye girerek denetlenmesi üzerine yapılmış bir madde.
Peki, nasıl denetlenecek diyor? Diyor ki: “Bağımsız denetim kurumlarından bir
inceleme belgesi gelecek, bağımsız denetim kurumlarının gönderdiği bu raporlar
Sayıştay tarafından değerlendirilecek, raporlanacak ve Meclise sunulacak.”
Şimdi, yani Sayıştayın denetimini başka bir tarafa delege etmiş oluyor, dolaylı
olarak denetimini havale etmiş oluyor. 
Peki, bakalım, buraya nereden geliyoruz?
Anayasa’nın 160’ıncı maddesinde diyor ki: Türkiye Büyük Millet Meclisi adına
denetleme görevi Sayıştaya verilmiştir. Sayıştay bu görevleri kendi dışında bir
kurum ya da kuruluşa yaptırma yetkisine sahip değildir. Peki daha sonra ne
olmuş? Bakalım. 3/12/2010 tarihli 6085 sayılı Sayıştay Kanunu’nun 4’üncü
maddesine bir ilave gelmiş, şu fıkra eklenmiş. Şu anda bu fıkrayı okumuyorum
ama şu anda yapacağımız tasarının benzeri, aynı şekilde Sayıştayın denetimini
yani kamu payı yüzde 50’nin altında olan, borsada işlem gören şirketlerin ve
bunların iştirakleri ve bağlı ortaklıklarının denetiminde Sayıştaya
gönderilecek bağımsız denetim raporları esasına dayandırılarak yapılan bir
maddeden bahsediyorum. Bu madde daha sonra 2014 yılında Anayasa Mahkemesi
tarafından iptal edilmiş ve bakın Anayasa Mahkemesinin iptal kararında ne
diyor: “Bu durum, Sayıştayın, anılan kamu kaynaklarının kullanımına ilişkin
denetim yetkisini ortadan kaldırmakta, dolayısıyla yasama organının, yürütmenin
bütçeyle ilgili işlemleri kanunlara uygun bir şekilde yürütüp yürütmediğini
denetleme imkânını sınırlayarak demokratik devlet ilkesine zarar vermektedir.
Açıklanan nedenlerle dava konusu ibareler Anayasa’nın 2’nci ve 160’ıncı
maddelerine aykırıdır, iptali gerekir.” Ve yine ilave ediyor, diyor ki:
“Türkiye Büyük Millet Meclisinin denetimi Sayıştay tarafından yapılır.”
Sayıştayın dolaylı yollardan değil, doğrudan denetim yapması konusunda anayasal
gereklilik de bu iptal kararında vurgulanıyor. 
Peki, daha sonra ne yapıyoruz? İşte
bugüne geliyoruz ve Anayasa Mahkemesinin iptal ettiği bu kararın aynı şekilde
benzerini yapıyoruz ve yine Anayasa Mahkemesinin kararıyla tekrar iptal
edilecek bir duruma getiriyoruz. Yine, Anayasa’nın 160’ıncı maddesini karşı
olan, ihlal eden bir hâle büründürmüş oluyoruz. Peki, bunu niçin yapıyoruz?
Bunu gerçekten anlamış değiliz. 
Şimdi, söz konusu Anayasa Mahkemesi
kararı göz önüne alındığında, yapılan düzenlemenin gerekçesinin Anayasa
Mahkemesinin iptal kararı olarak gösterilmesinin sebebi tarafımızca gerçekten
anlaşılamamıştır. Bu örtülü bir düzenleme olarak tarafımızdan düşünülmektedir.
Buradaki korku ve telaşeyi de anlamış değiliz.
Sayıştayın denetimi asla kamu ortaklığının yüzde 50’den
az olduğu ya da çok olduğu şirketler olarak fark ettirilemez, burada böyle bir
ayrışma söz konusu olamaz çünkü 160’ıncı maddede çok net olarak ortaya
konulmuştur. Peki, ne yapmamız gerekiyor? Yapılması gereken şey, şu anda 6085
sayılı Yasa’nın 4’üncü maddesine ilave edilen ve de Anayasa Mahkemesinin iptal
ettiği durumu da dikkate alarak yeniden bir düzenleme yapmak oluyor ama şu anda
geçirdiğimiz düzenlemenin tekrar aykırı olduğunu huzurlarınızda ifade etmek
istiyorum. Biz de bu nedenle 19’uncu maddenin tasarı metninden çıkarılmasını
teklif ettik. 
Teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Karabıyık. 
3 önergenin oylama işlemini gerçekleştirmeden önce
Genel Kurula bir bilgi sunmak istiyorum. 
Sayın Tanal biraz önce Anayasa’ya
aykırılıkla ilgili bazı iddialar gündeme getirdi. Buna yönelik kısa bir
açıklamayı yapmıştım. Anayasa’nın 165’inci maddesini kendileri tekrar dile
getirdiler. Her ikisini de toparlayarak bir açıklamayı daha kapsamlı bir
şekilde, fazla da vaktinizi almadan bir kez daha yapıyorum: İç Tüzük’ün 38’inci
maddesine göre, komisyonlar kendilerine havale edilen tasarı ve tekliflerin
önce Anayasa’nın metin ve ruhuna aykırı olup olmadığını tetkik etmekle
yükümlüdürler. Bu inceleme sonucunda eğer komisyonlar tasarı veya teklifin veya
onun bir maddesinin Anayasa’ya aykırı olduğuna karar verirlerse o tasarı görüşülmez.
Komisyon, bu görüştüğümüz tasarıda bu değerlendirmeyi yapmış, sonuçta tasarı ve
teklifi şu an görüşmekte olduğumuz metne dönüştürmek suretiyle Genel Kurula
göndermiştir. Yine, Genel Kurul görüşmeleri sırasında bu tasarının tümünün
Anayasa’ya aykırı olduğunu iddia etmek mümkündür. Tümüne ilişkin görüşmeler
sırasında böyle bir iddianın gündeme getirilmesi durumunda Genel Kurul eğer bu
iddiayı ciddi görürse tasarının maddelerine geçilmesini reddedebilir. Yine,
herhangi bir maddenin Anayasa’ya aykırı olduğu konusunda bir önerge verilmesi
hâlinde bu önergeyi de Genel Kurul görüşmek suretiyle önergeyi kabul ederek o
maddeyi reddedebilir. Bütün bunlara karar verecek olan Genel Kuruldur.
Anayasa’nın 165’inci maddesi ise, sermayesindeki kamu payı yüzde 50 ve daha
fazla olan kamu iktisadi teşebbüslerine ilişkin denetimi düzenlemektedir.
Görüştüğümüz madde ise, sermayesindeki kamu payı yüzde 50’den az olan
kurumların, şirketlerin denetimini düzenlemektedir. Dolayısıyla, 165’inci madde
kapsamına giren bir husus da bulunmamaktadır. 
Şimdi, görüşmelerini gerçekleştirdiğimiz
aynı mahiyetteki üç önergeyi oylarınıza sunacağım, ancak bir karar yeter sayısı
talebi olmuştu, oylamada karar yeter sayısını arayacağım.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir, karar yeter sayısı
vardır. 
MAHMUT TANAL (İstanbul) – Sayın Başkanım,
özür dilerim, ben büyütmek istemiyorum, karar da geçti gerçi ama. 
Bakın, 160’ıncı maddede “Bu denetimi
yapmakla görevlidir.” diyor, “yaptırabilir, edebilir” demiyor. “Görevlidir”in
anlamı, Sayıştayın bizzat kendisinin yapması lazım. Bunu, bir başka kurumu
taşeron sistemiyle yetkilendirerek, görevlendirerek yapamaz. “Görevlidir.”
diyor. Yani, netice itibarıyla konuyu burada kapatıyorum ama…
BAŞKAN – Sayın Tanal, sizi gayet iyi
anlıyorum. Ben komisyon metnindeki içeriğe ilişkin olarak veya şimdi
görüşeceğimiz önergenin içeriğine ilişkin olarak herhangi bir değerlendirme
yapma imkânına sahip değilim. O maddenin uygun olup olmadığını değerlendirmek
benim görevim arasında bulunmamaktadır, bunu yapamam; bunu Genel Kurul
yapacaktır. Sizin bu cümleleriniz de tutanağa geçmiştir. 
MAHMUT TANAL (İstanbul) – Teşekkür
ederim.
BAŞKAN – Bunun dışında şu aşamada
yapılabilecek bir şey görmüyorum. 
Şimdi diğer önergeyi okutacağım ancak ondan önce bir
bilgi vermek istiyorum: Biraz önce okunan, şimdi işleme alacağım Amasya
Milletvekili Mehmet Naci Bostancı ve arkadaşlarının önergesi üzerinde önerge
sahiplerinin bir değişiklik talebi olmuştur. 
Düzeltilmiş önerge tekrar dağıtılmıştır. 
Düzeltilmiş önergeyi tekrar okutup işleme alacağım. 
Bu düzeltilmiş önergede “Türkiye Büyük Millet
Meclisinin bilgisine sunar.” şeklindeki ifadede yer alan “bilgisine” ibaresi
çıkarılmış ve maddenin bitim cümlesi “Türkiye Büyük Millet Meclisine sunar.”
şeklinde olmuştur.
Şimdi önergeyi okutup işleme alacağım: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
19’uncu maddesinin aşağıdaki şekilde değiştirilmesini arz ve teklif ederim.
Mehmet Naci Bostancı (Amasya)
ve arkadaşları
“MADDE 19- 3/12/2010 tarihli ve 6085 sayılı Sayıştay
Kanununun 4 üncü maddesinin birinci fıkrasının (a) bendinde yer alan
“sermayesindeki kamu payı doğrudan veya dolaylı olarak %50’den fazla olan”
ibaresi “sermayesinden doğrudan veya dolaylı olarak kamu payı olan” şeklinde
değiştirilmiş ve fıkranın sonuna aşağıdaki paragraf eklenmiştir.
“(a) ve (b) bentleri kapsamına giren şirketlerden
doğrudan veya dolaylı olarak kamu payı yüzde 50’den az olup ilgili mevzuatı
uyarınca bağımsız denetime tabi olan; şirketler, bunların iştirakleri ve bağlı
ortaklıklarının denetimi, ilgili mevzuatı uyarınca düzenlenen ve Sayıştaya
gönderilecek olan bağımsız denetim raporları esas alınarak yapılır. Sayıştay,
münhasıran kendisine sunulan bağımsız denetim raporlarını esas alarak
hazırlayacağı raporu Türkiye Büyük Millet Meclisine sunar.” 
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Uygun görüşle takdirlerinize sunuyoruz. 
BAŞKAN – Hükûmet önergeye katılıyor mu? 
GENÇLİK VE SPOR BAKANI AKİF ÇAĞATAY KILIÇ (Samsun) -
Katılıyoruz Sayın Başkan.
BAŞKAN – Komisyonun uygun görüşle takdire sunduğu,
Hükûmetin katıldığı önerge hakkında söz isteyen… 
MEHMET NACİ BOSTANCI (Amasya) – Gerekçe…
BAŞKAN – Gerekçeyi okutuyorum: 
Gerekçe: 
Önerge ile; birinci fıkranın (a) bendinde Anayasa
Mahkemesinin iptal kararının ardından doğan boşluk doldurulmakta ve eklenen
paragraf ile kamu payı % 50’den az olan şirketler, bunların iştiraklerinin ve
bağlı ortaklıklarının Sayıştay denetiminin usulü yeniden düzenlenmektedir. Bu
şirketlerin niteliği, yönetim yapısı ve işleyişi dikkate alındığında, bunların
denetiminde kamu payı %50’den fazla olan şirketlerin Sayıştay denetiminden
farklı bir denetim usulünün getirilmesinde zaruret bulunmaktadır. Bu sebeple;
yapılan düzenleme ile kanunun bu maddesinin (a) ve (b) bentleri kapsamında olup
Sayıştay denetimine tabi olacak şirketlerden kamu payı yüzde 50’den az
olanların, bunların iştiraklerinin ve bağlı ortaklıklarının denetiminin
münhasıran bağımsız denetim raporlarının esas alınarak yapılması
amaçlanmaktadır.
BAŞKAN – Önergeyi oylarınıza sunuyorum: Kabul edenler…
Etmeyenler… Kabul edilmiştir.
19’uncu maddeyi önergeyle kabul edilen değişiklik
doğrultusunda oylarınıza sunuyorum: Kabul edenler… Etmeyenler… Madde kabul
edilmiştir.
20’nci maddeye geçiyorum.
20’nci madde üzerinde iki önerge vardır; önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun
Tasarısı’nın 20’nci maddesinde yer alan “1/1/2016” ibaresinin, “1 Ocak 2016”
ibaresi ile değiştirilmesini arz ve teklif ederiz.
 İdris
Baluken Mizgin Irgat Abdullah
Zeydan
 Diyarbakır Bitlis Hakkâri

 Alican
Önlü Garo Paylan
 Tunceli İstanbul
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
20’nci maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mahmut
Tanal Bihlun Tamaylıgil Lale
Karabıyık
 İstanbul İstanbul Bursa

 Yakup
Akkaya Bülent Öz Kadim
Durmaz 
 İstanbul Çanakkale Tokat
MADDE 20.- Bu Kanunun;
a)
6 ve 17’nci maddeleri 1/1/2016
tarihinden itibaren geçerli olmak kaydıyla yayımı tarihinde,
b)
Diğer maddeleri,
yayımı tarihinde yürürlüğe girer.
BAŞKAN – Okunan son önergeye Komisyon katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Katılamıyoruz.
BAŞKAN – Hükûmet katılıyor mu?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
hakkında Bülent Öz, Çanakkale Milletvekili. 
Buyurun Sayın Öz. (CHP sıralarından alkışlar)
Süreniz beş dakikadır. 
BÜLENT ÖZ (Çanakkale) – Sayın Başkan, değerli
milletvekilleri; Genel Kurulu saygıyla selamlıyorum. 
Görüşmekte olduğumuz kanun AKP’nin 2002 yılından bugüne
gelenek hâline getirdiği bir yasama anlayışıyla hazırlandığından bu torbayla 9
farklı yasada değişiklik yapan maddeler silsilesini birbiriyle çok alakalı
mevzularmış gibi görüşüyoruz. 
Değerli milletvekilleri, keşke bugün ülkemiz
demokrasisinin bütün kurum ve kurallarının işlediği bir tablo arz etseydi de
ülkemizde son dönemde yaşanan acıları yaşamasak, bugün yurttaşlarımızın medeni
ülkelerde olduğu gibi gelecek kaygısı duymayacakları bir yaşam modelini nasıl
hayata geçirebileceğimizi konuşabilseydik. AKP torbaya alışık olduğundan,
milletimizi de, Parlamentoyu da 4 Temmuz 2003’te askerlerimizin başına çuval
geçirtecek zemini yarattığı günden itibaren yavaş yavaş alıştırdı. 4 Temmuzda
milletin bağrından çıkan Silahlı Kuvvetlerin kahraman evlatlarının başına çuval
geçirilmesine tepki veremeyenler 4 Temmuzdan bugüne gelinen süreçte kendi
torbalarını doldurmakta mahir olduklarını 17-25 Aralık pratikleriyle
gösterdiler. 
Değerli milletvekilleri, bu torbanın içinde
Sultanahmet’te patlayan bombaya neden olan politikalar yok, ülkemizde
insanlarımızın iliklerine kadar işlemeye başlayan kamplaşma yok,
yurttaşlarımızın güvenliği yok. Olağanüstü hâl koşullarıyla yönetilen ülkemizin
Doğu ve Güneydoğu Anadolu Bölgelerinde gerçekleşen ölümler, kaldırılamayan
cenazeler, şehitlerimiz yok. Bu torbanın içerisinde çeşitli illerimizden geçici
görevlendirmeyle OHAL şartları altında yönetmeye çalıştığınız ve o bölgede
devleti sadece kolluk güçlerine indirgediğiniz illerimizde değiştirecek yedek
iç çamaşırı bile olmadan gayriinsani şartlarda, gayriinsani yöntemlerle bu ülke
yurttaşlarına reva gördüğünüz muameleleri yaptırdığınız polislerimiz yok. Bu
torbada IŞİD, PKK gibi terör örgütlerinin elini kolunu sallayarak eylem
yapmasına olanak sağlayan politikalarınız yok; üniversitelerde başlattığınız
kamplaşma ve gençlerimizin birbirlerini düşman kamplarındaki gibi görmelerine
neden olan ayrıştırıcı yaklaşımlarınız yok; en basit ifade özgürlüğünü “vatan
hainliği” olarak niteleyen kafa yapınız yok.
RAMAZAN CAN (Kırıkkale) – Doğru.
BÜLENT ÖZ (Devamla) – Akademisyenlerin ülkemizin en
temel meselelerine ilişkin fikirlerine dahi tahammül göstermeyip 301’inci
maddeden soruşturma açan anlayışınız yok; değirmeninize su taşıyanın muteber,
karşı çıkanın hain olduğu yaklaşımınız yok. Bu torbanın içinde, her adımdan
kesilen dolaylı vergiler yok, ucuz kahramanlık politikalarınız nedeniyle
bahçesinde sebze ve meyvesi elinde kalan çiftçilerimiz yok. Bu torbanın
içerisinde, memleketin en güzide tarımsal üretim ve turizm alanlarından olan
ama termik santrallerle zehirlemeye çalıştığınız Çanakkale yok. 
Değerli milletvekilleri, halkın yarasına merhem
olmayacak bir torbayı daha burada sayısal çoğunluğunuzla yasalaştıracaksınız. 
RAMAZAN CAN (Kırıkkale) – Millet, millet.
BÜLENT ÖZ (Devamla) – Ancak, bunun içinde, evet, köylü
Mehmet amca yok, üniversite mezunu işçiler yok, garip gureba yok, işçi yok,
emekli yok, dul yok, yetim yok. 
Bir ozanımızın şu dizeleri iktidarınız sayesinde
-üzülerek ifade ediyorum ki- gerçek oluyor:
“Kimisi özgürlük arar yok ile
Özgürlük bulunmaz yalvarmak ile
Halkın yarasını sarmaz Ankara
Sizin bu anlayışınızla.”
Arkadaşlar, gelin bu anlayışınızdan
vazgeçin, gelin halkın ekmek mücadelesine ortak olalım, gelin bu Parlamentoda
halkın yarasına merhem olacak meselelere çözüm bulalım, halkımızın hayat ve
ekmek mücadelesine çare arayalım. 
Evet, bu duygu ve düşüncelerle yüce
heyetinizi saygıyla, sevgiyle selamlıyorum. (CHP sıralarından alkışlar)
BAŞKAN – Teşekkür ederim Sayın Öz.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 60 sıra sayılı Kanun
Tasarısı’nın 20’nci maddesinde yer alan “1/1/2016” ibaresinin, “1 Ocak 2016”
ibaresi ile değiştirilmesini arz ve teklif ederiz. 
İdris
Baluken (Diyarbakır) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SALİH
CORA (Trabzon) – Katılamıyoruz Sayın Başkanım.
BAŞKAN – Hükûmet katılıyor mu?
GENÇLİK VE SPOR BAKANI AKİF ÇAĞATAY KILIÇ
(Samsun) – Katılmıyoruz Sayın Başkanım.
BAŞKAN – Komisyonun ve Hükûmetin
katılmadığı önerge hakkında İdris Baluken, Diyarbakır Milletvekili. 
Buyurun Sayın Baluken. (HDP sıralarından
alkışlar)
Süreniz beş dakikadır. 
İDRİS BALUKEN (Diyarbakır) – Teşekkür ediyorum.

Sayın Başkan, değerli milletvekilleri;
hepinizi saygıyla selamlıyorum. 
Son 2 maddeye geldik artık; yürürlük ve
yürütme maddesi yani bu çıkarılan yasayı Bakanlar Kurulunun yürütmesiyle ilgili
bir düzenleme. 
Tabii, Bakanlar Kurulu yasaları yürütmekle
görevli, sadece yasaları yürütmekle görevli ve aynı zamanda mevcut olan
yasaları yürütmekle görevli. Keyfî birtakım uygulamalarla, keyfî uygulamaları
yasa gibi değerlendirip onu bir yürürlük uygulaması şekline getirme yetkisine
sahip değil ama uzun süredir Bakanlar Kurulu, yasalarda olmayan pek çok şeyi
kendi içerisinde yazılı bir karara çevirmeyerek maalesef bir yasal düzenleme,
bir yasal prosedür uygulamasıyla bizleri karşı karşıya getiriyor. 
Günlerdir burada bu cenazelerle ilgili meseleleri biraz
konuştuk. Uzun süredir, aylardır Rojava’da yaşamını yitiren Türkiye Cumhuriyeti
vatandaşı olan gençlerin cenazeleriyle ilgili bir durum var, bir sıkıntı var.
Normalde Türkiye Cumhuriyeti’nin mevcut yasal mevzuatına göre bu ülkenin
yurttaşları başka ülke topraklarında yaşamını yitirmiş olsa bile kendi
bulundukları topraklarda defnedilme hakkına sahipler. Ancak uzun süredir
Bakanlar Kurulu yasada olmayan bir düzenlemeyle ve sadece sözlü birtakım
tartışmaların neticesinde Rojava’da yaşamını yitiren gençlerin cenazelerinin
Türkiye’ye gelmesine izin vermiyor. Bunu biz bakanlarla bire bir
konuştuğumuzda, yazılı bir karar istediğimizde, yazılı bir kararın olmadığını
ama en tepedekinin -ki ondan kastı bilmiyorum, gün içerisinde de biraz
konuşmuştuk; “en tepedeki” derken Başbakan mı kastediliyor, Cumhurbaşkanı mı
kastediliyor- kararıyla şu anda böyle bir uygulamaya geçildiğini ifade
ediyorlar. 
Şimdi, bunun kabul edilebilir hiçbir yanı yok. Geçen,
burada, bu konu tartışılırken -ben televizyonda takip ettim, yukarıdaydım-
Sayın Naci Bostancı buraya çıkıp cenazelerin gelişiyle ilgili bir makul şüphe
bildirdi. Yani o cenazeler gelince olabilir ki bir suç unsuru olan görüntüler
ortaya çıkıyormuş ya da olabilir ki bir siyasi propaganda malzemesine
dönüyormuş. Ya, böyle bir gerekçe olabilir mi? Yani yaşayan insanlarla ilgili
suç isnatlarını düzenlerken bir makul şüphe getirdiniz de, bir de cenazelerle
ilgili makul şüpheniz eksikti. Bunu kabul etmek mümkün mü? Bir cenaze
getirilir, defnedilir, yasalara aykırı, hukuka aykırı bir şey varsa bu ülkede
yargı kurumları soruşturma süreci yürütür, onunla ilgili yargısal kararlarını
verirler. Dolayısıyla böyle bir gerekçe üzerinden bunu kabul etmek mümkün değil.
Bakın, bu aynı gerekçe bize… İşte, birkaç ay önce, Aziz
Güler’in cenazesini getirdik. Şu anda, Rojava’da bekleyen 40’ın üzerinde cenaze
var. İki hafta boyunca aileler alamadıkları için sınırın o tarafına defnedildi
ama aileler bu taleplerinden vazgeçmiş değiller; “Biz çocuğumuzun cenazesini
istiyoruz, bir mezar taşı istiyoruz.” diyorlar. Son derece insani bir talep. Bu
sizin bahsettiğiniz kaygılar, en son yaptığımız görüşmelerde elli iki gün
boyunca cenazesi defnedilmeden bekleyen Aziz Güler için bize iletildi ve Aziz
Güler’in elli iki gün boyunca Rojava’daki cenazesinin başında sabah gidip
bekleyen, akşam oradaki bir evde kalan babasıyla ilgili trajedi üzerinden
değerlendirdik. Biz bu gerekçelerle ilgili herhangi bir sıkıntının
oluşmayacağını, Aziz Güler’in cenazesinde ortaya çıkan durumdan sonra da diğer
cenazelerle ilgili yolun mutlaka açılması gerektiğini söyledik ve bize muhatap
olduğumuz bakanlar ve devlet yetkilileri de o yönlü bilgi verdiler ve Aziz
Güler’in cenazesiyle ilgili o gece sayısız istihbaratın olduğunu söylediler.
Biz gerekli bütün tedbirleri aldık, kazasız belasız bir şekilde o cenaze
defnedildi. Ama o tarihten bugüne kadar bir tek cenaze bile Rojava’dan bu
tarafa getirilmedi. Yazılı Bakanlar Kurulu var mı? Yok. Türkiye Cumhuriyeti’nin
mevcut yasalarına göre bir gerekçesi, dayanağı var mı? Yok. O zaman nedir bu uygulama.
Bakanlar Kurulu dediğim gibi yasaları yürütmekle
yükümlüdür. Mevcut yasanın dışında keyfi uygulamaları yürütemez, yasalar
dışında zaten hiçbir şey yürütemez. O nedenle yani özellikle sayın grup başkan
vekilinin de bu konudaki ayıbın ortadan kalkması için buradan gerekçeler sürmek
yerine özgün bir çaba içerisinde olmasını rica ediyorum.
Genel Kurulu saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Baluken.
Sayın Bostancı…
MEHMET NACİ BOSTANCI (Amasya) – Ben konuşurken Sayın
Baluken burada olmadığı için kendisine tercüme edilen ve kesinlikle yanlış
aktarılan bir bilgiyle konuştu.
İDRİS BALUKEN (Diyarbakır) – Tercüme edilmedi, izledim
Sayın Bostancı.
MEHMET NACİ BOSTANCI (Amasya) – Ben makul şüpheden
bahsetmedim.
İDRİS BALUKEN (Diyarbakır) – Hayır siz demediniz, o
benim yorumum.
MEHMET NACİ BOSTANCI (Amasya) – Ben tamamen farklı bir
durumdan bahsettim. Dolayısıyla, sözlerim çarpıtılmıştır, 69’a göre söz talep
ediyorum.
BAŞKAN – Buyurun Sayın Bostancı.
İki dakika süreyle söz veriyorum. (AK PARTİ
sıralarından alkışlar)
X.- SATAŞMALARA İLİŞKİN KONUŞMALAR (Devam)
13.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in 60 sıra sayılı Kanun
Tasarısı’nın 20’nci maddesiyle ilgili önerge üzerinde yaptığı konuşması
sırasında şahsına sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; her şeyden evvel Sayın Baluken tercüme yapıyor. Hiçbir bakanın
tepedeki, en tepedeki öyle istiyor filan tarzında bir beyanı olmaz. Herhâlde
Sayın Baluken öyle anlıyor ve o şekilde aktarıyor. Ne anlatıyorlarsa
gerekçesiyle birlikte ifade ediyorlardır. 
Benim söylediğim şudur Sayın Baluken:
Ölenlerin kimlikleri düşer. Ölenler ne Kürtçe konuşur ne Türkçe konuşur.
Ölenlere karşı saygı herkesin göstermesi gereken bir saygıdır. Buradaki
insanlar gösterir siz de gösterirsiniz. Bunu siz de söylediniz. Sınırdan geçen
493 cenazeye ilişkin hiçbir problem olmadan bu cenazeler verildi ama bu
cenazeler insani bir bağlamda ölülere gösterilmesi gereken saygı çerçevesinde
toprağa verilmedi Sayın Baluken, siz iyi biliyorsunuz. “Onlar, Türk keskin
nişancıların öldürdüğü Kürt bebekler.” diyen bir siyasal algının malzemesi
olarak kullanıldı Sayın Baluken.
İDRİS BALUKEN (Diyarbakır) – IŞİD’le
savaşan insanlardan bahsediyoruz, ne alakası var?
MEHMET NACİ BOSTANCI (Devamla) –
Üzerlerine konulan örtüden, kışkırtıcı gösterilerden, sokak sokak
dolaştırılarak bir etnik kimlikçi siyasetin tahrik edici malzemesi olarak
kullanıldı.
ABDULLAH ZEYDAN (Hakkâri) – IŞİD’e karşı
savaşıp hayatını kaybetmiş, IŞİD’e karşı. 
MEHMET NACİ BOSTANCI (Devamla) – O
konuşamayan ölüler, siyasal etnik kimlikçi siyasetin tahrikkâr konuşmasının bir
parçası yapıldı ve sizin arkadaşlarınız bana müracaat ettiğinde “11 kişinin
cenazesi geçmiyor.” diye ben de “Son derece haklı bir talep, niçin geçmiyor?”
diye yetkililerle görüştüğümde onlar buradaki cenazelerin ölen insanlara
gösterilmesi gereken dinî ve insani saygı çerçevesinde herhangi bir muameleye
maruz kalmadıkları, aksine o siyasal propagandanın malzemesi yapıldığı için…
(Mikrofon otomatik cihaz tarafından
kapatıldı)
MEHMET NACİ BOSTANCI (Devamla) – …ve bir
daha yapılmayacağına dair de sizler söz veremediğiniz için geçirilmediğini
ifade ettiler.
Saygılarımı sunarım. (AK PARTİ sıralarından
alkışlar)
BAŞKAN – Teşekkür ederim Sayın Bostancı.
İDRİS BALUKEN (Diyarbakır) – Sayın Bostancı
konuşması sırasında benim sözlerimi hem çarpıtarak Genel Kurula sundu hem de
Bakanlar Kuruluyla ilgili vermiş olduğumuz bilgilerin yanlış olduğunu söyledi.
Açık sataşmada bulundu. 
BAŞKAN – Yani, sizin ileri sürdüğünüz
görüşten daha farklı bir görüşü mü size atfetti Sayın Bostancı?
İDRİS BALUKEN (Diyarbakır) – Evet.
BAŞKAN – Buyurun.
Lütfen yeni bir sataşmaya meydan
vermeyecek şekilde konuşmanızı tamamlayınız.
İki dakika süre veriyorum. 
14.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
İDRİS BALUKEN (Diyarbakır) – Tekrar
teşekkür ediyorum Sayın Başkan. Hepinizi selamlıyorum.
Sayın Bostancı, bizim etik anlayışımıza göre, bire bir
yapmış olduğumuz bir görüşmenin içeriğini ya da yapmış olduğumuz bir telefon
görüşmesinin detayını burada paylaşma gibi bir geleneğimiz yok, öyle bir ahlaka
sahip değiliz. Yani, şu kadarını söyleyebilirim: Bu Bakanlar Kurulunda görev
yapan birden fazla sayın bakan bu konuyla ilgili kendi vicdanlarının da rahat
olmadığını, cenazelerle ilgili böylesi bir uygulamanın olmaması gerektiğini
ifade ettiler. Burada, dediğim gibi, isim zikretmeyi kendi siyasi etik, ahlak
anlayışıma göre zül saydığım için bu konuyu öyle kapatmış olayım. (AK PARTİ
sıralarından gürültüler)
Şimdi, diğer taraftan, bu bahsetmiş olduğunuz
gerekçeler bir gerekçe değil. Ben zaten “Siz ‘makul şüphe’ ifadesini
kullandınız.” demedim. Siz tam da bu gerekçeleri ortaya koydunuz, biz de bunu
cenazelerle ilgili bir makul şüphe olarak yorumladık, onu söyledim. Yani,
cenazelerin buraya getirilmesiyle ilgili bir olasılık üzerinden “Biz cenazelere
izin veriyoruz.” demenin yasal bir gerekçesi yok; ahlaki, dinî, insani bir
gerekçesi yok. Dolayısıyla…
MEHMET NACİ BOSTANCI (Amasya) – Gerçeklik var Sayın
Baluken. 
İDRİS BALUKEN (Devamla) - Gerçeklik şudur: Bakın,
bahsettiğiniz 400’ün üzerindeki cenazelere çözüm süreci devam ediyorken izin
veriliyordu. Kobani düşmedikten sonra, Kobani direnişi IŞİD’e karşı zafer
kazandıktan sonra, çözüm süreci bittikten sonra cenazelerle ilgili bir politika
gelişti. Biz de diyoruz ki ne olursa olsun, dışarıdaki konjonktür ne olursa olsun
cenazeler bu politikanın bir parçası olamaz.
MEHMET NACİ BOSTANCI (Amasya) – Hiçbir politikanın
parçası olamaz Sayın Baluken. 
İDRİS BALUKEN (Devamla) - Sizden de bu konuda bir
duyarlılık beklediğimizi ifade ediyoruz. Bakın, size örnek verdim ben, Aziz
Güler’in cenazesiyle ilgili gerekli bütün tedbirlerin alındığını ve o cenaze
olaysız geçerse hepsine izin verileceğinin sözünün bize verildiğini söyledim. 
(Mikrofon otomatik cihaz tarafından kapatıldı) 
İDRİS BALUKEN (Devamla) – Olaysız geçmesine rağmen,
bahsetmiş olduğunuz kaygılarla ilgili hiçbir gelişme yaşanmamasına rağmen hâlâ
bu utancın devam ediyor olması hiçbir şekilde kabul edilemez. O nedenle bu
meseleyi böyle bir polemik konusu olarak değil, gerçekten doğru anlaşılması
açısından buradan ifade ediyorum. Her bir sayın milletvekilinden de bu konuda
bir duyarlılık beklediğimizi ifade etmek istiyorum. 
Tekrar teşekkür ediyorum. (HDP sıralarından alkışlar) 
BAŞKAN – Teşekkür ederim Sayın Baluken. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.-
Askerlik Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile Isparta Milletvekili Süreyya Sadi Bilgiç ve
Adalet ve Kalkınma Partisi Grup Başkanvekili Çanakkale Milletvekili Bülent
Turan ile 35 Milletvekilinin; Bazı Kanunlarda Değişiklik Yapılmasına Dair Kanun
Teklifi ve Plan ve Bütçe Komisyonu Raporu (1/414,2/338) (S. Sayısı: 60) (Devam)
BAŞKAN - Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
20’nci maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
21’inci madde üzerinde iki önerge vardır, önergeleri
okutuyorum: 
Türkiye
Büyük Millet Meclisi Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
21'inci maddesinin aşağıdaki şekilde değiştirilmesini arz ve teklif ederiz.
Saygılarımızla. 
Kadim
Durmaz  Bihlun Tamaylıgil Lale
Karabıyık
 Tokat İstanbul Bursa
Mahmut
Tanal  Yakup Akkaya  Musa
Çam 
 İstanbul
 İstanbul  İzmir

 Levent
Gök 
 Ankara

MADDE 21- Bu Kanun hükümlerini Bakanlar Kurulu
tarafından yürütür.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
21’inci Maddesinde yer alan "hükümlerini Bakanlar Kurulu yürütür"
ibaresinin "hükümleri, Bakanlar Kurulunca yürütülür" ibaresiyle
değiştirilmesini arz ve teklif ederiz. 

İdris Baluken  Mizgin
Irgat  Abdullah Zeydan
 Diyarbakır Bitlis
 Hakkâri 
 Garo Paylan  Alican
Önlü 
 İstanbul  Tunceli

BAŞKAN – En son okuttuğum önergeyle ilgili olarak
Komisyon ve Hükûmetin görüşünü alacağım. 
Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Katılamıyoruz Sayın Başkanım.
BAŞKAN – Hükûmet? 
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım. 
İDRİS BALUKEN (Diyarbakır) – Gerekçe…
BAŞKAN – Komisyonun ve Hükûmetin katılmadığı önergeyle
ilgili olarak gerekçeyi okutuyorum: 
Gerekçe:
Yapılan değişiklik ile madde metninde anlam bütünlüğü
sağlanarak metne açıklık getirilmesi amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
21'inci maddesinin aşağıdaki şekilde değiştirilmesini arz ve teklif ederiz.
Saygılarımızla.
Levent
Gök (Ankara) ve arkadaşları
MADDE 21- Bu Kanun hükümlerini Bakanlar Kurulu
tarafından yürütür.
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz
Sayın Başkanım. 
BAŞKAN – Hükûmet?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Sayın Başkanım.
BAŞKAN – Komisyonun ve Hükûmetin katılmadığı önerge
hakkında Sayın Levent Gök, Ankara Milletvekili. 
Süreniz beş dakikadır.
Buyurun Sayın Gök. (CHP sıralarından alkışlar) 
LEVENT GÖK (Ankara) – Sayın Başkan, değerli
milletvekilleri; bir yasama çalışmasının sonuna geldik. Gecenin bu ilerleyen
saatlerinde ben de bu yasamayla ilgili duygu ve düşüncelerimi belirtmek üzere
kürsüdeyim.
Sayın Başkan, değerli milletvekilleri; Meclis
Başkanımız Sayın İsmail Kahraman’ın Genel Başkanımıza yazmış olduğu 8 Ocak 2016
tarihli yazıya cevap vererek Mecliste kurulmasına karar verilen Anayasa Uzlaşma
Komisyonuyla ilgili düşüncelerimizi ve bu Komisyona katılma irademizi ve bu
Komisyonda görev yapacak arkadaşlarımızın isimlerini Meclis Başkanlığımıza
bugün sunmuş bulunuyoruz. Umuyor ve diliyorum ki hepimizin gönlünden ve
yüreğinden geçen eşitlikçi, özgürlükçü, demokratik bir anayasayı inşallah hep
beraber yapma fırsatını buluruz, elbette anayasayla beraber, paralel olarak
ülkemizin gündeminde bulunan ve darbe hukukunun ürünü olan pek çok yasa ve
antidemokratik hükümlerin çıkartılması kaydıyla.
Değerli milletvekilleri, şimdi, bu Anayasa Komisyonuna
biz elbette üyelerimizi verirken ve irademizi belirtirken ülkemizin bir
kurallar içerisinde yönetilmesini istiyoruz yani bir kuralsızlığın hâkim olduğu
her yerde anarşi doğar. Kurallar olacak ki ve kurallara da herkes uyacak ki
demokrasi işlesin, herkes bulunduğu konumu tarif etsin, yetkilerini bilsin,
herkesin Meclisteki yetkisi belli olsun, Cumhurbaşkanının yetkisi belli olsun,
Parlamentonun yetkisi belli olsun. Eğer, bu kuralsızlığı biz yenebilirsek
başarılı olabiliriz. Ama, sayın milletvekilleri, bugün yaptığımız bu yasama
çalışmasında, örneğin, çok açık bir Anayasa hükmünü ihlal ediyoruz, ettik
19’uncu maddeyle yani Anayasa’ya göre Sayıştayın denetiminde olması gereken
sermayesinin tamamı, yüzde 50’den fazlası olsun, aşağısı olsun, kuruluşlarının
denetimi Meclis adına Sayıştay denetimindeyken şimdi, Anayasa hükmünü, bu amir
hükmünü, 160’ıncı maddeyi dolanarak bir kanunla Anayasa’yı aşmaya çalışmak tam
anlamıyla bir kuralsızlıktır. Yasama çalışmaları için de ciddi bir sakatlıktır.
Elbette biz bunu Anayasa Mahkemesine götüreceğiz çünkü açıkça Anayasa’ya
aykırı. Yani baştan Meclisin Anayasa’ya açıkça aykırı olduğu bir konuyu
benimsemesi, karar alması ve bunu taşıması mümkün değildir. Kararsızlık ve
kuralsızlık bir aşamaya gelince bir bakıyorsunuz mahkeme kararına rağmen,
yürütmeyi durdurma kararına rağmen Cumhurbaşkanı, ben sarayda oturmaya devam
ederim, mahkeme kararını tanımam, diyebiliyor. Kuralsızlık oradan başlayınca
aşağılara kadar her şeye iniyor. Ondan sonra eğer bir kuralsızlık böyle
başladıysa ben de kendi kuralsızlığımı tayin ederim diyerek herkes kendisini
ayrıştırmaya, sınıflandırmaya ve gruplaştırmaya çalışıyor ve sonuçta gelinen
noktada Türk-Kürt ayrımı, Alevi-Sünni ayrımı ortaya çıkıyor ve bir saflaşmalar
başlıyor değerli arkadaşlarım. Bunların hepsini şiddetle reddediyoruz.
Türkiye'de 78 milyon insanımızın kökeni ne olursa olsun herkes Türkiye
Cumhuriyeti’nin eşit birer yurttaşıdır. Bunu böyle kabul ediyoruz. Herkesin
kendi kimliğini özgürce yaşadığı ve ifade ettiği ama bir yurttaş hukukunun da
herkes tarafından benimsendiği bir ülke bizim ülkemiz olmalıdır. 
Değerli arkadaşlarım, son derece sıcak günlerden
geçiyoruz, tarihî günlerden geçiyoruz. Bu konuda çok soğukkanlı ve serinkanlı
olmamız ve gerçekten ne yaptığımızı hepimizin söylemleriyle belirlememiz
gerekiyor. Biz Cumhuriyet Halk Partisi olarak bu süreçte Türkiye'nin önündeki
engelleri aşmasında işte kuralların işlemesini herkesin bir kurallara tabi
olarak demokrasinin sınırları içerisinde insan haklarının temel hak ve
özgürlüklerin daha ileri gitmesini istiyoruz. Bu bakımdan bugün ülkemizde
yaşananlara son vermek hepimizin elindedir. Doğu ve güneydoğuda yaşanan olaylar
Meclisin gündeminde olmalıdır. Oradaki ölümler, masum insanlar, polisler,
askerler hepimizin insanıdır. Bunlara seyirci kalmamamız gerekiyor. Bu
olayların yarattığı travma başka yerlere de sıçrayabilir endişesini taşıyoruz.
Bu nedenle, Meclisimiz, her konuda olduğu gibi bu konuda da son derece
olağanüstü bir duyarlılığı sergilemelidir ve bu sorunu ortadan kaldıracak,
gündemimizden çıkaracak çalışmaları hep beraber gerçekleştirmelidir. 
Bu saatte beni dinlediğiniz için hepinize teşekkür
ediyor, saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Gök. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
21’inci maddeyi oylarınıza sunuyorum: Kabul edenler…
Kabul etmeyenler… 21’inci madde kabul edilmiştir. 
İkinci bölümde yer alan maddelerin oylamaları
tamamlanmıştır. 
Sayın milletvekilleri, İç Tüzük’ün 86’ncı maddesine
göre tasarının tümünün oylamasından önce oyunun rengini belli etmek üzere söz
talep eden 2 milletvekiline söz vereceğim. 
Lehte söz isteyen Mustafa Şükrü Nazlı, Kütahya
Milletvekili. 
Buyurun Sayın Nazlı. (AK PARTİ sıralarından alkışlar) 
Süreniz beş dakikadır. 
MUSTAFA ŞÜKRÜ NAZLI (Kütahya) – Sayın Başkan, değerli
milletvekilleri; 60 sıra sayılı Kanun Tasarısı’nın tümü üzerinde oyumun renginin
lehte olacağını belirtmek üzere söz almış bulunuyorum. Yüce heyetinizi saygıyla
selamlıyorum. 
Salı gününden itibaren, gecenin bu geç saatlerine kadar
bu kanun tasarısıyla öncelikli olarak hedefimiz, vatandaşlarımızın beklenti ve
taleplerini karşılamak ve bütün vatandaşlarımızı memnun edecek şekilde
toplumsal adaletin sağlanmasını temin etmek amacıyla birtakım düzenlemeler
yapmaktır. 
AK PARTİ, ortak söylem ve eylemden oluşan millî ve
yerli bir irade hareketidir. Biz, özümüzle, sözümüzle ve vizyonumuzla hep
milletimizle olduk ve olmaya da devam edeceğiz. Ulusal ve uluslararası planda
değişen ve dönüşen Türkiye'nin ihtiyaçlarını gözeterek, kapsamlı proje ve
reformları on dört yıl içerisinde AK PARTİ olarak hayata geçirdik. AK PARTİ
olarak, başka bir partiye nasip olmamış proje ve reformların hayata
geçirilmesinden dolayı haklı bir onur ve gurur duyuyoruz. 
Bugün görüştüğümüz bu kanun tasarısıyla,
gerçekleştirmekte olduğumuz 64’üncü Hükûmetimizin programında ve 2016 Yılı
Eylem Planı’nda yer alan hususlardan üç aylık dönemde gerçekleşmesini
öngördüğümüz konuları birer birer hayata geçiriyor, milletimize verdiğimiz
sözleri de böylece yerine getirmiş oluyoruz. 
Yurt dışında yaşayan vatandaşlarımızın askerlik
hizmetlerini daha kolay ve daha uygun şartlarda yerine getirmesinden nüfus
cüzdanı uygulamasının kaldırılıp yerine kimlik kartı uygulamasının hayata
geçirilmesine, aile kütüklerinde biyometrik verinin ilave edilmesinden Askerlik
Kanunu’ndaki düzenlemelere, asgari ücret artışından etkilenen küçük ve orta boy
işletmelerin desteklenmesinden yer altı kömür sektöründe faaliyet gösteren
işletmelerin maliyet artışlarının karşılanmasına kadar, bu kanun tasarısıyla
pek çok düzenlemeyi hayata geçiriyoruz ve vatandaşlarımızın hayatını
kolaylaştırmış oluyoruz.
Sayın Başkan, değerli milletvekilleri; bugün bu
konuşmayı yaparken, bir Kütahya milletvekili olarak, öncelikle bölgemizi
yakından ilgilendiren bir sorunun bu tasarıyla çözülecek olması bizler için bir
umut ışığı olmuştur. Yani burada görüştüğümüz konular gerçek gündemin ta
kendisidir. Az önce bir milletvekilimizin ifade ettiği gibi biz hayalî konular
konuşmuyoruz, biz gerçekleri konuşuyoruz, şu anda 78 milyonun bire bir,
doğrudan yaşadığı sıkıntıları çözmek için Hükûmet olarak canla başla çaba
gösteriyoruz, her türlü engellemeye ve zorlaştırmaya rağmen. 
Hepinizin malumu olduğu üzere, Kütahya, çini, seramik
ve porseleniyle, tarihî konakları, şairleri, çeşmeleri ve binlerce yıl
öncesinden kalan eski uygarlıklara ait ayakta kalan eserleri, termal
kaplıcalarıyla ünlü kadim bir şehirdir. Kütahya, sadece tarih, kültür, sanat ve
turizm şehri değil, aynı zamanda ülkemize ekonomik açıdan büyük katkılar
sağlayan zengin yer altı kaynaklarına sahip bir şehirdir. 
MTA verilerine göre Kütahya’da 232 ayrı noktada 36
çeşit maden bulunmaktadır. Bor madeninin yüzde 60’ı, manyezit üretiminin yüzde
50’sine sahiptir ve ülkemizin tek gümüş üreten tesisi Kütahya’da bulunmaktadır.
Endüstriyel ham madde kaynakları ve metalik madenler yönünden zengin olup
jeotermal kaynaklarının bolluğu ve zengin linyit rezervleriyle Seyitömer ve
Tunçbilek’te 2 büyük santrale sahiptir. 
Bölge insanının geçim kaynakları arasında madencilik ve
maden kimyasalları açısından üretim yapan tesisler bulunmaktadır. Bu açıdan
bakıldığında, bu kanun tasarısı, bölgemizde yer alan çok sayıda yerli kömür
üreticisine katkı sağlaması ve istihdam oluşturulması yönünden çok büyük önem
arz etmektedir.
Yer altı kömür sektöründe faaliyet gösteren işletmelere
önceki yıllarda İş Kanunu’nun 41’inci maddesiyle fazla çalışma ücreti, 53’üncü
maddesiyle yıllık izinlerin artırılması, 63’üncü maddesiyle de çalışma
süresinin kırk beş saatten otuz yedi buçuk saate düşürülmesi, benzer şekilde,
2014 yılında Maden Kanunu’na eklenen 9’uncu maddeyle de yer altı madenlerinde
çalışanların ücretlerinin 2 asgari ücretten az olmaması şartı getirilmiş ve bu
düzenlemeler sonucunda işletmelerde ek maliyet artışları olmuştur. İşte bu
artışlardan kamuda meydana gelen artışlar karşılanmış ancak özel sektörün
artışları karşılanmamıştır. Bu maddeyle özel sektörün artışlarının da
karşılanması bölgemizdeki yerli kömür üreticilerinin sorununu çözecek ve
istihdam artacaktır.
Ben bu duygularla, 60 sıra sayılı Tasarı’nın ülkemize
ve milletimize hayırlar getirmesini diliyor, Sayın Başbakanımıza, bakanlarımıza
ve Plan ve Bütçe Komisyonumuza teşekkür ediyor, hepinize saygılar sunuyorum.
(AK PARTİ sıralarından alkışlar)
BAŞKAN – Teşekkür ederim Sayın Nazlı.
Aleyhte söz isteyen Erhan Usta, Samsun Milletvekili. 
Buyurun Sayın Usta.(MHP sıralarından alkışlar)
Süreniz beş dakikadır. 
ERHAN USTA (Samsun) – Teşekkür ederim Sayın Başkan.
Sayın Başkan, saygıdeğer milletvekilleri; ben de
hepinizi saygıyla selamlıyorum. 
Yine bir torbanın daha sonuna geldik. Sayın Başbakan
taahhüt ediyor, muhalefet olarak biz itiraz ediyoruz fakat bütün itirazlarımıza
rağmen torbadan başka bir şey gelmiyor. Şu anda Plan ve Bütçe Komisyonunda,
yukarıda -şimdi oradan geliyorum- bir başka torba yasayı daha görüşüyoruz. O da
sanırım gelecek hafta buraya gelecektir. Tabii, bunun kalitesiz yasalar
çıkardığını, bunun içerisinde ciddi sıkıntılar oluşturduğunu hep söylüyoruz. Bu
son görüştüğümüz yasanın da, geneli üzerinde konuşurken ifade etmiştim, ciddi
adaletsizlikler içerdiğini, iyi çalışılmadan geldiğini ve iyi çalışılmamış
maddelerin de burada kanunlaştığını, sorun çözücü olmaktan ziyade sorunları
erteleyen bir niteliği olduğunu ifade ettik. 
Tabii ki bizim burada katıldığımız maddeler oldu,
desteklediğimiz maddeler oldu, hem Komisyonda destekledik hem Genel Kurulda.
Özellikle asgari ücretin artırılmasından sonra istihdam kaybı oluşmaması için
işverenlerin yükünün bir kısmının üstlenilmesine ilişkin maddeyi destekledik,
hatta biz onun kapsamının genişletilmesi için de çaba sarf ettik. Çünkü,
BAĞ-KUR esnafının ve BAĞ-KUR çiftçilerinin ve muhtarların da sosyal güvenlik
primleri arttı fakat onlara herhangi bir destek getirilmedi. Bunların
desteklenmesine ilişkin bizim önerilerimiz de iktidar grubu tarafından
reddedildi. 
Şimdi, tabii, burada, bu yasada özellikle Anayasa’ya
aykırılık açısından vahim bir hata yapıldı, bunu mutlaka ifade etmek
durumundayız. Bir tanesi, özel maden işletmelerinin desteklenmesi. Burada da
bir istihdam kaybı olmaması açısından bu desteklere olumlu bakmakla birlikte,
burada Bakanlar Kuruluna sınırsız yetki verilmesi Anayasa’ya aykırılık teşkil
ediyor. Burada bir süre sınırı konulmalıydı, alt-üst sınırlar belli olmalıydı.
Bu ödemenin neye göre yapılacağı hususunda da kriter belli olmalıydı. Ciddi bir
kamu kaynağı kullanılacak, bunun nasıl kullanılacağı konusunda hiç kimse bir
şey bilmiyor. 
Tabii, daha vahim hatayı bu Sayıştay Kanunu’yla ilgili
olarak yaptık. Biliyorsunuz, Sayıştayın kanununda daha önceden yapılan bir
düzenlemeyle yüzde 50’nin altında kamu payı olan işletmeler Sayıştay
denetiminin dışına çıkarılmıştı. Anayasa Mahkemesi bunu Anayasa’ya aykırı
olduğu için iptal etmişti. Şimdi, Anayasa Mahkemesinin iptalini karşılamak
üzere bir yasa çıkarılıyor fakat bu yasa da apaçık bir şekilde Anayasa’ya
tekrar aykırı. Tabii, bunu anlamak mümkün değil. Büyük ihtimalle Anayasa
Mahkemesi tekrar bunu iptal edecektir. Bir de mantık olarak, arkadaşlar, yüzde
50’nin altında payın olmasının… Yani yüzde 50’nin altında olduğu zaman kamunun
hakkını korumayacak mıyız, bu milletin hakkını korumayacak mıyız, bu denetimden
niye kaçıyoruz? Dürüst insanların denetimden kaçması diye bir şey olamaz. Bunun
hiçbir iktisadi, ekonomik, finansal gerekçesi olamaz. 
Mesela, ekonomik açıdan bakalım; örneğin, Türk Hava
Yolları bu yasa çıktıktan sonra denetlenmeyecek, Sayıştay denetimi dışında
kalacak. Türk Hava Yollarının yaklaşık hasılatı, 2015 yılı, bu yıl sonu
itibarıyla, rakamlar çıkmadı ama ilk dokuz ayından yaptığım tahmine göre 28-30
milyar lira civarında… 
Sayın Başkan, çok uğultu var yani ben odaklanamıyorum
konuşmama. 
BAŞKAN – Sayın milletvekilleri, lütfen hatibi
dinleyelim efendim. Salonda bir uğultu var, rica ediyorum… 
ERKAN AKÇAY (Manisa) – Sayın Başkan, arkadaşlara illa
sataşmak veya ağır söz söylemek lazım, aksi takdirde dinleme ihtiyacı
duymuyorlar. (AK PARTİ sıralarından gürültüler) 
ERHAN USTA (Devamla) – Biz sizi dikkatle dinliyoruz.
Fikriniz varsa gelin, burada konuşun arkadaşlar yani
biz sizi dikkatle dinliyoruz.
HAKAN ÇAVUŞOĞLU (Bursa) – Dinlemeye değer bulmuyoruz. 
ERKAN AKÇAY (Manisa) – İlla sataşmak lazım, illa ağır
söz söylemek lazım. Saygısız! 
ERHAN USTA (Devamla) – Bunlar çok dinlemeye değer de
bunu algılama kapasiteniz sınırlı sanırım. Bakın, önemli şeylerden
bahsediyorum. 
BAŞKAN – Sayın milletvekilleri, Sayın Usta…
ERHAN USTA (Devamla) - Türk Hava Yollarının 30 milyar
lira… (AK PARTİ sıralarından gürültüler) 
HAKAN ÇAVUŞOĞLU (Bursa) – Bu senin seviyeni gösterir
Usta!
MEHMET PARSAK (Afyonkarahisar) – O zaman oradan
saygısızlık yapmayacaksın! Otur, otur!
ERHAN USTA (Devamla) - Kardeşim, Türk Hava Yollarının
30 milyar lira hasılatı var. TTK… 
HAKAN ÇAVUŞOĞLU (Bursa) – Bu senin seviyeni gösterir.
ERKAN AKÇAY (Manisa) – Erhan Usta, Erhan Bey, hakaret
et kardeşim, ağır laf söylediğinde dinleyecek.
BAŞKAN – Sayın Usta, bir saniye efendim.
Sayın milletvekilleri, tasarının sonuna geldik, son
konuşma yapılıyor. Lütfen sükûnet içinde hatibi dinleyelim. 
Sayın Usta, siz de Genel Kurula hitap edin efendim. (AK
PARTİ sıralarından gürültüler)
Sayın milletvekilleri, rica ediyorum…
ERHAN USTA (Devamla) – Arkadaşlar, siyaset yapmıyoruz,
yapılabilir kaldı ki. Söylediğimiz şey, teknik bir şey konuşuyoruz. Tabii,
bunlara alışık değilsiniz sanırım. Sürekli kavgayla uğraştığınız için… (AK
PARTİ sıralarından gürültüler)
Biraz süre vereceksiniz herhâlde, değil mi?
BAŞKAN – Vereceğim Sayın Usta, devam edin.
ERHAN USTA (Devamla) – 30 milyar lira hasılatı olan bir
şirketi denetim dışına çıkarıyoruz. Örneğin, TTK denetim içerisinde, TTK’ya
Sayıştay denetim yapıyor, TTK’nın hasılatının tam 111 katı arkadaşlar, önemsiz
midir? Yani yüzde 50’nin altına düşmesi neyi ifade eder? Niye bunu Sayıştay
denetimi dışına çıkarıyorsunuz? Bunu anlamak mümkün mü?
(Mikrofon otomatik cihaz tarafından kapatıldı) 
BAŞKAN – Sayın Usta, iki dakika ek süre veriyorum size,
lütfen sözlerinizi tamamlayınız.
ERHAN USTA
(Devamla) – Bunu anlamak mümkün değil. Bakın, biz piyasayı da biliyoruz,
iktisadı da biliyoruz, ekonomiyi de biliyoruz, biz şirketlerimizin zarar
görmesini istemeyiz. Ben Plan ve Bütçe Komisyonunda da söyledim, eğer Sayıştay
denetimi kötü bir şeyse arkadaşlar, bütün şirketlerimizi Sayıştay denetiminin
dışına çıkartalım yani Sayıştay kötü bir şey yapıyorsa ama Sayıştay denetimi
iyiyse ve biz dürüst davranıyorsak 30 milyar liralık bir şirketi Sayıştay
denetimi dışına çıkarmanın mantığını bana bir kişi gelsin, anlatsın. Yani, onun
yüz on birde 1’i kadar olan bir şirketi denetliyoruz, Sayıştay denetimi
yapılıyor ama… Mesela Türk Hava Yolları -sadece Türk Hava Yolları değil başka
şirketler de var, örnek olsun diye söylüyorum- bakın, BOTAŞ’tan sonra bütün KİT
sistemimizdeki bütün şirketlerden daha büyük biliyor musunuz? Özelleştirme
kapsamındaki kuruluşların toplamının hasılatı 3,1 milyar TL, orada bir sürü
kuruluş var yani yine Türk Hava Yollarını emsal olarak söylüyorum. 9,2 katı
kadar olan şirketi denetimin dışına çıkarmanın herhangi bir iktisadi gerekçesi
olamaz. Üstelik bunu yoruma götürecek bir şey de yok. Yani, Anayasa Mahkemesi
yüzde 50’nin altında olanları dışına alan maddeyi iptal etmiş, şimdi biz tekrar
yüzde 50’nin altındakileri Sayıştay denetiminin dışına çıkartıyoruz. Bağımsız
denetim firmasının raporu esas alınarak rapor yazılmasının bir anlamı yoktur.
Bağımsız denetim firmalarının bakış açısı kamu menfaati olamaz, kamunun bakış
açısı olamaz, o daha başka meselelere bakar. 
Bir de orada
“esas alınarak” diyoruz, bakın, “dikkate alınarak” bile demiyoruz. “Esas
alınarak” dediğiniz zaman, onun yazdığının aynısını bir şekilde yazıp bu tarafa
getirmek gibi bir şeyle karşı karşıya kalacaksınız.
Tabii, bütün
bunlara rağmen sizin takdirinizdedir yasanın geçip geçmemesi. Ancak Anayasa’ya
aykırı ve bu milletin hakkını korumayan işleri yapmaktan kaçınmamız lazım bu
kutsal kubbe altında.
Hepinize
saygılar sunuyorum.
Teşekkür
ediyorum. (MHP sıralarından alkışlar) 
BAŞKAN –
Teşekkür ederim Sayın Usta.
Tasarının
görüşmeleri tamamlanmıştır.
Birleşime beş dakika
ara veriyorum.
Kapanma Saati: 23.39
SEKİZİNCİ OTURUM
Açılma Saati: 23.46
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mustafa AÇIKGÖZ (Nevşehir), Mücahit
DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 28’inci Birleşiminin Sekizinci
Oturumunu açıyorum.
Danışma Kurulunun bir önerisi vardır, okutup işleme
alacağım ve oylarınıza sunacağım.
VIII.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 15
Ocak 2016 Cuma günü toplanmamasının Genel Kurulun onayına sunulmasına ilişkin
önerisi 
Tarih: 14/01/2016
Danışma Kurulu Önerisi
Danışma Kurulunun 14/01/2016 Perşembe günü yaptığı
toplantıda Genel Kurulun 15 Ocak 2016 Cuma günü toplanmamasının Genel Kurulun
onayına sunulması uygun görülmüştür. 
 İsmail
Kahraman 
 Türkiye
Büyük Millet Meclisi 
 Başkanı


 Mehmet
Naci Bostancı  Levent
Gök
 Adalet
ve Kalkınma Partisi  Cumhuriyet
Halk Partisi 
 Grubu
Başkan Vekili  Grubu Başkan
Vekili

 İdris
Baluken  Erkan
Akçay
 Halkların
Demokratik Partisi  Milliyetçi
Hareket Partisi 
 Grubu
Başkan Vekili  Grubu Başkan
Vekili
BAŞKAN – Danışma Kurulu önerisi üzerinde
söz isteyen yok. 
Öneriyi oylarınıza sunuyorum: Kabul
edenler… Kabul etmeyenler… Öneri kabul edilmiştir. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi ve Plan ve Bütçe Komisyonu
Raporu (1/414,2/338) (S. Sayısı: 60) (Devam)
BAŞKAN
- 60 sıra sayılı Kanun Tasarısı’nın görüşmeleri tamamlanmıştı. 
Tasarının tümü açık oylamaya tabidir. 
Açık oylamanın şekli hakkında Genel
Kurulun kararını alacağım. 
Açık oylamanın elektronik oylama
cihazıyla yapılmasını oylarınıza sunuyorum: Kabul edenler… Kabul etmeyenler…
Kabul edilmiştir. 
Oylama için üç dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin, oy pusulalarını oylama için öngörülen üç
dakikalık süre içinde Başkanlığa ulaştırmalarını rica ediyorum. 
Ayrıca, vekâleten oy kullanacak sayın bakanlar var ise,
hangi bakana vekâleten oy kullandığını, oyunun rengini ve kendisinin ad ve
soyadı ile imzasını da taşıyan oy pusulasını, yine oylama için öngörülen üç
dakikalık süre içerisinde Başkanlığa ulaştırmalarını rica ediyorum. 
Şimdi oylama işlemini başlatıyorum. 
(Elektronik cihazla oylama yapıldı)
BAŞKAN – Açık oylama sonucunu açıklıyorum: Askerlik
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın:
“Kullanılan Oy Sayısı :241
Kabul :224
Ret :17(x)

 Kâtip Üye Kâtip
Üye
 Mustafa Açıkgöz Mücahit
Durmuşoğlu
 Nevşehir Osmaniye”
Tasarı kabul edilmiş ve kanunlaşmıştır. 
Hayırlı olsun. (AK PARTİ sıralarından alkışlar) 
2’nci sırada yer alan, Dünya Ticaret Örgütünü Kuran
Marakeş Anlaşmasını Tadil Eden Protokol ile Ticaretin Kolaylaştırılması
Anlaşmasının Onaylanmasının Uygun Bulunduğuna Dair Kanun Tasarısı (1/386) ve
Sanayi, Ticaret, Enerji, Tabii Kaynaklar, Bilgi ve Teknoloji Komisyonu ile
Dışişleri Komisyonu Raporlarının görüşmelerine başlayacağız. 
2.- Dünya Ticaret Örgütünü Kuran Marakeş
Anlaşmasını Tadil Eden Protokol ile Ticaretin Kolaylaştırılması Anlaşmasının
Onaylanmasının Uygun Bulunduğuna Dair Kanun Tasarısı ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ile Dışişleri Komisyonu
Raporları (1/386) (S. Sayısı: 18) (xx)
BAŞKAN - Komisyon? Burada. 
Hükûmet? Burada. 
Komisyon Raporu 18 sıra sayısıyla bastırılıp
dağıtılmıştır. 
Tasarının tümü üzerinde gruplar adına söz verme
işlemini başlatacağım. 
İlk söz Milliyetçi Hareket Partisi Grubu adına Erhan
Usta, Samsun Milletvekili. 
Buyurun Sayın Usta. (MHP sıralarından alkışlar) 
Süreniz yirmi dakikadır. 
MHP GRUBU ADINA ERHAN USTA (Samsun) – Teşekkür ederim
Sayın Başkan. 
Şimdi, Dünya Ticaret Örgütünü kuran Marakeş Anlaşmasını
Tadil Eden Protokol ile Ticaretin Kolaylaştırılması Anlaşmasının Onaylanmasının
Uygun Bulunduğuna Dair Kanun Tasarısı üzerinde görüşlerimi ifade edeceğim. 
Şimdi, bu uluslararası anlaşma ile
müzakerelerin başlama tarihi 2004 yılı. Küresel kriz sonrası aslında ülkeler
korumacı yaklaşımlar içerisine girdiler. Ticaretin kolaylaştırılması güzel bir
şey ama “Bize ne kazandırır bu?” diye olaya tabii bakmamız lazım bir uluslararası
anlaşmayı imzalıyorsak. Tam tersine, aslında, 2008 sonrasında bu anlaşma
“Ticaret kolaylaştırılsın.” diyor ama 2008 sonrasında ticareti zorlaştırıcı
yönde ülkelerin eğilimleri var. Bizim kendi ticaretimize baktığımızda öncelikle
tabii “Bu anlaşmayla ilgili bir etki analizi var mı?” diye bakıyoruz. Ben şu
kitapçık içerisinde böyle bir şeyin varlığına ilişkin bir bilgi edinemedim yani
herhangi bir etki analizi yapılmış değil. Dolayısıyla bunu bu anlamda, etki
analizi mahiyetli bir değerlendirme yapmakta fayda var diye düşünüyorum.
Şimdi, biz, dış ticaret açığı veren bir
ekonomiyiz. Yani, 2011 yılında yaklaşık 106 milyar dolara kadar -2011 yılı en
yüksek yıl olduğu için söylüyorum, sonrasında elbette bu düştü- dış ticaret
açığı yani ihracat-ithalat farkı olan bir ekonomiyiz. Dolayısıyla aslında şöyle
baktığınızda ticareti kolaylaştıran her şey bizim aleyhimize de çalışabilir;
bunu görmek lazım öncelikle. 
Enerji ithalatçısı bir ekonomiyiz. Enerji
ithalatını bu kapsam dışına alalım diye teknik olarak bir argüman
getirilebilir. Enerji ticaretini dışarıya aldığımızda dâhi mesela, 2011 yılında
52 milyar dolar yine açık vermiş bizim ekonomimiz. Dolayısıyla 2015 yılında da
bu rakamlar: Ticaret açığımız 63,1 milyar dolar, enerji hariç tutulsa dahi 25
milyar dolar açık veren bir ekonomiyiz. 
Şimdi, önümüzdeki dönem için dünya ticaret hacminin
artışı çok yüksek değil yani dünyada artık, ticaret eskisi kadar, küresel kriz
öncesi kadar yüksek oranlarda artmıyor; yüzde 4,5 civarında dünya ticaret
hacminde bir artış var. Tabii bizim burada söylememiz gereken en önemli şey dış
ticaretimiz açısından, dış ticaretimizde ithalat bağımlılığı artmıştır.
Özellikle son on yılda ithalata çok bağımlı hâle gelen bir ekonomimiz vardır;
bunun temel nedenlerinden bir tanesi yüksek faiz, düşük kur politikasıdır.
Adalet ve Kalkınma Partisi döneminde sürdürülen bu politika Türkiye’yi eskiden
ürettiği malların bir kısmını dahi, ara girdiler açısından söylüyorum, şimdi bu
kur politikası nedeniyle birçok şeyi dışarıdan getirmek daha cazip hâle
gelmiştir; bu, bizi ithalata bağımlı hâle getirmiştir. Teknoloji üreten bir
ekonomi olmadığımız için birçok makineyi yine yurt dışından ithal eder
durumdayız. Bu da diğer bir sıkıntımız ve bu konularda maalesef Türkiye bir
mesafe katedememiştir. Bu da işin acı tarafı. 
Tarımsal ekim alanları azalıyor. Son on yılda yüzde 12
nispetinde bizim ektiğimiz tarım alanlarında bir azalma olduğunu görüyoruz. Bu
da yine bir kısım ürünlerin, özellikle yağlı bitkilerin yurt dışından
getirilmesi sonucunu doğurmuştur. 
Enerji bağımlılığımız zaten vardı fakat kabul etmek
gerekir ki enerji bağımlılığının azaltılması yönünde bir kısım, son zamanlarda
çabalar olmasına rağmen şu ana kadar mesafe alıcı maalesef bir şey
yapılamamıştır. Dolayısıyla Türkiye ekonomisi çok daha fazla ithalata bağımlı
bir ekonomi hâline gelmiştir. 
Peki, gelişmekte olan ülkelerde bu nasıl seyrediyor?
Tabii, ithalata bağımlı hâle gelince bunun ekonomi üzerinde yarattığı birtakım
kırılganlıklar var, onlara bir miktar birazdan değineceğim ama biz bunları hep
konuşurken işte son zamanlarda Sayın Mehmet Şimşek de “Ya, işte, Çin ve
Hindistan’ı dışarı alıp da gelişmekte olan ülkelere baktığımızda büyüme
performansımız şöyle böyle.” şeklinde birtakım açıklamalar yapıyor. Çin ve
Hindistan’ın dışarıya alınması veya “Şu ülkeyi dışarıya alalım, bu ülkeyi
içeriye alalım.” diye analiz olmaz. Eğer gelişmekte olan ülkeler ortalamasına
bakacaksak ya da spesifik olarak “Bizi şu ülkeyle mukayese edin.” diyeceksiniz
ama bunun haricinde bütün dünyada yapılan şeyler, gelişmekte olan ülkelerin
ortalamasıyla mukayese edilir. 
Baktığımızda, 1990-2002 yani on iki yıllık dönemde
Türkiye ekonomisi ortalamada aslında gelişmekte olan ülkeler ekonomilerine
yakın bir büyüme yapmıştır. Tabii, büyüme oranları genel olarak düşüktür. Bakın,
büyümede gelişmekte olan ülkeler ortalaması -yani 2002’den önceki on iki yılı
alıyorum çünkü sonraki on iki yılla mukayese etmek için yani dürüstçe aynı yıl
periyodu almak için- yüzde 3,9, yüzde 3,5 de biz büyümüşüz, 0,4 puan gelişmekte
olan ülkelerin altında bir büyümemiz var ama onlara yakınız. Bu 2003-2014
döneminde büyümeler artmış, hem bizde artmış hem de gelişmekte olan ülkelerde
artmış çünkü 2002-2003 sonrası dünyada farklı bir ekonomik ortam var yani bütün
gelişmekte olan ülkelere sermayenin yoğun bir şekilde aktığı, bütün gelişmekte
olan ülkelerde büyümelerin hızlandığı, enflasyonun aşağıya geldiği bir trend
var, mesela o trend bugün o kadar yok. Bu dönemde, o yüzden, gelişmekte olan
ülkelerde de, Türkiye’de de büyümeler yükseldi. Fakat bizim gelişmekte olan
ülkelerle büyüme farkımız arttı maalesef. Yani Adalet ve Kalkınma Partisinden
önceki 12 yılda 0,3 puan olan fark, Adalet ve Kalkınma Partisi döneminde 1,6’ya
çıktı. Yani dolayısıyla, gelişmekte olan ülkelerden kopan bir büyüme yapımız oluştu.
O yüzden, Sayın Şimşek diyor ki: “İşte, Çin’i, Hindistan’ı dışarıya alalım.”
Çin’i, Hindistan’ı geçmişte de dışarı alsanız yine aslında fark eden bir şey
yok ama dışarı alınmasının da rasyonel ve iktisadi bir mantığı yok, onu da
görmemiz lazım. 
Tabii, şimdi, dünya ticareti bu küresel krize kadar
hızlı arttı, bizde de hızlı arttı, ihracatımız da, ithalatımız da hızlı arttı.
Burada çok ciddi bir fiyat etkisi var, bu hep gözlerden ırak tutuluyor. Sanki
bir şey, dolar cinsinden konuşunca, hep reelmiş gibi konuşuluyor, öyle değil
tabii ki. Çok yüksek fiyat artışları var. Mesela 2002-2008 döneminde ortalama
her yıl fiyat yüzde 11,2 artmış. Yani bunun anlamı şu: Siz bir tane su bardağı
dahi… Diyelim ki her yıl 100 tane su bardağı ihraç etmiş olsanız bunun dolar
cinsinden değeri ilk yıl 100’se, sonraki yıl 111 dolar olarak söylenmiş,
sonraki yıl 122 dolar veya 123 dolar, kümülatif olarak artarak gitmiş. Bunlarda
tabii, yanılsama oldu. Zannettik ki bunların tamamı böyle sanki fiziki olarak
da ihracatımızın artışıymış gibi, o önemli bir şeydi. 
Bir de bu euro-dolar paritesiyle ilgili bir konu var ki
bu biraz üzerinde durulması gereken bir konu. Mesela hatırlayın bundan bir iki
yıl öncesine kadar euro-dolar paritesini biz dış ticaret rakamlarını konuşurken
hiçbir argüman olarak ileri sürmezdik, özellikle iktidar grubu tarafından böyle
bir şey sürülmezdi çünkü bu bizim ihracatımız açısından hep lehte çalıştı.
Şimdi aleyhte çalışmaya başlayınca analizlerde, mesela Ekonomi Bakanımız
sürekli kalkıyor diyor ki: “Efendim, işte euro-dolar paritesindeki oynamadan
dolayı şöyle oldu.” Peki, nasıldı diye… Bilmiyorum bu ekranlardan ne kadar
görülebiliyor veya burada arkadaşlar ne kadar görebilir? Şu, 1999 yılı yani
euro’nun ilk çıktığında 1,17 euro-dolar paritesiyle çıktı. Sonradan bir miktar,
yüzde 0,87’lere kadar düştü. Fakat özellikle Adalet ve Kalkınma Partisinin
iktidar olduğu dönemden sonra hızla artarak bu parite 1,6’lara kadar gitti ve
ondan sonra bir miktar aşağı geldi, daha son 2015’e, 2014’ün ortalarına kadar
da bu 1,4 seviyesindeydi. Yani bizim yaptığımız ihracatı, hem ihracatımızı
Avrupa’ya kolaylaştırdı hem de euro cinsinden yapılan ihracatı dolara
çevirirken istatistiksel olarak bizim ihracatımızı yüksek tuttu. Şimdi bu
aleyhte çalışıyor. Ama bunun, yani euro-dolar paritesinin makul olanı aslında
şu andaki seviyeler, geçmiş dönemine bakarsak. Yani 1’ler civarında. İlk
başlangıç yıllarında bir şey oldu, o 1,40’lık, 1,60’lık dönemler bitti. Bunu
görmek lazım. Dolayısıyla euro-dolar paritesi kaynaklı bizim ihracatımızdaki
düşüşü açıklamak bana göre çok doğru olmuyor, çok dürüstçe de olmuyor. 
Şimdi, Türkiye önüne 500 milyar dolarlık bir ihracat
hedefi koydu. Bu önemlidir. Yani bir şey, bir hedef koymak başlı başına
önemlidir. Bunu önemsiyoruz. Fakat, tabii, bu 500 milyar doları arada bir
sağlıklı olarak kritik etmek lazım. 500 milyar dolar örneğin 2023 yılı için
hedef olarak konulduğunda Türkiye’de, ben de o zaman Kalkınma Bakanlığında bu
işlerle uğraşan bir bürokrattım. O dönemde, tabii, bazı hedefleri size iktidar
veriyor, Hükûmet veriyor “Beni şuraya götürecek bir program yap.” diye. Bu,
iktidarların, siyasi iktidarın hakkıdır esasında böyle bir şeyi söylemek. Biz o
zaman 2018 yılı için 277 milyar doları hedefleyen, o günün ihracatıyla
baktığımızda da bu aslında makul gibi durabiliyordu iddialı olmakla birlikte
yüksek büyümelerle. Yani 2018’de 277 milyar doları biz bulursak eğer, tekrar
Hükûmetin o arzu ettiği yüksek büyümelerle 2023 yılında 500 milyar dolar
bulunabilir gibi görünüyordu. Fakat, şimdi, tabii, ondan sonra aradan geçen üç dört
yıl içerisinde Türkiye bu hedeflerinden o kadar çok uzaklaştı ki, bakın,
küresel kriz filan yok; yani, diğer ülkelerde bizdeki gibi bir sorun da yok.
Türkiye’nin kendi sorunlarından dolayı, kendi iktisat politikasının
tıkanmasından dolayı ve bu bir günde olmadı. Bu konuda ben sürekli, bir
teknisyen olarak da ikaz etmiştim. Yani birazdan onun nedenlerine geleceğim,
Türkiye’nin ekonomisi tıkandığı için artık belirgin olarak ihracatta da, diğer
unsurlarda da, büyümede de bunları görüyoruz. 
Şimdi, 2018 için 277 milyar dolarlık bir hedef vardı
demiştim. Bu en son pazartesi günü açıklanan, Sayın Mehmet Şimşek’in açıkladığı
orta vadeli programda 2018 hedefi, 277 milyar doları olan hedef, 201 milyar
dolara revize edildi yani 76 milyar dolar aşağıya çekildi. Ama Sayın Başbakan
da, sayın bakanlar da, Sayın Cumhurbaşkanı da konuşurken hâlâ 500 milyar doları
söylüyor. Şimdi, tabii, 500 milyar dolar uzun bir süredir gerçekçi olmaktan
çıktı, bunu görmek lazım. Türkiye’yi de buna göre konuşmak lazım. Şu anda 500
milyar doları söylemenin bu işi bilenler arasında hiçbir kredisi, hiçbir
itibarı maalesef yok. 
Dolayısıyla, aslında 2018 için, 2018-2023 arasında
yüzde 80’lik bir artış -ihracat artışı- öngörülmüştü, kümülatifte, beş yılda.
Onun aynısını tekrar gerçekleştirecek diye varsaysak bile Türkiye’nin maksimum
2023 yılında ulaşacağı ihracat miktarı 363 milyar dolar civarında görülüyor.
Bu, Türkiye açısından önemli ve sıkıntılı bir konudur. Bunu da yani dürüstçe
vatandaşla paylaşmak lazım. Ben bu dürüstlüğü Adalet ve Kalkınma Partisinin
sayın bakanlarından veya sayın milletvekillerinden de bekliyorum. Çünkü eğer
böyle değilse de teknik olarak bize birisi bu 500 milyar doların nasıl
olacağını izah etsin. Yani olması imkânsız fakat yine de seçimde de çok kullanıldı,
daha sonraki bütün toplantılarda da bu 500 milyar dolarlık hedef kullanılıyor. 
Tabii, şimdi, Dünya Ticaret Örgütünü
konuştuğumuz için bunları konuşmamız lazım. Yani ihracatı tıkanmış, ithalatı
ise şu anda büyümedeki daralmayla birlikte kontrol altına alınmış gibi veya
azalmış gibi gözükse de hâlâ, yine, işte, en son yıl itibarıyla 63 milyar dolar
ticaret açığı veren bir ekonomiyiz. Dolayısıyla, bu yaptığınız anlaşmalara bu
çerçevede bakmamız gerekiyor. Türkiye büyümeyi düşürerek cari açığını düşüren
bir ekonomidir. Büyümeyi düşürerek cari açığı düşürmenin de çok fazla bir
rasyonelliği yok. Dolayısıyla, yüksek büyümeyle veya büyümeyi biraz daha
artırarak cari açığı düşürecek tedbirleri Türkiye almak zorundadır fakat
maalesef Hükûmette sözel olarak olmakla birlikte icraat olarak böyle bir irade
görülmemektedir. Bunlar üç dört yıldır çok uzun uzadıya konuşulmasına rağmen üç
dört yıldır makro ihtiyati tedbirlerin yani o pansuman tedbirlerin dışında bir
tane tedbir alınmamıştır maalesef Türkiye’de cari açığı yapısal olarak düşürmek
için. 
Şimdi, bugünlerde tabii, düşük petrol
fiyatları bize çok yardımcı oluyor; çok şükür, ekonomimiz açısından iyi bir
şey. Emtia fiyatları da, diğer emtia fiyatları da yardımcı oluyor ama tabii
bunun kalıcı olup olmadığını bilmiyoruz. Projeksiyonlar bunun kalıcı olmadığını
gösteriyor. Hatırlayın 140 dolarlardan geldi, şu anda 30 dolarlara kadar düşmüş
bir petrol fiyatı var; bunun bir miktar yukarıya doğru hareket etmesi tekrar
bizim dış ticaret açığımızı olduğu seviyenin çok daha üzerine taşıyacaktır. 
Şimdi, tabii, cari açığınız olduğu zaman
dış borcunuz artıyor; dış borcunuz arttığı zaman ekonomideki kırılganlık
artıyor, dış borcu finanse etmek için faizinizi artırmak durumunda
kalıyorsunuz. Dolayısıyla, bu ülkenin kaynaklarını -bakın burası çok önemli-
yurt dışına aktarmak durumunda kalıyoruz. Dış kaynak kullanıyoruz yani dış
kaynağı, dış tasarrufu kullandığımız zaman eğer bunları diyelim ki fabrika
yapmak için kullanırsanız bu her şeye rağmen güzeldir, faiz ödersiniz ama karşısında
bir şey üreteceksinizdir, istihdam sağlayacaksınızdır, onun oluşturduğu gelirle
borcunuzu fazlasıyla ödersiniz. Fakat bizim maalesef dış borcumuz artıyor, cari
açığımız artıyor ama yatırımlarımız artmıyor.
BURHAN KAYATÜRK (Van) – Sen burada sadece egonu tatmin
etmek için konuşuyorsun, hiçbir şey anlatmıyorsun; biz de seni dinliyoruz. 
MEHMET PARSAK (Afyonkarahisar) – Allah, Allah!
BAŞKAN – Sayın Usta, siz devam edin efendim, siz devam
edin. 
ERKAN AKÇAY (Manisa) – Devam et, devam et!
ERHAN USTA (Devamla) - Siz bu konunun muhatabı
değilsiniz.
BAŞKAN - Sayın milletvekilleri, lütfen hatibi dinleyin.
Lütfen… 
ERHAN USTA (Devamla) - Siz bu konunun muhatabı olacak
seviyede değilsiniz. 
MEHMET UĞUR DİLİPAK (Kahramanmaraş) – Terbiyeni takın
be!
ERHAN USTA (Devamla) – Sizinle başka bir şekilde
konuşmak lazım.
MEHMET UĞUR DİLİPAK (Kahramanmaraş) – Terbiyesizlik
yapma!
ERKAN AKÇAY (Manisa) – Otur yerine! Terbiyesizlik
yapma! (MHP sıralarından gürültüler)
BAŞKAN – Sayın milletvekilleri… 
ERHAN USTA (Devamla) – Bakın, şurada ülkenin faydasına
olacak laflar ediliyor, buna tahammül gösteremiyorsunuz. 
BAŞKAN – Sayın milletvekilleri, lütfen efendim, lütfen…
Lütfen sakin olalım. 
MEHMET UĞUR DİLİPAK (Kahramanmaraş) – Hakaret ediyor;
hakaret edemezsin!
BAŞKAN - Devam edin Sayın Usta. 
ERHAN USTA (Devamla) – Dolayısıyla, Türkiye’nin
yaşadığı bu tıkanıklığın aşılması için arkadaşlar, bu ülkenin gayret etmesi
lazım. Ekonomi geldi tıkandı. Dış kaynağı kullanıyoruz, getiriyoruz bunları
AVM’lere, konut projelerine harcıyoruz. 
MEHMET PARSAK (Afyonkarahisar) – Senin görevin
provokasyon. Çık dışarı be!.. Çık!
BAŞKAN – Sayın milletvekilleri…
MEHMET PARSAK (Afyonkarahisar) – Dinlemeyeceksen
çıkacaksın. 
MEHMET UĞUR DİLİPAK (Kahramanmaraş) – “Anlama kapasiten
bu kadar.” diyemez. 
MEHMET PARSAK (Afyonkarahisar) – Daha ne kadar
anlatsın?
BAŞKAN – Sayın milletvekilleri, lütfen…
Lütfen sakin olalım. 
MEHMET UĞUR DİLİPAK (Kahramanmaraş) – Sürekli hakaret
ediyor ya.
ERHAN USTA (Devamla) – Sizin seviyeniz o kadar. Siz,
bakın…
BAŞKAN – Sayın Usta, devam edin efendim. Genel Kurula
hitap edin Sayın Usta.
İSMAİL FARUK AKSU (İstanbul) – Aman, tutun ha!
ERHAN USTA (Devamla) – Ben bu kadar anlama kapasitesi
kıt birisi olsaydım… Ben sizin Hükûmetiniz döneminde on iki buçuk yıl üst düzey
bürokratlık yaptım. 
BAYRAM ÖZÇELİK (Burdur) – Senin gibi adamlar nasıl
yapmış ya?
ERHAN USTA (Devamla) – Bu senin seviyeni gösteriyor. 
BAŞKAN – Sayın Usta… Sayın Usta…
ERHAN USTA (Devamla) – Benim 2 defa müsteşarlık
kararnamem Cumhurbaşkanlığına gitti, tamam mı?
BAŞKAN – Sayın Usta lütfen Genel Kurula hitap edin
Lütfen Genel Kurula hitap edin efendim.
ERKAN AKÇAY (Manisa) – Sayın Usta, devam et sen, devam
et, muhatap olma.
ERHAN USTA (Devamla) – Siz bunları anlayacak seviyede
değilsiniz maalesef. 
Şimdi, gelişmekte olan ülkelerle büyüme farkı açılıyor
arkadaşlar. 
(Kahramanmaraş Milletvekili Mehmet Uğur Dilipak’ın
ayağa kalkarak ön sıralara doğru yürümesi)
ERKAN AKÇAY (Manisa) – Bırak bakalım, gelsin ya.
ERHAN USTA (Devamla) – Bana bak, gel, gel, gel, gel
kardeşim, gel!
BAŞKAN – Sayın Usta…
ERKAN AKÇAY (Manisa) – Sayın Usta, sen devam et,
muhatap olma.
ERHAN USTA (Devamla) – Şimdi, Türkiye’nin bakın… 
Bundan niye rahatsız oluyorsunuz? Ben bu kürsüde iyi
olan şeyleri de söyledim. Arkadaşlar, sıkıntı varsa sıkıntıyı konuşmamız lazım.
Bundan niye rahatsız oluyoruz? Yani sıkıntıyı konuşmadığımız zaman…
BURHAN KAYATÜRK (Van) – Saat kaç, saat?
ERHAN USTA (Devamla) – O benim sorunum değil. Ben
buradan çoluğumun çocuğumun rızkını temin ediyorum. Ben böyle eve, şimdi, erken
gideceğim diye bunları söylemekten şey yapamam. Sizin uykunuz geldiyse nereye
gideceksiniz gidin, bana saat göstermeyin. Bu benim vazifem. Türkiye çok önemli
bir anlaşmayı imzalamanın aşamasında. Bununla ilgili oturdum, çalıştım ve bir
değerlendirme yapıyorum. 1 kişi dahi olsa ben bu heyete bunu söylemek istiyorum
arkadaşlar. Yani bundan niye rahatsız oluyoruz? Bir yanlış varsa, arkadaşın bir
tanesi gelsin desin ki: “Sizin anlattıklarınız hatalı.” 
KAMİL AYDIN (Erzurum) – Hatalı da olabilir, bu senin
hakkın anlatmak ya, hayret bir şey ya!
BAYRAM ÖZÇELİK (Burdur) – Ya, zaten bu uluslararası
anlaşmaları İç Tüzük’ten kaldırmak lazım. 
ERHAN USTA (Devamla) – O ayrı bir konu, o ayrı bir
konu.
BAŞKAN – Sayın Usta, Genel Kurula hitap edin lütfen.
ERHAN USTA (Devamla) – Şimdi, Türkiye’nin bakın… Şimdi,
tabii, niye rahatsız olduğunu bilmiyorum ama şundan rahatsız olması normal:
Bakın arkadaşlar, 2002 yılında… Bu 2002 hastalığı var ya, madem öyle biraz 2002
analizi yapalım. Türkiye’yi alın, Türkiye bir tarafta, gelişmekte olan
ülkelerin ortalamasını da bir tarafa koyalım, tamam mı? Yani gelişmekte olan
ülkeler ne? Bizim emsal ülkelerimiz, bizimle aynı üç aşağı beş yukarı üretim
desenine sahip, bizimle aynı nitelikte iş yapan, iş gücüyle, şununla bununla
benzer olan ülkelerden bahsediyoruz. Şimdi, 2002 yılında Türkiye’nin kişi başı
geliri gelişmekte olan ortalamasının 2,27 katı. Yani Türkiye 2,27 kat daha
gelişmekte olan ülkelerden zengin, kişi başı gelir olarak, 2002 yılında. 2008
yılına geliyoruz. Bu, 2,11 kata düşüyor yani yine de fena değil ama bakın,
2014’te geldiğimizde bu 1,94 kata düşüyor. Yani 2,27’den 1,94’e geriliyor.
Kimse bana hikâye anlatmasın. Türkiye'nin bu gerçeklerini görmemiz lazım.
Bunları konuşup bu ülkeyi büyütmemiz lazım. 2023 hedeflerine eğer biz bu ülkeyi
götüreceksek bu gerçeklerin konuşulması lazım. Sabahtan akşama kadar 30-40 tane
televizyon kanalında yanlış gidenin dahi iyi iyi anlatıldığı bir durumda
arkadaşlar, bunları göremiyoruz. 
Bakın, ekonomi sıkıntıda, sahayı dolaşmıyor musunuz?
Esnafın, çiftçinin, sanayicinin hâlini görmüyor muyuz? İstihdamımız, işsizlik
oranımız yüzde 10,5’e gelmiş. Ben bunun sıkıntısını yaşıyorum, ben bunun
acısını yaşıyorum. Burada diyorum ki… Şimdi, müsaade edilseydi neler yapılması
gerekir diye burada bir sürü şey anlatacaktım ama bunların hiçbirisine fırsat
kalmadı. 
ERKAN AKÇAY (Manisa) – Sayın Usta 1’inci madde var.
ERHAN USTA (Samsun) - Dolayısıyla, yapısal meselelere
girmemiz lazım. Kalkınma planında yapılan… Bakın, bu Hükûmetin de ortaya
koyduğu, Sayın Başbakanın açıkladığı bu meselelerin önemli kısmını biz de
destekliyoruz. Bizim de parti programlarımızda var ama lütfen artık bunları
yapacak bir iradeyi ortaya koyalım. Üç yıldır, bakın, aynı şeyleri konuşuyoruz.
Hatta biz teknisyen olarak bunları beş yıl önce konuştuk. İki yıl hazırlığı
sürdü, 2013 yılında planı çıkardık. Plandaki konuştuğumuz şeyler inanın
defalarca açıklandı. Yani artık açıklamanın ötesinde icraata geçelim, bu
ülkenin önünü açalım. 
Gençlerimizde işsizlik oranı yüzde 20. Türkiye için
demografik fırsat penceresi otuz yıl. 2000 yılında başladı, 2030’da bitecek.
Bakın, Türkiye 2030’a kadar meselelerini çözmezse ondan sonra hiçbir şekilde
meselelerini çözemeyecek çünkü o fırsat penceresi kapanıyor. Nüfus daha fazla
yaşlanmaya başlıyor. On beş yılı geçti, bir on beş yıl kaldı.
Ben yüce heyetinizi saygıyla selamlıyorum. 
Teşekkür ediyorum. (MHP sıralarından alkışlar)
BAŞKAN – Teşekkür ederim Sayın Usta.
Gruplar adına ikinci olarak, Halkların Demokratik
Partisi Grubu adına Ziya Pir, Diyarbakır Milletvekili. 
Buyurun Sayın Pir. (HDP sıralarından alkışlar)
Süreniz yirmi dakikadır.
HDP GRUBU ADINA ZİYA PİR (Diyarbakır) –
Sayın Başkan, değerli milletvekilleri; hepinizi saygıyla selamlıyorum. 18 sıra
sayılı Kanun Tasarısı üzerine değerlendirmelerde bulunmak istiyordum fakat bazı
arkadaşlar bu saatten sonra “Biz rakam dinlemeyiz.” gibi şeyler söyledi. Benim
de işime gelmiyor değil. Bu saatten sonra ekonomi konusunda o kadar rakamları
anlatmak burada kimseler tarafından gerçekten anlaşılmaz eğer ekonomist değilse.
Biraz da herhâlde çok geç oldu, arkadaşlarımız eve gitmek istiyor ya da uçağa
yetişmek istiyor. 
Şimdi, biz parti olarak, uluslararası
sözleşmeler bizim insanlarımızın, ülkemizin lehine ise elbette bunları
onaylarız burada, hep birlikte ellerimizi kaldırırız, eğer değilse ellerimizi
kaldırmayız, bu kadar basit.
Şimdi, bu şeyle ilgili herhangi bir
problem ben görmüyorum, elbette de bazı rakamların açıklanması gerekiyor ama
şimdi, uluslararası sözleşmeler yapılıyorsa eğer bir ülkede, o uluslararası
sözleşmelere uymak da gerekiyor. Eğer biz bu sözleşmeye uyacaksak, yürütme buna
uyacaksa biz bunda bir problem görmüyoruz ama maalesef, pratiğimiz böyle
değildir. Rakamlardan şimdi uzaklaşalım, başka rakamlara doğru gideceğiz. 
Mesela, sokağa çıkma yasaklarını uyguluyoruz burada,
cenazelerle ilgili problemler var ve bu problemler taraf olduğumuz uluslararası
bir sözleşmeye aykırıdır, hatta bana göre kendi Anayasa’mıza ve yasalarımıza da
aykırıdır, burada farklı görüşler de olabilir ama bana göre öyledir. Nedir bu mesela?
Cenazeleri defnedebilme ve cenazelerde hazır bulunma hakkı Avrupa İnsan Hakları
Sözleşmesi’nin 8’inci maddesi kapsamına girmektedir. Yani, bu, geçen haftaya
kadar ya da geçen seneye kadar bir şekilde iyi ya da kötü uygulandı. İki taraf
da iyi niyetliydi, uygulanabildi fakat yaklaşık bir senedir bu alanda
sıkıntılar var. Bugüne ya da geçen haftaya kadar cenazelerin belediyeler
tarafından alınıp defnedilmesi gerekiyordu. Geçen hafta yeni bir yönetmelik ya
da yönetmelikte bir değişiklik oldu, Adli Tıp Kurumu Kanunu Uygulama
Yönetmeliği değişikliği. Şimdi, o değişiklikte ne diyor? İşte, kısaca ben
anlatayım: Geçen haftaya kadar “belediyeler” dedik, geçen haftadan itibaren “Üç
gün içinde eğer aileler cenazeleri almazsa kaymakamlık ya da valilik cenazelere
el koyup bunları defnedebilir.”
Şimdi, buraya kadar bu cümleler hoş, fakat 90’ları
yaşayan Kürtlerin sinir uçlarına dokunulmaktadır maalesef. Seçim öncesi beyaz
Toroslar hatırlatıldı, sinir uçlarına dokunuldu. Şimdi, yine 90’larda
kaybedilen cenazeler meselesi, insanların aklına bu geliyor bunu okuyunca, yine
sinir uçlarına dokunuldu Kürtlerin. “Acaba, yine cenazelerimize el konulup bu
cenazeler kaybedilecek mi?” diye bir kaygı var tabii ki insanlarda.
Cenazelerin aileleri tarafından gömülmesi, cenazelerin
kimlikleri ve yerlerine dair şüphelerin oluşması ihtimalini doğurmaktadır. Bu
risklerin en yüksek olduğu coğrafya, 1990’larda toplu mezarlar gerçeğiyle
sarsılmış bir coğrafyadır. Hâlen her cumartesi İstanbul’da “Cumartesi Anaları”
diye adlandırdığımız insanlar bir araya gelmektedir ve yakınlarının
cenazelerini talep etmektedir. Bu durum, hepimizin vicdanını onarması bir yana,
hâlâ kanar hâlde bırakan bir yaradır. 
Yani, bugünlerde burada, aslında bu Meclis çatısı
altında, hep birlikte, bu zor dönemde, aslında bu toplumsal barışı tekrar nasıl
inşa edebiliriz tartışmalarını, istişarelerini yapmamız gerekirken, ne oluyor,
toplumsal barıştan, maalesef, bu tür uygulamalarla uzaklaşıyoruz. Kürtlerle,
Kürt toplumuyla, Kürt halkıyla Türk halkının ve diğer halkların arasındaki
hendek maalesef derinleşmektedir. Bu, ben eminim ki hiçbirimizin arzu etmediği
bir durumdur, ben bundan eminim. Yani, her grupta vicdanlı insanların olduğunu
ben biliyorum, buna inanmak da istiyorum fakat uygulama ve pratik maalesef
böyle değildir. 
Dün arkadaşlarımızdan biri heyecanlı bir şekilde
muhalefeti Ruslarla iş birliği yapmakla suçlar gibi oldu, sonra, özrüyle
birlikte biz de bunu unuttuk. Fakat, maalesef, Ruslarla aynı çerçevede
Avrupa’da görülmekteyiz bu konuda. Niye? Cenazelerin defnedilmelerini
engelleyen sokağa çıkma yasaklarının hukuki mesnetsizliği, bana göre, 8’inci
madde kapsamında cenazelerin gömülmesiyle ilgili ihlallere sebebiyet
vermektedir. Rusya’ya karşı yöneltilen Mashkadova davasında terörist oldukları
bilinen kişilerin gömüldükleri yerlerin şeklinin aile tarafından belirlenmesi
ve bu kişilerin cenazelerinin ailelerine teslim edilmesinin devlete karşı daha
fazla nefrete sebep olabileceği gerekçesiyle Rus hükûmeti tarafından alınan
karar yine Rus mahkemeleri tarafından hukuka uygun bulunmuştur. Fakat, Avrupa
İnsan Hakları Mahkemesi ölen kişinin faaliyetlerinin sonuçlarının ölenlerin
yakınlarına sirayet etmesinin mümkün olmadığını, zımnen suç ve cezalığın
şahsiliği ilkesine gönderme yaparak ifade etmiştir. AİHM’e göre, ölen kişilerin
faaliyetlerinin yükünün ölenlerin yakınlarına aktarılması başvuruları
cezalandırıcı bir etkiye sahiptir. 
Yine Avrupa İnsan Hakları Mahkemesi, cenaze törenlerine
katılmanın veya en azından ölen yakınlarına karşı son görevlerini yerine
getirme fırsatının engellenmesinin meşru olmadığı sonucuna varmıştır. Bana
göre, bu Adli Tıp Kurumu Kanunu Uygulama Yönetmeliği’nin yeni şekli Avrupa
İnsan Hakları Sözleşmesi’ne aykırıdır ve en geç Avrupa İnsan Hakları
Mahkemesinden dönecektir diye düşünüyorum. 
Diyarbakır Milletvekiliyim ama Karadenizliyim aynı
zamanda. Karadenizli olarak tabii ki düşünüyorsunuz, neden bu uygulama, ne oldu
da bu duruma gelindi Türkiye’de? Hemen karşımıza “çökertme planı” adında bir
şey çıkıyor. Bakın, ben bunları okurken sakın ha… Grup başkan vekilimiz de
bugün ifade etti, biz ölümlerin kimden geldiğine bakmaksızın, kimlerin öldüğüne
bakmaksızın bütün ölümleri kınıyoruz. Ben bunu her gün söylüyorum, bizim
partimiz bunu her gün söylüyor. Buradan da herhâlde her fırsatta bunu
tekrarlayacağız sizler bize inanana kadar. 
Şimdi, çökertme planı, basına yansıdı bu, Hükûmet
tarafından reddedilmedi. Reddedilmiş olsaydı bile pratikte bunlar harfiyen
bugüne kadar uygulandığı için… Yani, ben Diyarbakır Milletvekiliyim, son dört
haftadır oradayım, ondan önce bir hafta buradaydım, yine oradaydım. Yani, orada
olup bitenleri, CHP Grubundan bir arkadaş bugün geldi, benimle konuşmak istedi
“Ne oluyor?” diye. Ya, siz de gelin. Yani, ben dilim döndüğü kadarıyla objektif
bir şekilde bunları anlatmaya çalışacağım.
Şimdi, bir çökertme planı basına yansıdı,
Hükûmetinizin talimatıyla Eylül 2014’te Kamu Düzeni ve Güvenliği
Müsteşarlığınca hazırlanarak Genelkurmay Başkanlığına sunulan ve Genelkurmay
Strateji Plan Dairesi Strateji Şube Müdürlüğünün “çökertme planı” adını verdiği
“gizli” ibareli eylem planının hazırlandığı iddia edilmektedir. Bu, bugüne
kadar yalanlanmadı. Basında yer aldığına göre, bu planda, özel polis kuvvetleri
ve özel askerî komandolar eşliğinde ordu güçleri şehirleri kuşatarak
mahallelere ve yerleşkelere operasyonlar düzenleyecek, saldırıların komuta
merkezi il jandarma komutanlıkları olacak, gereklilik hâlinde helikopter ve
yine gerekirse savaş uçakları il jandarma komutanlığının emrine verilecektir.
Ablukaya alınan yerleşkelerde yaşamsal alanlar tahrip edilerek geri dönüş
koşulları ortadan kaldırılacak, kitlesel imhalar, tutuklama ve boşaltmalarla
yerleşkeler huzura kavuşturulacaktır. Yapılacak bastırma operasyonlarında 10
bin ila 15 bin imha -bugün herhâlde Genelkurmay birkaç binden bahsediyor, ben
artık ölümleri saymak istemiyorum, hangi taraf olursa olsun, takip etmek
istemiyorum- 8 bin civarı yaralı, 5-7 bin arası tutuklama -bu rakama gözaltı
olarak neredeyse ulaştık, tutuklama sanırım 700 civarındadır- bombalanmış küçük
ve büyük yerleşim alanlarında 150 ile 300 bin civarı insanın yer değiştirmesi
planlanmaktadır. Bugün 130 bin civarında insan maalesef yerinden yurdundan
olmuş durumda. 
Şimdi, orada bir şeyler daha yazıyor. İşte ne diyor?
“Daha önce görev yerlerinde, buralarda görev almış yüksek rütbeli askerlerin
tekrar, oraları tanıdığı için oraya getirilmeleri…” doğrudur. Bundan birkaç ay
önce tecavüzcü bir komutanın o bölgeye getirildiğini buralarda da ifade ettik.
“Yerel yöneticilerin, vali, kaymakam ve üst rütbeli
askerlerin terör örgütünün uzantısı malum parti vekilleriyle –biz bunu üstümüze
alınmıyoruz ama herhâlde bizi kastediyorlar yanlışlıkla ama biz bunu üstümüze
asla alınmıyoruz- ve diğer sivil kuruluşlarla teması kesilmelidir. Med Nuçe,
Sterk TV, Newroz, Ronahi, MMC TV, DİHA, Özgür Gün TV, İMC TV kanalları ve Özgür
Gündem gazetesinin ekarte edilmesi falan feşmekan.” Bunların da hepsini
yaşadık. Yani bütün bu saydığımız basın kuruluşları basıldı, insanlar gözaltına
alındı hatta birkaç tane ama bir tane kadın arkadaşımız heyecanlı haber yaptığı
gerekçesiyle gözaltına alındı, tutuklandı. Bu da Türkiye'nin ayıbıdır. Yani
bizim, Türkiye bizim ülkemiz, bizim hepimizin ayıbıdır bu. “Bu medyanın alana,
bölgeye ve yerleşkeye sokulmamasına özen gösterilmeli, adı geçen alan, bölge ve
yerleşkelerin etrafında tank ve zırhlı araçlar uygun yerlere konumlandırılmalı,
giriş ve çıkışların tümü kapatılmalıdır. Elektrik, gaz ve su şirketlerinin tüm
faaliyetlerinin valinin emrine verilmesi, bunlara harfiyen uyulması falan falan
falan… Ambulans, itfaiye araçlarının alanda uygun görülürse izinli ve askerî
personel eşliğinde sokulmasının sağlanması.” Şimdi, bu ortaya çıktı ve bunların
hepsi maalesef harfiyen uygulanmıştır. Bu Avrupa İnsan Hakları Sözleşmesi
varken elimizde ve biz onu uygulamıyorsak şu sözleşmelere el kaldırsak ne olur
kaldırmasak ne olur. Yani biz insanı… Sayın Başbakan da sürekli söylüyor biz de
söylüyoruz. “Önce insan.” diyor. “İnsan onuru ve haysiyeti, ondan sonra
devlet.” diyor. Bizce de öyle. Ama insan onuru ve haysiyeti burada ayaklar altına
alınmaktadır, biz hâlâ bu sözleşme olsun mu olmasın mı derdindeyiz. 
Şimdi, bu bağlamda, biraz önce zikrettiğim Avrupa İnsan
Hakları Sözleşmesi’nin 8’inci maddesine aykırı olarak, Ramazan Öğüt’ün on yedi
gündür, İsa Oran’ın yirmi üç, Mesut Seviktek’in yirmi üç, Rozerin Çukur’un yedi
gündür cenazeleri Sur içinde yerde beklemektedir, çürümeye terk edilmiştir ve
alınmalarına izin verilmemektedir. Şimdi, bazı arkadaşlar farklı bilgi almış
olabilir bu konuda ama cenazeleri almaya ben gittim. Sayın Valiyle görüşmemizde
Sayın Vali “Şu an tehlikeli” dedi. Bir ara “Gidip alabilirsiniz” dedi. “Peki,
can güvenliğimizi sağlayabilir misiniz?” dedim. Şırnak’ta örneği oldu, bir
sağlıkçı gitti, orada bir tane yaralıyı almak istedi, keskin nişancılar
tarafından vuruldu. Şimdi ben gideceğim oraya veya arkadaşlarımı göndereceğim,
bizim can güvenliğimizi sağlayabilir misiz? “Hayır, olmaz.” Geçen hafta,
herhâlde bu adli kurum şeyini meşrulaştırmak içindi sanıyorum, Büyükşehir
Belediyesine iki satır yazı yazıyor “Biz üç saat o cenazelerin olduğu yerde
operasyon yapmayacağız, gidin bunları alın.” diyor. Ben arkadaşlara dedim, “Can
güvenliğimizi sağlayabilecek mi?” Yani, orada keskin nişancılar tarafından
arkadaşlarımızın katledilmeyeceğini nereden biliyoruz? Bu güvenceyi verdi mi?
Vermedi. Vermediyse ben o riske nasıl girebilirim, arkadaşlarımı göz göre o
riske sokabilir miyim? Sokamam. Yani bizim hâlâ cenazelerimizin alınması bu
şekilde engellenmektedir. Yoksa Sayın Vali “Gidin alın.” diyor. Gidin alın da
yani ben arkadaşlarımı şeyde bulmadım. 
Neyse, bunları geçelim. Yani bunlar uzun meselelerdir.
Bunlar bana göre hepimizin ayıbıdır. Yani insanlar ölmüş, onların oradan alınıp
da defnedilmesi… Bana göre bu çok ayıp yani burada bile onun… Yani 550
milletvekili, 80 milyonun arasından süzülmüş gelmişiz buraya, konularla ilgili
birbirimize laf atıyoruz, sataşmalarda bulunuyoruz. Dolayısıyla, orada yani
bütün hükümler üzerinden kalkmış, üç dört cenaze var; onların, morgtakilerin
alınıp defnedilmesi Türkiye Cumhuriyeti’nde bu kadar zor olmamalı.
Şimdi, birileri çıkıyor, geçen de bir televizyon
programına telefonla bağlanıyor, diyor ki: “İnsanlar ölmesin, çocuklar
ölmesin.” Bazı şeyler söylüyor. Burada var metin. İsteyen İnternet’ten
çıkarabilir, okuyabilir. Bana göre orada herhangi bir örgüt propagandası falan
yok, ben görmüyorum. Gören varsa nerede görüyor bunu, bana izah etsin. Ben
görmüyorum burada gerçekten. Öğretmenimiz çıkmış, vicdanlı bir insan…
Gerçekten, Diyarbakır’a ve diğer yerlere, gelin yani
benim misafirim olun, yirmi dört saat misafirim olun. Galip Ensarioğlu sizin
vekiliniz, diğer vekilimiz, Diyarbakır vekillerimizin misafiri olun yirmi dört
saat. Benimle konuşmayın; gidin, oradaki insanlarla bir konuşun. Beni
eleştirenler de var. Bakın…
NURETTİN YAŞAR (Malatya) – Salı günü Sibel gitti
cenazeleri almaya.
ZİYA PİR (Devamla) – Salı günü Sibel gitti -iyi ki
hatırlattınız- cenazeleri almaya. Dediler ki ona: “Oradaki insanların
silahlarını da getireceksin birlikte. Sağlıkçılara dediler: “Silahları…” Biz
bunun tuzak olduğunu biliyoruz, daha önce yaşadık, sizin pratiklerinizden
biliyoruz. Eline silah alan insanları vuruyorsunuz, sonra diyorsunuz ki:
“Bunlar teröristti.” O tuzağa biz düşmeyiz. Sibel’le ilgili, Sibel
arkadaşımızla ilgili bilgi sahibi olmadan konuşma arkadan.
BAYRAM ÖZÇELİK (Burdur) – Ne oldu, ne oldu; sakin sakin
gidiyordun da ne oldu? 
ZİYA PİR (Devamla) – Ben özür diliyorum hepinizden. Bu
saatte ben sesli konuşmak istemiyorum ama…
BAYRAM ÖZÇELİK (Burdur) – Uşağım, gerçekten
Karadenizliymişsin sen ya!
ZİYA PİR (Devamla) – Ben Karadenizliyim ya, sinir
uçlarıma dokunmayın, biraz da sinirli insanlarız.
Ya, Ayşe Çelik öğretmen ne dedi Allah aşkına, ne dedi?
Ya, bu ülkede artık barış istemek “Çocuklar ölmesin.” demek… Siz de diyorsunuz,
“Çocuklar ölmesin.” demiyor musunuz? Diyorsunuz.
İLKNUR İNCEÖZ (Aksaray) – Ama terörle mücadele de
sürecek.
ZİYA PİR (Devamla) – Ya, bu bölücülük müdür, nedir bu
ya? Ben anlamadım gitti. Ondan sonra aydınlarımız çıkıyor, bir şey yayımlıyor.
Onlar da aynı şey… Beğeniriz ya da beğenmeyiz içeriğini, bir şey yayımlıyor.
Ya, vicdanları sızlamış, diyor ki: “Ya, burada ölümler olmasın. Kim
tarafındaysa ölümler olmasın.” Biz onları burada linç ediyoruz. Yani, bana bu,
1950’li yıllardaki Amerika’da McCarthy düzenlemelerini hatırlatıyor. O zaman
da, işte, cadı avcılığına başlanmıştı, insanlar linç ediliyordu, burada da aynı
şekilde. Ayıptır yani, 550 seçilmiş insan burada, o metnin içeriğini belki
tartışmamız gerekirken, “Metnin içeriği doğrudur.” ya da “Yanlıştır.” diye
tartışmamız gerekirken “Onlar düşmandır, bunlar haindir, onlar şudur, iş
birlikçidir.” falan…
Dün arkadaşımız bize burada bir sürü hakaretlerde
bulundu. Zamanım da doluyor, onu da söylemeden geçmek istemiyorum ama… 
Bu şeylerle ilgili akademi ne duruma gelmiş? Ben yurt
dışında okumuş biri olarak hakikaten utanıyorum. Almanya’ya, Avusturya’ya,
Fransa’ya, Belçika’ya gidince de bu ülkeyi, ülkemi -hani, millî diyorsunuz ya,
millî- en çok, otuz beş yıl ben oralarda müdafaa ettim, otuz beş yıl ben
müdafaa ettim ama şu an müdafaa edemiyorum. Abdullah Gül Üniversitesinde, Barış
İçin Akademisyenler İnisiyatifi tarafından yayınlanan bildiride imzası bulunan
Profesör Doktor Bülent Tanju’nun istifası istenmiştir. Kocaeli Üniversitesi
Rektörü, koskocaman Rektör diyor ki: “Söz konusu devletin birliğiyse akademik
özgürlük olamaz.” (AK PARTİ sıralarından “Olamaz.” sesleri)
İLYAS ŞEKER (Kocaeli) - Teröre destek veriyorsa olamaz
tabii.
ZİYA PİR (Devamla) - Ya, “Bölücülük.” diyorsunuz… 
HÜSEYİN BÜRGE (İstanbul) - Bölücülük söz konusuysa ne
diyeceğiz?
ZİYA PİR (Devamla) - Allah aşkına, arkadaşlar, bakın,
bir şeyi hatırlatmak istiyorum size. Bak, bizi bölücülükle itham ediyorsunuz.
Biz her zaman şunu ifade ettik ve yine de ifade ediyoruz: Biz hep birlikte
Türkiye Cumhuriyeti devleti sınırları içinde kendi öz benliğimizle yaşamak
istiyoruz, hep birlikte. Bunu her seferinde ifade ediyoruz. Bölücü falan
değiliz. Fakat 16 ada meselesini bilenler bilir. Yunanistan tarafından 16
adamız yıllardır işgal edilmiş, bu ortak vatanımızın toprakları işgal edilmiş,
egemenliğimizi sağlayamıyoruz.
Burada her birimiz bir milletvekiliyiz. Her partiden
birer tane adam alın, o adalara götürün bakalım Sayın Bakanım, o adalara
götürün; o adalar bizim mi Yunanlıların mı, işgal mi, egemenlik hâlâ bizim mi,
değil mi bunu burada hep birlikte ispatlayalım. Ondan sonra bölücü…
(Mikrofon otomatik cihaz tarafından kapatıldı) 
ZİYA PİR (Devamla) - …birlikte yaşamak
isteyen insanlar, buraların sınırlarını tanıyan insanlar, biz miyiz bölücü
yoksa o adaları Yunanlılara teslim edenler mi? 
Sağ olun. (HDP sıralarından alkışlar) 
BAŞKAN – Teşekkür ederim Sayın Pir. 
Tasarının tümü üzerinde başka söz talebi yoktur. 
Şimdi tasarının tümü üzerinde soru-cevap işlemini
başlatacağım. 
Sayın Tanal… 
MAHMUT TANAL (İstanbul) – Teşekkür ederim Sayın Başkan.

Sayın Bakanım, Yabancılar ve Uluslararası Koruma Kanunu
Mecliste 2003 yılında kesinleşti. Tabii, bu kanunun geçici maddelerinin bir
tanesinde diyor ki: “Yönetmelik çıkarılması gerekiyor.” Yalnız, yönetmelikler
çıkarılmadı bazı hususlarda, gizli genelgelerle şu anda mülteciler idare
ediliyor. Bu gizli genelgeler hangi konudadır? Neden gizli genelge çıkarılma
ihtiyacı hissedildi? Bu konuda bilgilendirirseniz sevinirim ben. 
BAŞKAN – Evet, başka soru yoktur. 
Sayın Bakan, buyurun efendim. 
GENÇLİK VE SPOR BAKANI AKİF ÇAĞATAY KILIÇ (Samsun) –
Teşekkür ediyorum Sayın Başkan. 
Sayın Tanal, tabii, açıkçası, şu anda sorduğunuz
soruyla alakalı olarak tam net bilgilere vakıf olmadığımdan dolayı, İçişleri
Bakanımızla ben bu konuda görüşüp size yazılı olarak bunları iletmemiz
konusunda sizden zaman istiyorum. 
BAŞKAN – Teşekkür ederim Sayın Bakan. 
Başka soru yoktur. 
MAHMUT TANAL (İstanbul) – Hayır, var efendim. 
BAŞKAN – Buyurun Sayın Tanal. 
MAHMUT TANAL (İstanbul) – Peki, izin verirseniz ben
soruları toplu sorayım, tek tek girmeyeyim. 
BAŞKAN – Tabii. 
MAHMUT TANAL (İstanbul) – Sayın Bakanım, İş Kanunu’nun
30’uncu maddesi uyarınca özel sektörde 50 kişiden fazla çalışılan yerlerde
yüzde 3 engelli kotası var, kamu kurumlarında yüzde 4 engelli kotası var. Tüm
Türkiye’de engelli vatandaşlarımızın çalışabilecekleri kota ne kadardır? Şu
anda bu kotalarda ne kadar engelli çalışıyor? Ne kadar engelli kotası boştadır?
Neden doldurulmuyor?
Bir başka sorum: Sayın Bakanım, benim elimdeki, şu
anda, eve gelen elektrik faturası. Bu elektrik faturasının normal koşullarda
ayda bir sefer gelmesi gerekirken 20 günde bir geliyor ve bu 20 günde bir
geldiği zaman da burada sayaç okuma bedeli ayrı alınıyor, hizmet bedeli ayrı
alınıyor, fatura kesme, açma bedeli ayrı alınıyor. Normal, 30 günde bir gelse
12 ay yapar, bu 20 günde bir geldiği için 16 aya tekabül ediyor. Yani,
vatandaştan her fatura için ayrı ayrı ücret alınıyor. Bu, hukuka aykırı değil
mi? Bu vatandaşın bu mağduriyetini nasıl gidereceksiniz, bunun farkında değil
mi Bakanlık? Bununla ilgili düşüncelerinizi almak isterim.
Teşekkür ediyorum.
BAŞKAN – Sayın Ilıcalı.
MUSTAFA ILICALI (Erzurum) – Sayın Bakanım, gerçi
önceden de sormuştum ama 2026 Erzurum’un Sarıkamış Kars’la Kış Olimpiyatlarını
alması için gençlik olimpiyatını beklemeden bir çalışma başlatmayı düşünüyor
musunuz?
BAŞKAN – Sayın Tanal, tekrar bir soru talebiniz var
sanıyorum.
MAHMUT TANAL (İstanbul) – Sayın Bakanım, İstanbul ili
Sancaktepe ilçemizde bir spor kulübümüz var. Ekonomik anlamda gerçekten yardıma
ihtiyaçları var. Bu tür mahallî spor takımlarınıza destek vermenizi istirham
ediyorum. Sancaktepe’yle ilgili bir girişiminiz olacak mı?
Teşekkür ederim.
BAŞKAN – Buyurun Sayın Bakan.
GENÇLİK VE SPOR BAKANI AKİF ÇAĞATAY KILIÇ (Samsun) –
Teşekkür ederim Sayın Başkan.
Sayın Tanal’ın yöneltmiş olduğu iki soruyla alakalı
olarak bakanlarımıza konuyu iletip kendilerine yazılı cevap vermeleri konusunda
ricada bulunacağım. Ancak şunu söyleyebilirim: Engelli vatandaşlarımıza
hükûmetlerimiz döneminde özellikle yoğun bir şekilde iş piyasasında ve
istihdama yönelik olarak yeni uygulamalar başlatıldığını da biliyoruz, bu
anlamda bu sayının arttığını ama tam sizin sorularınıza yönelik olan yazılı
cevapları da sizlere ileteceğim.
Diğer sayaç konusu Enerji Bakanlığımızla alakalı olan
konudur. Onu da ileteceğim size.
Tabii, İstanbul’daki Sancaktepe Spor Kulübü’yle ilgili
yardım, daha doğrusu maddi destek anlamında yöneltmiş olduğunuz soruyla ilgili
olarak da biz tabii Bakanlık olarak tüm spor kulüplerimize, özellikle amatör
spor kulüplerimize, bu anlamda amatörlerle çalışan spor kulüplerimize ciddi
anlamda destekler veriyoruz. Bu bağlamda, İstanbul Sancaktepe Spor Kulübü
olarak ilettiğiniz talebi de almış bulunuyorum, onu da inceleteceğim. Bunun
haricinde size başka bu anlamda yardım talebinde bulunan spor kulüpleri varsa,
maddi destek anlamında veya malzeme desteği, bu tip konularda, onları da
iletirseniz onlarla ilgili olarak da…
MAHMUT TANAL (İstanbul) – Şanlıurfaspor var bir de. 
GENÇLİK VE SPOR BAKANI AKİF ÇAĞATAY KILIÇ (Samsun) –
Onu biliyorum Sayın Tanal, onu biliyorum. Urfa milletvekillerimizle o konuda
çoğu kereler görüştük, onlara da yardımımız oldu. Zaten genel anlamdaki
yardımlar içerisinde onlara da yardımımız devam edecek. 
2026 Gençlik Olimpiyatları’yla ilgili olarak, Kış
Olimpiyatları’yla ilgili olarak Erzurum’daki çalışmayı daha önce de Sayın
Ilıcalı sizinle görüşmüştük. Genel bir strateji çerçevesinde onunla ilgili olan
çalışmalarımız da devam etmektedir, onları sizinle paylaşacağız. Ama öncelikle
-dediğim gibi- önümüzdeki yıl yapacağımız EYOWF var, onu aradan inşallah iyi
bir şekilde, ülkemize yakışır şekilde yaparak bitirelim, ondan sonra diğer
programlara da bakacağız inşallah. 
Teşekkür ediyorum efendim. 
BAŞKAN – Teşekkür ederim Sayın Bakan. 
Sayın Tanal, başka sorunuz var mı efendim?
MAHMUT TANAL (İstanbul) – Yok efendim. 
BAŞKAN – Evet, başka soru olmadığına göre, tasarının
tümü üzerindeki görüşmeler tamamlanmıştır. 
Maddelerine geçilmesini oylarınıza sunuyorum: Kabul
edenler… Etmeyenler… Kabul edilmiştir. 
1’inci maddeyi okutuyorum: 
DÜNYA TİCARET ÖRGÜTÜNÜ
KURAN MARAKEŞ ANLAŞMASINI TADİL EDEN PROTOKOL İLE TİCARETİN KOLAYLAŞTIRILMASI
ANLAŞMASININ ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) “Dünya Ticaret Örgütü
Kuruluş Anlaşması”nın mal ticareti anlaşmalarını içeren 1A no’lu ekine ilave
edilmek üzere, 27 Kasım 2014 tarihinde Dünya Ticaret Örgütü Genel Konsey’inde
kabul edilen, “Dünya Ticaret Örgütünü Kuran Marakeş Anlaşmasını Tadil Eden
Protokol” ile söz konusu protokolün ekinde yer alan “Ticaretin Kolaylaştırılması
Anlaşması”nın onaylanması uygun bulunmuştur. 
BAŞKAN – 1’inci madde üzerinde söz isteyen yok. 
Soru yok. 
1’inci maddeyi oylarınıza sunuyorum: Kabul edenler…
Etmeyenler… Kabul edilmiştir.
2’nci maddeyi okutuyorum:
MADDE 2- (1) Bu Kanun yayımı
tarihinde yürürlüğe girer. 
BAŞKAN – 2’nci madde üzerinde söz isteyen yok. 
Soru yok. 
2’nci maddeyi oylarınıza sunuyorum: Kabul edenler…
Etmeyenler… Kabul edilmiştir.
3’üncü maddeyi okutuyorum:
MADDE 3- (1) Bu Kanun hükümlerini
Bakanlar Kurulu yürütür.
BAŞKAN – 3’üncü madde üzerinde söz isteyen yok. 
Soru yok.
Oylarınıza sunuyorum: Kabul edenler... Etmeyenler...
3’üncü madde kabul edilmiştir. 
Tasarının tümü açık oylamaya tabidir.
Açık oylamanın elektronik cihazla yapılmasını
oylarınıza sunuyorum: Kabul edenler… Etmeyenler… Kabul edilmiştir.
Oylama için üç dakika süre vereceğim.
Oylama işlemini başlatıyorum.
(Elektronik cihazla oylama yapıldı) 
BAŞKAN - Dünya Ticaret Örgütünü Kuran Marakeş
Anlaşmasını Tadil Eden Protokol ile Ticaretin Kolaylaştırılması Anlaşmasının
Onaylanmasının Uygun Bulunduğuna Dair Kanun Tasarısı açık oylama sonucu:
“Kullanılan oy sayısı : 215
Kabul : 210
Ret : 4
Çekimser : 1  (x)

 Kâtip Üye  Kâtip
Üye
 Mustafa Açıkgöz Mücahit
Durmuşoğlu
 Nevşehir  Osmaniye”
BAŞKAN – Tasarı kabul edilmiş ve kanunlaşmıştır,
hayırlı olsun.
3’üncü sırada yer alan Suç Gelirlerinin Aklanması,
Araştırılması, El Konulması, Müsaderesi ve Terörizmin Finansmanına İlişkin
Avrupa Konseyi Sözleşmesinin Onaylanmasının Uygun Bulunduğuna Dair Kanun
Tasarısı (1/323) ve Dışişleri Komisyonu Raporu’nun görüşmelerine başlayacağız.
3.- Suç Gelirlerinin Aklanması,
Araştırılması, El Konulması, Müsaderesi ve Terörizmin Finansmanına İlişkin
Avrupa Konseyi Sözleşmesinin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/323) (S. Sayısı: 51)
BAŞKAN – Komisyon? Yok. 
Ertelenmiştir. 
Bundan sonra da Komisyonun bulunmayacağı
anlaşıldığından alınan karar gereğince, “Kanun Tasarı ve Teklifleri ile
Komisyonlardan Gelen Diğer İşleri” sırasıyla görüşmek için, 19 Ocak 2016 Salı
günü saat 15.00’te toplanmak üzere birleşimi kapatıyorum; iyi geceler
diliyorum. 
Kapanma Saati: 00.49




(x) Bu bölümde hatip tarafından Türkçe
olmayan bir kelime ifade edildi.


(x) 60 S. Sayılı Basmayazı 12/1/2016
tarihli 26’ncı Birleşim Tutanağına eklidir.


(X) Bu bölümde Hatip tarafından Türkçe
olmayan bir kelime ifade edildi. 


(X) Bu bölümlerde Hatip tarafından Türkçe
olmayan kelimeler ifade edildi.





(x) Açık oylama kesin sonuçlarını
gösteren tablo tutanağa eklidir. 


(xx) 18 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir. 





