



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

40’ıncı Birleşim
17 Şubat 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Muş Milletvekili Ahmet Yıldırım’ın,
sporda ayrımcılık ve fair play konusuna ilişkin gündem dışı konuşması
2.- Trabzon Milletvekili Haluk Pekşen’in,
ülkemizin içinde bulunduğu siyasi ve ekonomik sorunların doğrudan turizm
sektörü üzerinde yarattığı olumsuz etkilere ilişkin gündem dışı konuşması
3.- Düzce Milletvekili Faruk Özlü’nün,
Düzce ilinin gündemdeki konularına ilişkin gündem dışı konuşması
V.- AÇIKLAMALAR
1.- İstanbul Milletvekili Mahmut Tanal’ın,
İstanbul’un Şile ilçesinde yaşanan bazı sorunlara ilişkin açıklaması
2.- Manisa Milletvekili Mazlum Nurlu’nun,
taşeron işçilerin hepsinin ayrım yapılmadan kadroya alınmaları gerektiğine
ilişkin açıklaması
3.- Bursa Milletvekili Erkan Aydın’ın,
Türkiye Futbol Federasyonun çifte standartlı uygulamamaları sonucu Bursaspor’a
verilen cezanın düzeltilmesini talep ettiğine ilişkin açıklaması
4.- İstanbul Milletvekili Sibel Özdemir’in,
Uluslararası Öğrenci Değerlendirme Programı ve benzeri uluslararası
değerlendirme sonuçlarına göre eğitimde başarı sıralamasındaki düşüklüğün
sebepleri, sonuçları ve çözüm önerileri konusunda hiçbir çalışmanın
yapılmadığına ilişkin açıklaması
5.- Mersin Milletvekili Baki Şimşek’in,
Mersin ve Tarsus’taki terör eylemleri konusunda Hükûmetten gerekli tedbirleri
almasını talep ettiğine, Mersin’in Tarsus ilçesi Alifakı köyüne yapılan cezaevinin
durumuna ilişkin açıklaması
6.- Mersin Milletvekili Aytuğ Atıcı’nın,
Mersin’in Gülek beldesinde 2/B arazilerine çok yüksek fiyat biçildiği için
vatandaşların bu arazileri almasının mümkün olmadığına ve Hükûmetin acilen bu
konuyu ele alması gerektiğine ilişkin açıklaması
7.- İstanbul Milletvekili Filiz
Kerestecioğlu Demir’in, devletin Artvin Cerattepe’de doğaya sahip çıkan halka
karşı savaş açtığına ilişkin açıklaması
8.- Sivas Milletvekili Ali Akyıldız’ın,
ÇEDAŞ’ta 400 işçinin işten çıkarılmasına ve Sivas’ta uzman doktor sıkıntısı
yaşandığına ilişkin açıklaması
9.- İstanbul Milletvekili Didem Engin’in,
ülkemizdeki genç istihdamı sorununun Meclis çatısı altında konuşulması ve
gerekli tedbirlerin alınması gerektiğine ilişkin açıklaması
10.- Balıkesir Milletvekili Ahmet Akın’ın,
Balıkesir’de tarım ve hayvancılık sektöründe yaşanan sorunlara ilişkin
açıklaması
11.- Adıyaman Milletvekili Adnan
Boynukara’nın, Meclisi yeni anayasa talebinin takipçisi olmaya davet ettiğine
ilişkin açıklaması
12.- Denizli Milletvekili Melike
Basmacı’nın, 2016 yılı Yatırım Programı’nda Denizli bölge hastanesinin yer alıp
almadığını öğrenmek istediğine ilişkin açıklaması
13.- Denizli Milletvekili Cahit Özkan’ın,
13 Şubatta Hatay’da şehit düşen askere Allah’tan rahmet dilediğine ve terörü
destekleyenleri lanetlediğine ilişkin açıklaması
14.- Samsun Milletvekili Kemal Zeybek’in,
Artvin Cerattepe’de doğa katliamını durdurmak için Artvin halkıyla birlikte
mücadelesini sürdüren Artvin Milletvekili Uğur Bayraktutan ile yöre halkının yanında
olduğuna ilişkin açıklaması
15.- İstanbul Milletvekili Onursal
Adıgüzel’in, Artvin Cerattepe’de polisin ve jandarmanın coplu, biber gazlı
müdahalesine karşı direnen halkı selamladığına ve Dilek Doğan davasının
görüldüğü duruşma salonunda yaşanan olaylara ilişkin açıklaması
16.- Bursa Milletvekili Nurhayat Altaca
Kayışoğlu’nun, iktidarın hukuksuz uygulamalarının her gün artarak devam
ettiğine ilişkin açıklaması
17.- İstanbul Milletvekili Halis
Dalkılıç’ın, bir televizyon programında Türk Silahlı Kuvvetlerinin Azez-Halep
hattını açık tutmak üzere yaptığı operasyonun doğru olduğu şeklinde açıklama
yapan eski Cumhuriyet Halk Partisi Genel Başkanı Deniz Baykal’ı tebrik ettiğine
ilişkin açıklaması

18.- Giresun Milletvekili Bülent Yener
Bektaşoğlu’nun, Adli Tıp Kurumunun otopsi işlemlerini mesai saatleri dışında
yapması nedeniyle cenazelerin ailelere teslim edilmesinin gecikmesinin
yöresinde sorun olduğuna, bu konuda Adalet Bakanlığından bir çalışma beklediğine
ve Artvin Cerattepe’deki halkı desteklediğine ilişkin açıklaması
19.- İstanbul Milletvekili Ali Şeker’in,
Artvin Cerattepe’deki direnişi selamladığına, Hükûmetin doğayı daha fazla
katletmesine karşı halkın daha fazla mücadele edeceğine ve Sera Kadıgil’e
verilen cezanın otoriterleşmeyi pekiştirdiğine ilişkin açıklaması
20.- Adana Milletvekili İbrahim Özdiş’in,
2015 yılında kapatılan polis meslek yüksekokulu öğrencilerinin mağduriyetine ve
Artvin Cerattepe’de açlık grevine başlayan Uğur Bayraktutan’ı kutladığına ilişkin
açıklaması
21.- Düzce Milletvekili Faruk Özlü’nün,
İstanbul Milletvekili Mahmut Tanal’ın yerinden sarf ettiği bazı ifadelerine
ilişkin açıklaması
22.- İstanbul Milletvekili Mahmut Tanal’ın,
Düzce Milletvekili Faruk Özlü’nün yaptığı açıklamasındaki bazı ifadelerine
ilişkin açıklaması
23.- Diyarbakır Milletvekili İdris
Baluken’in, AKP Hükûmetinin hukuk dışı sıkıyönetim uygulamalarının can almaya,
halkı mağdur etmeye devam ettiğine, Cizre’de cenazeler tahrip edilerek ve
değişik illere dağıtılarak cenazeler üzerinden ailelere işkence etmenin
insanlık dışı bir yaklaşım olduğuna, bütün bunlara rağmen örgüte katılım
sayısının arttığına ve AKP’nin bu savaş uygulamalarından bir an önce vazgeçerek
müzakere yöntemine başvurması gerektiğine ilişkin açıklaması
24.- Manisa Milletvekili Erkan Akçay’ın,
terör örgütleri veya legal görünüm altında illegal faaliyet yürüten yapılarla
mücadele edilmesine yönelik (2016/4) sayılı Başbakanlık Genelgesi’ne ve
yürürlükteki mevzuatın gerçek manada terörle mücadele konseptine oturmasını
temenni ettiğine ilişkin açıklaması
25.- Manisa Milletvekili Özgür Özel’in,
iktidar partisine mensup TBMM Başkan Vekillerinin de birer dakikalık söz hakkı
tanımasını ümit ettiğine, Adıyaman Milletvekili Adnan Boynukara’nın yaptığı
açıklamasındaki bazı ifadelerine ve iktidar partisi ile Meclis Başkanının
sarayın statükosundan özgürleşemediğine ilişkin açıklaması
26.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ve Türkiye’de demokrasinin ve özgürlüklerin güçlenmesi,
vatandaşların huzur içinde yaşaması için terörle mücadelenin çok önemli
olduğuna ilişkin açıklaması
27.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması


28.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
29.- Manisa Milletvekili Tur Yıldız
Biçer’in, Artvin Cerattepe’de Artvin Milletvekili Uğur Bayraktutan’ın açlık
grevine başladığına ve asker ile polisin derhâl Cerattepe’den çekilmesi
gerektiğine ilişkin açıklaması
30.- Amasya Milletvekili Mehmet Naci
Bostancı’nın, Şanlıurfa Milletvekili Osman Baydemir’in HDP grup önerisi
üzerinde yaptığı konuşmasındaki bazı ifadelerine ilişkin açıklaması
31.- Manisa Milletvekili Erkan Akçay’ın,
Şanlıurfa Milletvekili Osman Baydemir’in HDP grup önerisi üzerinde yaptığı
konuşmasındaki bazı ifadelerine ilişkin açıklaması
32.- Diyarbakır Milletvekili İdris
Baluken’in, Amasya Milletvekili Mehmet Naci Bostancı ile Manisa Milletvekili
Erkan Akçay’ın yaptıkları açıklamalarındaki bazı ifadelerine ilişkin açıklaması
33.- Manisa Milletvekili Erkan Akçay’ın,
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
34.- Adıyaman Milletvekili Adnan
Boynukara’nın, Türkiye’nin farklı merkezlerinde yürütülmek istenen yeni tarz
terör faaliyetlerinin özünün Maoist stratejiye dayandığına ilişkin açıklaması
35.- İstanbul Milletvekili Filiz
Kerestecioğlu Demir’in, Ankara’da yaşanan patlama nedeniyle Meclis
çalışmalarına bir süre ara verilmesinin doğru olacağına ilişkin açıklaması
36.- Manisa Milletvekili Özgür Özel’in,
Ankara’da yaşanan patlama nedeniyle Meclis çalışmalarına bir süre ara
verilmesinin doğru olacağına ilişkin açıklaması
37.- Amasya Milletvekili Mehmet Naci
Bostancı’nın, Ankara’da yaşanan patlama nedeniyle çalışmalara ara verilmesinin
gerekli olmadığına ve Meclisin rutin gündemini takip etmesinin uygun olacağına
ilişkin açıklaması
38.- Muğla Milletvekili Mehmet Erdoğan’ın,
bütün terör eylemlerini lanetlediğine ve Ankara’da yaşanan patlama nedeniyle
Meclisin çalışmasına ara vermesini doğru bulmadığına ilişkin açıklaması
39.- Manisa Milletvekili Özgür Özel’in,
terör olayları nedeniyle Meclis çalışmalarının durdurulmasının gerekmediğine
ancak Ankara’da yaşanan patlama konusunda bilgi sahibi olabilmek için kısa bir
ara verilebileceğine ve bakanların bu konuda Meclisi aydınlatması gerektiğine
ilişkin açıklaması
40.- Orman ve Su İşleri Bakanı Veysel
Eroğlu’nun, Ankara’da yaşanan patlamayla ilgili kendilerine detaylı bilginin
henüz ulaşmadığına, terör örgütlerini lanetlediğine ve bu durumda Meclisin
faaliyetlerine devam etmesinin önemli olduğuna ilişkin açıklaması


41.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması
42.- Adalet Bakanı Bekir Bozdağ’ın,
Ankara’daki terör saldırısını kınadığına, hayatını kaybedenlere Allah’tan
rahmet, yaralılara acil şifalar dilediğine ve Türkiye Cumhuriyeti devletinin
bugüne kadar hiçbir terör örgütüne boyun eğmediğine, bundan sonra da
eğmeyeceğine ilişkin açıklaması
43.- Orman ve Su İşleri Bakanı Veysel
Eroğlu’nun, Artvin’deki bakır madeni sahasıyla ilgili yapılacak çalışmaların
ormana zarar vermeyeceğine ilişkin açıklaması
44.- Manisa Milletvekili Özgür Özel’in,
terörün kınanması gereken bir insanlık suçu olduğu noktasında ortak bir
iradenin ortaya konmasının son derece önemli olduğuna ve CHP Grubu olarak
Ankara’daki terör saldırısında hayatını kaybedenlere Allah’tan rahmet, yaralılara
acil şifalar dilediklerine ilişkin açıklaması
45.- Manisa Milletvekili Erkan Akçay, MHP
Grubu olarak Ankara’daki terör saldırısında hayatını kaybedenlere Allah’tan
rahmet, yaralılara acil şifalar dilediklerine, Türkiye Cumhuriyeti’nin terörü
yok edebilecek güçte olduğuna ve Türkiye Büyük Millet Meclisinin ortak ve
kararlı bir duruşu sergileyebileceğine ilişkin açıklaması
46.- Diyarbakır Milletvekili İdris
Baluken’in, Ankara’daki acımasız saldırıyı kınadıklarına, Halkların Demokratik
Partisi olarak bugüne kadar can kayıpları ve yaralanmalarla sonuçlanan bütün
olayların karşısında durduklarına ve yaşanan bu sorunlarla ilgili demokratik
siyasetin mutlaka bir çözüm bulması gerektiğine ilişkin açıklaması
47.- Amasya Milletvekili Mehmet Naci
Bostancı’nın, Ankara’daki terör saldırısında hayatını kaybedenlere Allah’tan
rahmet, yaralılara acil şifalar dilediklerine ve ortak bir metinle terörün
karşısında milletimizin kararlılığının ortaya konulmasını çok önemli
bulduklarına ilişkin açıklaması
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Konya Milletvekili
Abdullah Ağralı (4/15) ile Antalya Milletvekili Gökcen Özdoğan Enç’in (4/16)
Kadın Erkek Fırsat Eşitliği Komisyonu üyeliklerinden 17/2/2016 tarihinde
istifalarına ilişkin önerge yazısı 
B) Meclis Araştırması Önergeleri
1.- Konya Milletvekili Mustafa Hüsnü
Bozkurt ve 29 milletvekilinin, kamudaki kadro sorununun araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/96)



2.- İstanbul Milletvekili Mustafa Sezgin
Tanrıkulu ve 27 milletvekilinin, değerli taşlar vergiye tabi değilken bazı
ürünlerdeki ÖTV ve KDV oranlarının yüksek olmasının nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/97)
3.- İstanbul Milletvekili Mustafa Sezgin
Tanrıkulu ve 22 milletvekilinin, “Esedullah Timi” denen kişi veya kişilerin mahiyetinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/98) 
C) Gensoru Önergeleri
1.- HDP Grubu adına, Grup Başkan Vekili
Diyarbakır Milletvekili İdris Baluken’in, sokağa çıkma yasağı uygulanan
yerlerde kişilerin yaşam haklarının korunmasına yönelik gerekli tedbirleri
almadığı ve sağlık hizmetlerinde aksamalara sebebiyet verdiği iddiasıyla Sağlık
Bakanı Mehmet Müezzinoğlu hakkında gensoru açılmasına ilişkin önergesi (11/1)
2.- HDP Grubu adına, Grup Başkan Vekili
Diyarbakır Milletvekili İdris Baluken’in, sokağa çıkma yasağı uygulanan
yerlerde meydana gelen yaşam hakkı ihlalleri konusunda gerekli tedbirleri
almadığı ve sokağa çıkma yasaklarıyla sorunların derinleşmesine zemin hazırladığı
iddiasıyla İçişleri Bakanı Efkan Ala hakkında gensoru açılmasına ilişkin
önergesi (11/2)
VII.- ÖNERİLER
A) Siyasi Parti Grubu Önerileri
1.- MHP Grubunun, 17/2/2016 tarih ve 1220
sayıyla Adana Milletvekili Mevlüt Karakaya ve arkadaşları tarafından,
hayvancılık sektöründeki temel sorunların çözülmesi, kırmızı et üretimi ile
tüketimi arasındaki açığın kapatılması, et ithalatının önlenmesi, et
fiyatlarındaki dalgalanmaların önüne geçilmesi, piyasa regülasyonunun takibinin
yapılması ve spekülatif hareketlerin engellenmesi için hangi tedbirlerin alınacağı
hususlarının belirlenmesi amacıyla verilmiş olan Meclis araştırması
önergesinin, Genel Kurulun 17 Şubat 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
2.- HDP Grubunun, 16/2/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, Türkiye’nin başta Azez ve Cerablus olmak
üzere Rojava ve Suriye politikaları hakkında verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, Genel Kurulun 17 Şubat 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde yapılmasına
ilişkin önerisi


3.- CHP Grubunun, 14/12/2015 tarihinde
Antalya Milletvekili Niyazi Nefi Kara ve arkadaşları tarafından, ülkemizdeki
Suriyeli sığınmacıların sağlık takiplerinin düzenli yapılmaması nedeniyle
toplum sağlığı için oluşan tehditlerin tüm boyutlarıyla araştırılması ve
gerekli tedbirlerin alınması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, Genel Kurulun 17 Şubat 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
4.- AK PARTİ Grubunun, Genel Kurulun
çalışma saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında yer alan Kanun
Tasarılarının sıralarının yeniden düzenlenmesi; bastırılarak dağıtılan (11/1)
ve (11/2) esas numaralı Gensoru Önergelerinin 23 Şubat 2016 Salı günkü gündemin
“Özel Gündemde Yer Alacak İşler” kısmının 1’inci ve 2’nci sıralarına alınmasına
ve Anayasa’nın 99’uncu maddesi gereğince gündeme alınıp alınmayacağı
hususundaki görüşmelerinin 23 Şubat 2016 Salı günkü birleşiminde yapılmasına ve
117 sıra sayılı Kanun Tasarısı’nın İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi 
VIII.- SATAŞMALARA İLİŞKİN KONUŞMALAR
1.- Adana Milletvekili Mevlüt Karakaya’nın,
Aydın Milletvekili Mehmet Erdem’in MHP grup önerisi üzerinde yaptığı konuşması
sırasında şahsına ve Milliyetçi Hareket Partisine sataşması nedeniyle konuşması
2.- Edirne Milletvekili Okan
Gaytancıoğlu’nun, Antalya Milletvekili Gökcen Özdoğan Enç’in MHP grup önerisi
üzerinde yaptığı konuşması sırasında şahsına sataşması nedeniyle konuşması
3.- Adana Milletvekili Mevlüt Karakaya’nın,
Antalya Milletvekili Gökcen Özdoğan Enç’in MHP grup önerisi üzerinde yaptığı konuşması
sırasında şahsına sataşması nedeniyle konuşması
4.- Antalya Milletvekili Gökcen Özdoğan
Enç’in, Manisa Milletvekili Özgür Özel’in yerinden sarf ettiği bazı ifadeleri
sırasında şahsına sataşması nedeniyle konuşması
5.- Kocaeli Milletvekili Haydar Akar’ın,
Antalya Milletvekili Gökcen Özdoğan Enç’in sataşma nedeniyle yaptığı konuşması
sırasında CHP Grubuna sataşması nedeniyle konuşması
6.- Diyarbakır Milletvekili İdris
Baluken’in, Antalya Milletvekili Gökcen Özdoğan Enç’in sataşma nedeniyle
yaptığı konuşması sırasında HDP Grubuna sataşması nedeniyle konuşması
7.- Adana Milletvekili Mevlüt Karakaya’nın,
Antalya Milletvekili Gökcen Özdoğan Enç’in sataşma nedeniyle yaptığı konuşması
sırasında MHP Grubuna sataşması nedeniyle konuşması
8.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
9.- Şanlıurfa Milletvekili Osman
Baydemir’in, Amasya Milletvekili Mehmet Naci Bostancı’nın yaptığı açıklaması
sırasında şahsına sataşması nedeniyle konuşması
10.- Amasya Milletvekili Mehmet Naci
Bostancı’nın, Şanlıurfa Milletvekili Osman Baydemir’in sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
11.- Şanlıurfa Milletvekili Osman
Baydemir’in, Adana Milletvekili Talip Küçükcan’ın HDP grup önerisi üzerinde
yaptığı konuşması sırasında şahsına sataşması nedeniyle konuşması
12.- Amasya Milletvekili Mehmet Naci
Bostancı’nın, Manisa Milletvekili Özgür Özel’in AK PARTİ grup önerisi üzerinde
yaptığı konuşması sırasında AK PARTİ Grubuna sataşması nedeniyle konuşması
13.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
14.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in AK PARTİ grup önerisi
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
15.- Tokat Milletvekili Coşkun Çakır’ın,
Eskişehir Milletvekili Cemal Okan Yüksel’in 117 sıra sayılı Kanun Tasarısı’nın
tümü üzerinde CHP Grubu adına yaptığı konuşması sırasında AK PARTİ Grubuna
sataşması nedeniyle konuşması
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Ankara’nın merkezinde bir terör saldırısı olduğuna
ilişkin duyum alındığına, milletin birliğine yönelik bu eylemleri şiddetle
kınadığına ve Meclisin normal çalışmasına devam edeceğine ilişkin konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, Ankara’da gerçekleştirilen terör saldırısı sonucunda
çok sayıda insanın hayatını kaybettiğine ve yaralandığına, Türkiye Büyük Millet
Meclisinin çalışmalarını kararlılıkla sürdürüyor olmasının ve teröre karşı
ortak bir duruşu sergilemesinin tarihî bir görev olduğuna ve terörü şiddetle
kınadığına ilişkin konuşması
3.- Oturum Başkanı TBMM Başkan Vekili
Mehmet Akif Hamzaçebi’nin, Ankara’da yaşanan terör saldırısının kınanmasına
yönelik açıklamayı kapsayan önergenin bütün gruplarca imzalanmaması nedeniyle
ortak deklarasyon olarak işlem görmesinin mümkün bulunmadığına ilişkin
konuşması
X.- SEÇİMLER
A) Komisyonlarda Açık Bulunan Üyeliklere
Seçim
1.- Kadın Erkek Fırsat Eşitliği
Komisyonunda açık bulunan üyeliğe seçim

XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Kişisel Verilerin Korunması Kanunu
Tasarısı ve Adalet Komisyonu Raporu (1/541) (S. Sayısı: 117)
2.- Türkiye Cumhuriyeti Hükümeti ile
Amerika Birleşik Devletleri Hükümeti Arasında Genişletilmiş Bilgi Değişimi
Yoluyla Uluslararası Vergi Uyumunun Artırılması Anlaşması ve Eki Mutabakat Zaptının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/310) (S. Sayısı: 6)
XII.- USUL HAKKINDA GÖRÜŞMELER
1.- Oturum Başkanı TBMM Başkan Vekili
Mehmet Akif Hamzaçebi’nin, bütün gruplarca imzalanmayan önergeyi ortak deklarasyon
olarak işleme almamasının İç Tüzük hükümlerine uygun olup olmadığı hakkında
XIII.- YAZILI SORULAR VE CEVAPLARI
1.- Ankara Milletvekili Murat Emir’in,
Meteoroloji Genel Müdürlüğünün başka bir yere taşınacağı iddiasına ilişkin
Başbakandan sorusu ve Orman ve Su İşleri Bakanı Veysel Eroğlu’nun cevabı7/1499)
2.- Manisa Milletvekili Özgür Özel’in,
geçici orman işçilerine zorla fazla mesai yaptırıldığı yönündeki iddialara
ilişkin sorusu ve Orman ve Su İşleri Bakanı Veysel Eroğlu’nun cevabı (7/1566)
3.- Diyarbakır Milletvekili Altan Tan’ın,
temsil ve ağırlama giderlerine ilişkin Avrupa Birliği Bakanı’ndan sorusu ve
Avrupa Birliği Bakanı Volkan Bozkır’ın cevabı (7/1614)
4.- Bursa Milletvekili Ceyhun İrgil’in, son
beş yıl içinde açılışı yapılan tesislere ilişkin sorusu ve Orman ve Su İşleri
Bakanı Veysel Eroğlu’nun cevabı (7/1796)
17 Şubat 2016 Çarşamba
BİRİNCİ OTURUM
Açılma Saati: 14.01
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA
(Sakarya)
----- 0 -----
BAŞKAN
– Türkiye Büyük Millet Meclisinin 40’ıncı Birleşimini açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için üç dakikalık süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını,
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, sporda ayrımcılık ve fair play hakkında söz isteyen Muş
Milletvekili Ahmet Yıldırım’a aittir. 
Buyurun
Sayın Yıldırım. (HDP sıralarından alkışlar)
Süreniz
beş dakikadır.
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Muş Milletvekili Ahmet Yıldırım’ın,
sporda ayrımcılık ve fair play konusuna ilişkin gündem dışı konuşması
AHMET
YILDIRIM (Muş) – Teşekkürler Sayın Başkan.
Sayın
Başkan, değerli milletvekilleri; sporun ortaya çıkış felsefesi beden ve ruh
sağlığı ile barış, kardeşlik ve mutluluk üzerine kuruludur. Tarihsel kesit
içerisinde sporun müsabakalı dönemi bile rekabetin minimize edildiği bir
dönemdir. Ancak, sınıflı toplumla birlikte bu ruh bozulmuş…
İDRİS
BALUKEN (Diyarbakır) – Sayın Başkan, çok fazla uğultu var ve bir düzen yok.
BAŞKAN
– Bir saniye Sayın Yıldırım…
Sayın
milletvekilleri, Genel Kurul salonunda bir uğultu var, hatibi sakin bir şekilde
dinleme imkânı olmadığını görüyorum. Lütfen -herkes yerine oturursa- sayın
hatibi dikkatli bir şekilde dinleyelim efendim.
Buyurunuz
Sayın Yıldırım.
AHMET
YILDIRIM (Devamla) – Süremizi yeniden…
BAŞKAN
– Sürenizi bir dakika artıracağım, merak etmeyin.
AHMET
YILDIRIM (Devamla) – Sınıflı toplumla birlikte spordaki barış, kardeşlik ve
mutluluğa dayalı olan ruh bozulmuş, vahşi kapitalizm döneminde ise spor ruhu ve
felsefesi tümüyle bağlamından koparılarak artık spor endüstrisi, futbol
endüstrisi gibi kavramlarla anılmaya başlanmış, burada akıl almaz meblağlarla
sporcu transfer edildiği bir çağa doğru gelinmiştir. Zaten, özellikle milyon
eurolar ve milyon dolarlarla ifade edilen transfer ücretlerinin işin içine
karıştığı spor bu saatten sonra spor olmaktan çıkmıştır. Burada ifade etmek
isterim ki Türkiye’de özellikle Batılılaşan bu spor anlayışına dönük ciddi bir
eğilim gelişmiş, burada Türkiye’de başta Futbol Federasyonu olmak üzere spor
kulüpleri siyasallaşmış, milliyetçiliğin bir argümanı hâline dönüştürülmüştür. 
Son
haftalarda, Diyarbakır merkezli bir spor kulübü olarak Amedspor, kırk yıllık
tarihinden aldığı misyonla birlikte farklı adlar içerisinde anılmış olsa bile
-son iki yıldır “Amedspor” adıyla faaliyet yürüten kulübümüz- ciddi bir
ırkçılık ve milliyetçilik dalgasıyla saldırı altına alınmış, Futbol Federasyonu
ise bunları görmezden gelerek Amedspor’un sporun çıkış felsefesi ve ruhu olan
barış, kardeşlik ve fair playe sahip çıkan kimliğine dönük akıl almaz
müeyyideler uygulamaya başlamıştır. Burada, Amedspor, bilinmelidir ki 1.500’ün
üzerinde lisanslı sporcusu ve kadın futbolundan engelli basketboluna, briçten
bütün amatör branşlara kadar 1.500 lisanslı sporcusuyla Fenerbahçe’den sonra en
fazla lisanslı sporcuya sahip olan ve sporun amatör ruhunu korumaya çalışan bir
kulüptür. Dört yıldır İkinci Lig’de mücadele eden Amedspor’un futbol takımı
gittiği deplasmanlarda da, ev sahipliği yaptığı bütün kulüplere de ev
sahipliğinin kardeşliğinden, kadirşinaslığından asla taviz vermemiştir.
Amedspor öz yeterlilik anlayışı içerisinde tesisleşmeye ve alt yapıya önem
vermiş, kendi klasmanındaki en mütevazı bütçeyle sportif başarılarını da
sürekli yükselterek bu yıl Ziraat Türkiye Kupası’nda ülkemizin ilk 8 takımından
biri olmuştur. Tamamı Süper Lig içerisinde olan bu 8 takımdan PTT Birinci
Lig’ten hiçbir kulüp bulunmamakta, İkinci Lig’in tek takımı ise Amedspor
olmuştur. 
Amedspor,
alt yapıya verdiği önem, çocuklarımızın ve gençlerimizin geleceğine dönük
yaptığı bu yatırımla, deyim yerindeyse sporun bağlamından koparıldığı bu
atmosferde çölde bir vaha gibi durmuştur. Gördüğü baskılar, deplasmanlarda
uğramış olduğu ırkçılıklara göz yuman Futbol Federasyonu, Amedspor’un barış ve
kardeşlik çığlığına ve çıkışlarına ise akıl almaz idari para cezaları, bunun
yanı sıra saha kapatma, seyircisiz oynama ve oyuncularını cezalandırma gibi bir
süreci işletmiştir. Düşünün, sosyal medyada toplumsal barışı öven ve “Yaşasın
barış.” diyen bir sporcusu Türkiye futbol tarihinin en yüksek cezasına
çarptırılmış ve 12 resmî müsabakadan men edilmiştir. Aynı şekilde, dün, Futbol
Federasyonu Profesyonel Disiplin Kurulu, Türkiye Kupası çeyrek finalinde
Fenerbahçe maçına “Çocuklar ölmesin, maça gelsin.” pankartıyla çıktığı için
yine ceza vermekten imtina etmemiştir. Futbol Federasyonu bir akıl tutulması
yaşamaktadır. Futbol Federasyonu devasa tesisleşme, altyapı sorunları orta
yerde dururken, sporda şiddet, doping, şike davaları orta yerde dururken
maalesef, işini gücünü bırakmış, öz yeterlilik üzerinden bir çıkış ve toplumsal
spor anlayışını esas almaya çalışan Amedspor’u cezalandırmaya devam etmektedir.
En son, çeyrek final öncesinde, asla Bursa kentini temsil etmeyen ve maçtan
önce Bursa’daki belli bir ırkçı güruhun üç gün boyunca sosyal medyadan
örgütlediği ırkçılığa göz yummuştur. Maçın başından sonuna kadar, bütün ırkçı
ve milliyetçi sloganları atan belli bir çevreyi ise görmezden gelmiştir. Bu
temelde, Futbol Federasyonu bu yaklaşımlarıyla artık, eline kına yakabilir.
Sanırsınız ki…
(Mikrofon
otomatik cihaz tarafından kapatıldı)
BAŞKAN
– Sayın Yıldırım, sürenizi yeniden başlatmıştım, o uğultu nedeniyle sizden
kesilen süreyi ama sürenizi artıracağım, dediğim için, kendi sözüme uyuyorum,
mikrofonunuzu açıyorum. 
Buyurun,
sözlerinizi tamamlayınız. 
AHMET
YILDIRIM (Devamla) – Teşekkür ederim. 
Söz
konusu ırkçılık ve milliyetçilikle karşılaşan Amedspor, Bursaspor maçına
ülkemizin dört bir yanından Konyalı, Antalyalı, Düzceli, İstanbul, Ankara,
Batman, Diyarbakır, Mardin doğumlu oyuncularla maça çıkarken, ilk 11’de
Türkiye’nin tamamından sporcular bulunurken; Bursaspor, sadece 2 Türkiye
kökenli oyuncuyla, Afrika, Avrupa ve Güney Amerika’dan oyuncularla çıkmış,
bunun üzerinden Amedspor’a karşı bir Türkiyelilik geliştirme üstünlüğü
taslamıştır. Dünyanın neresinden olursa olsun bütün sporcuların bütün ülkelerde
oynayabileceği anlayışına sahip çıkma saikiyle hareket eden Amedspor’un bu
barış çığlığına, bu rol model olan kulüp anlayışına özellikle kulak verilmeli
ve güç, destek sunulmalıdır. Amedspor hangi müeyyidelerle karşılaşırsa
karşılaşsın…
(Mikrofon
otomatik cihaz tarafından kapatıldı)
AHMET
YILDIRIM (Devamla) – …daha önce yöneticiliğini yaptığım için…
BAŞKAN
– Teşekkür ederim Sayın Yıldırım.
AHMET
YILDIRIM (Devamla) – Ben teşekkür ederim. 
Saygılarımla.
(HDP sıralarından alkışlar)
BAŞKAN
– Sağ olun. 
Gündem
dışı ikinci söz, ülkemizin içinde bulunduğu siyasi ve ekonomik sorunların
doğrudan turizm sektörü üzerinde yarattığı olumsuz etkiler hakkında söz isteyen
Trabzon Milletvekili Haluk Pekşen’e aittir. 
Buyurun
Sayın Pekşen. (CHP sıralarından alkışlar) 
Süreniz
beş dakikadır. 
2.- Trabzon Milletvekili Haluk Pekşen’in,
ülkemizin içinde bulunduğu siyasi ve ekonomik sorunların doğrudan turizm
sektörü üzerinde yarattığı olumsuz etkilere ilişkin gündem dışı konuşması
HALUK
PEKŞEN (Trabzon) – Sayın Başkan, saygıdeğer milletvekilleri; Türkiye’nin
gündemi ile Parlamentonun gündeminin örtüşeceği günleri umutla bekliyoruz.
Türkiye’nin gündeminde açlık, yoksulluk, sefalet ve terör var ama Parlamento
niyeyse başka gündemlerle uğraşıyor ve özellikle üniversiteler ve yargı, tıpkı
Titanic batarken müzik dinleyen yolcular gibi. Gideceği yönü bilmeyen kaptan
için, hiçbir rüzgâr doğru rüzgâr değildir. Bırakınız geleceği öngörüp
planlamayı, gün içerisinde bile tutarlı bir çizgi ne yazık ki yoktur. Uygarlık
tarihi, Anadolu tarihi büyük derslerle doludur. Sizler, tarihten ders almak
yerine, tarihe olan kininizin esiri olmak üzeresiniz. Ülke moralsiz, halk
mutsuzdur. Sağduyu yerine hamaset, uzlaşma yerine intikam ve dayatma, uzak
görüşlü liderlik yerine ise siyasal yobazlığın dayatıldığı bir ülke ortaya
çıkmak üzeredir.
Nasıl
İtalya tarihi Avrupa tarihinin bir bileşkesi ise Türkiye tarihi de Avrasya
tarihinin bileşkesidir. Üç kıtaya yayılan çok uluslu bir imparatorluğun merkezî
göçler ve istilalar sonucu birçok etnik kökenin karışımı hâline gelen bir
toplum; Etrüskler, Lombardlar, Grekler, Franklar, Vandallar, Araplar,
Vizigotlar, Hunlar, Avarlar, Vatikanlar vesaire, faşizm, iç savaşlar, büyük
savaşlar; Avrupa ve hukukun üstünlüğü. Türkiye, Mustafa Kemal Atatürk ve silah
arkadaşlarıyla işte bu büyük devrimi başarmıştır; hukukun üstünlüğü ülkesini
kurmayı ve ulus devleti kurmayı başarmıştır. 
Bugün, Türkiye'nin sorunlarının Parlamento içerisinde
çözülmesi başarılmalıdır. Bırakınız sivil toplumu, Parlamentoya bile dayatma
aşamasına gelen bir anlayış, derhâl bütün siyasi partiler tarafından
reddedilmelidir. İngiltere, Fransa, İspanya teröre karşı son derece kararlı net
tavır sergiledi ve yendiler. Bu tavrı Türkiye Parlamentosunun da göstereceğine
inanıyorum. Ortak payda demokrasidir. Kürt sorununun çözümünde anayasal düzen
saydamlık içerisinde, tabusuz, özgürlükçü bir biçimde yeniden kurulmalıdır.
Güçlü ülkeler bölünmez. Bölünme kompleksine asla kapılmamalıyız. Güç
demokrasidir, hukuktur, ekonomi, ulusal güvenlik ve toplumsal kalkınmadır,
insani kalkınmışlık eğitim, sağlık, kadın hakları, teknoloji ve doğadır. Bütün
bu yönde atılacak adımlar geniş bir uzlaşmayla pekâlâ mümkündür. Bu da “oku”
ayetiyle başlayan, 700 ayette akla verilen önemi vurgulayan Kur’an-ı Kerim’de
de emredildiği gibidir. Akılcı, soğukkanlı, saygılı ve hoşgörülü bir tartışma
ortamı, partiler arası uzlaşma, işlevsel yaklaşım, kademeli çözümler ve ileri
derecede duyarlı bir toplumsal iletişim kaçınılmazdır. Bunca gencin şiddetin
derin acısını yaşayan bir ülkede siyaset dünyası bu küresel gerçeği anlamalı,
gereğini derhâl yapmalıdır. 
On dört yıllık iktidarınızda toplumda demokratik
kaygıların dehşet verici aşamaya gelmiş olması vahim bir durumdur. Partizan bir
kutuplaşmanın dayatıldığı bir toplumda yaşanan büyük kırılmalar yalnızca
demokrasiyi değil, ülkeyi de geri dönülmez, dehşet verici sonuçlara
sürükleyebilmektedir. 
Bütün uygar dünyada çağdaş uygarlığın temelini oluşturan
sivil toplum varken Türkiye’de bırakınız sivil toplumu, Gazi Meclis bile
sıradanlaştırılmaya çalışılmaktadır; rengârenk lambalar takılmış siyah camlı
araçlarla girilen ve beleş yemek yenilen bir yer algısına sürüklenmekte;
demokrasi adına, Türkiye Büyük Millet Meclisi adına üzüntü verici bir durum
olmaktadır. 
Uygar dünya için Türkiye, yalnızca öteki değildir,
anlaşılması, güvenilmesi zor bir ülkedir; itilip kakılan, refüze edilen, onuru
örselenen bir ülke konumuna sürüklenmektedir. Libya, Mısır, Irak, Suriye, Rusya
politikaları ve Ekvador’da bir milletvekilinin suratında patlayan yumruk
itibarın büyük iflası aşamasıdır. Özgür, yaratıcı ve öz güvenli insanların
ülkesi gitti, yerine konulan bir despotizm ruh hâli gelmiştir. Orta Doğu’da
istikrarsızlık, Afrika’da yoksulluk dünya jeopolitiğinin gerçeğidir. 
Bir siyasi rejim kişinin haklarını korumuyor, kişiyi
baskı altına alıyor ise insanlara baskıya karşı direnme, giderek ortadan
kaldırılan hukuk düzenini yeniden kurma hakkı doğar. 1793 Haklar Bildirgesi de
direnme hakkının hakların kayıt altına alındığı bir başka metindir. 
(Mikrofon otomatik cihaz tarafından kapatıldı)
HALUK
PEKŞEN (Devamla) – Birleşmiş Milletler ve Avrupa İnsan Hakları Sözleşmesi de
toplumun hukuka uyarlı, hukuk düzenine uyarlı direnme hakkını korumuş ve
kollamıştır. Türkiye Cumhuriyeti devleti de bu her iki sözleşmenin hem kurucusu
hem de imzacısıdır. Bu ülkenin yeniden Avrupa’nın çağdaş hukukun üstünlüğü
ülkesine dönmesi bu Parlamentonun en büyük başarısı olacaktır.
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Pekşen.
Gündem
dışı üçüncü söz, Düzce ilinin gündemdeki konuları hakkında söz isteyen Düzce
Milletvekili Faruk Özlü’ye aittir.
Buyurun
Sayın Özlü. (AK PARTİ sıralarından alkışlar) 
Süreniz
beş dakikadır.
3.- Düzce Milletvekili Faruk Özlü’nün,
Düzce ilinin gündemdeki konularına ilişkin gündem dışı konuşması
FARUK
ÖZLÜ (Düzce) - Sayın Başkan, değerli milletvekilleri; sözlerime başlamadan önce
yüce heyetinizi saygıyla selamlıyorum. Bugün, Düzce’yle ilgili konularda
görüşlerimi sizlerle paylaşmak üzere söz almış bulunuyorum.
Düzce:
12 Kasım depreminden sonra, 9 Aralık 1999’da kurulan Türkiye'nin en genç
ilidir, 17 yaşında bir gençtir. Akçakoca, Çilimli, Cumayeri, Gölyaka, Gümüşova,
Kaynaşlı, Yığılca gibi 7 ilçesi; Beyköy ve Boğaziçi gibi 2 beldesi vardır. 360
bin nüfusa sahiptir ve 3 milletvekili çıkarmaktadır.
Düzce:
Cumhuriyet Dönemi’nde gelişen bir şehirdir. Osmanlı nüfus yapısına sahiptir.
İmparatorluğun dağılma sürecinde Balkanlardan, Kafkaslardan Anadolu’ya gelen
Müslüman toplulukların yerleştirildikleri bölgelerden birisidir. 1864’ten
bugüne doğudan, batıdan, güneyden gelen insanların birlikte ve huzur içinde
yaşadıkları bir yerdir. Yüz elli yıldan fazla bir süredir, Balkanlardan gelenler
ile Kafkaslardan gelenlerin, Orta ve Doğu Karadeniz’den gelenler ile
yerlilerinin çatıştığı hiç görülmemiştir. Bu yönüyle farklılıkları birlikte
yaşatabilen örnek bir şehirdir.
Değerli
milletvekilleri, teşvik kanunlarından yararlandırılmış olan bu genç ve güzel
ilimiz büyümeye devam etmektedir. Bu süreçte, devlet hastanesi, kalıcı
konutlardaki iş yerlerinin öğrenci yurduna dönüştürülmesi, otogar, kültür
merkezi inşaatlarının bu yıl içinde, OSB-otoban bağlantı yolu inşaatının
önümüzdeki yılın ilk yarısı tamamlanması hedeflenmiştir. 
Düzce
milletvekilleri olarak üzerinde çalıştığımız konulardan bazıları da şunlardır:
Türkiye’nin birçok bölgesinde olduğu gibi Düzce’de de 2/B arazi sorunları
vardır. 2/B arazi sorunlarının çözümü için Çevre ve Şehircilik Bakanımız Sayın
Fatma Güldemet Sarı Hanımefendi ve bürokratlarımızla birlikte çalışmalarımızı
sürdürüyoruz. Bununla birlikte, 15 milyon Türk liralık bir yatırımla kurulan
Düzce Katı Atık Bertaraf Tesisi’nin 1’inci etabıyla ilgili hukuka da intikal
eden ihtilaflı konuyu titizlikle takip ediyoruz. Söz konusu tesisin şikâyet
konusu olan eksikliklerinin giderilmesi maksadıyla Çevre ve Şehircilik
Bakanlığı yetkilileriyle çalışmalarımız devam ediyor.
Değerli
milletvekilleri, coğrafi yapısı, sirkülasyona kapalı ova havza konumu sebebiyle
Düzce’de doğal olarak hava sirkülasyonu zorluğu bulunmaktadır. Bu sebeple,
bütün ova alanı içinde, şehir-köy ayrımı yapılmadan doğal gaza geçilmesi önem
ve aciliyet arz etmektedir. Bu konuyu Enerji ve Tabii Kaynaklar Bakanlığı
bünyesinde, Sayın Bakanımız Berat Albayrak’ın önderliğinde takip ediyoruz.
Sayın Bakanımızın yakın bir tarihte bizleri davet ederek Türkiye’nin enerji
politikaları ve yatırımları konusunda bilgilendirme yaptığını ifade etmek
isterim.
Düzce’nin
bir büyük spor kompleksine ihtiyacı vardır. Düzce’ye bir spor kompleksi inşası
için Gençlik ve Spor Bakanımız Sayın Akif Çağatay Kılıç ve Bakanlık
yetkilerimizle görüşmelerimiz devam etmektedir.
Düzce’ye
yakın ilgi ve destekleri sebebiyle Orman ve Su İşleri Bakanımız Sayın Veysel
Eroğlu’na ve çalışma arkadaşlarına buradan şükranlarımı sunmak isterim. Geçen
ay, Karayolları Genel Müdürlüğü sorumluluğundaki projeleri Bölge Müdürümüz
Sayın Mustafa Karademir’le birlikte gözden geçirdik. Düzce Kuzey-Batı Çevre
Yolu ile Akçakoca-Karasu bölünmüş yolu inşaatları büyük önem arz etmektedir. Bu
projelerin acilen hayata geçirilmesi konusunda Ulaştırma Bakanlığımızla yoğun
bir mesai yapıyoruz.
Düzce’nin
yaklaşık 279 köyü ve 2.700 kilometre köy yolu bulunmaktadır. Köy yollarımızın
asfaltlanması aciliyet arz etmektedir. Bir yılda yaklaşık 140 kilometre köy
yolunu asfaltlayabilecek asfalt plenti kapasitemiz mevcuttur. Köy yollarının
asfaltlanması noktasında ihtiyaç duyulan kaynağın Maliye Bakanlığınca özel
idareye gönderilmesi için büyük bir gayret sarf ediyoruz.
Düzce’yi
Ankara gündemine getirmek, daha bilinir kılmak amacıyla 10-16 Mayıs tarihleri
arasında Ankara Atatürk Kültür Merkezi’nde “Düzce Tanıtım Günleri” düzenlemeyi
planladık. 10-16 Mayıs 2016 tarihleri arasında Ankara’da Düzce rüzgârı esecek.
Bu vesileyle, buradan bütün milletvekili arkadaşlarımı “Düzce Tanıtım Günleri”
etkinliğine davet ediyorum.
Sözlerime
son verirken bugüne kadar Düzce’yle ilgili taleplerimizi ciddiyetle ele alan
sayın bakanlarımıza şükranlarımızı sunuyorum. Yüce heyetinizi saygıyla
selamlıyorum. (AK
PARTİ sıralarından alkışlar) 
BAŞKAN – Teşekkür ederim Sayın Özlü. 
MAHMUT TANAL (İstanbul) – Sayın Başkan…
BAŞKAN – Sayın Tanal, dinliyorum sizi. 
MAHMUT TANAL (İstanbul) – Sayın hatip Düzce’nin
sorunlarıyla ilgili konuları anlatırken ben beklerdim ki Düzce’ de, oradaki
katı atık tesisleriyle ilgili… Adı tesis, sadece bir kantar koymuşlar oraya,
iki tane bekçi kulübesi. Düzce’de, oradaki tüm lağım suları -gerek Kaynaşlı’nın
gerek Gölyaka’nın- Melen Nehri’ne dökülüyor. Aynı şekilde şunu isterdim:
Düzce’nin turizm tanıtım sorunu var. Düzce’de garaj yok, garaj sorunu var.
Düzce’de aynı zamanda otopark sorunu var, otopark yok. Teşekkür ederim
kendisine “Kültür merkezi inşaat hâlinde.” dedi. Kültür merkezi inşaatı ta
Fikri Sağlar döneminde yapılmış, yirmi yıldan beri hâlen orada o inşaat devam
ediyor. Ben bunları anlatmasını isterdim. Aynı zamanda, Düzce’nin Hecinler köyü
-buradan tüm Hecinlilere selam ve saygılarımı iletiyorum- otuz sekiz gündür o
çöpleri o köye sokmuyorlar. Yani, çevrede pis bir koku var. O Hecinler köyünün
sorunlarını dile getirmesini isterdim Sayın Başkan. 
Saygılar sunuyorum.
BAŞKAN – Teşekkür ederim Sayın Tanal. 
Şimdi, elektronik sisteme girerek söz talep eden
milletvekillerine talep sırasını gözeterek söz vereceğim ancak Sayın Özlü ayağa
kalktı. 
Buyurun Sayın Özlü, sizi dinliyorum. 
FARUK ÖZLÜ (Düzce) – Sayın Başkanım, Sayın Tanal
açıklamalarda bulundu, cevap vermek istiyorum. 
BAŞKAN – Bir sataşma yok Sayın Özlü. 
FARUK ÖZLÜ (Düzce) – Efendim yanlış bilgiler verdi.
BAŞKAN – Şimdi, bilgileri siz farklı verebilirsiniz ama
bir sataşma olmadığı için size söz veremiyorum ama size yerinizden, daha sonra,
60’ıncı maddeye göre bir dakikalık söz verebilirim.
FARUK ÖZLÜ (Düzce) – Peki Sayın Başkan. 
BAŞKAN – Şimdi, sırasıyla söz vereceğim.
Ancak, Sayın Tanal, sizi öncelikle kutluyorum. Büyük bir
disiplin ve kararlılık içinde, her gün, bu bir dakikalık söz taleplerinde
1’inci sırayı almayı başarıyorsunuz. (CHP sıralarından alkışlar) 
Buyurun Sayın Tanal, ilk söz sizin.
V.- AÇIKLAMALAR
1.- İstanbul Milletvekili Mahmut Tanal’ın,
İstanbul’un Şile ilçesinde yaşanan bazı sorunlara ilişkin açıklaması
MAHMUT
TANAL (İstanbul) – Efendim, ben teşekkür ederim. 
Sayın
Başkan, değerli milletvekilleri; İstanbul ilimizin Şile ilçesinde yaşanan bazı
sorunlar var, Sayın Bakanımız da burada, Genel Kuruldayken söyleyeyim: Şile
Devlet Hastanesinde her branşta doktor yok. Şile Devlet Hastanesinden sevk
edilen hastalarımızın çoğu İstanbul’a sevk ediliyor ve bu anlamda, Şile’de
yaşayan vatandaşlarımızın sağlığa erişim hakkı bu vesileyle engelleniyor.
Aynı
zamanda, Şile’de, Şile merkezde otopark sorunu var, vatandaşımız arabasını park
edecek otopark bulamıyor.
Şile’de,
aynı zamanda, Şile merkezden İstanbul’a gelecek belediye otobüs durakları var
ama belediye orada otobüs çalıştırtmıyor. Yani, Şile ile İstanbul arasında
belediye otobüsleri yok, halk otobüsleri var. Belirtilen saatlerde de
çalışılmadığı için Şile halkı mağdur. Bu anlamda, Sayın Bakana soruyorum:
Acaba, Şile ile İstanbul arasında belediye otobüsleri ne zaman çalışacak? Yani,
ya bu otobüs duraklarını kaldırsınlar veya otobüsleri çalıştırtsınlar.
Teşekkür
ediyorum.
BAŞKAN
– Sayın Nurlu…
2.- Manisa Milletvekili Mazlum Nurlu’nun,
taşeron işçilerin hepsinin ayrım yapılmadan kadroya alınmaları gerektiğine
ilişkin açıklaması
MAZLUM
NURLU (Manisa) – Sayın Başkan, “Taşeron işçilere kadro vereceğiz.” diye yola
çıkan AKP, büyük bir işçi kıyımına başlamıştır. Alaşehir Devlet Hastanesinden
20 şirket işçisi, Turgutlu Devlet Hastanesinden ise 10 işçi işten
çıkarılmıştır. Bu işçilerin bazılarının hizmet süresi on dört yılı bulmaktadır.
Peki, bunların yerine kimler alınmıştır? AKP Turgutlu eski İlçe Başkanının eşi,
ilçe yöneticilerinin kızları, akraba, eş ve dostları işe alınmıştır. Hatta,
bunlardan bazılarının işe gelmeden maaş aldığı da basına yansımıştır. Bu işçi
kıyımı neden yapılıyor? Tek neden, taşeron yasası değiştirilip işçilere kadro
verilirse AKP’lilerin yakınlarının, çocuklarının ve yeğenlerinin kadroya alınma
kurnazlığıdır. Bir an önce işçilerin beklediği yasayı çıkaralım ve yıllardır
taşeron şirketlerde emeği sömürülen işçilerin, ayrımsız, hepsinin kadroya
alınmalarını sağlayalım.
Genel
Kurulu saygıyla selamlıyorum.
BAŞKAN
– Sayın Aydın…
3.- Bursa Milletvekili Erkan Aydın’ın,
Türkiye Futbol Federasyonun çifte standartlı uygulamamaları sonucu Bursaspor’a
verilen cezanın düzeltilmesini talep ettiğine ilişkin açıklaması
ERKAN
AYDIN (Bursa) – Sayın Başkan, Türkiye Futbol Federasyonunun son zamanlarda
uygulamaya başladığı çifte standartlı uygulama en son, seçim bölgem olan
Bursa’da Bursaspor’u etkilemiştir. Bizim de seçim beyannamemizdedir PASSOLİG’in
kaldırılması olayı. Bir maç sırasında sahaya atılan çakmak ve madenî paranın
hakeme isabet etmesiyle bir maç saha kapatma, 150 bin lira da para cezası
verilerek Bursaspor, Fenerbahçe maçı öncesi cezalandırılmıştır. Bu PASSOLİG’in
çıkış amacında sahada taşkınlık yapanların tespit edilmesi ve cezanın kişiye
verilmesi esas olmasına rağmen, bu uygulama yapılmayıp bütün bir kulübün
cezalandırılması ve sezondaki en önemli maçlardan biri olan Fenerbahçe maçına
denk getirilmesi de Futbol Federasyonunun çifte standartlı uygulamalarının en
somut örneğidir. Bunun, bir an önce, bugün görüşülecek Tahkim Kurulunda
düzeltilmesini talep ediyor, Bursaspor’un da bu maçı seyirciyle oynaması
gerektiğini ifade ediyor, saygılar sunuyorum.
BAŞKAN – Sayın Özdemir…
4.- İstanbul Milletvekili Sibel Özdemir’in,
Uluslararası Öğrenci Değerlendirme Programı ve benzeri uluslararası
değerlendirme sonuçlarına göre eğitimde başarı sıralamasındaki düşüklüğün
sebepleri, sonuçları ve çözüm önerileri konusunda hiçbir çalışmanın
yapılmadığına ilişkin açıklaması
SİBEL
ÖZDEMİR (İstanbul) – Teşekkür ederim Başkanım.
Ekonomik
İşbirliği ve Kalkınma Örgütü (OECD) tarafından yayınlanan Uluslararası Öğrenci
Değerlendirme Programı (PISA) 2015 yılı sonuçları geçen hafta yayınlandı. 64
ülke arasında Türkiye matematik alanında 45’inci, okuma anlama alanında 37’nci,
bilim alanında ise 41’inci sırada yer almıştır. Geçen hafta, Millî Eğitim
Bakanlığının bütçe sunuşunda bu ve benzeri uluslararası değerlendirme
sonuçlarının eğitimdeki başarısız sıralamamızın sebepleri, sonuçları ve çözüm
önerileri konusunda hiçbir çalışmanın olmadığı ve kamuoyunda gerekli
tartışmanın yapılmadığı aşikârdır. Özellikle PISA sonuçlarında ilk 5’te yer
alan -Güney Kore, Singapur, Hong Kong gibi başarılı Asya ülke örneklerinde-
devlet bütçesi ve katkısıyla desteklenen devlet okullarının hâkim olduğu bu
ülke örnekleri varken biz bütçe sunuşunda bir kez daha gördük ki son on üç
yılda 12 kez değişen -5 bakanın değiştiği- millî eğitim sistemimiz ve
okullarımız artık, özel sektöre teslim edildi ve edilmeye devam edecek.
Soruyorum: Dünyanın hangi ülkesinde eğitim tamamen özel sektöre teslim edilmiş,
tüm vatandaşların katkısıyla oluşan devlet bütçesinden özel okullarda okumak
isteyen öğrencilere katkı, fon aktarılmış ve bunun bilimsel başarıya etkisi ne
olmuştur?
BAŞKAN – Sayın Şimşek…
5.- Mersin Milletvekili Baki Şimşek’in,
Mersin ve Tarsus’taki terör eylemleri konusunda Hükûmetten gerekli tedbirleri
almasını talep ettiğine, Mersin’in Tarsus ilçesi Alifakı köyüne yapılan
cezaevinin durumuna ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Ben
özellikle, 15 Şubattaki ve 17 Şubatta, bugün, yine devam eden, Mersin ve
Mersin’in Tarsus ilçesindeki bölücü örgüt militanlarının yaptığı terör
eylemlerinden bahsetmek istiyorum. 
15
Şubat günü Adana-Mersin yolu kesilip bir tır ateşe verilerek yakılmıştır bölücü
örgüt militanları tarafından, yine aynı gün, bir otomobil ateşe verilerek
yakılmıştır. Bugün, yine, Tarım Müdürlüğüne ait bir araç bölücü militanlar
tarafından Mersin’in Tarsus ilçesinde ateşe verilerek yakılmıştır. Tabii,
Tarsus 58 ilden büyük bir ilçedir. Polis ve Çevik Kuvvet sayısı yetersizdir.
Devletimizin bu yol kesenlere, eşkıyalık yapanlara, molotof atanlara…
Adana-Mersin tren seferleri iptal edilmektedir sürekli, çalıştırılamamaktadır,
taşlanmaktadır bölücü örgüt militanları tarafından. Devletimizin bu yol
kesenlere sadece gaz sıkarak değil, bunlara gerekli cezaların verilmesini,
bunların tutuklanmasını, Mersin’in ve Tarsus’un huzurunun bozulmamasını Hükûmet
yetkililerinden talep ediyorum. 
Ayrıca,
Mersin Tarsus Alifakı köyüne büyük bir cezaevi inşaatı yapılmıştır. Bu
cezaevinin adli yargı sistemi olarak Adana’ya bağlanacağı bölgede
konuşulmaktadır. Bu cezaevinin de Mersin sınırlarında olduğu için mutlaka
Mersin’e bağlanması…
(Mikrofon
otomatik cihaz tarafından kapatıldı) 
BAŞKAN
– Sayın Atıcı…
6.- Mersin Milletvekili Aytuğ Atıcı’nın,
Mersin’in Gülek beldesinde 2/B arazilerine çok yüksek fiyat biçildiği için
vatandaşların bu arazileri almasının mümkün olmadığına ve Hükûmetin acilen bu
konuyu ele alması gerektiğine ilişkin açıklaması
AYTUĞ
ATICI (Mersin) – Teşekkür ederim Sayın Başkan. 
Değerli
arkadaşlar, orman vasfını kaybetmiş olan ve halk arasında 2/B arazileri olarak
bilinen arazilerin orman köylüsüne bedelsiz olarak verilmesi projesi CHP
tarafından üretilmiştir. Bu projeyi çok beğenen AKP 2/B arazilerini ücretsiz
vermek yerine halka satmayı tercih etmiştir yani vatandaş babadan kalma
arazisine para ödemek zorunda bırakılmıştır. Mersin’in en şirin beldelerinden
biri olan Gülek’te 2/B arazilerine o kadar yüksek fiyat biçilmiştir ki
vatandaşların bu arazileri alması mümkün değildir. Geçen hafta yaptığım
ziyarette vatandaşlar Gülek’in el değiştirme tehlikesiyle karşı karşıya
kaldığını anlattılar. Bu durum tehlikelidir, hem de çok tehlikelidir. Hükûmet
acilen bu konuyu ele almalı ve orada yaşayan vatandaşların bütçesine göre bir
fiyat belirlemelidir. 
Teşekkür
ederim. 
BAŞKAN
– Sayın Kerestecioğlu…
7.- İstanbul Milletvekili Filiz
Kerestecioğlu Demir’in, devletin Artvin Cerattepe’de doğaya sahip çıkan halka
karşı savaş açtığına ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Artvin
Cerattepe’de neler oluyor ve Artvin halkı neye karşı direniyor? Artvin’in tüm
içme suları Cerattepe’den geliyor. Yanı başında Hatila Millî Parkı, altında ise
Kafkasör Turizm Koruma Geliştirme Alanı var. Dünyanın en zengin bitki
örtülerinden birine sahip ve burada halk, yıllardır yapılmak istenen altın,
bakır, çinko, gümüş madenciliğine karşı mücadele ediyor. 
Proje sahasında kesilecek ağaç sayısı yaklaşık olarak
50.300 adet. Buna karşı Rize İdare Mahkemesi ÇED olumlu kararını iptal etmesine
rağmen yine ve tekrar tekrar, sürekli Artvin’in üzerine oynanıyor. Artvin’de
hiç bulundunuz mu bilmiyorum ama bulunmanızı tavsiye ederim. Dünyanın en güzel
yerlerinden birisi. Bugün bir Milletvekilimiz Uğur Bayraktutan da Artvin
Valiliği önünde açlık grevinde. Erzurum’dan askerî birliğin de sevk edildiği
söyleniyor. Doğaya ve halka savaş açan bir iktidar olmaktan vazgeçin. Biber
gazı nedeniyle de evlerde olan çalılar ve odunların yanmaya başladığını ifade
ediyor insanlar.
Teşekkürler.
BAŞKAN – Sayın Akyıldız…
8.- Sivas Milletvekili Ali Akyıldız’ın,
ÇEDAŞ’ta 400 işçinin işten çıkarılmasına ve Sivas’ta uzman doktor sıkıntısı
yaşandığına ilişkin açıklaması
ALİ AKYILDIZ (Sivas) – Teşekkür ediyorum Sayın
Başkanım.
AKP iktidarı döneminde âdeta sorunlar ve sıkıntılarla
boğuşmak durumunda kalan Sivas ilinde bu kez de başka bir sıkıntıyla karşı
karşıyayız. Bu mevsimde, bu soğukta, karda kışta şu anda 400 ÇEDAŞ çalışanı
işten çıkarılmıştır. Zaten ÇEDAŞ özelleştirildikten sonra çok sağlıksız,
kalitesiz hizmet vermekteyken, 400 kişinin işten çıkarıldığı bir ÇEDAŞ’la
Sivas’ta nasıl hizmet vermeyi düşünmektedirler? Bu hizmetin kalitesinin
tespitinde Enerji Bakanlığı ÇEDAŞ’la ilgili ne düşünmektedir?
Bir başka soru yine: Hastanelerin birleştirilmesinden
sonra Sivas’ta çok ciddi sayıda uzman doktor sıkıntısı yaşanmaktadır. Örneğin,
bugün Sivas’ta çocuk kardiyoloji doktoru yoktur, çocuk göz doktoru yoktur.
Sivaslı hemşehrilerimiz maalesef sıkıntılarını çözmek için çevre illere
gitmektedir. Örneğin Kayseri’ye bir hasta akını devam etmektedir. Bu konuda Sağlık
Bakanlığı ne düşünmektedir?
Çok teşekkür ederim.
BAŞKAN – Sayın Engin…
9.- İstanbul Milletvekili Didem Engin’in,
ülkemizdeki genç istihdamı sorununun Meclis çatısı altında konuşulması ve
gerekli tedbirlerin alınması gerektiğine ilişkin açıklaması
DİDEM ENGİN (İstanbul) – Teşekkürler Sayın Başkan.
Sayın milletvekilleri, KPSS sistemi ne yazık ki AKP
tarafından içi boşaltılmış bir umut tacirliği sistemine dönüştürüldü. 2014
yılında lisans düzeyinde 1 milyon 177 bin aday, ön lisans ve ortaöğretim
düzeyinde de 2 milyon 463 bin aday KPSS’ye başvurdu. Adaylar sınava girebilmek
için oturum başına 40 TL ödedi. Milyonlarca kişi bu sınava girerken 2014 KPSS
puanının kullanılabildiği 3 atamada, toplamda sadece 20.619 kadro verildi. Bu
kadrolar için 1 milyon 814 bin aday başvurdu. Sınava giren adayların tümü atama
için başvuramadı çünkü Hükûmet 40 TL sınav ücreti almayı yeterli görmeyip bu az
sayıda numunelik kadro için bir de tercih ücreti talep etti. Bu gençlerimizin
hayalleri, gelecek planları, aile kurma umutları var. Bir an evvel ülkemizdeki
istihdam sorunlarını ve özellikle de genç istihdamını nasıl artırabileceğimizin
yollarını Meclis çatısı altında konuşabilmeli, çok geç olmadan gerekli
tedbirleri almalıyız.
Teşekkür ederim.
BAŞKAN – Sayın Akın…
10.- Balıkesir Milletvekili Ahmet Akın’ın,
Balıkesir’de tarım ve hayvancılık sektöründe yaşanan sorunlara ilişkin
açıklaması
AHMET AKIN (Balıkesir) – Sayın Başkan, teşekkür ederim.
Seçim bölgem Balıkesir’in ekonomisinde tarım ve
hayvancılık çok önemli bir yer tutmaktadır ancak üreticilerimiz çok ciddi
sıkıntılarla karşı karşıyadırlar. Uzunca bir süredir ürettikleri sütleri
belirlenen fiyatın altında satmak zorunda kalıyorlar. Hayvancılık sektöründe
uygulanan politikalar halkımızı perişan etti. Gittiğim her ilçede, köyde en çok
bu konuda şikâyet alıyorum. Aynı şikâyetlerin AKP milletvekillerine de
geldiğini biliyorum. Ayrıca, bu sorunun sadece Balıkesir’le sınırlı olmadığı,
tüm Türkiye’de yaşandığı da ortada. Dün Balıkesir’de süt üreticilerimizin
feryatlarını ilgililere duyurmak için süt dökme eylemi yapıldı. Girdi fiyatları
karşısında süt fiyatlarının düşük olması nedeniyle üreticilerimiz süt
ineklerini kasaplık olarak satıyorlar. İthalata dayalı hayvancılık politikası
iflas etmiştir. Hayvancılık sektörümüzün ve halkımızın yararını düşünen
politikalar uygulanması için Hükûmeti acilen göreve çağırıyorum.
Teşekkür ederim.
BAŞKAN – Sayın Boynukara…
11.- Adıyaman Milletvekili Adnan
Boynukara’nın, Meclisi yeni anayasa talebinin takipçisi olmaya davet ettiğine
ilişkin açıklaması
ADNAN BOYNUKARA (Adıyaman) – Sayın Başkan, 1 Kasım
seçimlerinden sonra oluşan Meclis yapısı millî iradenin en yüksek düzeyde
yansıdığı bir Meclistir. AK PARTİ, 317 milletvekiliyle millî iradenin temel
taleplerinden biri olan yeni anayasa konusundaki kararlılığını sürdürmektedir.
Dün yeni anayasa uzlaşma komisyonu statüko bekçiliği perspektifiyle
devrilmiştir. Millî iradenin en yüksek oranda yansıdığı Meclisi yeni anayasa
talebinin takipçisi olmaya davet ediyorum.
BAŞKAN – Sayın Basmacı…
12.- Denizli Milletvekili Melike
Basmacı’nın, 2016 yılı Yatırım Programı’nda Denizli bölge hastanesinin yer alıp
almadığını öğrenmek istediğine ilişkin açıklaması
MELİKE BASMACI (Denizli) – Sayın Başkan, 7 Haziran
seçimlerinde ve 1 Kasım seçimlerinde ilim Denizli’de vadedilen Denizli bölge
hastanesi 2016 yılı Yatırım Programı’nda yer alıyor mu? “10 ilde bölge
hastanesi yapılacak.” deniyor, Denizli bu illerden biri mi? “Evet” ise proje ne
zaman başlayacak, ne zaman tamamlanacak?
BAŞKAN – Sayın Özkan…
13.- Denizli Milletvekili Cahit Özkan’ın,
13 Şubatta Hatay’da şehit düşen askere Allah’tan rahmet dilediğine ve terörü
destekleyenleri lanetlediğine ilişkin açıklaması
CAHİT ÖZKAN (Denizli) – Teşekkürler Sayın Başkan.
Denizli’miz
13 Şubat’ta Hatay’dan gelen şehit haberiyle bir kez daha sarsıldı. Tabii ki,
acısı önce düştüğü yeri yaktı. Pamukkale Mahallesi’nde oturan Uygun ailesi ve
şehidin sözlüsü Burcu Yolcu Sevgililer Günü’nde bu acıyla yandı. Hatay’da görev
yapan şehidimiz bacağındaki rahatsızlık nedeniyle hava değişimine gelmiş,
ailesiyle özlem gidermiş ve Burcu Yolcu’yla sözlenmişti. Haziran ayında nişan,
yaz aylarında da düğün yapacaklardı ama karanlık eller buna izin vermedi, onu
sözlüsünden ve ailesinden ayırdı. Şehidimize Allah rahmet eylesin diyor,
ailesine, sevdiklerine sabırlar niyaz ediyorum. 
Bu
vesileyle terörü ve destekçilerini, propagandasını yapanları lanetliyor, yüce
Meclisi saygıyla selamlıyorum. 
BAŞKAN
– Sayın Zeybek…
14.- Samsun Milletvekili Kemal Zeybek’in,
Artvin Cerattepe’de doğa katliamını durdurmak için Artvin halkıyla birlikte
mücadelesini sürdüren Artvin Milletvekili Uğur Bayraktutan ile yöre halkının
yanında olduğuna ilişkin açıklaması
KEMAL
ZEYBEK (Samsun) – Teşekkür ediyorum Sayın Başkanım. 
Artvin
Cerattepe’de doğa katliamını durdurmak için Artvin halkıyla birlikte
mücadelesini sürdüren Artvin Milletvekili Uğur Bayraktutan arkadaşımız ile yöre
halkının yanındayız. 
AKP
iktidarının Karadeniz’deki doğa katliamına ve Karadeniz’in kirlenmesine izin
vermeyeceğiz. Karadeniz doğal yapısı Türkiye ve dünya insanının turizm
değerlerine hizmet vermeye devam edecektir. Samsun’dan başlayarak Karadeniz’in
yeşilini yaşatacağız. Cerattepe’de geçit vermeyeceğiz. Artvin halkı
kazanacaktır. 
BAŞKAN
– Sayın Adıgüzel…
15.- İstanbul Milletvekili Onursal
Adıgüzel’in, Artvin Cerattepe’de polisin ve jandarmanın coplu, biber gazlı
müdahalesine karşı direnen halkı selamladığına ve Dilek Doğan davasının
görüldüğü duruşma salonunda yaşanan olaylara ilişkin açıklaması
ONURSAL
ADIGÜZEL (İstanbul) – Sayın Başkan, öncelikle Cerattepe’deki polisin ve
jandarmanın coplu, biber gazlı müdahalesine karşı yaşam hakları için direnen
tüm halkımızı selamlıyorum, yüreğimiz sizlerle. 
Hepinizin
bildiği üzere, Sarıyer’deki evinde Özel Harekât polisinin kurşunuyla katledilen
Dilek Doğan’ın duruşması bugün İstanbul’da görülüyor. 26 yaşında, kendi evinde
sadece “Galoş giyin.” dediği için, ailesinin gözleri önünde katledilen Dilek’in
davası daha önceki adalet arayışlarımızla tanıklık ettiğimiz görüntülerle
başladı. Adalet için orada bulunan gruba polis cop, biber gazı, plastik mermi
ve tazyikli suyla saldırmış, 20’nin üzerinde gözaltı oluşmuştur. Davaya
katılmak isteyen avukatlar ve izleyiciler özel güvenlik görevlileri tarafından
tartaklanmıştır. Orada bulunan milletvekili arkadaşlarımızdan aldığımız bilgilere
göre, duruşma salonuna ulaşmak isteyenlere her alanda polis engeli hâlâ devam
etmektedir. 
Buradan
iktidara seslenmek istiyorum: Yaşatmış olduğunuz bu hukuksuzluğa bir an önce
son verin. Gözleri önünde evladı katledilen bir annenin feryadına kulaklarınızı
tıkamaktan vazgeçin. Sizler ne kadar görmezden gelirseniz gelin, biz Dilek
için, 15’inde…
(Mikrofon
otomatik cihaz tarafından kapatıldı) 
BAŞKAN
– Sayın Altaca Kayışoğlu…
16.- Bursa Milletvekili Nurhayat Altaca
Kayışoğlu’nun, iktidarın hukuksuz uygulamalarının her gün artarak devam
ettiğine ilişkin açıklaması
NURHAYAT
ALTACA KAYIŞOĞLU (Bursa) - Teşekkür ediyorum Sayın Başkan.
İktidarın
hukuksuz uygulamaları ülkenin ülkenin dört bir yanında her gün artarak devam
ediyor. Parti Meclisi üyemiz Sera Kadıgil mesleği gereği savunma yaptığı bir
dosyada kullandığı bir ifade nedeniyle dün mahkeme kararıyla hakaret
suçlamasıyla ceza aldı ve bu olay savunma hakkının kısıtlandığı bir utanç
olarak tarihe geçmiştir. Bugün yine Dilek Doğan davasında hukuksuz müdahale haberleri
gelmektedir ve Artvin Cerattepe’de doğasına, geleceğine, onuruna sahip çıkan
halka iki gündür yoğun bir şekilde gazla, copla her türlü hukuksuz saldırılar
gerçekleştirilmektedir. Fakat biliniz ki Artvin halkı faşizme geçit
vermeyecektir. Cerattepe geçilmez, Artvin halkı yenilmez.
BAŞKAN
– Sayın Dalkılıç…
17.- İstanbul Milletvekili Halis
Dalkılıç’ın, bir televizyon programında Türk Silahlı Kuvvetlerinin Azez-Halep
hattını açık tutmak üzere yaptığı operasyonun doğru olduğu şeklinde açıklama
yapan eski Cumhuriyet Halk Partisi Genel Başkanı Deniz Baykal’ı tebrik ettiğine
ilişkin açıklaması
HALİS
DALKILIÇ (İstanbul) – Teşekkür ediyorum Sayın Başkan.
Önceki
gün itibarıyla bir televizyon programında Türk Silahlı Kuvvetlerinin Azez-Halep
hattını açık tutmak için ve ülkemizin güvenliğini sağlamak üzere yapılan
operasyonun doğru olduğunu ve olması gerektiğini vurgulayan ve bu bağlamda
televizyonda açıklama yapan, ülkemizin millî menfaatleri söz konusu olduğunda
nasıl sorumlu davranılabileceğini gösteren ve muhalefete de öğretmeye çalışan
Cumhuriyet Halk Partisinin eski Genel Başkanı Sayın Deniz Baykal’ı tebrik
ediyorum, milletimiz adına teşekkür ve şükranlarımı sunuyorum.
Saygılar
sunuyorum. (AK PARTİ sıralarından alkışlar)
BAŞKAN
– Sayın Bektaşoğlu…
18.- Giresun Milletvekili Bülent Yener
Bektaşoğlu’nun, Adli Tıp Kurumunun otopsi işlemlerini mesai saatleri dışında
yapması nedeniyle cenazelerin ailelere teslim edilmesinin gecikmesinin
yöresinde sorun olduğuna, bu konuda Adalet Bakanlığından bir çalışma beklediğine
ve Artvin Cerattepe’deki halkı desteklediğine ilişkin açıklaması
BÜLENT
YENER BEKTAŞOĞLU (Giresun) – Teşekkür ediyorum Sayın Başkan.
İlim
Giresun’dan ve yöremizden şahsımıza iletilen ve Adalet Bakanlığını ilgilendiren
bir sorunu dile getirmek istiyorum. Adli vakalarda hayatını kaybeden
yurttaşlarımızın cenazeleri savcılık soruşturmasına bağlı olarak Trabzon Adli
Tıp Kurumuna gönderilmekte, otopsi raporu esas muayene yapıldıktan sonra da
cenaze, yakınlarına teslim edilmektedir. Aynı işlem şüpheli ölüm ve diğer
otopsi gerektiren diğer cenazeler için de uygulanmaktadır. Ancak kurumda
bununla ilgili işlemler mesai saati dışında yapılmadığından maalesef cenazeler
bir gece bekletilmektedir. On beş yirmi saat arasında bir süre içinde yapılan
işlemlerden sonra ailelerine cenazeler teslim edilmektedir. Karadeniz’in
ulaşımı, coğrafik yapısı ve köylerin il ve ilçe merkezlerine uzaklığı
düşünülürse cenazelerin defin işlemi iki günlük zaman dilimine yayılmaktadır.
Böyle olunca cenazelerde bozulmalar gözükmektedir. Karadeniz’in pek çok ilini
ilgilendiren bu sorunu bakanın bilgisine sunuyor, çözüm yolunda bir çalışma
bekliyoruz.
Arz
ediyorum.
Ayrıca,
Artvin Cerattepe’deki kardeşlerimize de desteklerimizi bildiriyor, selam
ediyorum.
Teşekkür
ederim.
BAŞKAN
– Sayın Şeker…
19.- İstanbul Milletvekili Ali Şeker’in,
Artvin Cerattepe’deki direnişi selamladığına, Hükûmetin doğayı daha fazla
katletmesine karşı halkın daha fazla mücadele edeceğine ve Sera Kadıgil’e
verilen cezanın otoriterleşmeyi pekiştirdiğine ilişkin açıklaması
ALİ
ŞEKER (İstanbul) – Sayın Başkan, Cerattepe’deki direnişi selamlayarak konuşmama
başlamak istiyorum.
Bildiğiniz
gibi, bölgede daha önce yapılmak istenen maden çalışmaları iptal edilmişti ama
maalesef, Hükûmet, kanunları dolanarak yaptığı düzenlemelerle tekrardan orada
bir maden çalışması başlattılar, millete küfür eden kişinin önüne resmen hukuku
yatırdılar. Bundan dolayı, bu Hükûmetin bundan sonra uygulayacağı bu
politikalarla doğayı daha fazla katletmesinin önünde halkın daha fazla mücadele
edeceğini biliyorum. 
Bir
yandan, üçüncü köprü, havalimanı inşaatı sırasında bölge katledilirken, doğası,
çevresi, ağaçları katledilirken, bir yandan da boydan boya Karadeniz
katledilmekte, bir ucu da Artvin’e kadar uzanmış durumda. Buna karşı mutlaka
daha duyarlı bir mücadele yürüteceğiz hep beraber. 
Sera
Kadıgil arkadaşımız, dün, maalesef, bir yıl dokuz ay hapis cezasıyla
cezalandırıldı. Bu kabul edilebilecek bir şey değil; söylediği söz, “Gittikçe
otoriterleşen Erdoğan rejimiydi.” Hâlbuki bu verilen ceza bu otoriterleşmeyi
pekiştirdi, bunun ispatı oldu.
Saygıyla
selamlıyorum.
BAŞKAN
– Sayın Özdiş…
20.- Adana Milletvekili İbrahim Özdiş’in,
2015 yılında kapatılan polis meslek yüksekokulu öğrencilerinin mağduriyetine ve
Artvin Cerattepe’de açlık grevine başlayan Uğur Bayraktutan’ı kutladığına
ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Geçtiğimiz
günlerde, 2015 yılı polis meslek yüksekokulu mağduru birçok gencimiz TBMM’deki
odamda beni ziyaret etti. 
Geçtiğimiz
yılın temmuz ayında bu konuyla ilgili verdiğim soru önergesi hâlen
cevaplanmamışken, bu gençlerin mağduriyetinin hâlen devam ettiğini gördüm.
“Paralelci” diyerek uyduruk bahanelerle yüzlerce gencimizin hayatları ve
hayalleri karartıldı. Bu konuda herhangi bir çalışmanız var mı, planınız var mı
diye Hükûmet yetkililerine soruyorum. Size, devletlerine güvenerek bir yola
giren bu çocuklar ve aileleri, ellerinde geçersiz bir diploma ve boşa
geçirdikleri iki yılla baş başa kaldılar. Soruyorum, vicdanlarınız sızlamıyor
mu?
Ayrıca,
buradan Cerattepe’de açlık grevine başlayan değerli arkadaşım Uğur
Bayraktutan’ı da kutluyor, yanında olduğumu bildiriyorum.
Saygılarımla.

BAŞKAN
– Sayın Özlü…
21.- Düzce Milletvekili Faruk Özlü’nün,
İstanbul Milletvekili Mahmut Tanal’ın yerinden sarf ettiği bazı ifadelerine
ilişkin açıklaması
FARUK
ÖZLÜ (Düzce) – Sayın Başkan, az önceki konuşmam sırasında Sayın Tanal karşı bir
konuşma yaptı. Burada, aslında Sayın Tanal’ın verdiği bilgiler gerçeği tam
yansıtmıyor. Bu çöp depolama sistemiyle ilgili Çevre Bakanlığımızla birlikte
biz bir çalışma yapıyoruz. Burada bir teknik rapor söz konusu, bir teknik rapor
ortaya çıkacak. Bu teknik raporun ifade ettiği, belirttiği hususlar
çerçevesinde sorunu gidereceğiz. 
Şimdi,
iki konu var orada. Bir tanesi işletmesiyle ilgili, diğeri de teknik olarak
sistemin tam olmamasıyla ilgili. Bu konuyu biz yakından takip ediyoruz ve bu
konuyu Çevre Bakanlığıyla birlikte çözeceğiz.
Teşekkür
ediyorum.
BAŞKAN
– Teşekkür ederim Sayın Özlü.
MAHMUT
TANAL (İstanbul) – Sayın Başkanım…
BAŞKAN
– Sayın Tanal…
MAHMUT
TANAL (İstanbul) – Sayın Özlü konuşmasında “Mahmut Tanal” adını da açıklayarak
“Efendim, kendi söyledikleri gerçekleri yansıtmıyor.” Bu sataşma nedeniyle 69’a
göre söz istiyorum.
BAŞKAN
– Sayın Tanal, bir sataşma değil bir açıklama yaptı ama ben size de yerinizden
söz verebilirim.
Buyurun.

22.- İstanbul Milletvekili Mahmut Tanal’ın,
Düzce Milletvekili Faruk Özlü’nün yaptığı açıklamasındaki bazı ifadelerine
ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, Sayın Faruk Özlü Bey benim gerçekleri söylemediğimi söylüyor.
Buyurun, 550 milletvekili burada, ben 550 milletvekiline otobüs tutayım, biz
hep birlikte Düzce’ye gidelim. Düzce’de gerçekten Hecinler köyüne… Yani orada
adına tesis denilen ama tesis olmayıp sadece kantar ve 2 tane bekçi kulübesinin
dışında başka bir şeyin olmadığını ve hem Hecinler köyünde hem Kaynaşlı ve
Gölyaka’daki tüm pisliklerin yani lağım sularının Melen Çayı’na döküldüğünü,
aynı zamanda Düzce’de garajın olmadığını, Düzce’de otopark sorununun olduğunu,
Düzce’de kirli havanın nasıl olduğunu 550 milletvekili hep birlikte görmüş
olur. Bu açıdan, ben hem Çevre Komisyonunu, hem İnsan Hakları Komisyonunu,
Sayın Bakanım da burada, göreve davet ediyorum.
Teşekkür
ederim.
BAŞKAN
– Teşekkür ederim Sayın Tanal.
Sayın
grup başkan vekillerinin söz talepleri vardır, onları karşılayacağım.
Sayın
Baluken…
23.- Diyarbakır Milletvekili İdris
Baluken’in, AKP Hükûmetinin hukuk dışı sıkıyönetim uygulamalarının can almaya,
halkı mağdur etmeye devam ettiğine, Cizre’de cenazeler tahrip edilerek ve
değişik illere dağıtılarak cenazeler üzerinden ailelere işkence etmenin
insanlık dışı bir yaklaşım olduğuna, bütün bunlara rağmen örgüte katılım
sayısının arttığına ve AKP’nin bu savaş uygulamalarından bir an önce vazgeçerek
müzakere yöntemine başvurması gerektiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Değerli milletvekilleri, AKP Hükûmetinin hukuk dışı,
yasa dışı bir şekilde uygulamış olduğu darbe hukuku ve sıkıyönetim uygulamaları
can almaya, halkımızı mağdur etmeye devam ediyor. Sur’da 78’inci gününü
dolduran, Cizre ve Silopi’de 66’ncı gününü dolduran sokağa çıkma yasakları
uygulamaları sırasında, maalesef her gün yeni ölüm haberleri almaya devam
ediyoruz. Bugüne kadar sadece ablukanın uygulandığı kentlerde 223 sivil yurttaş
yaşamını yitirmiştir yani kimliği tespit edilen, yaşamını yitirmiş sivil
yurttaş sayısı 223’tür. AKP Hükûmetinin savaş konseptini sahaya sürdüğü
dönemdeki sivil kayıplarının sayısı ise 477’ye ulaşmıştır. Sadece son birkaç
hafta içerisinde Cizre’deki vahşet bodrumlarında ve cehennem binalarında 145
yurttaş katledilmiş ve bu 145 yurttaşın yargısız infazıyla ilgili tek bir adli
ya da idari soruşturma süreci devreye konmamıştır.
Bu uygulamalar devredeyken şimdi de Şırnak’ın İdil
ilçesinde 2’nci gününü dolduran bir sokağa çıkma yasağı uygulamasıyla, bir
darbe hukukuyla karşı karşıyayız. Vahim olanı şudur: Bütün toplum ve Parlamento
bu darbe hukukunu kanıksar bir pozisyona gelmiştir. Yani, 12 Eylül Dönemi’nde
bile görmediğimiz, aylarca süren sokağa çıkma yasakları sanki normalmiş, sanki
meşruymuş gibi bir algı, giderek bütün Parlamentoda ve bütün toplumda
kanıksanmış bir şekilde kabul edilmeye başlanmıştır. Bu son derece tehlikeli
bir yaklaşımdır. Buna karşı, barıştan yana, demokrasiden yana olan bütün
kamuoyunu buradan bir kez daha uyarmak istiyoruz.
Tabii,
Cizre’de katledilen bu 145 yurttaşın bugüne kadar sadece 7’sinin cenazesi
teşhis edilebilmiş Sayın Başkan. Cenazeler yandığı için, parçalandığı için 138
cenaze aradan geçen bunca süreye rağmen teşhis edilememiş. Teşhis işlemi
sırasında ailelere her türlü eziyet ve işkencenin yol ve yöntemleri devreye
konmuş durumda. Cenazeler 5 ile dağıtılmış, aileler il il gezerek çocuklarının,
evlatlarının cenazelerini teşhis etme eziyetiyle karşı karşıya kalmış
durumdalar. Birçoğu zaten tahrip olduğu için, DNA testleriyle ilgili numuneler
alınmış ancak bu DNA testlerinin sonuçları da bilinçli bir şekilde zamana
yayılmıştır. Bu insanlık dışı bir uygulamadır, ahlak dışı bir vahşet örneğidir.
Cenazeler üzerinden bile ailelere, annelere eziyet etmek ancak bir darbeci…
(Mikrofon
otomatik cihaz tarafından kapatıldı) 
BAŞKAN
- Mikrofonunuzu açıyorum, sözlerinizi tamamlayınız Sayın Baluken.
İDRİS
BALUKEN (Diyarbakır) - Teşekkür ederim tekrar.
Sayın
Başkan, cenazelere eziyet etmek, işkence etmek, cenazeler üzerinden ailelere,
annelere bu işkenceyi çektirmek insanlık dışı bir yaklaşımdır. Bu insanlık dışı
yaklaşımı kınıyoruz. İnsanlığa karşı olan bu suçun tarih önünde, insanlık
önünde mutlaka hesap vereceğini ifade etmek istiyoruz.
Diğer
taraftan, bütün bu vahşet uygulamalarını “PKK’yi bitiriyoruz. Terörle etkin
mücadele yürütüyoruz.” yalanı üzerinden yürütüyorlar. Sayın Başkan, sadece son
iki ay içerisinde Silopi’den 450 genç, bu vahşet uygulamalarından sonra,
örgüte, PKK’ye katıldı. Son alt ay içerisinde tüm bölgeden örgüte katılım
sayısı 4 binin üzerine ulaşmış durumda. Bu bilgileri bağımsız sivil toplum
örgütleri de artık kamuoyuna açıklıyorlar. Yani, “PKK’yi bitiriyoruz.” yalanı
üzerinden yapılan bu vahşet uygulamaları da PKK’yi büyütme dışında hiçbir işe
yaramıyor. AKP’nin bu savaş uygulamalarından bir an önce vazgeçmesi…
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) - …demokratik, siyasi çözümü esas alan diyalog ve müzakere
yöntemlerine başvurması gerektiğini ifade ediyorum.
Teşekkür
ederim.
BAŞKAN
- Teşekkür ederim Sayın Baluken.
Sayın
Akçay…
24.- Manisa Milletvekili Erkan Akçay’ın,
terör örgütleri veya legal görünüm altında illegal faaliyet yürüten yapılarla
mücadele edilmesine yönelik (2016/4) sayılı Başbakanlık Genelgesi’ne ve
yürürlükteki mevzuatın gerçek manada terörle mücadele konseptine oturmasını
temenni ettiğine ilişkin açıklaması
ERKAN
AKÇAY (Manisa) - Teşekkür ederim Sayın Başkan.
Resmî
Gazete’nin bugünkü sayısında, terör örgütleri veya legal görünüm altında
illegal faaliyet yürüten yapılarla mücadele edilmesine yönelik ((2016/4) sayılı
Başbakanlık Genelgesi yayımlanmıştır. Bu genelgenin gerekçesinde, terör
örgütleri gibi yapılarla ilişki kuran veya eylem birliği içinde olan, bu örgüt
ve yapılardan emir ve talimatla hareket eden, bu örgütlere yardım eden, bu
örgüt veya yapılarla mücadeleyi engelleyen, bu örgüt veya yapıların
propagandalarını yapan kamu çalışanları hakkında idari nitelikteki işlemlerin
amirler tarafından ivedilikle yapılması istenmektedir. Suç teşkil eden
fiillerde ise ivedilikle adli mercilere bildirilmesi istenmektedir. Bu
genelgede dikkatimizi çeken bir iki husus vardır. Genelgedeki “legal görünüm
altında illegal faaliyet yürüten yapılarla mücadele”yle ne kastedilmektedir? Bu
ibareden kasıt, dün bu yollarda beraber yürüdüğünüz, beraber ıslandığınız
birtakım yapılar mıdır, yoksa AKP’ye muhalif olan tüm siyasi partiler,
sendikalar, sivil toplum kuruluşları ve muhalifler midir? 
Hatırlatmak
isterim ki 657 sayılı Devlet Memurları Kanunu’nun 124, 125, 126 ve 127’nci
maddeleri bu tür durumlarla ilgili yapılacak işlemleri öngörmektedir. Örneğin,
657’nin 125’inci maddesinin (a) bendine göre, ideolojik veya siyasi amaçlarla
kurumların huzur, sükûn ve çalışma düzenini bozanlarla bunları tahrik ve teşvik
eden veya yardımda bulunanlar devlet memurluğundan çıkarılmaktadır, bir. (b)
bendine göre, yasaklanmış her türlü yayını veya siyasi veya ideolojik amaçlı
bildiri, afiş, pankart, bant ve benzerlerini basan, çoğaltanlar devlet
memurluğundan çıkarılmaktadır, iki. Yine, buna ilişkin 127’nci madde de vardır.

Devlet
Memurları Kanunu’nda terör örgütü yandaşları ve destekçilerinin memurluktan
çıkarılmasıyla ilgili ayrıntılı düzenleme varken acaba Hükûmet bu Başbakanlık
genelgesini neden çıkarmıştır? Başbakanlık genelgesinde terör örgütü veya
yapılarla mücadeleyi engelleyenlerle ilgili işlem yapılması isteniyor.
Öncelikle “PKK terör örgütüne karşı operasyon yapmayın. PKK terör örgütünün faaliyetlerini
görmezden gelin.” diyen valilere, emniyet müdürlerine ve diğer bürokratlara
talimat verenler hakkında işlem yapılması gerekmez mi? Bu Başbakanlık genelgesi
Hükûmetin kamudaki terör yandaşlarıyla mücadele etmediğinin de hem göstergesi…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Akçay.
ERKAN
AKÇAY (Manisa) – Teşekkür ederim Sayın Başkan.
Bu
Başbakanlık genelgesi Hükûmetin kamudaki terör yandaşlarıyla mücadele etmekten
ziyade, başka siyasi kaygılarla hareket edeceğinin de işaretini vermektedir.
Temennimiz odur ki bu yürürlükteki mevzuatın ve bu genelgelerin gerçek manada
bir terörle mücadele konseptine oturmasıdır. Bunu Hükûmete hatırlatıyor,
teşekkür ediyorum.
BAŞKAN
– Sayın Özel…
25.- Manisa Milletvekili Özgür Özel’in,
iktidar partisine mensup TBMM Başkan Vekillerinin de birer dakikalık söz hakkı
tanımasını ümit ettiğine, Adıyaman Milletvekili Adnan Boynukara’nın yaptığı
açıklamasındaki bazı ifadelerine ve iktidar partisi ile Meclis Başkanının
sarayın statükosundan özgürleşemediğine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Sayın
Başkanım, bu bir dakikalık sözler, sizin ve Sayın Pervin Buldan’ın
milletvekillerine bu olanağı tanıyor olması çok kıymetli. Hem seçmenlere ulaşma
hem de gelişen gündemle ilgili milletvekillerinin görüşlerini yüce Meclisle
paylaşma açısından çok önemli bir uygulama. İktidar partisinin sayın başkan
vekilleri bunu uygulamıyorlar ama sizler uyguladığınızda iktidar partisine
mensup milletvekillerinin bundan yararlanıyor olması bizler için bir gurur
vesilesi. Demek ki uygulama doğru, diğer tarafın yaptığı uygulama hatalı. Ben
iktidar partisinin bu konuyu kendi içinde değerlendireceğini ve bu olanağı
sayın iktidar partisinden seçilmiş Meclis başkan vekillerinin de Meclise
tanımasını ümit ediyorum. 
Bu
olanaktan yararlanan bir sayın milletvekilimiz biraz önce, dün akşam kamuoyuna
yansıyan Anayasa Mutabakat Komisyonu adı altındaki -biz adının darbe hukukundan
arınma konusunda bir uzlaşma komisyonu olması gerektiğini hep söyledik-
komisyonun çalışmalarının Meclis Başkanının ağzından sona erdirilmiş olmasını
hem çarpıtarak hem de sanki sorumluluğu Cumhuriyet Halk Partisindeymiş gibi
Meclisi ve kamuoyunu yanlış bilgilendirdi. Özellikle “statükonun devamından
yana olan bir parti” falan derken bunu kabul etmemiz mümkün değil, bunu
şiddetle reddederiz. 
Şöyle
bir durumla karşı karşıyayız: Basın özgürlüğüyle ilgili Anayasa’da “Basın
hürdür, sansür edilemez.” denmesine rağmen, gazetelerin genel yayın
yönetmenlerinin, Ankara temsilcilerinin yaptıkları haberlerden dolayı
cezaevlerinde tutulduğu, yazılan kitapların yazılmadan toplatıldığı, basının
üzerinde ağır baskıların oluşturulduğu, kişisel hak ve özgürlük alanının
gitgide daraldığı ve toplantı, gösteri ve yürüyüş hakkının Anayasa’da yazılanın
aksine, iktidar partisinin geçen dönem çıkardığı birtakım yasalarla sürekli
izne ve izne rağmen şiddete maruz kaldığı bir ortamda, 12 Eylül Anayasası’nın
değiştirilmesi, yenilenmesi bir yana, 12 Eylül Anayasası’ndan kaynaklanan
ikincil mevzuatın ve kanunların, bu konudaki yol temizliğinin yapılmasına dahi
karşı çıkan bir iktidar partisiyle karşı karşıyayız. Cumhuriyet Halk Partisi
diyor ki: “550 milletvekili, biz buraya, halkımız tarafından, parlamenter
sistem içinde görev yapmak üzere 1 Kasımda görevlendirildik, geldik buna göre
de yemin ettik.” Birileri diyor ki: “Siz bu iradenizi birilerine devrediniz,
size verilen bu emaneti başkasına devrediniz.” Burada bir statükodan
bahsedilecekse sarayın statükosundan kendini özgürleştiremeyen iktidar
partisinin ve maalesef, üzülerek söylüyorum, halıların rengine kadar sarayın
takipçisi ve talimatlarının uygulayıcısı hâline dönüşmüş olan Sayın Meclis
Başkanının bu statükodan özgürleşememe durumu söz konusudur.
Arz
ederim efendim. (CHP sıralarından alkışlar)
BAŞKAN
– Teşekkür ederim Sayın Özel.
Sayın
Bostancı…
26.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ve Türkiye’de demokrasinin ve özgürlüklerin güçlenmesi,
vatandaşların huzur içinde yaşaması için terörle mücadelenin çok önemli
olduğuna ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum.
Anayasa
Uzlaşma Komisyonu geçen dönem vardı. Aynı isim altında, aynı yöntemle, aynı
sayıda üyeyle bu çalışmanın 60 maddenin devamı mahiyetinde yapılması üzerine ön
görüşmeler de gerçekleştirildi, parti liderleriyle yapılan görüşmeler buna
yönelikti. Dolayısıyla, bu Komisyonun ne için kurulduğunu cümle âlem biliyor,
sanıyorum Özgür Bey de biliyor. Şimdi, anayasayı yapmak üzere bir araya gelmiş
ve geçen dönemin devamı olarak organize olmuş bir komisyonun önüne başka tür
hususları koymak, bilinçli bir şekilde anayasa yapmaktan kaçınmak olarak
algılanır. Zaten, kamuoyunun algısı da herhâlde mevcut durumda öyle olmaklığı
icap eder.
Darbe
hukuku meselesine gelince, esasen sayın genel başkanlarla yapılan görüşmede
-ben de o görüşmedeydim- ve daha sonraki temaslarda bu konuda, bizim hukuki
müktesebatımızın darbe hukukundan arındırılması konusunda iktidarın bir çalışma
yaptığı, bu çalışmayı muhalefetle paylaşacağı, karşılıklı müzakereler
çerçevesinde ortak bir irade olan darbe hukukundan kurtulma meselesine ilişkin
adımlar atılacağı hususunda da mutabık kalınmıştı yani o çalışmanın yürüyeceği
başka bir mecra mevcuttu. Anayasa Komisyonu kendi işini yapmalıydı, darbe
hukukuna ilişkin çalışmalar da başka mecralarda yürütülebilirdi. Esasen,
kaçınılan husus, öyle anlaşılıyor ki -bizim anladığımız- Anayasa yapmaktan
imtina etmektir. Mesele şu: Yine, Özgür Bey “sarayın statükosu, sarayın
hayaleti” demeye getirdi. Bana öyle geliyor ki sarayın statükosundan kendisini
kurtaramayan CHP’dir çünkü sürekli bir fiksasyon vardır, saray, saray, saray,
saray. 40 kere, 50 kere, 100 kere, 1.000 kere bunu söylediğinizde negatif
olarak kendinizi odakladığınız, siyasetinizi organize ettiğiniz,
düşüncelerinizi geliştirdiğiniz merkezî bir önem kazanır. Ben, doğrusu, Sayın
Özgür Bey’in açıklamalarından bunu anlıyorum. AK PARTİ’ye atfettiği husus
bütünüyle tersine bir otorite, tersine bir statüko, tersine bir tayin edici güç
olarak CHP için mevcuttur. Bunu belirtmek isterim öncelikle.
İkincisi:
Türkiye, zor bir coğrafyada, bu coğrafyanın getirdiği terörle mücadele ediyor.
İşin arka planı uzun. Bu terörle mücadele, Türkiye’de demokrasinin ve
özgürlüklerin güçlenmesi, bu ülkede vatandaşların huzur içinde yaşaması için
çok önemli. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, sözlerinizi
tamamlayınız Sayın Bostancı. 
MEHMET NACİ BOSTANCI (Amasya) – Teşekkür ediyorum Sayın
Başkanım. 
Bu ülkede toplumsal, politik meselelerin çözümü
bakımından da terörle mücadele, terörün o ayartıcı, baştan çıkartıcı ve bu
ülkedeki herkes için kötü bir kaderi çağıran yüzünden kurtulmak bakımından da
önemli. Kendisini halkın yanında gören, demokrasinin ve özgürlüklerin yanında
gören, ortak bir irade istikametinde geleceğe bakan herkesin saf tutacağı yer,
öncelikle terör karşıtlığı, demokrasi ve özgürlüklerin yanıdır. Kendi konumunu
bu şekilde ayarlayanların da teröre ilişkin, onun stratejilerine ilişkin
elbette bilgisi, müktesebatı vardır. Onun propagandası anlamına gelebilecek,
ona alan açma anlamına gelebilecek, devlet otoritesinin halkın can ve mal
emniyeti için yürüttüğü hukuki mücadeleye gölge düşürerek terör örgütüne
kolaylık sağlama anlamına gelecek yorumlardan, değerlendirmelerden kaçınması
önemlidir. 
Saygılarımla. 
BAŞKAN – Teşekkür ederim Sayın Bostancı.
Sayın Özel...
ÖZGÜR ÖZEL (Manisa) – İzin verirseniz...
BAŞKAN - Buyurun. 
27.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
ÖZGÜR
ÖZEL (Manisa) – Efendim, Sayın Bostancı bana cevaben yaptığı konuşmasında
tabii, çok ciddi sataşmalarda bulundu ama özellikle bir durumun tespitine
ihtiyaç var. Evet, kendisi haklı, 24’üncü Dönemde bir Anayasa Uzlaşma Komisyonu
kuruldu, hep birlikte oturduk çalıştık. O Komisyon çalışmalarına nasıl son
verdi diye bakarsanız, Milliyetçi Hareket Partisi, Cumhuriyet Halk Partisi ve o
günkü BDP’nin, Barış ve Demokrasi Partisinin, 3’er temsilcisinin 3 kez üst üste
9 imzalı tutanakları var. “Adalet ve Kalkınma Partisi temsilcileri
gelmediğinden Anayasa Uzlaşma Komisyonu toplanamamıştır.” Ve ilk başta alınan
ortak çalışma usul ve esasları, kuralları gereğince üçüncü toplantıya
mazeretsiz katılmayan bir parti yüzünden o masa dağılmıştır. Düne geldiğimizde,
Cumhuriyet Halk Partisinin masayı dağıttığı falan yok. Şunu söylüyoruz: 
Bir:
Yapılması gereken bir yol temizliği var, bunlar son derece önemli. Basını,
toplumu, düşünceyi özgürleştirme iradesinde ortaklaşamayan bir Parlamentonun
nasıl özgürlükçü, sivil bir anayasa yapacağı sorusu ortada. 
İki:
Başkanlık sistemini dayatacaksanız biz parlamenter sistemi güçlendirmekten yana
ve parlamenter sistem içinde kurulmuş bir komisyon olarak bunu doğru bulmayız.
Bunu ifade ediyoruz. Toplantının bitişinden şu küçük enstantaneyi aktaralım:
Sayın Başkan bir on dakika ara alıyor, gidiyor bir telefon görüşmesi yapıyor,
geri geliyor ve Komisyonun sona erdiğini söylüyor. HDP’nin Sayın Temsilcisi
Garo Paylan “Yarın kaçta toplanacağız?” diye sorunca “Toplantı falan yok, bu
masa burada dağılmıştır.” diyor. 
Şimdi,
geçen sefer 3 parti varken masaya 3 kez üst üste gelmeyip masayı dağıtanlar,
masayı devirenler, dün başkanlık sistemi inadı yüzünden bu işi bir noktaya
getirip Meclis Başkanı eliyle de o masayı devirenler şimdi neler konuşuyor,
anlamak mümkün değil. 
Teşekkür
ediyorum. 
BAŞKAN
– Teşekkür ederim Sayın Özel. 
Gündem
dışı konuşmalar…
MEHMET
NACİ BOSTANCI (Amasya) – Sayın Başkanım…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, Özgür Bey…
BAŞKAN
– Mikrofonunuzu açıyorum. 
Sayın
Özel, 69’uncu madde çerçevesinde sataşmadan dolayı söz istedi, siz?
MEHMET
NACİ BOSTANCI (Amasya) – Sayın Başkanım, ben de 69’uncu madde çerçevesinde,
Özgür Bey’in açıklamaları üzerine söz talep ediyorum bulunduğum yerden.
BAŞKAN
– Peki, buyurun. 
Lütfen
yeni bir sataşmaya meydan vermeyin efendim.
28.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
MEHMET
NACİ BOSTANCI (Amasya) – Çok teşekkür ediyorum. 
Anayasa
Komisyonunun çalışması konusunda AK PARTİ’nin iyi niyeti ve yaklaşımı malum.
Bunu benim anlatmama bile gerek yok. Başka herhangi bir komisyonun teşekkülü
şeklinde bir talepte bulunmamış, bütün partilerin eşitliğiyle katılması ve
ortak bir şekilde karar alınması usullerine “Evet.” demiştir. Bu, anayasa
yapılması için ortak iradenin bütün partileri kuşatacak şekilde tebellür
etmesinin bir karşılığıdır, öncelikle bunu belirteyim. Yani AK PARTİ’nin bu
konudaki iradesini sorgulamak geçmişte yapılıp edilenlere karşı, burada AK
PARTİ’nin domine edici etkisine karşı haksızlık olur. 
İkincisi:
“Başkanlık sistemine dayatma” diyor, Özgür Bey, Anayasa Uzlaşma Komisyonu bu,
adı üzerinde, “uzlaşma”; eğer bu ülkede yüzde 50 oy almış bir siyasi parti
rejim meselesine ilişkin olarak başka bir teklifte bulunacaksa bunun adını
“dayatma” koymanızı teessüfle karşılarım, bu elbette ki konuşulacaktır. Nasıl,
parlamenter sistem tartışılıyor ve konuşuluyorsa, Türkiye'nin buna ilişkin
tecrübesi konuşuluyorsa AK PARTİ’nin önerisini de konuşmak eşyanın tabiatı
icabı değil midir? Bu nasıl dayatma olarak görülebilir? O zaman, aynı mantıkla
bakarsak sizinki de dayatma olarak görülebilir, karşılıklı dayatmalar söz
konusu olursa da ne müzakere edilecektir? Dolayısıyla, bütün bunlar
konuşulabilir, sizin de söyleyecekleriniz vardır, AK PARTİ’nin de
söyleyecekleri vardır, kabul edilmesi, pratiğe taşınması ayrı bir şeydir ama
“Konuşulmasına dahi karşıyız.” şeklindeki bir tavır “Anayasa Uzlaşma Komisyonu”
adı altındaki bir komisyonda kabul edilebilir mi, bu uygun olur mu?
Saygılarımla.
BAŞKAN
– Teşekkür ederim Sayın Bostancı.
ÖZGÜR
ÖZEL (Manisa) – Sayın Başkan, sadece tutanağa geçmesi açısından…
BAŞKAN
– Sayın Özel…
ÖZGÜR
ÖZEL (Manisa) – Bir dayatmadan bahsedilecekse, başkanlık sistemi konusundan
vazgeçmeyeceklerini söyleyip biz parlamenter sistem içinde kalacağımızı
söylediğimizde “Bu iş bitmiştir.” diyen Sayın Meclis Başkanına aittir.
BAŞKAN
– Teşekkür ederim Sayın Özel, tutanaklara geçmiştir.
Başkanlığın
Genel Kurula sunuşları vardır.
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Konya Milletvekili
Abdullah Ağralı (4/15) ile Antalya Milletvekili Gökcen Özdoğan Enç’in (4/16)
Kadın Erkek Fırsat Eşitliği Komisyonu üyeliklerinden 17/2/2016 tarihinde
istifalarına ilişkin önerge yazısı 
BAŞKAN
– Sayın milletvekilleri, Konya Milletvekili Sayın Abdullah Ağralı ile Antalya
Milletvekili Sayın Gökcen Özdoğan Enç’in Kadın Erkek Fırsat Eşitliği Komisyonu
üyeliğinden istifasına ilişkin yazıları 17/2/2016 tarihinde Başkanlığımıza
ulaşmıştır. 
Bilgilerinize
sunulmuştur.
Meclis
araştırması açılmasına ilişkin üç önerge vardır, ayrı ayrı okutuyorum.
B) Meclis Araştırması Önergeleri
1.- Konya Milletvekili Mustafa Hüsnü
Bozkurt ve 29 milletvekilinin, kamudaki kadro sorununun araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/96)
Türkiye Büyük Millet Meclisi Başkanlığına
2014
Kamu Personeli Seçme Sınavına girmiş 1 milyon 128 bin 32 lisans, 779.314 ön
lisans ve 1 milyon 683 bin 696 ortaöğretim mezunu olmak üzere 3,5 milyon memur
adayına Kasım 2014/2 atamasında 5.067 kadro verilmiştir. Aynı şekilde, Haziran
2015/1 atamalarında verilen 9.600'ü sağlık personeli olmak üzere 13.213 kadro
atanmayı bekleyen memur adayları için hayal kırıklığı yaratmıştır.
Bunlara
ilaveten birçok kurumun merkezî atamadan çıkartılması mağduriyetleri iki katına
çıkarmıştır. Nitekim, memur adaylarının dile getirdiği öncelikli taleplerden
biri merkezî atamadan çıkan kurumların merkezî atama sistemine geri dönmesi
yönündedir.
Yıllarca
okuyup büyük maddi ve manevi emeklerle KPSS'ye hazırlanan adayların bir diğer
önemli sorunu da kamu personeli alımında uygulanan mülakat sistemidir. Pek çok
kişi, KPSS neticesinde yüksek puan aldıkları hâlde merkezî atama yerine
mülakata tabi tutulduklarına, bu durumun haksız rekabete ve şaibeye yol
açtığına dikkat çekmektedir. Mülakat sisteminin kısıtlı birkaç kadro dışında
tamamen kaldırılması da başlıca talepleri arasında yer almaktadır.
KPSS'ye
girmiş lisans ve ön lisans mezunlarının karşılaştığı bir diğer sorun, mezun
oldukları bölümlerle ilgili devlette ihtiyacı karşılayacak kadro
bulunmamasından kaynaklanmaktadır. Üniversitelerde açılan fakülte ve
yüksekokulların kamu istihdam ve ihtiyaç kapasitesi göz önünde bulundurularak
açılmasına ilişkin bir çalışmanın yürütülmemesi atama bekleyen memur adayı
sayısının bu denli çok olmasının başlıca sebeplerinden biridir. İstihdam
alanının sadece kamu olmadığı bilinmesine rağmen, bazı adayların mezun
oldukları bölüm itibarıyla özel sektörde iş bulma olanağının düşük olduğu
dikkate alındığında, basit deyişiyle arz talep dengesinin titizlikle
incelenmesi ve fakülte bölümlerine yeni bir düzen getirilmesi gerekmektedir.
Söz
konusu memur adayları bugüne dek pek çok kez farklı platformlarda seslerini
duyurmaya çalışmış, sorunlarını içeren mektupları başta Cumhurbaşkanı olmak
üzere ülke yöneticilerine iletmişlerdir ancak talepleri karşılık bulmayıp
çözüme kavuşturulmamıştır. Sayıları 3,5 milyonu bulan memur adaylarının tamamı
için kadro açılmasını beklemek mümkün olmamakla birlikte, ilerleyen süreçte
kamu atamalarında yüksek sayıda kadro açmak her yıl katlanarak artan yığılmanın
önlenmesi açısından önem teşkil etmektedir.
Atamaların
önündeki bir diğer sorun taşeron istihdamıdır. Eğitimini aldıkları alanda
çalışmak memur adaylarının en doğal hakkı iken, ilgili birimlerde taşeron
eliyle istihdam yaratmak, kadro bekleyen memur adaylarının hem hakkını
gasbetmekte hem de kamu hizmetlerinde niteliğin azalmasına yol açmaktadır.
Yukarıda
bahsi geçen hususlar ışığında aileleri ile birlikte yaklaşık 10 milyon kişiyi
ilgilendiren kadro sorununun çözümü için, ilgili tüm tarafların, kurum, kuruluş
ve bakanlık temsilcilerinin görüş, analiz ve raporlarına başvurarak, sorun ve
taleplerinin araştırılması ve çözüme kavuşturulması amacıyla Anayasa’nın 98,
TBMM İçtüzüğü'nün 104’üncü ve 105’inci maddeleri uyarınca Meclis araştırması
açılmasını saygılarımla arz ederim.
1)
Mustafa Hüsnü Bozkurt (Konya)
2)
Özgür Özel (Manisa)
3)
Mustafa Sezgin Tanrıkulu (İstanbul)
4)
Namık Havutça  (Balıkesir)
5)
Ahmet Akın (Balıkesir)
6)
Mahmut Tanal (İstanbul)
7)
Ömer Fethi Gürer (Niğde)
8)
Candan Yüceer (Tekirdağ)
9)
Gülay Yedekci (İstanbul)
10)
Gürsel Erol (Tunceli)
11)
Nurhayat Altaca Kayışoğlu (Bursa)
12)
Onursal Adıgüzel (İstanbul)
13)
Atila Sertel (İzmir)
14)
Kamil Okyay Sındır (İzmir)
15)
İbrahim Özdiş (Adana)
16)
Erdin Bircan (Edirne)
17)
Özkan Yalım (Uşak)
18)
Gamze Akkuş İlgezdi (İstanbul)
19)
Niyazi Nefi Kara (Antalya)
20)
Musa Çam (İzmir)
21)
Ünal Demirtaş (Zonguldak)
22)
Yaşar Tüzün (Bilecik)
23)
Kadim Durmaz (Tokat)
24)
Zülfikar İnönü Tümer (Adana)
25)
Şerafettin Turpcu (Zonguldak)
26)
Haydar Akar  (Kocaeli)
27)
Mustafa Tuncer (Amasya)
28)
Devrim Kök (Antalya)
29)
Okan Gaytancıoğlu (Edirne)
30)
Aytuğ Atıcı (Mersin)
2.- İstanbul Milletvekili Mustafa Sezgin
Tanrıkulu ve 27 milletvekilinin, değerli taşlar vergiye tabi değilken bazı
ürünlerdeki ÖTV ve KDV oranlarının yüksek olmasının nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/97)
Türkiye Büyük Millet Meclisi Başkanlığına
Avrupa'nın
birçok zengin ülkesinde değerli taşlara alınan vergi oranları yüzde 20-
25’lerde seyrederken, ülkemizde değerli taşların vergiye tabi olmaması, tarımda
üretim yapan çiftçimizin kullandığı mazot ve motorinden alınan yüzde 51,64 ÖTV
ve KDV oranlarının yüksek olmasının nedenlerinin ve KDV ve ÖTV istisnalarının
toplumun ekonomik ve sosyal ihtiyaçlarına göre tespit edilmesinin araştırılarak
üreticilerimizin sorunlarının giderilmesi konusunda alınması gereken önlemlerin
tespiti için, Anayasa'nın 98’inci ve İç Tüzük’ün 104’üncü ve 105’inci maddeleri
gereği bir Meclis araştırması açılmasını saygılarımla arz ederim. 
1) Mustafa Sezgin
Tanrıkulu  (İstanbul)
2)
Namık Havutça  (Balıkesir)
3)
Ahmet Akın  (Balıkesir)
4)
Mahmut Tanal  (İstanbul)
5)
Atila Sertel  (İzmir)
6)
Erkan Aydın  (Bursa)
7)
Ömer Fethi Gürer  (Niğde)
8)
Gülay Yedekci  (İstanbul)
9) Candan Yüceer (Tekirdağ)
10) Şerafettin Turpcu (Zonguldak)
11) Sibel Özdemir  (İstanbul)
12) Ali Haydar Hakverdi  (Ankara)
13) Musa Çam  (İzmir)
14) Zeynel Emre  (İstanbul)
15) Onursal Adıgüzel  (İstanbul)
16) Gürsel Erol  (Tunceli)
17) Melike Basmacı  (Denizli)
18) Özkan Yalım  (Uşak)
19) Tekin Bingöl  (Ankara)
20) Gamze Akkuş İlgezdi  (İstanbul)

21) Ünal Demirtaş (Zonguldak)
22) Kadim Durmaz  (Tokat)
23) Zülfikar İnönü Tümer (Adana)
24) Haydar Akar (Kocaeli)
25) Devrim Kök (Antalya)
26) Nurhayat Altaca Kayışoğlu  (Bursa)
27) Okan Gaytancıoğlu (Edirne)
28) Aytuğ Atıcı (Mersin)

Gerekçe:
Ülkemizde
pırlanta, elmas, yakut ve diğer değerli taşların KDV oranı, 1 Ağustos 2004
tarihinde yüzde 18'den yüzde 0'a indirilmiştir. Yaklaşık on yıl geçtiği halde
pırlantadaki KDV oranının yüzde 0'a indirilmesi, ülkemizde ekmek, peynir,
zeytin, süt, yumurta, meyve, sebze, su, odun, kömür, tezek, gübre, kalem,
defter, silgi, ilaç, doktor hatta kefen bezi bile KDV'ye tabi iken, pırlanta
KDV’sinin yüzde 0 olmasını vatandaşımız hazmedememektedir.
Tarımsal
girdi maliyetlerinin yüksek olması, çiftçilerimizin gelirlerinin azalmasına yol
açmakta, hatta başta mazot olmak üzere yüksek girdi maliyetleri nedeniyle
üreticilikten vazgeçme noktasına gelmektedirler. Türkiye Ziraatçılar Derneği
(TZD) Genel Başkanı İbrahim Yetkin 18/05/2015 tarihinde basına yaptığı
açıklamada “Litresi 3,96 liraya satılan mazottan, yüzde 36,57 ÖTV ve yüzde
15,07 KDV alınmaktadır. Bu rakam, çiftçiye bu yıl verilen 10 milyar liralık
toplam desteğe yakın bir miktar oluşturmaktadır. Yani salt mazottan alınan
dolaylı vergilerle, bırakınız mazot desteğini, çiftçiye bir yılda verilen tüm
prim ve girdi desteği geri alınmaktadır. Gübrede KDV oranı yüzde 18’dir. Kırsal
elektrikte ise yüzde 1 enerji fonu, yüzde 2 TRT payı ve yüzde 18 KDV vardır.
Tarımsal ilaçlarda, tarım makinaları ve traktörlerde, tohumluk ve hayvan
yemlerinde KDV oranı yüzde 8'dir.” Çiftçilerimizin en büyük girdi kalemleri
olan mazot gübre ve zirai ilaçlardaki KDV oranlarının azaltılması üretimi
arttırmakla birlikte çiftçimizin rahat bir nefes almasını sağlayacaktır.
Köy
okullarında ısınmak için satın alınan tezeğe ödenen KDV oranının yüzde 18
olduğu bir ortamda, pırlantanın, elmasın, yakutun KDV'sinin yüzde 0 olmasının
açıklanabilir bir yanı yoktur. Yine insan ve yük taşımacılığı yapan şoför
esnafımızın mazot için ödediği KDV oranı yüzde 18'dir.
Pırlantadan
KDV alınmazken, lüks tekne sahiplerine ÖTV'siz yakıt verilirken çiftçiden 2 kat
vergi alınıyor. Çiftçiye yaklaşık 4 liraya mal olan akaryakıtı, tekne sahipleri
2,16 liradan alıyor. Çiftçilerin kullandıkları motorinden ÖTV ve KDV adı
altında yaklaşık yüzde 51.64 oranında vergi alınmaktadır. Hükûmet, çiftçimizi
pırlanta tüccarı ve gemi sahipleri kadar değerli görmemektedir. TÜİK
rakamlarına göre son 10 yılda enflasyon yüzde 122, son 4 yıl içinde tarımsal
girdi fiyatları yüzde 400 artarken ürün fiyatları yerinde saymıştır. Enflasyon
ve girdi fiyatları karşısında zor durumda olan çiftçimiz, tarım kredi
kooperatiflerine, bankalara ve tarımsal sulamadan dolayı elektrik dağıtım
şirketlerine olan vadesi geçmiş elektrik borçlarını ödeyemez duruma
gelmişlerdir.
3.- İstanbul Milletvekili Mustafa Sezgin
Tanrıkulu ve 22 milletvekilinin, “Esedullah Timi” denen kişi veya kişilerin
mahiyetinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/98) 
Türkiye Büyük Millet Meclisi Başkanlığına
Güneydoğuda
sokağa çıkma yasağı ve operasyonların ardından, silahlı ve maskeli kişilerin
duvarlara çeşitli tehdit ve intikam sözleri yazdığına ilişkin görüntüler basına
yansımıştır. Bu kişiler, evlerin duvarlarına, dükkânların kepenklerine
sloganlar yazarken, birden fazla noktada bu yazıların altına "Esedullah
Timi" imzası atılmış durumdadır. Yazılan bu yazılar ve altındaki
"Esedullah Timi" imzası bölge halkında tedirginlik yaratmış
durumdadır. “Esedullah Timi” denen kişi veya kişilerin mahiyetinin öğrenilmesi
ve halkın bilgilendirilmesi amacıyla Anayasa’nın 98’inci ve TBMM İçtüzüğü’nün
104’üncü ve 105’inci maddeleri gereğince Meclis araştırması açılması için
gereğini arz ederim.
1)Mustafa Sezgin Tanrıkulu  (İstanbul)
2)Namık Havutça  (Balıkesir)
3)Mahmut Tanal  (İstanbul)
4)Erkan Aydın  (Bursa)
5)Gülay Yedekci  (İstanbul)
6)Candan Yüceer  (Tekirdağ)
7)Kadim Durmaz  (Tokat)
8)Ali Haydar Hakverdi  (Ankara)
9)Zeynel Emre  (İstanbul)
10)Şerafettin Turpcu  (Zonguldak)
11)Atila Sertel  (İzmir)
12)Onursal Adıgüzel  (İstanbul)
13)Gürsel Erol  (Tunceli)
14)Musa Çam  (İzmir)
15)Gamze Akkuş İlgezdi  (İstanbul)
16)Didem Engin  (İstanbul)
17)Melike Basmacı  (Denizli)
18)Özkan Yalım  (Uşak)
19)Tekin Bingöl  (Ankara)
20)Zülfikar İnönü Tümer  (Adana)
21)Haydar Akar  (Kocaeli)
22)Okan Gaytancıoğlu  (Edirne)
23)Aytuğ Atıcı (Mersin)
Gerekçe:
Güneydoğu'da uzun süredir devam eden
sokağa çıkma yasağı ve operasyonların ardından, silahlı ve maskeli kişiler
duvarlara çeşitli tehdit ve intikam sözleri yazarken çekilmiş video görüntüleri
de yayınlanmıştır. Bu kişiler, evlerin duvarlarına, dükkânların kepenklerine,
"Kurdun dişine kan değdi, korkun", "Türksen övün değilsen itaat
et", "Kanımız aksa da zafer İslam'ın" gibi sloganlar
yazılmıştır. Bu sloganların altında ise Esedullah Timi imzası bulunmaktadır.
Son olarak, Şırnak'ın İdil ilçesinde özel harekatçı polislerin operasyon
sonrasında havaya ateş açarken tekbir getirip sloganlar attığı 'kutlama'
görüntüleri de yayınlanmıştır. Faili meçhul cinayetler Türkiye'nin kanayan
yarasıdır. JİTEM adı verilen yapılanma Doğu Anadolu ve Güneydoğu Anadolu'da pek
çok faili meçhul cinayete karışmıştır. Bu konudaki hatıralar canlı iken
insanların evlerine Esedullah Timi imzalı tehditkâr sloganların yazılması
toplumsal barışın altına dinamit koymaktadır. Bu Esedullah Timinin kimlerden oluştuğu,
hangi talimat ile kurulduğu ya da polis içerisinde resmiyeti olmayan bir oluşum
olup olmadığı gibi soruların cevaplarının kamuoyu ile paylaşılması
gerekmektedir. Bu timin JİTEM gibi faaliyet gösteren bir tim olma olasılığı
beraberinde pek çok soru işaretini ve toplumsal kaygıyı getirmektedir. Güvenlik
güçlerinin görevlerinin sınırları anayasa ve mevzuat ile sınırlandırılmıştır.
Bu sınırların dışına çıkan güvenlik güçleri toplumsal barış ve ülkenin huzuru
için tehlike oluşturmaktadır. Tarafı olduğumuz Avrupa İnsan Hakları
Sözleşmesi'ne göre yaşam hakkı en temel haktır. Devletin bunu koruması en temel
görevidir. Vatandaşların bir kısmının yaşamlarından endişe duyması Hükümet için
utanç kaynağı olmalıdır. "Esadullah timleri burada" şeklindeki
yazıların, personelin maksadını aşarak intikam duygusuyla hareket ettiğine dair
kuşkular uyandırmaktadır. Beyaz Toros’la tehdit ederek vatandaşın acılarını
hatırlatan siyasi iktidarın bu yaşananlarda payı vardır. İçişleri Bakanlığı
gerçekleştireceği sıkı denetimle bu hak ihlallerinin önüne geçebilecektir.
Yukarıda saydığımız sebeplerden ötürü kamuoyunun aydınlatılması için Meclis
Araştırması açılması elzemdir.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır. 
İki
gensoru önergesi vardır. Önergeler bastırılıp sayın üyelere bugün
dağıtılmıştır.
Şimdi,
önergeleri sırasıyla okutuyorum: 
C) Gensoru Önergeleri
1.- HDP Grubu adına, Grup Başkan Vekili
Diyarbakır Milletvekili İdris Baluken’in, sokağa çıkma yasağı uygulanan
yerlerde kişilerin yaşam haklarının korunmasına yönelik gerekli tedbirleri
almadığı ve sağlık hizmetlerinde aksamalara sebebiyet verdiği iddiasıyla Sağlık
Bakanı Mehmet Müezzinoğlu hakkında gensoru açılmasına ilişkin önergesi (11/1)
Türkiye Büyük Millet Meclisi Başkanlığına
16
Ağustos 2015 tarihinden beri devam eden sokağa çıkma yasaklarında yaşanan
yüzlerce yaşam hakkı ihlali ve binlerce insan hakkı ihlalinde Sağlık
Bakanlığının dâhiliyeti nedeniyle Sağlık Bakanı Mehmet Müezzinoğlu hakkında
Anayasa’nın 98'inci ve 99'uncu, TBMM İçtüzüğü'nün 106'ncı maddeleri uyarınca
gensoru açılmasını arz ederiz.
 İdris
Baluken
 Diyarbakır
 HDP
Grup Başkan Vekili
Gerekçe:
Bir
buçuk milyon insanı etkileyen sokağa çıkma yasaklarında, bir yasanın maddesi
kasıtlı şekilde yanlış uygulanmak suretiyle Anayasa'nın amir hükümleri olan
seyahat, haberleşme, konut dokunulmazlığı gibi birçok hak ihlal edilmektedir.
Kent merkezlerinde gerçekleştirilen sokağa çıkma yasaklarında yüz binlerce
yurttaşın sağlık hakkı gasp edilmiştir. Kamuoyuna da yansıdığı şekilde, Cizre
ve diğer kentlerde devlet hastanelerinde sağlık hakkına erişim engellenmiştir.
Sokağa çıkma yasaklarının olduğu yerlerde sağlık hakkına erişemeyen yurttaşlar,
savaş hukukunu devreye koyup beyaz bayraklarla sağlık hakkına erişim mücadelesi
vermiştir. Bu görüntüler utanç tablosu olarak tarihe geçmiştir. Bir utanç
tablosu da kentlerde, cenazelerin haftalarca sokak ortasında bırakılması
olmuştur. Hukuki, insani ve ahlaki değerlerin hiçe sayılması anlamına gelen bu
utanç aynı zamanda genel toplum sağlığını da olumsuz etkileyerek yeni hak
ihlallerinin gerçekleşmesi olarak kayıtlara geçmiştir. Sokağa çıkma yasakları
boyunca insanların cenazelerinin haftalarca sokaklarda bekletilmiş olması ile
cenazelerin buzluklarda bekletilmiş olması tarihin hiçbir döneminde görülmemiş
vahşet ve utanç tablosudur.
Yüzlerce
insanımızın yaşamını yitirdiği bu konseptte ne yazık ki, sağlık emekçileri de
hayatını kaybetmiş bulunmaktadır. 30 Aralık 2015'te Abdülaziz Yural ve 2015
Ağustos ayında Eyüp Ergen adlı sağlık emekçileri Cizre'de, 2015 Eylül ayında
sağlık emekçisi Şeyhmus Dursun ise Beytüşşebap'ta açılan ateş sonucu
öldürüldüler.
Yaşam
hakkının aleni ihlallerinden biri Cizre'de bulunan ve kamuoyu tarafından Vahşet
Bodrumu olarak adlandırılan binalara yönelik yapılan saldırılarda
gerçekleşmiştir. Üç bodrumda yer alan 150 civarında insanla ilgili tüm
girişimlerimize rağmen Sağlık Bakanlığı bu kişilerin yaşam hakkını korumamış ve
ölümler gerçekleşmiştir. 
150
civarında insanın yaşam hakkını korumakla mükellef olan Sağlık Bakanı ise
yaptığı açıklamalarla aklama faaliyetine girmiştir. Bakan tüm basın ve kamuoyu
önünde 28 Ocak 2016'da Cizre'deki bir sağlık çalışanı ile yaptığı görüşmede
şunları işitmiştir: "5 katlı binanın bodrum katındalar. Faysal
Sarıyıldız'ı arıyoruz. Yaralı bilgisini almaya çalışıyoruz.” Yaralılara
ulaşamadığı gerekçesiyle yaralı sayısını net söylemiyor. Yaklaşık 20 yaralı
olabileceğini söylüyor. 1,5 gündür yaralılarla iletişim halinde olmadığını
söylüyor. Faysal Sarıyıldız ‘yaralıların durumu ağır olduğu için taşıyacak
kimse yok çatışmanın durdurulması lazım.’ diyor." Sağlık Bakanının dünya
kamuoyu önünde yaralılarla ilgili duyduğu bu cümlelere rağmen 08/02/2016
tarihinde Sağlık Bakanlığınca yapılan açıklamada "Cizre konusunda 112
Çağrı Merkezimize ulaşan herhangi bir yardım talebi veya ihbar olmamıştır"
ifadeleri kullanılmıştır. Hâlbuki "Vahşet Bodrumu"nda bulunan İslam
Balıkesir, 30/01/2016 günü saat 07.22 sıralarında 112 Acil Çağrı Merkezi’ni
aramış ve yaralıların olduğu bilgisini isimleri ile birlikte kayda geçmiştir.
Bu kayıt ile ilgili tutanak tutulduğu da tutanağın kendisi ile birlikte
kamuoyuna yansımıştır. Buna paralel olarak Sağlık Bakanlığına ait ambulanslar
Vahşet Bodrumunun bulunduğu sokağa bakan caddeye götürülmüş, basın mensuplarına
pozlar verilmiş ve ambulanslar geri çekilmiştir. Bu mizansenin kendisi bile
Sağlık Bakanlığının "yardım talebi veya ihbar olmamıştır" ifadesine
ilişkin gerçekleri göstermeye yeterlidir. 
Bu
vahşet tablosunun oluşmasının siyasal bağlamı da bizzat Bakan tarafından
kamuoyuna itiraf edilmiştir. Bakan 16 Ağustos 2015'te "Türkiye, yapmak
isteyenlerle bozmak isteyenler arasında bir çatışmanın, sıkıntının sürecini
yaşıyor. 10 Ağustos 2014'te Cumhurbaşkanı yerine başkanı seçmiş olsaydık,
Türkiye bugünkü kaosu yaşayacak mıydı? Yaşamayacaktı." 23 Ağustos 2015'te
"Bugün yaşanan kaosu ve sıkıntıların sebebi bu ülkede başkanlık sistemi
olmadığı içindir. Başkanlık sistemine karşı çıkanların çok büyük bir
çoğunluğunun esasında derdi millet değildir. Esasında Türkiye'nin büyümesi
değildir. Türkiye'nin dünya milletleriyle yarışta güçlü yer alması
değildir" 5 Ocak 2016'da "Başkanlık sistemini Türkiye mutlaka
başarabilmeli" ifadelerini kullanarak bu vahşetin siyasal amacını
kamuoyuna itiraf etmiştir. 
Cizre'deki
vahşet bodrumlarındaki 150 civarındaki insan başta olmak üzere yaralı hâlde
bulunan, bu yaralanmaların kamuoyu bilgisinde dahi olduğu insanların yaşam
haklarının korunmamasında Sağlık Bakanının direkt dâhiliyeti kaçınılmaz olarak
vardır. Söz konusu dâhiliyetten ötürü Sağlık Bakanı Mehmet Müezzinoğlu hakkında
gensoru açılmasını arz ederiz.
2.- HDP Grubu adına, Grup Başkan Vekili
Diyarbakır Milletvekili İdris Baluken’in, sokağa çıkma yasağı uygulanan yerlerde
meydana gelen yaşam hakkı ihlalleri konusunda gerekli tedbirleri almadığı ve
sokağa çıkma yasaklarıyla sorunların derinleşmesine zemin hazırladığı
iddiasıyla İçişleri Bakanı Efkan Ala hakkında gensoru açılmasına ilişkin
önergesi (11/2)
Türkiye Büyük Millet Meclisi Başkanlığına
Sokağa
çıkma yasaklarıyla birlikte yaşanan ölümler nedeniyle İçişleri Bakanı Efkan Ala
hakkında, Anayasa’nın 98'inci ve 99'uncu, TBMM İçtüzüğü'nün 106'ncı maddeleri
uyarınca Gensoru açılmasını arz ederiz.
 İdris
Baluken
 Diyarbakır
 HDP
Grup Başkanvekili
Gerekçe:
İlk
olarak 16 Ağustos 2015 tarihinde Muş ili Varto ilçesinde başlayan sokağa çıkma
yasakları hâlen devam etmektedir. İlk sokağa çıkma yasağının ilan edildiği
zamandan bugüne Şırnak, Diyarbakır, Hakkâri, Batman, Elâzığ, Mardin ve Muş
olmak üzere 7 ilde 20 ilçede onlarca mahalleyi kapsayacak şekilde 57 kez ilan
edilmiştir. İlan edilen sokağa çıkma yasakları toplamda üç yüz yetmiş yedi günü
bulmuştur. Hâlen Sur, Cizre ve Silopi ilçelerinde sokağa çıkma yasakları devam
etmektedir. Sokağa çıkma yasakları süresince cenazelerine ulaşılan 221 yurttaş
yaşamım yitirmiştir. 
Hâlen
sokağa çıkma yasağının devam ettiği Silopi'de elli dokuz gündür süren son yasak
süresince 28 kişi yaşamını yitirdi. İlk sokağa çıkma yasaklarının ilan edildiği
günden bugüne kadar ise 42 yurttaş yaşamını yitirmiştir. Yaşam hakkı
ihlalleriyle birlikte ilçede hayat âdeta durmuştur ve tüm yaşamın etkilendiği
görülmüştür. Sur ilçesinde ilki 6-7 Eylül, sonrasında 10-13 Ekim arasında
sokağa çıkma yasakları ilan edildi. 2 Aralık 2015 tarihinde başlamak üzere,
bugüne kadar 6 kez sokağa çıkma yasağı ilan edildi. En son ilan edilen yetmiş
bir gündür süren sokağa çıkma yasağında 22 yurttaş yaşamını yitirmiştir. Temmuz
2015'ten bugüne ise toplamda 27 kişi yaşamını yitirmiştir. 
Hâlen
sokağa çıkma yasağının devam ettiği Cizre ilçesinde ise bugüne kadar 5 kez
sokağa çıkma yasağı ilan edilmiştir. Silopi’yle aynı tarihte başlayan sokağa
çıkma yasağı hâlen devam etmektedir. Elli dokuz gündür süren sokağa çıkma
yasaklarında 79, Temmuz 2015'ten bu yana isimleri belli olan toplamda 113 kişi
yaşamını yitirmiştir. Ancak, en son 23 Ocak 2016 tarihinde bir evin bodrumuna
sığınan sivil insanların yaşadıkları kamuoyuna "vahşet bodrumu"
olarak yansımıştır. Uzun süre partimizce bodrum katında yaralı bulunan 31
yurttaşa ambulansların ve sağlık ekiplerinin ulaşması için girişimlerde
bulunulmasına rağmen sonuçsuz kaldığı için bugüne kadar ulaşılabilen bilgilere
göre 7 kişi yaşamını yitirmiştir. 04/02/2016 tarihinde Cizre'nin Cudi
Mahallesi'nde içerisinde yaralıların da olduğu 37 kişinin bulunduğu belirtilen
bir binaya isabet ettiği belirtilen havan topları nedeniyle yangın çıkmıştır.
Yaşanan bu felaket nedeniyle İçişleri Bakanlığı ve ilgili kurumlarla
yürüttüğümüz yoğun temaslar sonuçsuz kalmış, itfaiye ve ambulanslara izin
verilmemiştir.
7/02/2016
tarihinde akşam saatlerinde, TRT Haber başta olmak üzere, Hükûmete yakın medya
kuruluşlarında söz konusu binaya yönelik düzenlenen operasyonda 60 kişinin
öldürüldüğü iddia edilmiştir. 8 Şubat sabahı ise söz konusu haber TRT Haber'in
yayınından kaldırılmıştır. Şırnak Valiliği de olayla ilgili yaptığı açıklamada
Cizre'de 10 kişinin öldürüldüğünü kamuoyuyla paylaşmıştır. Ancak, daha sonra
yerelden aktarılan bilgiler, öldürülen kişi sayısının çok daha fazla olduğu
yönündedir. TRT'nin sonradan kaldırdığı bu haberden sonra başka bir evin bodrum
katında insanların olduğu bilgisi yayılmıştır ve bu evden 27 insanın yanmış
cenazesi çıkarılmıştır. Daha sonra aynı yerden 12 cenaze daha çıkarılarak
hastaneye ulaşmıştır. Kamuoyunda "Cizre'nin Madımak'ı" olarak geçen
bu olayda toplam yaşamını yitiren kişi sayısı 39'a ulaşmıştır. 10 Şubatta Cizre
Sur Mahallesi’nde bulunan, kamuoyuna "3’üncü vahşet bodrumu" olarak
yansıyan bir başka olayda 31 kişi yaşamını yitirmiştir. Bu sırada İçişleri
Bakanı Efkan Ala'dan gelen tek açıklama operasyonların başarıyla bittiği
yönünde olmuştur ancak başarıyla bittiği belirtilen sadece vahşet bodrumlarında
150'ye yakın insan yaşamını yitirmiştir. Cizre'de sokağa çıkma yasaklarından
bugüne kadar yaşamını yitirenlerle birlikte bu sayı 210'u aşmaktadır. Toplumsal
olarak geri dönüşü olmayan bir travma ve yaraya dönüşen Cizre'de peşi sıra
ortaya çıkan vahşet bodrumları giderek daha fazla yurttaşın yaşamını kaybettiği
olaylar hâline dönüşmüştür. Sonuç olarak, devam eden süreçte hem cenazelerin
artacağı hem de sonuçlarının kestirilemez hâle geleceği bu olayların toplumsal
olarak doğuracağı sorunların çok daha fazla olacağı öngörülmektedir.
BAŞKAN
– Bilgilerinize sunulmuştur. 
Önergelerin
görüşme günleri Danışma Kurulunca daha sonra belirlenerek oylarınıza
sunulacaktır. 
Sayın
Yıldız Biçer, bir söz talebiniz var sanıyorum. 
Buyurun.
V.- AÇIKLAMALAR (Devam)
29.- Manisa Milletvekili Tur Yıldız
Biçer’in, Artvin Cerattepe’de Artvin Milletvekili Uğur Bayraktutan’ın açlık
grevine başladığına ve asker ile polisin derhâl Cerattepe’den çekilmesi
gerektiğine ilişkin açıklaması
TUR
YILDIZ BİÇER (Manisa) – Sayın Başkan, sayın vekillerim; Artvin Milletvekilimiz
Uğur Bayraktutan Artvin Cerattepe’de yaşanan doğa katliamını, vahşi madenciliği
ve hukuk dışı uygulamaları protesto etmek için bugün sabah itibarıyla Artvin
Valiliği önünde oturma eylemine ve açlık grevine başlamıştır. 
Cengiz
Holdingin Cerattepe’de inşaata başlaması hukuksuzdur çünkü şirkete henüz yer
teslimi yapılmamıştır. Buna rağmen şirketin makineleri önde, polis arkada
yukarı doğru tırmanmaktadırlar ve Artvin halkının da yoldan çekilmesini
istemektedirler. Yetmiyor, İçişleri Bakanı “Vurun geçin!” emri veriyor. Devlet,
halkını ve yaşamı korumak yerine şirketin makinelerini koruyor. Valinin
emriyle, halkın değil, âdeta maden şirketinin polisi, jandarması hâline
dönüştürülmüş asker ve polisimiz derhâl Cerattepe’den çekilmeli; Cerattepe
halkın yaşam kaynağı olmaya devam etmelidir. Artvin Cerattepe’deki…
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Yıldız Biçer.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- MHP Grubunun, 17/2/2016 tarih ve 1220
sayıyla Adana Milletvekili Mevlüt Karakaya ve arkadaşları tarafından,
hayvancılık sektöründeki temel sorunların çözülmesi, kırmızı et üretimi ile
tüketimi arasındaki açığın kapatılması, et ithalatının önlenmesi, et
fiyatlarındaki dalgalanmaların önüne geçilmesi, piyasa regülasyonunun takibinin
yapılması ve spekülatif hareketlerin engellenmesi için hangi tedbirlerin
alınacağı hususlarının belirlenmesi amacıyla verilmiş olan Meclis araştırması
önergesinin, Genel Kurulun 17 Şubat 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
Tarih:
17/02/2016
Türkiye Büyük Millet Meclisi Başkanlığına
Danışma
Kurulunun 17/02/2016 Çarşamba günü (bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük'ün 19'uncu maddesi gereğince Genel Kurulun onayına sunulmasını arz
ederim.
Saygılarımla.
 Erkan
Akçay
 Manisa
 MHP
Grup Başkan Vekili
Öneri:
17 Şubat 2016 tarih, 1220 sayı ile TBMM
Başkanlığına vermiş olduğumuz, Adana Milletvekili Mevlüt Karakaya ve
arkadaşlarının “son yıllarda kırmızı et fiyatlarında yaşanan fahiş artışlar
vatandaşlarımızı olumsuz etkilemektedir. Ülkemiz hayvancılık sektöründe kendine
yetememekte ve et ithalatı giderek artmaktadır. Hayvancılık sektöründeki temel
sorunların çözülmesi, kırmızı et üretimi ile tüketimi arasındaki açığın
kapatılması, et ithalatının önlenmesi, et fiyatlarındaki dalgalanmaların önüne
geçilmesi, piyasa regülasyonunun takibinin yapılması ve spekülatif hareketlerin
engellenmesi için hangi tedbirlerin alınacağı hususlarının belirlenmesi”
amacıyla verdiğimiz Meclis araştırması açılması önergemizin 17/02/2016 Çarşamba
günü (bugün) Genel Kurulda okunarak görüşmelerinin bugünkü birleşiminde
yapılması önerilmiştir.
BAŞKAN – Milliyetçi Hareket Partisi
Grubu önerisinin lehinde ve aleyhinde olmak üzere ikişer sayın milletvekiline
söz vereceğim.
Lehinde Mevlüt Karakaya, Adana Milletvekili.
Buyurun
Sayın Karakaya. (MHP sıralarından alkışlar) 
Süreniz
on dakikadır.
MEVLÜT
KARAKAYA (Adana) – Sayın Başkan, değerli milletvekilleri; hepinizi saygıyla
selamlıyorum.
Son
aylarda, son zamanlarda yaşanan en temel gıda maddelerindeki fiyat artışları
zaten geçim sıkıntısı içerisinde olan vatandaşlarımızı daha da zora sokmaya
başlamıştır. Et fiyatları ve ekmek fiyatlarındaki artışlar bunun en temel
örneği. 
Aynı
zamanda, çiğ süt fiyatlarındaki düşüşler de süt üreticilerini üretim yapamaz
hâle getirmiştir. Biraz önce konu edildi, Balıkesir’de süt üreticileri
sokaklara süt döktüler. Aslında biz bu filmi daha önce de gördük. Daha önce de
Ankara’da Tarım Bakanlığının merdivenlerine süt üreticileri sütlerini
dökmüşlerdi. Bir mesaj veriyorlardı. Ama o dönemde de yine Hükûmet bu
feryatları dikkate almadığından dolayı kısa zaman içerisinde süt inekleri
kasaba gitmişti. 1 milyona yakın süt ineği kesildi.
Hani
Anadolu’da söylenen bir söz var ya: “Anası olmayanın danası olmaz.” Danası
olmayan ülkenin de eti olmaz. İşte, analar, süt inekleri, kasaba gitti sonuçta
et fiyatları çıktı. Yine aynı şeyleri yaşadık. Dönemin Başbakanı ithalat
sopasını gösterdi, “Spekülatif hareketler. Eğer bunları yaparsanız size bu
ithalat sopasıyla vururum.” dedi. Ama ithalat da fayda etmedi. 
Değerli
milletvekilleri, buradaki temel konu üretim. Yani sizin izlediğiniz politikalar
üretim yanı, üretim yanlısı politikalar mı, değil mi bunlara bakmamız lazım. 
Maalesef
tarım son yıllarda gereği kadar, yeteri kadar ya da uygun yollarla, araçlarla
desteklenmedi. Bugün biz tarımsal destekleri gündeme getirdiğimizde, üretimden
bahsettiğimizde maalesef iktidar partisi mensupları, Hükûmet mensupları hep
şunu söylüyorlar: “Efendim, rakamlar ortada.” 2002’yi milat alıyorlar, 2002
yılına göre bazı rakamlar veriyorlar. Vallahi, bir TÜİK bulmuşlar, yani
kafalarına göre bir TÜİK bulmuşlar, istedikleri rakamları çıkarıyorlar. Yani
burada, Hükûmetin yayınladığı, TÜİK tarafından verilen rakamlara baktığımızda,
vatandaşla, üretenle, sokaktaki insanla bir alakasının olmadığını, onların
rakamlarıyla hiçbir şekilde uyuşmadığını görüyoruz. 
Bunun
birçok örnekleri var. Bakın, bugünlerde ekmek fiyatlarını konuşuyoruz. 2002
yılında 1 kilogram ekmeğin fiyatı 1 TL idi. Aynı dönemde 1 kilogram buğdayın
fiyatı 36 kuruş idi. 1 kilogram ekmeğin içerisinde buğdayın payı yüzde 36’ydı.
2015 yılına baktığımızda, 1 kilogram ekmeğin fiyatı 4 TL ve 1 kilogram buğdayın
fiyatı 85 kuruş. Yani ekmeğin içindeki buğdayın maliyeti yüzde 20-21. Bugün
üretici üretim yapamaz durumda. Girdi maliyetleri son derece yüksek.
Desteklerden bahsediyoruz. 2006 yılında Tarım Kanunu çıkardık ve tarımsal
desteklerin gayrisafi yurt içi hasılanın yüzde 1’inin altında olmayacağını bir
yasal yükümlülük hâline getirdik ama bugüne kadar baktığımızda tarımsal destekler
gayrisafi yurt içi hasılanın yüzde 7’sini maalesef geçmedi. Rakamlarla bir
şeyler aldatılmaya, bir şekilde bu desteklerin tamamlandığı ifade edilmeye
çalışılıyor. 
Bakın,
veriler doğru değil. Buğdaydan örnek vermek istiyorum. Buğday fiyatları konuşulurken
Toprak Mahsulleri Ofisinin fiyatlarını alıp bize tabela fiyatlarını veriyorlar.
Oysa Toprak Mahsulleri Ofisi piyasaya çıkan 14 milyon ton civarındaki buğdayın
ancak birkaç milyonunu satın alabiliyor, o da açıkladığı fiyatın altında
ortalaması gerçekleşiyor. 8-10 milyon ton buğday piyasada alınıp satılıyor ve
oradaki fiyatlar regülasyon politikalarının sağlıklı bir şekilde yerine
getirilememesinden dolayı da açıklanan fiyatların çok daha gerisinde kalıyor.
Dolayısıyla, on yıllık bir dönemde, 2004 yılından 2014 yılına kadar hububat
üreticilerinin, hatta hububat üreticileri değil sadece buğday üreticilerinin
piyasada uğradığı zarar 12 milyar, satın alma gücü kaybı. Yani enflasyon
oranında buğday fiyatları artırılmış olsaydı bunlar olmayacaktı.
Değerli
milletvekilleri, bakın, bugün sütü desteklemediğimizde maalesef bunun acısı
etten çıkıyor. Hayvan popülasyonunun arttığını söylüyoruz, rakamlara
baktığımızda artıyor. Et üretiminin arttığını söylüyorlar. Evet, rakamlara
baktığımızda artıyor ama bununla çelişen et fiyatlarının da anormal bir şekilde
arttığını görüyoruz. Ya, buralarda bir yanlış var, bir yerde yanlış var; bu
yanlış Hükûmet politikalarında. Bugüne kadar uygulanan politikalara
baktığımızda üretene ucuz, tüketene pahalı politikalar destekleniyor. Aynı şey
emekte de söz konusu. Çalışana ucuz ama çalıştırana pahalı bir sistem
kuruyoruz. 
Bakın,
geçen gün yem girdilerinde ve yem üzerindeki katma değer vergilerini
sıfırladık. Ne dedi bize Hükûmet yetkilileri? İktidar yetkilileri, mensupları
ne dediler? “Efendim, yem fiyatlarını ucuzlatacağız, hayvancılığı
destekleyeceğiz, et fiyatları da düşecek.” denildi. Bakın, bunun böyle bir
sonuç yaratmayacağını yine bu kürsüden sizlere söyledik, “Bunun bir etkisi
olmayacak.” dedik. Çünkü satışlarda katma değer vergisini sıfırladınız ve yem
girdilerinin bir kısmında katma değer vergisini bıraktınız. Şunu söyledik,
dedik ki: “Bu katma değer vergisi iadeleri uzun zaman içerisinde yapılıyor.
Buradaki yem üreticileri bunun finansmanını mutlaka ürün üzerine yansıtacak.
Yapılan bu düzenlemenin hiçbir şeye faydası olmayacak.” Bugün üreticilere
bakarsanız, dün gazetelerde vardı, evet, bu indirimin kimseye bir faydası
olmadığını söylüyorlar. Yani destekleme yapıyorsunuz, evet, rakamlara
baktığımızda bu rakamlar bir şekilde ödeniyor ama sonuca baktığımızda,
hedeflediğimize ulaşma noktasında baktığımızda, hedefe ulaşamıyoruz. Niye
ulaşamıyoruz? Çünkü uyguladığınız politikalar yanlış. Üreticinin üretim
maliyetlerini düşürmeye yönelik bir politika izlemiyorsunuz maalesef, yandaşlara,
aradan para kazanmak isteyenlere yönelik politikalar üretiyorsunuz. 
Bakın,
bir başka konu: Asgari ücrette bir artış yaptık ama gelir vergisi tarife
oranlarında ona paralel bir değişiklik yapmadık. Geçmişte son ayda dilime
takılanlar, ikinci dilime geçenler, şimdi 7’nci, 8’inci aydan sonra, 9’uncu
aydan sonra bu dilimlere takılıyorlar. Yani bir şeyi yaparken, bir taraftan
verirken bir taraftan da almaya çalışıyoruz.
Değerli milletvekilleri, tabii, tarımın ve
hayvancılığın sorunları oldukça fazla. Biz bu araştırma önergesiyle bir şekilde
bu sorunların masaya yatırılarak milletin Meclisinde çözülmesini talep
ediyoruz. Desteklemelerin amacına uygunluğu noktasında mutlaka gözden
geçirilmesi gerektiğini, tarıma ve hayvancılığa bir stratejik sektör yaklaşımıyla
bakılmasını arzu ediyoruz.
Hepinize çok teşekkür ediyorum. Yüce Meclisi
saygılarımla selamlıyorum. (MHP sıralarından alkışlar) 
BAŞKAN – Teşekkür ederim Sayın Karakaya. 
Önerinin aleyhinde Mehmet Erdem, Aydın Milletvekili.
Buyurun Sayın Erdem. (AK PARTİ sıralarından alkışlar) 
Süreniz on dakikadır.
MEHMET ERDEM (Aydın) – Sayın Başkan, çok değerli
milletvekili arkadaşlarım; hepinizi sevgi ve saygıyla selamlıyorum.
Milliyetçi Hareket Partisinin verdiği araştırma
önergesi önemli bir konu. Et, insanımızın en önemli gıda maddelerinden bir
tanesi. Tabii, araştırma önergesini ben okudum. Sayın konuşmacı genel olarak
tarımla ilgili bazı noktalara temas etti yani araştırma önergesinin ana konusu
dışında birçok konuya işaret etti. Anlaşılıyor ki araştırma önergesi konusunda
da genel olarak muhalefetin İç Tüzük’ten kaynaklanan haklarını kullanmak adına
teamül hâline gelen bir sürecin içerisinde yaşanan, yine aynı manada böyle bir
araştırma önergesi verilmiş.
MEVLÜT KARAKAYA (Adana) – Bakın, hububat üretimi yemle
alakalıdır, yem…
MEHMET
ERDEM (Devamla) – Tabii, rakamlar çok önemli. Sayın konuşmacı “üretim” dedi.
Gerçekten bu arz talep dengesidir ve arz talep dengesinde üretimi artırmak,
tüketiciye kaliteli ürün ve yeterli miktarda ürün sunmak çok önemli. Tabii, AK
PARTİ döneminde, genel olarak baktığımız zaman -hayvancılık ve tarımsal
destekler- 2002’de toplamda 1 milyar 868 milyon TL bir destek verilmiş ve bu
desteğin içerisinde hayvancılığa verilen destek 83 milyon Türk lirası. Yani
toplam desteğin yüzde 4,4’ü. 2015 yılına gelelim, 10 milyar TL’ye çıkmış
tarımsal destekler ve hayvancılığa verilen destek bunun içerisinde 3 milyar TL
yani yüzde 30. Rakamsal olarak da oransal olarak da çok büyük bir artış var
hayvancılığa verilen destekte. Neden? Çünkü, biraz önce sayın konuşmacının
ifade ettiği gibi, üretim çok önemli, üretimi arttırmak lazım; kaliteli,
verimli üretimi desteklemek lazım ve dünya piyasalarıyla rekabet edebilir
manada bir üretim anlayışını realize etmek lazım. İşte en bariz rakamlar
bunlar. 
Tabii,
rakamlara bakalım, rakamlar çok önemli: 2005 yılında kırmızı et üretimi miktar
olarak 410 bin ton, 2015 yılına geldiğimiz zaman 1 milyon 150 bin ton yani
artış rakamsal olarak ortada. Bir önceki yıla bakalım: 2014 yılında 1 milyon 8
bin ton ve 2015 yılında 1 milyon 150 bin ton. Yaklaşık yüzde 15 civarı
-yaklaşık söylüyorum- bir artış söz konusu. 
Tabii,
Türkiye'deki hayvan varlığına bir göz atalım: 1984 yılında ilk resmî sayım
yapılmış hayvan varlığıyla ilgili. 12 milyon 954 bin hayvan varlığından söz
ediliyor. Bu rakam, 1984 yılındaki rakam, 2002 yılına geldiğimiz zaman 12
milyon 900 binden 9 milyon 900 bine düşmüş. Yani bir düşüş söz konusu, 3
milyona yakın, 1984 yılına göre. Demek ki yıllar içerisinde hayvan varlığında
böyle düşüşler de yaşanmış. Büyükbaş hayvan varlığından söz ediyorum. Ve 2002
yılından 2010 yılına kadar büyükbaş hayvan varlığımız 10 milyon 811 bine
çıkmış. Bugün itibarıyla da 14 milyon 127 bine çıkmış büyükbaş hayvan
varlığımız. Yani rakamlar ortada, artış ortada, üretim anlayışındaki artış ortada,
üretimi destekleme, AK PARTİ döneminde rakamlar ortada. 
Küçükbaş
hayvan rakamlarına bakalım: 2010 yılında 26 milyon 877 bin toplam küçükbaş
hayvan varlığımız bugün itibarıyla 41 milyon 924 bine çıkmış yani net artış
rakamlarla ortada. Tabii, burada mutlaka piyasada arz talep dengesi içerisinde
maliyetler, hayvan varlığı, bunlar çok önemli. Gıda, Tarım ve Hayvancılık
Bakanlığımız birçok ilimizde karkas et fiyatlarıyla ilgili günlük takip
yapmaktadır. Et ve Balık Kurumu şu anda Et ve Süt Kurumu hâline çevrildi, yeni
bir yapı kazandırıldı. Et ve Süt Kurumu vasıtasıyla da gerekli piyasa
regülasyonu sağlanmaktadır. 
50
başlık bir işletmede bugün itibarıyla 1 kilogram karkas etin maliyeti 21,09
TL’dir. Üç aşağı beş yukarı 50 başlık bir işletmedeki maliyet hesabı bunu
ortaya koyuyor. Bugün Et ve Süt Kurumunda çekilmiş kıyma 25 lira civarındadır.
Yine, kuşbaşından eğer çektirirseniz o da 30 lira civarındadır. Yani şurada
araştırma önergesinde verilen rakamlar herhâlde çok lüks marketlerden, sayın
vekilimiz oradan alışveriş yapıyorsa, oradan çıkan rakamlar olabilir. Yani Et
ve Süt Kurumuna giderseniz dediğim rakamlarda kıyma ve et alma imkânınız
olabilir.
ÖZGÜR
ÖZEL (Manisa) – Ağır sataşma var.
OKAN
GAYTANCIOĞLU (Edirne) – Et ve Süt Kurumu nerede kaldı ya!
ERKAN
AKÇAY (Manisa) – Böyle bir sataşma olur mu ya? Nereden… “Filan yerden alışveriş
yapıyorsunuz.” diyor. Gösterecek şimdi nereden alışveriş yaptığını.
MEHMET
ERDEM (Devamla) – Evet, değerli kardeşlerim, tabii, süt konusunda da şunu
söyleyebiliriz. Süt üretimi de, evet, arttı AK PARTİ döneminde. Çünkü
hayvancılığa verilen destekler neticesinde işletmelerde, işletme sayılarında
çok ciddi artışlar oldu. Ben size ondan da bir örnek vereyim: Bunların
sonucunda, artışların sonucunda, 2002 yılında 4.300 adet olan 50 baş ve üzeri
büyükbaş işletme sayısı günümüzde 7 kat artmış, 31.419’a çıkmıştır. Bunlar,
işletmelerin artması sonucunda süt üretimini, et üretimini artıran unsurlardır,
hayvancılığa verilen desteklerdir. 
Elbette
süt ve et tüketiminin vatandaşımız açısından da fazlalaşması lazım, artması
lazım. Sağlıklı nesillerin yetişmesi için bu çok önemli. Okul Sütü Projesi
bizim dönemimizde başlatıldı. Süt tozu destekleri, yine süte verilen
desteklerle süt fiyatlarının düşmesiyle, Tarım Bakanlığımız üçer aylık periyotlarla
bu desteklerin de artırılmasını sağlayarak piyasada dengenin oluşmasını
sağlıyor. Bu bakımdan, elbette bu et fiyatlarının ve piyasa şartlarının takip
edilmesi çok önemli. Gıda, Tarım ve Hayvancılık Bakanlığımız bu takibi en
hassas şekilde yapıyor ve sektörün gelişimiyle ilgili hem üretici ayağıyla hem
de tüketicinin kaliteli, verimli üretim neticesinde ortaya çıkan ürünü sağlıklı
bir şekilde tüketmesi için ve rakamların da tüketicinin istifade edebileceği,
alabileceği şekilde regülasyonu noktasında Et ve Süt Kurumu vasıtasıyla mutlaka
konuyu hassas bir şekilde takip ediyor. 
Bu
yönüyle, araştırma önergesi önemli bir konuya temas etmekle beraber Gıda, Tarım
ve Hayvancılık Bakanlığımızın konuyu hassasiyetle takip ettiğini görüyoruz. Şu
an için bu araştırma önergesinin çok gerekli olmadığını düşünüyoruz ve
aleyhinde söz almış bulunuyorum. 
Tabii,
2003 yılı sonrasında tarım ve hayvancılık sektöründe büyük bir değişim yaşandı;
Tarım Strateji Belgesi hazırlandı ve tarım sektörü içerisinde hayvancılık
sektörü en önemli sektör olarak değerlendirildi. Tarım Kanunu çıkarıldı,
tarımsal üretimde özellikle hayvancılığın gelişmesi ve ayrıcalıklı destekleme
bütçesi düzenlendi. Tarım politikalarının temel dayanağı olarak sektöre önemli
bir güç kaynağı oluşturuldu. Üretimi talebe göre planlamak, ürün kalitesini
iyileştirmek adına 5200 sayılı Tarımsal Üretici Birlikleri Yasası çıkarıldı ve
gıda ve yem güvenilirliğinin halk sağlığı açısından, bitki ve hayvan sağlığı ve
hayvan ıslahı konularında da teşkilatlanma konusunda ve Damızlık Sığır
Yetiştiricileri Merkez Birliği ve diğer birlikler vasıtasıyla kayıt sistemi
geliştirildi.
Ben,
Tarım ve Hayvancılık Bakanlığının konuyu hassasiyetle takip ettiğini düşünüyor
ve önergenin aleyhinde olduğumu ifade ediyorum.
Hepinize
sevgiler, saygılar sunuyorum.
BAŞKAN
– Teşekkür ederim Sayın Erdem.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Sayın Başkan, sayın konuşmacı konuşması sırasında 2002 yılında
57’nci Hükûmetin tarımsal destekleriyle bazı dönemlerin mukayesesini bize ait
olmayan bir görüş ve isnatla ifade etmiştir ve bu mukayeseleri konuşması
süresince de devam ettirmiştir. Ve ayrıca bizim konuşmacımız Sayın Mevlüt
Karakaya’nın şahsına da yönelik yani hangi marketten alışveriş yaptığına
yönelik…
BAŞKAN
– Lüks marketlerden.
ERKAN
AKÇAY (Manisa) – Evet. Hem grubumuz adına hem de şahsa sataşmaktan dolayı söz
istiyoruz efendim.
BAŞKAN
– Şimdi, 69’uncu maddeye göre sataşmadan dolayı Sayın Karakaya’ya söz
veriyorum.
Buyurun
Sayın Karakaya. (MHP sıralarından alkışlar)
Süreniz
iki dakikadır.
VIII.- SATAŞMALARA İLİŞKİN KONUŞMALAR
1.- Adana Milletvekili Mevlüt Karakaya’nın,
Aydın Milletvekili Mehmet Erdem’in MHP grup önerisi üzerinde yaptığı konuşması
sırasında şahsına ve Milliyetçi Hareket Partisine sataşması nedeniyle konuşması
MEVLÜT
KARAKAYA (Adana) – Teşekkür ediyorum Sayın Başkan.
Sayın
milletvekili, konuşmamın içeriğinin et fiyatlarıyla, et üretimiyle alakası
olmadığını ifade ettiler. Yani öncelikle şunu ifade edeyim ki bir iktidar
partisi milletvekilinin ülke gerçeklerinden ne kadar uzak olduğunun örneğini
burada sergilemiş oldu. Çünkü, bu memlekette üretilen arpanın yani hububatın
yüzde 90’ı aşağı yukarı yem sanayinde tüketilir. Hatta buğdayın yüzde 15’lere
varır; üretilen buğdayın yüzde 15’i yine yem sanayisinin girdisi olarak
üretilir. Mısırın ise aşağı yukarı tamamına yakını yem sanayisinde kullanılır.
Onun için hububat üretimiyle çok alakalıdır. 
Bakın,
en son katıldığım bir kongrede şu vardı: Tüketici et fiyatından şikâyet
ediyordu, besici yem fiyatından şikâyet ediyordu, yemci hububat fiyatlarının
yüksekliğinden. 
Tabii,
zaman çok kısa. Ben köylü çocuğuyum, köyüm de Ankara’nın hemen dibinde.
Dolayısıyla, eti öyle lüks marketlerden falan aldığım da yok, lüks marketleri
de bilmiyorum. Lüks alışveriş merkezlerini maalesef bu ülke sizin döneminizde
tanıdı. Yani, lüks alışveriş merkezlerinden alışveriş yapan birisi olmadığımı
ifade etmek istiyorum.
Şunu
da söyleyeyim: Toprak Mahsulleri Ofisi Genel Müdürlüğüm sırasında aslında tarım
ürünleri müdahale kurumuyla ilgili çalışmaların tamamını bitirmiştim, bu
çalışmalar hazırdı. Mutlaka bir tarım ürünleri müdahale kurumunun Avrupa
Birliğindekilere benzer bir şekilde kurulması ve oluşturulması gerekiyor.
Ben,
bu vesileyle tekrar söz verdiğiniz için teşekkür ediyor, yüce heyetinizi
saygılarımla selamlıyorum. 
BAŞKAN
– Teşekkür ederim Sayın Karakaya.
VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 17/2/2016 tarih ve 1220
sayıyla Adana Milletvekili Mevlüt Karakaya ve arkadaşları tarafından,
hayvancılık sektöründeki temel sorunların çözülmesi, kırmızı et üretimi ile
tüketimi arasındaki açığın kapatılması, et ithalatının önlenmesi, et
fiyatlarındaki dalgalanmaların önüne geçilmesi, piyasa regülasyonunun takibinin
yapılması ve spekülatif hareketlerin engellenmesi için hangi tedbirlerin
alınacağı hususlarının belirlenmesi amacıyla verilmiş olan Meclis araştırması
önergesinin, Genel Kurulun 17 Şubat 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN
– Önerinin lehinde Okan Gaytancıoğlu, Edirne Milletvekili.
Süreniz
on dakikadır Sayın Gaytancıoğlu, buyurun. (CHP sıralarından alkışlar)
OKAN
GAYTANCIOĞLU (Edirne) – Teşekkür ediyorum Sayın Başkan.
Değerli
milletvekilleri, Milliyetçi
Hareket Partisinin kırmızı et fiyatlarındaki artışla ilgili vermiş olduğu
araştırma önergesinin lehinde Cumhuriyet Halk Partisi Grubu adına söz almış
bulunmaktayım. Yüce Meclisi saygıyla selamlıyorum.
Bakın, bu elimde gösterdiğim Tarım Kanunu 2006 yılında
çıkarılmış ve özellikle 21’inci maddesinde şunu der: “Bütçede tarıma ayrılan
kaynak gayrisafi millî hasılanın yüzde 1’inden az olamaz.” 
Ben tarım politikasında
doçentim, bir bilim adamıyım. Derslerde de bunu anlatırız, tarım çok önemlidir,
mutlaka desteklenmesi gerekmektedir, devlet eliyle destek yapılması
gerekmektedir. AKP, yıllardır hukuku tanımadığı için, hukukun üstünlüğü yerine
üstünlerin hukukunu çok önemsediği için bu yasaya uymamıştır. Bu kaynağın
sürekli yarısını vererek Türk tarımında biz bugün et fiyatlarını konuşuyoruz,
yarın süt fiyatlarındaki düşüşü konuşuruz, öbür gün ayçiçeği fiyatlarının
düşüşünü, Türkiye’nin neden ithalatçı olduğunu sürekli konuşuruz çünkü siz
artık tarımı yönetemiyorsunuz. 
Bu
hesapla bir hesap yapalım. Gayrisafi millî hasılamızın 800 milyar dolar
olduğunu resmî rakamlar bize aşağı yukarı söylüyor. Bunun yüzde 1’i 8 milyar
dolar eder, dolar da 3 lira olduğuna göre yaklaşık 24 milyar lirayı siz ayırmak
zorundasınız. Az önce AKP’li hatip söyledi, dedi ki: 10 milyar 700 milyon.
Demek ki yarısını bile ayırmamışsınız. Akşam Tarım Bakanlığının bütçesinde de
konuşma yaptık, rakamlar çok güzel sunuluyor bize, cari fiyatlardaki artışlar
sürekli söyleniyor ama beyler, Türkiye’de enflasyon artıyor, nüfus artıyor.
Dünyada da gıda fiyatları nedense düşüyor ama neden Türkiye’de et fiyatları
artıyor, süt fiyatları düşüyor, KDV’yi sıfırlamanıza rağmen yem fiyatları
yükseliyor? Avrupa Birliği ülkelerinde -az önce Makedonya’dan bile bana mesaj
geldi- kilosu 3 euro, bizde neden 15 euro? Bunları burada konuşmamız gerekir. 
AKP Türkiye tarımını günübirlik politikalarla
yönetiyor. Eline almış ithalat silahını, Bakanlar Kurulunda imzalatmış, diyor
ki: “Bakın, kıyma 28 lira, kuşbaşı et 32 lira olmazsa et ithal ederim.” Ya,
böyle bir şey yok; olmuyor fiyatlar, olmuyor, bir türlü tutturamıyorsunuz.
Fiyatlarda tavan yaparak değil, bir müdahale kurumunuz var mı? Yok. Nasıl
piyasayı denetleyeceksiniz? Arkanıza 10-15 kişi, dernek, toplum kuruluşu alarak
“Ben onlara söyledim bak, fiyatlar şurada olacak.”la olmaz bu iş. İthalat çözüm
olmadı bugüne kadar. Çözüm olsaydı ithalatın başladığı yıllarda kıyma 18,5
liraydı, şu gün 40 lira. Demek ki ithalat yaptınız… 
Bakın, ne kadar ithalat yaptı AKP döneminde Türkiye?
Son beş yılda 1,5 milyon büyükbaş hayvan, 2,3 milyon küçükbaş hayvan
getirdiniz; 212 bin ton kırmızı et ithal ettiniz, bunun karşılığında 4 milyar
dolara yakın para ödediniz ama yine ithalatı konuşuyoruz. Niye üretimi
konuşmuyoruz? Pahalı kırmızı etin sebebi tamamen arzın yetersizliğidir. 
Az önce, hatip, hayvan sayısının arttığından bahsetti.
Bu dönemde AKP koyun sayısını da azaltmıştır, keçi sayısını da azaltmıştır,
manda sayısını da azaltmıştır. Keçi düşmanı bir AKP vardır, et düşmanı bir AKP
vardır. Bunlar belki rakamlarla yükselmiş görünmektedir ama ben de söyleyeyim
şimdi size, bakın, 2009’da 413 bin ton kırmızı et üretimi varken -TÜİK
verisidir bu- nasıl oluyor birdenbire bir yılda 2 katına çıkıyor? Biz, tabii,
bunları o zaman -bilim adamıyken- eleştiriyorduk, bize verilen cevap şu:
“Hesaplama yöntemi değiştirildi, bundan dolayı 2 katına çıktı.” 
Ya, böyle bir mantık olabilir mi? Bu mantık Türkiye’yi
bir yere götürmez arkadaşlar. Bunun çözümü dünyada her yerde aynıdır;
destekleme, destekleme, destekleme. Parayı vereceksiniz, çiftçiyi yoksulluktan
kurtaracaksınız, çiftçiyi göç etmekten kurtaracaksınız, İstanbul’u 16 milyon
nüfusa ulaştırmaktan kurtaracaksınız, Anadolu’yu boşaltmayacaksınız.
İstatistiklerle oynayarak bunu böyle yapmayın. 
Meralara bakacaksınız, meraları gübreleyeceksiniz,
meraları yirmi yıllık ot parası karşılığında kiralamayacaksınız. Bir de
diyorsunuz ki atadığınız il müdürleri aracılığıyla “Arkadaş, bu mera…” Köyün
merasını köylüye satmaya çalışıyorsunuz, yirmi yıllık ot parası karşılığına
kiralamaya çalışıyorsunuz, “Eğer olmazsa yandaki köy alsın.” diyorsunuz. Ya
arkadaşlar, köylüde para mı var? Millî gelirin üçte 1’i oranında çiftçinin
geliri var. Sizin verdiğiniz rakamlarla söyleyeyim: Millî gelir 10 bin doların
altında, çiftçinin geliri 3.500 doların altına düştü, bunları görmek
zorundayız.
Evet, istatistiklerle oynuyorsunuz dedim ve şunu da
söyleyelim: Eğer Avrupa Birliği standartlarında et tüketebilsek bizim 4,5-5
milyon ton daha açığımız olur. Bunun için de sağlıklı, bilimsel temele dayalı
bir tarım politikanızın olması lazım. Günübirlik politikalarla yürütemezsiniz.
Ben de şimdi rakamları söyleyeyim. Marketten alışveriş
yapmıyorum, Edirne’de bir kasabım var ama kasabım korkudan ismini vermiyor,
“Aman, beni kapatır bunlar.” diyor çünkü öyle bir korku toplumu yarattınız ki
herkes sizden korkuyor. Bakın, karkas et 24 liradan, kıyma 38 liradan, kuşbaşı
et 40 liradan satılıyor. İsterseniz ayrıntılarını da vereyim: Kemiğin firesi
yüzde 18, kıkırdak, sinir, lif firesi yüzde 5, etti mi 28,5 lira. Stopajı yüzde
1, KDV’si yüzde 8, işletme gideri ve bunun kârıyla birlikte 38 lirayı buluyoruz
işte.
Ne demiş bir de esnaf bakın? “Küçük esnaf masada değil
kasada hesap görür.” Yani esnafı bitirdiniz, çiftçiyi bitirdiniz, ondan sonra
ithalatçıyla uğraşıyorsunuz.
Bakın, birileri şunu söylediler -akşam da konuşma
yaptık Plan Bütçede, yemde ve gübrede KDV’yi sıfırladınız, yemdeki fiyatlar
korkunç düzeyde arttı, gübredeki fiyatlar korkunç düzeyde arttı- ve dediler ki
-güzel bir kitapçık bastırılmış- “390 bin üreticiye 9,3 milyar lira…” Yani
vergilerden topladığınız parayı sıfır faizli kredi olarak verdiniz; küçük
üreticiler bundan yararlanamadı, büyükler büyük çiftlikler yaptı. Peki, faizsiz
krediler nereye gitti? 
Bakın, bizde her şey belgeli. İşte, bu bir çiftlik ama
çiftliğin tabelası yerde. Bu da çiftliğin içindeki süt kazanı. Evet, bu da
çiftliğin kendisi. Bin tane hayvan vardı sözde burada, şimdi sıfır. Nerede?
Çünkü iflas etmiş, 9,3 milyar liralar işte buralara gitmiş, Türkiye'nin
kaynakları yanlış politikalarla heba edilmiş. 
Küçük
üreticiye niye destek vermiyorsunuz? Küçük üreticiyi niye korumuyorsunuz da hep
yandaşları korumaya çalışıyorsunuz, hep sizden yana olanları koruyorsunuz?
Neden onların çiftliklerine destek veriyorsunuz da küçükleri korumuyorsunuz?
Ette ve sütte bir dengeyi kuramadınız. Kuramadığınız sürece biz bu konuları
tartışmaya devam ederiz. Türkiye tarımı ithalatçıdır, bunu kabul edin.
Rakamlarla oynayarak, bize gıda maddeleri ihracatını göstererek rakamlarla
konuşmayın. Ham madde ithalatına bakalım. Gıda maddesinde ihracatçıyız, çok
güzel bir şey. Demek ki sanayimiz çalışıyor ama sanayimiz ham maddeyi Rusya’dan
alıyor, Ukrayna’dan alıyor, Amerika’dan alıyor. Yazık değil mi Arjantin
çiftçisini desteklemek? Yazık değil mi Türk çiftçisi dururken Ukrayna
çiftçisine destek vermek? 
HAYDAR
AKAR (Kocaeli) – Ta Fransa’dan şövalye nişanı aldılar.
OKAN
GAYTANCIOĞLU (Devamla) – Slovenya.
Üretemeyen
bir Türkiye tarımı yarattınız, kırsalı boşalttınız. Kırsalı boşalttığınız bir
Türkiye tarımı var. 50 milyon dönüm alan şu anda boş, ekilmiyor. Toprak
satışları arttı. Ben Edirneliyim arkadaşlar, Edirne’de dünya kadar toprak el
değiştirdi. Haciz, faiz kıskacı altında çiftçi üretim yapamıyor. 
Ama
merak etmeyin sevgili çiftçi kardeşlerim ve sevgili milletvekilleri, yakın bir
gelecekte Cumhuriyet Halk Partisi iktidarıyla karşılaşacaksınız. 
HİLMİ
BİLGİN (Sivas) – Ne zaman? Ne zaman olacak o?
HÜSEYİN
BÜRGE (İstanbul) – Oo, rüyanda göremezsin. Rüya çok güzel.
OKAN
GAYTANCIOĞLU (Devamla) – Cumhuriyet Halk Partisi iktidarında üreten bir Türkiye
gelecek, hakça bölüşen insanlar olacak, hakça bölüşen çiftçiler. (CHP sıralarından “Bravo”
sesleri, alkışlar) 
NİHAT ÖZTÜRK (Muğla) – Gece rüyanda mı gördün
iktidarınızı?
HÜSEYİN
BÜRGE (İstanbul) – Rüyası bile çok güzel.
OKAN
GAYTANCIOĞLU (Devamla) – Biz çiftçiyi efendi olarak görüyoruz, sizin gibi
“Ananı da al git.” demiyoruz çiftçiye. Bizim için çiftçiler başımızın tacıdır.
Bu nedenle araştırma önergesine destek verilmesini ve bu sorunların masaya
yatırılmasını Cumhuriyet Halk Partisi olarak istiyoruz.
Teşekkür
ediyorum. (CHP
sıralarından alkışlar)
BAŞKAN – Teşekkür ederim Sayın Gaytancıoğlu.
Önerinin aleyhinde Gökcen Özdoğan Enç, Antalya
Milletvekili.
Buyurun
Sayın Özdoğan Enç. (AK PARTİ sıralarından alkışlar)
Süreniz
on dakikadır.
GÖKCEN
ÖZDOĞAN ENÇ (Antalya) – Sayın Başkan, kıymetli milletvekilleri; öncelikle,
konuşmama başlamadan önce güneydoğuda terörle mücadele eden güvenlik
güçlerimize, polisimize, askerimize başarı diliyorum.
HAYDAR
AKAR (Kocaeli) – Şamil yolladı mı kardeşini güneydoğuya? Spor müdürü yaptı
kardeşini. 
GÖKCEN
ÖZDOĞAN ENÇ (Devamla) – Şehit olan kardeşlerimize de Allah’tan rahmet
diliyorum. Dualarımız onlarla. Onlar bu ülkenin bölünmez bütünlüğü için, üniter
yapının devamı için mücadele ediyorlar. 
MEHMET
EMİN ADIYAMAN (Iğdır) – Cumhurbaşkanı duymasın!
GÖKCEN
ÖZDOĞAN ENÇ (Devamla) – MHP’nin vermiş olduğu grup önerisiyle ilgili olarak
detay açıklamaları Aydın Milletvekilimiz Sayın Mehmet Erdem Bey yaptı. Meclis
gündemimizin yoğunluğu nedeniyle 117 sıra sayılı Kişisel Verilerin Korunması
Kanunu Tasarısı’nın görüşmelerini yapmak için Milliyetçi Hareket Partisinin
grup önerisinin aleyhinde olduğumuzu belirtiyorum. 
Bu
arada, Aydın Milletvekilimiz Mehmet Erdem Bey, Cumhuriyet Halk Partili
konuşmacının konuşması devam ederken bir not iletti, onu da buradan ifade etmek
istiyorum. Cumhuriyet Halk Partili Aydın Büyükşehir Belediye Başkanlığına bağlı
ilçelerde kendileri et satışını gerçekleştiriyorlarmış. Burada kıymanın fiyatı
28 TL. Et ve Süt Kurumunda da, devlete ait bir kurumda da kıymanın fiyatı 25
TL. 
HAYDAR
AKAR (Kocaeli) – Et ve Süt Kurumu o Gökcen Hanım. Karkası kaç liradan alıyormuş
onu da söyleyin bakayım, madem çıktınız.
OKAN
GAYTANCIOĞLU (Edirne) – Et ve Süt Kurumu nerede var? 
GÖKCEN
ÖZDOĞAN ENÇ (Devamla) – Et ve Süt Kurumunda var, her yerde var bu. Gidip
alabilirsiniz dışarıdan 25 TL’ye.
Şunu
ifade etmek istiyorum: Yani, buradaki fiyatları…
HAYDAR
AKAR (Kocaeli) – Karkası kaça alıyor Et ve Süt Kurumu, onu da bir söyleyin.
GÖKCEN
ÖZDOĞAN ENÇ (Devamla) – Haydar Bey, sataşmayalım.
HAYDAR
AKAR (Kocaeli) – Sataşmıyorum…
GÖKCEN
ÖZDOĞAN ENÇ (Devamla) - Buradaki fiyatları dengelemek için Et ve Süt
Kurumumuzun da piyasaya bir etkisi vardır, bunu da bilgilerinize sunuyorum. 
HAYDAR
AKAR (Kocaeli) – Yüzde 5 Gökcen Hanım, yüzde 5. Kalk git, Komisyon Başkanı
orada, söylesin istersen. 
GÖKCEN
ÖZDOĞAN ENÇ (Devamla) – Yüzde 5 ya da 10. Sonuç olarak kıymayı 25 TL’ye de
gidip alabiliyorsunuz. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Özdoğan Enç.
ÖZGÜR
ÖZEL (Manisa) – Sayın Başkanım…
BAŞKAN
– Sayın Özel…
ÖZGÜR
ÖZEL (Manisa) – Efendim, öncelikle, kürsüde hatipler konuşurken en çok laf atan
milletvekillerinden bir tanesi olan değerli Antalya Milletvekilimizin grubu
adına elde etmiş olduğu on dakikalık konuşma imkânının sekiz dakikasını
kullanmaması gerçekten manidar. 
GÖKCEN
ÖZDOĞAN ENÇ (Antalya) – Sataşmadan söz istiyorum. 
ÖZGÜR ÖZEL (Manisa) – Normalde o kadar istekliyken
kürsü kendisinde olduğunda sadece iki dakika kullandı. O iki dakikada da
partisinin politikalarını savunmak için çok imkânı varken onların yerine
Cumhuriyet Halk Partisinin sayın konuşmacısının söylemediği bir söz üzerinden
bir cevap verdi. O konuda Sayın Gaytancıoğlu’nun bir açıklama yapması gerekiyor
izin verirseniz.
BAŞKAN – Buyurun Sayın Gaytancıoğlu. (CHP sıralarından
alkışlar)
69’uncu madde çerçevesinde size iki dakika süreyle söz
veriyorum, lütfen yeni bir sataşmaya meydan vermeyiniz. 
OSMAN AŞKIN BAK (Rize) – Ne dedi yahu?
GÖKCEN ÖZDOĞAN ENÇ (Antalya) – Yahu hiçbir şey söylemedim,
o kadar hassas kullandım ki cümleleri.
VIII.- SATAŞMALARA İLİŞKİN KONUŞMALAR
(Devam)
2.- Edirne Milletvekili Okan
Gaytancıoğlu’nun, Antalya Milletvekili Gökcen Özdoğan Enç’in MHP grup önerisi
üzerinde yaptığı konuşması sırasında şahsına sataşması nedeniyle konuşması
OKAN GAYTANCIOĞLU (Edirne) – Teşekkür ediyorum Sayın
Başkan.
O kadar ucuz fiyata et varsa bütün halkımız alsın
isteriz ama o Et ve Süt Kurumunun bayileri, şubeleri, dükkânları nerede?
Edirne’de yok, hiçbir yerde yok. İstanbul’da nerede? Onları bir yere yazsınlar,
görelim; yeter ki olsun.
OSMAN AŞKIN BAK (Rize) – Var, var, İstanbul’da var.
HAYDAR AKAR (Kocaeli) – Yüzde 5 etkisi Et ve Süt
Kurumunun.
OKAN GAYTANCIOĞLU (Devamla) – Evet, yüzde 5 pazar payı
bile yok.
OSMAN AŞKIN BAK (Rize) – Fatih Darüşşafaka Caddesi’nde
var, Vedat Albayrak sahibi.
OKAN GAYTANCIOĞLU (Devamla) – Bakın, bunun çözümü
tektir: Bilimsel bir tarım politikası, tutarlı bir tarım politikası,
hükûmetlere göre değişmeyen bir tarım politikası. Çiftçiyi efendi görmek zorundasınız.
GÖKCEN ÖZDOĞAN ENÇ (Antalya) – Görüyoruz.
OKAN GAYTANCIOĞLU (Devamla) – O üreticidir, alın
terinin karşılığını vermek zorundasınız. Fiyatlarla oynayarak bu işler olmaz.
Verdiğiniz desteğin de arkasında durmanız lazım. Verdiğiniz destekle “Şöyle geziyorlar,
böyle geziyorlar.” değil; o üretiyor, doğal koşullara bağlı üretiyor, sıcağın
altında üretiyor, yeri geliyor soğuk oluyor. Bu nedenle, küçük üreticileri çok
önemsiyoruz. Küçük üreticiler, hayvancılık yapan işletmeler çok önemlidir. Her
birine isim takıyor, diyor ki: “Kızım Zeynep, bana süt ver.” O da diyor ki:
“Nasıl süt vereyim, yemi ne kadar az veriyorsun, ben sana nasıl süt vereyim?”
Bakın, bu kadar kısarak, yeme bu kadar zam yaparak, her
şeyi serbest piyasa ekonomisine terk ederek olmaz. Desteği vereceksiniz. Ben
size desteğin kaynağını da söylüyorum: Sarayın ışıklarını biraz kısın çiftçiye
verin, bakalım ne oluyor? (CHP sıralarından alkışlar)
BAŞKAN – Teşekkür ederim Sayın Gaytancıoğlu.
NİHAT ÖZTÜRK (Muğla) – Bırak Allah aşkına ya.
OSMAN AŞKIN BAK (Rize) – Ona “hikâye.” diyorlar,
“hikâye”, sen kıs.
GÖKCEN ÖZDOĞAN ENÇ (Antalya) – Şimdi, saraya niye
bağlıyor?
MEVLÜT KARAKAYA (Adana) – Sayın Başkan…
BAŞKAN – Buyurun Sayın Karakaya. 
MEVLÜT
KARAKAYA (Adana) – Sayın Başkan, Adalet ve Kalkınma Partisi konuşmacısı
önergemin mahiyetini çarpıtmıştır. Önergemin mahiyeti bir denge içerisinde et
üretimi, et üretimiyle bağlantılı olarak hayvancılık sorunlarının araştırılması
ve sonuçta da bunun et fiyatlarına yansımasıyla alakalıdır. Olayı son derece
basit bir şekilde şu anki et fiyatlarının aşağı çekilmesi ya da Et Balık Kurumu
gibi bazı kurumların da ucuz fiyatlardan sattığını söyleyerek, yani burada
üreticiyi dikkate almayan, hayvancılığı dikkate almayan bir yaklaşım içerisinde
ya da o şekilde bir önerge verdiğimiz biçimde bir algı oluşturmaya çalışmıştır.
Bu konuyla ilgili, bu çarpıtmayla ilgili izin verirseniz bir değerlendirme
yapmak istiyorum.
BAŞKAN
- Buyurun Sayın Karakaya.
Size
69’uncu madde çerçevesinde iki dakika süreyle söz veriyorum. Lütfen, yeni bir
sataşmaya meydan vermeyiniz.
3.- Adana Milletvekili Mevlüt Karakaya’nın,
Antalya Milletvekili Gökcen Özdoğan Enç’in MHP grup önerisi üzerinde yaptığı
konuşması sırasında şahsına sataşması nedeniyle konuşması
MEVLÜT
KARAKAYA (Adana) – Değerli milletvekilleri, Milliyetçi Hareket Partisi olarak
verdiğimiz önergede et fiyatlarının yüksekliği, ekmek fiyatlarının yüksekliği,
süt fiyatlarının düşüklüğünü konu aldık. Ancak bunları sadece bir fiyat
yüksekliği ya da düşüklüğü olarak değil, bunların sebepleriyle birlikte Türk
hayvancılık sektöründe yaşanan sorunlar üzerinde durduk.
Üreten
bir kesim var, özellikle de vurguyu üretime ve üreten kesime yaptık. Üretimi
desteklemediğiniz sürece tüketimi, tüketeni destekleyemeyeceğimizi ifade ettik,
bunun bir zihniyet meselesi olduğunu söyledik. Aslında tarıma, üreten kesime
verilen destek 78 milyon tüketicinin gıdasına verilen bir destektir, bunu
anlatmaya çalıştık. Maalesef son yıllarda Adalet ve Kalkınma Partisi klasiği
ithalle bu işleri çözmeye çalıştı. 
Girdi
maliyetlerine bakın. Bugün çiftçinin tükettiği mazota baktığınızda mazotun
yarıdan fazlasını vergi olarak ödediğini hepiniz biliyorsunuz. Girdi
maliyetleri tarımsal üretimde ürün maliyetlerinin önemli bir kısmını
oluşturmuştur. Vergi maliyetleri, kamu yükü maliyetleri üretimin önemli bir
kısmını oluşturmuştur. Üretimi desteklemeden, üretim maliyetini düşürmeden,
üretimi artırmadan tüketilen ürünün fiyatını düşürmek de mümkün değildir. Bu
yanlış ve hataları dile getirdim ve bunların araştırılması için böyle bir önerge
verdik. Maalesef, bundan yine kaçtınız ve Türk milleti de ekranlarının başından
bunların hepsini izledi.
Çok
teşekkür ediyor, saygılarımı sunuyorum. (MHP sıralarından alkışlar) 
BAŞKAN
– Teşekkür ederim Sayın Karakaya.
GÖKCEN
ÖZDOĞAN ENÇ (Antalya) – Sayın Başkan…
BAŞKAN
– Sayın Özdoğan Enç, sizi dinliyorum.
GÖKCEN
ÖZDOĞAN ENÇ (Antalya) – Efendim, az evvel Cumhuriyet Halk Partisi Grup Başkan
Vekili Özgür Bey, konuşmamda süremin iki dakikasını kullanıp sekiz dakikasını
kullanmadığımı, Hükûmetimizin politikalarını anlatacak durumumuzun olmadığını
ifade ederek şahsıma sataşmada bulunmuştur. Söz istiyorum. (CHP sıralarından
“verin” sesleri) 
MELİKE
BASMACI (Denizli) – Verin, verin, ne olur verin.
BAŞKAN
– Gerekçenizin ikinci bölümü nedeniyle size söz veriyorum. Belki daha farklı
bir gerekçeniz olabilirdi, “çok laf atan milletvekili” diyerek belki size
sataşmış olabilirdi. (CHP sıralarından alkışlar) 
ÖZGÜR
ÖZEL (Manisa) – Yok, o bir hakikat efendim, o bir hakikat.
BAŞKAN
– Buyurun efendim.
4.- Antalya Milletvekili Gökcen Özdoğan
Enç’in, Manisa Milletvekili Özgür Özel’in yerinden sarf ettiği bazı ifadeleri
sırasında şahsına sataşması nedeniyle konuşması
GÖKCEN
ÖZDOĞAN ENÇ (Antalya) – Sayın Başkan, değerli milletvekilleri; az konuşmamla
ilgili, ben Cumhuriyet Halk Partisi Grup Başkan Vekiline katılmıyorum. Grup
önerisinde Mehmet Bey zaten gerekli açıklamaları yaptı. Burada süreyi az
kullanmamın nedeni bir an önce, milletin beklediği yasaları buradan geçirmek.
(AK PARTİ sıralarından alkışlar, CHP sıralarından gürültüler) Yani sizler gibi
saatlerce boş boş konuşarak milletin zamanından çalmamak için süreyi az
kullanma gereği duydum. (CHP, HDP ve MHP sıralarından gürültüler)
ÖZGÜR
ÖZEL (Manisa) – Herkese sataşma var. 
GÖKCEN
ÖZDOĞAN ENÇ (Devamla) - Sayın milletvekilleri, ayrıca, her şeyi ama her şeyi
Sayın Cumhurbaşkanımıza bağlamanıza da gerçekten anlam veremiyorum. Et
fiyatları ile Sayın Cumhurbaşkanımızın, Külliye’nin ne alakası var?
Sıkıştığınız her yerde Sayın Cumhurbaşkanımıza saldırıyorsunuz, 1 Kasımda da
saldırdınız, bu millet size cevabını 1 Kasımda da verdi. Siz saldırmaya devam
edin, biz iktidar olmaya devam edeceğiz. 
Teşekkürler.
(AK PARTİ sıralarından alkışlar)
BAŞKAN
– Teşekkür ederim Sayın Özdoğan Enç. 
ERKAN
AKÇAY (Manisa) – Sayın Başkan…
İDRİS
BALUKEN (Diyarbakır) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
– Sayın Özgür Özel’in bir söz talebi var. 
ÖZGÜR
ÖZEL (Manisa) – Efendim, biraz önce Antalya Milletvekilimiz, “Sizin gibi boş
boş konuşmuyoruz.” diyerek bizim boş boş konuştuğumuzu söyledi, grubumuz adına
cevap hakkını Sayın Haydar Akar kullanacak efendim. 
BAŞKAN
– Sayın Haydar Akar, 69’uncu madde çerçevesinde size iki dakika süreyle söz
veriyorum. İnanıyorum ki Haydar Akar düşüncelerini yeni bir sataşmaya meydan
vermeyecek şekilde ifade edecektir. 
Buyurunuz.
5.- Kocaeli Milletvekili Haydar Akar’ın,
Antalya Milletvekili Gökcen Özdoğan Enç’in sataşma nedeniyle yaptığı konuşması
sırasında CHP Grubuna sataşması nedeniyle konuşması
HAYDAR
AKAR (Kocaeli) – Teşekkür ediyorum Sayın Başkan. 
Gerçekten
önemli bir şeyi konuşuyoruz; et fiyatlarını, gıda fiyatlarını ve Türkiye'de
tarımın geldiği noktayı konuşuyoruz. Aslında, Hükûmetin bir temsilcisi olarak
buraya çıktığında, on dakikalık süreyi verimli kullanıp, on dört yıllık veya on
üç yıllık AKP hükûmetleri döneminde Türkiye'nin tarımını nereye getirdiğini
anlatması gerekiyordu. Aslında konuşmacı, arkadaşımız buraya çıktığında, Et ve
Süt Kurumunun da ne demek olduğunu çok bilmiyordu, piyasaya etkisinin de ne
demek olduğunu bilmiyordu. 
GÖKCEN
ÖZDOĞAN ENÇ (Antalya) – Siz her şeyi çok biliyorsunuz!
HAYDAR
AKAR (Devamla) – Benim tavsiyem, bu kurulda nasıl kanunları dinlemiyorsunuz,
çıkan yasaları bilmiyorsunuz, sadece koşarak gelip, burada el kaldırarak oy
kullanıyorsunuz; size tavsiyem burada oturmanız, burada çıkan yasaları,
kanunları dinlemeniz ve öğrenmeniz, birinci tavsiyem bu. (CHP sıralarından
alkışlar)
İkinci
tavsiyem, biliyor musunuz iktidara geldiğinizde Türkiye'de ortalama 10 mandanın
bugün geldiği sayı 1’e düşmüştür. Biliyor musunuz bunu? 
Türkiye'de
koyun sayısı düşmüştür, büyükbaş hayvan sayısı düşmüştür, hem de Türkiye nüfusu
yüzde 40 artarken, yüzde 50’ler civarındaki hayvan üretimi düşmüştür. 
BAYRAM
ÖZÇELİK (Burdur) – 18,5 milyon tosun nerede?
HAYDAR
AKAR (Devamla) – Türkiye'de üretimi artan tek bir şey var, ne biliyor musunuz?
Özellikle de öğrenmenizi istiyorum, mısır üretimi Türkiye'de artmıştır
arkadaşlar. Niye artmıştır biliyor musunuz mısır üretimi? Merak eden var mı
içinizde? Fruktoz ve glikoz üretimi nedeniyle Avrupa’nın yüzde 2 kota
kullandığı, dünyanın yüzde 2 kota kullandığı, ama Türkiye'nin şeker kotasının,
pancar kotasının yüzde 10’unu kullandırttığı, her yıl Bakanlar Kurulu
önerisiyle, ihtiyaç olmadığı hâlde yüzde 50 artırılan glikoz ve fruktoz üretimi
için bu mısır üretimi artmıştır. 
Çocuklarınız
zehirleniyor Gökçen Hanım, çocuklarınız, size sataşıyorum. Bunları durdurun,
bunları bilin, bunları öğrenin ve Türk vatandaşı için, çiftçisi için, yoksulu
için, işsizi için, bütün vatandaşlarımız için acil çıkarılması gereken kanunları
hep birlikte çıkaralım diyor, saygılar sunuyorum efendim. (CHP sıralarından
alkışlar)
BAŞKAN
– Teşekkür ederim Sayın Akar. 
OSMAN
AŞKIN BAK (Rize) – Ama anlatamıyorsunuz bunları! 
HAYDAR
AKAR (Kocaeli) – Sen kahveleri gezip anlatıyorsun ya.
OSMAN
AŞKIN BAK (Rize) – 1 Kasımda gene anlatamadınız. 
İDRİS
BALUKEN (Diyarbakır) – Sayın Başkan, aynı gerekçeyle…
BAŞKAN
– Sayın milletvekilleri…
İDRİS
BALUKEN (Diyarbakır) – Sayın hatip Genel Kurulda görüşülen önergeleri
kastederek ve bütün muhalefeti işaret ederek…
OSMAN
AŞKIN BAK (Rize) – 1 Kasımda anlatamadınız. 1 Kasımda netice ortada, yüzde
49,5, sandığa gömüldünüz. On seçimdir kaybediyorsunuz ya. Bu kadar net bir şey.
Sonuç ortada. 
BAŞKAN
– Sayın milletvekilleri, rica ediyorum, Sayın Baluken bir şey söylüyor, onu
duyabilmem, değerlendirebilmem için sizi sükûnete davet ediyorum. 
İDRİS
BALUKEN (Diyarbakır) – Sayın Başkan, görüşülen grup önerileri üzerine bir
değerlendirme yaptığı sırada bütün muhalefeti kastederek “Biz sizin gibi boş
boş konuşmuyoruz.” demek suretiyle partimize sataşmada bulunmuştur. 
BAYRAM
ÖZÇELİK (Burdur) – Hayır, muhalefet demedi “siz” dedi, onları kastediyor.
ÖZGÜR
ÖZEL (Manisa) – “Siz” dedi, dedi. 
BAŞKAN
– Sayın Akçay, sizi dinleyim efendim.
ERKAN
AKÇAY (Manisa) – Sayın Başkan, yine AKP adına konuşan sayın konuşmacı verilen
bu grup önerileriyle ilgili olarak ve bahusus Milliyetçi Hareket Partisinin
şimdi görüşülmekte olan grup önerisine “zamandan çalma” olarak açık ve ağır bir
sataşmada bulunmuştur. O nedenle biz de sataşmadan dolayı söz istiyoruz.
BAŞKAN
– Peki.
Sayın
Baluken, buyurun.
Size
iki dakika süre söz veriyorum. Lütfen yeni bir sataşmaya meydan vermeyiniz.
6.- Diyarbakır Milletvekili İdris
Baluken’in, Antalya Milletvekili Gökcen Özdoğan Enç’in sataşma nedeniyle
yaptığı konuşması sırasında HDP Grubuna sataşması nedeniyle konuşması
İDRİS
BALUKEN (Diyarbakır) – Teşekkür ediyorum Sayın Başkan.
Değerli
milletvekilleri, hepinizi saygıyla selamlıyorum.
Sayın
milletvekili, milletvekilliğini sadece bu koltuklarda oturup kürsüde konuşma yapan
hatibin insicamını bozan sataşma olarak değerlendirmemiş olsaydı, zahmet edip
İç Tüzük’e ve milletvekilinin görevinin ne olduğuna bir baksaydı bu talihsiz
konuşmayı yapmazdı. Parlamenter demokrasilerde iktidarın ve muhalefetin
görevleri tanımlanmıştır. İktidar halktan aldığı yetkiyle hizmet götürür,
muhalefet ise halktan aldığı yetkiyle hizmet götürmesi gereken iktidarı
denetler. Burada verilen grup önerileri, yapılan konuşmalar, komisyon
çalışmaları, bunların tamamı denetim görevinin bir parçasıdır. Siz tabii
bunları bilmediğiniz için, milletvekilliğini oradan sadece buraya laf atma
olarak bildiğiniz için yüzde 51’lik bir iradeyi temsil eden insanların yaptığı
faaliyeti “boş boş konuşma” olarak değerlendiriyorsunuz. Yaptığınız yorum boş
bir yorumdur. Tabii ki rahatsız olacağınız her şeyi denetim görevi adına burada
ifade etmeye devam edeceğiz. 
Et
fiyatları, gıda fiyatları, tarım sorunları, çiftçinin, köylünün yaşadığı
sorunlar sizi ilgilendirmiyor olabilir, siz iktidar nimetleriyle kendinizden
geçmiş olabilirsiniz ama biz, oy aldığımız halka karşı bunların tamamını
sorgulamak zorundayız, milyon dolarlık sarayların hesabını sormak zorundayız,
orada su içilen bir kadehin parasının asgari ücretli bir işçinin bir aylık
maaşına denk gelmesini sormak zorundayız. (AK PARTİ sıralarından gürültüler) 
NİHAT
ÖZTÜRK (Muğla) – Niye yalan söylüyorsun kardeşim? Ver o zaman belgelerini ya!
İDRİS
BALUKEN (Devamla) – Bugüne kadar sorduk, bundan sonra da aynı şekilde sormaya
devam edeceğiz. 
NİHAT
ÖZTÜRK (Muğla) – Sen yalan söylüyorsun kardeşim. Hayret bir şey ya! 
İDRİS
BALUKEN (Devamla) – Biz her sorduğumuzda da muhalefet görevimizi yapmış
olacağız. 
GÖKCEN
ÖZDOĞAN ENÇ (Antalya) – Bu, sorgulamak değil Sayın Baluken. 
İDRİS
BALUKEN (Devamla) – Siz bu tutumunuzu burada sergilediğiniz sürece de boş boş
konuşan bir pozisyonda olacaksınız. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Baluken. 
Biraz
önce Sayın Akçay’ın yaptığı açıklamalar, ortaya koyduğu gerekçeler çerçevesinde
Sayın Karakaya’ya 69’uncu madde çerçevesinde söz veriyorum. 
MEHMET
NACİ BOSTANCI (Amasya) – Sayın Başkan… 
BAŞKAN
– Daha sonra sizi dinleyeceğim Sayın Bostancı. 
Buyurun
Sayın Karakaya. (MHP sıralarından alkışlar) 
Süreniz
iki dakikadır. 
Lütfen,
düşüncelerinizi bir sataşmaya meydan vermeyecek şekilde ifade ediniz Sayın
Karakaya. 
7.- Adana Milletvekili Mevlüt Karakaya’nın,
Antalya Milletvekili Gökcen Özdoğan Enç’in sataşma nedeniyle yaptığı konuşması
sırasında MHP Grubuna sataşması nedeniyle konuşması
MEVLÜT
KARAKAYA (Adana) – Sayın Başkan, teşekkür ediyorum. 
Değerli
milletvekilleri, tabii, üzüntüyle, teessüfle karşıladım. Milletvekilinin
buradaki asli görevlerinden, işlevlerinden bir tanesi de denetim görevi. Bu
denetim görevi de burada belli araçlarla yapılmakta, Meclis araştırması
önergesi de bunların en önemlilerinden bir tanesi. Bu maksatla, şu anda hem
üretici hem de tüketici kesimlerde yaşanan, en temel gıda maddeleriyle ilgili,
onlardaki fiyat artışıyla ilgili bir konuyu gündeme getirdik. Maalesef, Adalet
ve Kalkınma Partisi temsilcisi bunları çok küçümsedi ve bunları boş şeyler
olarak gördü. Ben bunu Türk milletine buradan şikâyet ediyorum. Bu denetim
görevimizin bir şekilde aşağılanarak engellenmeye çalışılmasını da şiddetle
buradan, milletin kürsüsünden kınıyorum. 
Yine
ifade ediyorum: Bunlar bir politikadır. Bugüne kadar uyguladığınız yanlış
politikaların sonuçlarını konuşuyoruz. Tarım ürünleri müdahale kurumu
oluşturmadan Avrupa Birliğindekine benzer… Her zaman Avrupa’yı örnek
alıyorsunuz; buyurun, çalışmaları yapılmış, Toprak Mahsulleri Ofisinin müdahale
kurumu hâline dönüştürülmesi ortada. Bunları bir an önce gerçekleştirin, bu
sorunlar üzerinde durulsun.
Mazotun
üzerindeki KDV’yi kaldırın. Çiftçi vergi ödemiyor… Bu kesimi önemsemiyorsunuz,
onların sorunlarının buradan dahi konuşulmasına tahammülünüz yok ama şunu bilin
ki çiftçi, tarımsal faaliyetlerde 3,5 milyar mazot için verdiğiniz destekten
daha fazla vergi ödemektedir. 
Tekrar
çok teşekkür ediyor, yüce heyetinizi saygılarımla selamlıyorum.
BAŞKAN
– Teşekkür ederim Sayın Karakaya.
Sayın
Bostancı, sizi dinliyorum.
MEHMET
NACİ BOSTANCI (Amasya) – Sayın Başkanım, Sayın Baluken burada yapmış olduğu
konuşmada, iktidar nimetiyle sarhoş olduğumuzu söylemiştir.
İDRİS
BALUKEN (Diyarbakır) – Sarhoş değil de kendinden geçme…
MEHMET
NACİ BOSTANCI (Amasya) - Bu açık bir sataşmadır. 69’a göre söz istiyorum.
BAŞKAN
– Buyurun Sayın Bostancı. (AK PARTİ sıralarından alkışlar)
Size
de iki dakika süreyle söz veriyorum. 
8.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; milletvekilliğinin
nasıl olması ve nasıl konuşması gerektiğine ilişkin sataşmadan söz alıp
mukabilinde sataşmada bulunma kabiliyeti bu olsa gerek Sayın Baluken.
Dolayısıyla, eğer bir itirazımız var ise konuşmaya, üsluba, anlatıma ilişkin,
itiraz ettiğimiz hususu kendimizin yapmaması aklın gereğidir, önce bunu
belirteyim.
İkincisi,
tarihin en büyük yalanlarından birisi, 1789 Fransız İhtilali’nde halkı
kışkırtmak için Marie Antoinette’e atfedilen “Ekmek bulamıyorlarsa pasta
yesinler.” Sarayda oturuyormuş hanımefendi, bunu söylemiş: “Ekmek bulamıyorlarsa
pasta yesinler.” 
ÖZGÜR
ÖZEL (Manisa) – Sarayda diye onu da savunacaksın yani.
MEHMET NACİ BOSTANCI (Devamla) – Bu açık bir
provokasyondur, ajitasyondur, halkı kışkırtmak için kullanılan bir ifadedir.
Aslında, benzeri aynı şekilde burada yapılıyor. İçilen bir bardak suyun asgari
ücretten daha fazla olduğu… İnsaf! 
İDRİS BALUKEN (Diyarbakır) – Kadeh, kadeh… “Kadeh”i
diyoruz, sen anlamamışsın!
MEHMET NACİ BOSTANCI (Devamla) - Türkiye’de suyun
fiyatı da belli, ne kadar ettiği de belli. Ama, sizin saray takıntınızın sebebi
belli çünkü “saray, saray” dediğiniz, o insanın varlığı, siyaseti, yaklaşımı on
dört yıldır bu ülkede istikrarın ve milletin iradesinin zaferi olmuştur;
derdiniz bu. (AK PARTİ sıralarından alkışlar) 
Kıymetli arkadaşlar, şu matematik hesabını da benim
aklım bir türlü almıyor: “Yüzde 51” dedi. E, yüzde 51’se niye bir araya gelip
bir parti olmuyorsunuz? Demek ki herkes ayrı ayrı parti. (AK PARTİ sıralarından
alkışlar) Rakama gelince topla, siyasete gelince ayrıl. Bu nasıl matematik?
Saygılarımla.
(AK PARTİ sıralarından alkışlar) 
BAŞKAN
– Teşekkür ederim Sayın Bostancı.
Öneriyi
oylarınıza sunuyorum: Kabul edenler... 
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken, oylamaya geçtim.
VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 17/2/2016 tarih ve 1220
sayıyla Adana Milletvekili Mevlüt Karakaya ve arkadaşları tarafından,
hayvancılık sektöründeki temel sorunların çözülmesi, kırmızı et üretimi ile
tüketimi arasındaki açığın kapatılması, et ithalatının önlenmesi, et
fiyatlarındaki dalgalanmaların önüne geçilmesi, piyasa regülasyonunun takibinin
yapılması ve spekülatif hareketlerin engellenmesi için hangi tedbirlerin
alınacağı hususlarının belirlenmesi amacıyla verilmiş olan Meclis araştırması
önergesinin, Genel Kurulun 17 Şubat 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN
- Öneriyi oylarınıza sunuyorum: Kabul edenler... Etmeyenler... Öneri kabul
edilmemiştir. 
Birleşime
on dakika ara veriyorum.
Kapanma Saati: 16.33
İKİNCİ OTURUM
Açılma Saati: 16.49
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA
(Sakarya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 40’ıncı Birleşiminin
İkinci Oturumunu açıyorum.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, 16/2/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, Türkiye’nin başta Azez ve Cerablus olmak
üzere Rojava ve Suriye politikaları hakkında verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, Genel Kurulun 17 Şubat 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
17/02/2016
Türkiye Büyük Millet Meclisi Başkanlığına
Danışma
Kurulu’nun 17/02/2016 Çarşamba günü, (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Çağlar
Demirel
 Diyarbakır

 Grup
Başkan Vekili
Öneri:
16
Şubat 2016 tarihinde Diyarbakır Milletvekili Grup Başkan Vekili Çağlar Demirel
ve Diyarbakır Milletvekili Grup Başkan Vekili İdris Baluken tarafından verilen,
1069 sıra numaralı "Türkiye'nin başta Azez ve Cerablus olmak üzere Rojava
ve Suriye politikaları hakkında" Türkiye Büyük Millet Meclisi Millet
Meclisine verilmiş olan genel görüşme açılmasına dair önergenin Genel Kurulun
bilgisine sunulmak üzere bekleyen diğer önergelerin önüne alınarak 17/02/2016
Çarşamba günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN
– Önerinin lehinde ve aleyhinde olmak üzere ikişer sayın milletvekiline söz
vereceğim.
Önerinin
lehinde Osman Baydemir, Şanlıurfa Milletvekili. 
Buyurun
Sayın Baydemir. (HDP sıralarından alkışlar)
Süreniz
on dakikadır.
OSMAN
BAYDEMİR (Şanlıurfa) – Teşekkür ediyorum Sayın Başkan.
Saygıdeğer
milletvekilleri, hepinizi saygıyla, sevgiyle, hürmetle selamlıyorum. 
Söze
nereden başlanılır? Bu ülkenin içerisinde bulunduğu bu kaotik atmosfer
içerisinde, her gün insanların toprağa düştüğü bir zeminde ülkenin geleceğini
konuşmak, ülkenin bu badireden çıkışı için çaba sarf etmek ve bu çaba
içerisinde bu çabanın partneri olması gereken, bu çabanın öncüsü olması gereken
Türkiye Büyük Millet Meclisini harekete geçirmek, harekete geçirmenin çabasını
ortaya koymak… 
Sayın
Başkan, bugün içerisinde bulunduğumuz kaos atmosferinin en önemli nedenlerinden
bir tanesi de Türk dış siyasetidir. Dün Parlamentoda bu konuya dair bir gündem
konuşuldu. Doğrusunu ifade etmek gerekirse pozitif bir gelişme olabilir mi
umudu da Parlamentoda hasıl oldu ancak, maalesef, bir kez daha Hükûmetin
yaklaşımı, sayın bakanın yaklaşımı ciddiyetten ve şu an yaşamış olduğumuz
sorunun devasalığından ve çözümünden olabildiğince uzak olduğu için bugün bir
kez daha bu konuyu Parlamentonun gündemine getirme ihtiyacından hareketle bu
konuşmayı grubum adına yapıyorum. 
Sayın
Başkan, burası Türkiye Büyük Millet Meclisi yani 78 milyon insanın iradesinin
tecelli etmiş olduğu mekân yani ortak çatı. Eğer biz bu mekânda bütün
gerçekleri bütün çıplaklığıyla konuşmazsak, konuşamazsak nerede konuşacağız?
Eğer bu mekân, bu mekanizma bu ülkenin sorunlarını çözmeyecekse hangi erk,
hangi mekanizma bu ülkenin sorunlarını çözecek? Tam da bu noktada, gelin, bir
kez daha Parlamento oynaması gereken rolü oynasın, Parlamento yapması gereken
işi yapsın. 
Doksan
yıllık cumhuriyet tarihi boyunca Türkiye'nin Kürt sorunu bağlamındaki iç
siyaseti, Kürt sorununa yaklaşım bağlamındaki iç siyaseti ve onun paradigması
Türkiye'nin dış siyasetinin paradigmasının alt yapısını oluşturmuş ve âdeta bir
pranga hâline dönüşmüştür ama artık gerçekleri görmenin vakti gelmiştir. Orta
Doğu değişmiştir, artık eski Orta Doğu’da değiliz biz. Türkiye değişmiştir,
artık eski Türkiye’de değiliz ama aynı zamanda dünya değişmiştir, artık eski
dünyada değiliz ve hiç şüpheniz olmasın, Kürtler değişmiştir, artık eski Kürt
toplumuyla karşı karşıya değilsiniz. İşte, bütün bu realite içerisinden yeni
bir paradigma üretme ihtiyacıyla karşı karşıyayız. Bu yeni paradigmanın özü,
kökü Kürt düşmanlığından vazgeçme paradigması olmak durumundadır, olmak
zorundadır. 
Bakın,
Türk dış siyaseti, dış ilişkileri on yıllar boyunca “Tahran, Şam, Bağdat
eksenli Kürt halkının özgürlük talebi nasıl bastırılır?” üzerine kurgulandı. O
şer hattı, o şer ittifakı artık yok ama maalesef, yeni bir şer hattı, yeni bir
şer ittifakıyla Orta Doğu karşı karşıya. O da bir yönüyle Sünni cephenin
öncülüğüne soyunan, emperyal güçleri eleştirip yeni bir emperyal sistem
oturtmaya çalışan, Türkiye'nin öncülüğünü yapmaya çalıştığı Sünni hat ve şu
anda tek destekçisi Suudlar, diğer eksende de İran’ın öncülüğünü yapmış olduğu
Şii hat; Bağdat ve Şam yönetimiyle bu ekseni sürdürmeye çalışıyor. Bu eksenin
insanlığa vereceği, bu iki kutbun insanlığa vereceği kan ve gözyaşından başka
bir şey değildir, yeni Kerbelalârın hayat bulmasından başka bir şey değildir.
Olması gereken yegâne husus, Orta Doğu halklarının tümünün eşit haklara,
özgürlüklere sahip olduğunu bilince çıkarmak, bunu görmek ve bunun gereğini
hayata geçirmektir. 
Ben
daha önce vicdanlarınıza hitap etmiştim, akıllarınıza hitap etmiştim ama
müsaadenizle, Cizre’den sonra, Cizre katliamından sonra bu Parlamentonun
vicdanına hitap etmek bana haram olsun. Çünkü artık, Cizre öncesi ve Cizre
sonrası vardır Kürt’ün vicdanında, Kürt’ün aklında. Bu itibarla da Kürtler,
Orta Doğu’da 40 milyonu aşkın bir halk; Türklerin ne hakkı varsa, Farsların ne
hakkı varsa, Arapların ne hakkı varsa Kürt halkının da o hakları annesinin ak
sütü gibi kendisine helaldir.
CELAL
ADAN (İstanbul) – Cizre’de ne arıyorsun sen, Cizre’de? Tiyatro mu orası, ne
arıyorsun Cizre’de?
OSMAN
BAYDEMİR (Devamla) – Bu itibarla da Rojava Kürdistan’ı Kürtlerin en doğal
hakkıdır, statü talep etmek en doğal hakkıdır ve çözümün de yegâne adresidir.
Eğer ki Türkiye bu kaos ortamından çıkmak istiyorsa, eğer ki bir kez daha
isyan, inkâr, katliam pratiğinin bu ülkenin gerçeği olmasını istemiyorsa işte bir
fırsat: Dış ilişkilerde, Türkiye'nin Suriye politikasında hem Sünni-Şii
çelişkisi, çatışmasından vazgeçmek ama aynı zamanda, Kürt düşmanlığı
politikasından vazgeçmektir. Eğer Kürt düşmanlığı politikasından vazgeçilirse
emin olun, masaya dönmek de bu minvalde kolay olacaktır. 
ERKAN
HABERAL (Ankara) – Kürt düşmanlığı yapan kim ya?
OSMAN
BAYDEMİR (Devamla) – Şüphesiz ki bugün Parlamentoda ekonomiyi konuştu kimi
arkadaşlarım, et fiyatlarını konuştu, peynir fiyatlarını konuştu, pahalılığı
konuştu ama ben size başka bir şey söyleyeyim: Bugün müzakere masasının
devrilmiş olmasının, kürdistanda bir katliam pratiğinin ortaya konulmuş
olmasının, Suriye’de Kürt halkına düşmanlık örgütlenmiş olmasının en ana
nedenlerinden bir tanesi de bu savaşla ekonomik kötüye gidişat örtülmeye
çalışılıyor, bu savaşla doğanın katliamı örtülmeye çalışılıyor, bu savaşla
yolsuzluk, hırsızlık, beytülmalden çalmalar örtülmeye çalışılıyor.
YUSUF HALAÇOĞLU (Kayseri) – Savaşmazsak savaş devam
eder.
OSMAN BAYDEMİR (Devamla) - Çok açık ve net, büyük bir
felakete doğru bu ülke sürükleniyor, bu ülke büyük bir felakete doğru
sürüklendiriliyor. Bundan çıkışın yegâne bir yolu var, Kürt halkını eşit,
kardeş halk olarak görmektir. 
Bugün,
Cizre’de bu katliam pratiğini ortaya koymak, öldürülmüş insanın cesedini aynı
zamanda yakmak... 
MUHAMMET
BALTA (Trabzon) – Katliam yapan sizlersiniz, sizler! Katil sizlersiniz!
OSMAN
BAYDEMİR (Devamla) - Bunun adı kardeşlik mardeşlik değildir, bunun adı sadece
ve sadece ihanettir. Kürtler bu ülkenin bütün ecdadı gibi Çanakkale’de bedel
ödediler, bedel. 
YUSUF
HALAÇOĞLU (Kayseri) – Siz yoktunuz.
CELAL
ADAN (İstanbul) – Sana benzeyen hiç kimse yoktu Çanakkale’de.
OSMAN
BAYDEMİR (Devamla) - Bu ülkenin bütün insanları gibi Sivas’tan, Erzurum’dan
ortak bir gelecek inşası için yola çıktılar ama ilk ihaneti 1923’lerde,
1924’lerde Kürtler gördü ve o ihanet o günden bugüne değin devam ediyor. 
ERKAN
HABERAL (Ankara) – Yıl başından bu yana ki 71 şehit, 20 Temmuzdan bu yana ki
259 şehit, yıl başından bu yana ki 62 tane yetim, 40 tane dul kalmış kadın...
İhanet burada, ihanet ruhunda!
BAŞKAN
– Sayın milletvekilleri, lütfen hatibi dinleyin.
OSMAN
BAYDEMİR (Devamla) - Dolayısıyla, gelin, bu pratikten vazgeçin. Eğer bu
pratikten vazgeçilirse ülkenin düze çıkma imkânı, ülkenin hâlâ düze çıkma şansı
vardır diye düşünüyorum.
Bir
diğer husus da Kürtlerin müttefik olarak, stratejik ortak olarak görülmediği
hiçbir atmosferde Kürtler varlığını başka hiçbir halkın varlığına, başka hiçbir
iktidarın varlığına armağan etmeyecektir. Bu itibarla da Kürtler artık eski
Kürtler değildir, “…”(x) savaşını göremeyeceksiniz, kardeşin
kardeşi yok ettiği dönemi göremeyeceksiniz, güneyin kuzeyin, kuzeyin güneyin
aleyhinde konumlandırıldığı bir süreci artık göremeyeceksiniz. Yegâne yol var,
eşitlik temelinde, özgürlük temelinde bir kez daha istişareyle sonuca ulaşmanın
aracını, mekanizmasını harekete geçirmektir.
ERKAN
HABERAL (Ankara) – Onun için mi bu kadar şehit var, onun için mi
öldürüyorsunuz?
İDRİS
BALUKEN (Diyarbakır) – Oraya sor.
OSMAN
BAYDEMİR (Devamla) – Bir kez daha söylüyorum, eğer ki sizler burada her hak
talebini bu şekilde bastırmaya çalışırsanız toplum da kendisini başka türlü
ifade etmenin arayışı içerisine girecektir. İşte toplumun burayı ayna olarak
görmesinin yegâne yolu buranın rolünü ve misyonunun gereğini yerine
getirmesidir. Derhâl, behemehâl, Kürt düşmanlığı politikasından bu ülke
vazgeçmelidir. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – PKK düşmanlığı olur ya, Kürt düşmanlığı filan yok bizde. 
OSMAN
BAYDEMİR (Devamla) – Yeni bir ülkenin tezahürü, tahayyülü için birlikte hareket
edeceğiz. (HDP sıralarından alkışlar) 
BAŞKAN
– Teşekkür ederim Sayın Baydemir.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, sizi dinliyorum.
V.- AÇIKLAMALAR (Devam)
30.- Amasya Milletvekili Mehmet Naci
Bostancı’nın, Şanlıurfa Milletvekili Osman Baydemir’in HDP grup önerisi
üzerinde yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, bu ülkede “Kürt düşmanlığı” yoktur. Bu
ülkede olan, Kürt’üyle Türk’üyle halka karşı alçakça bir saldırı içinde bulunan
teröre karşı mücadeledir. Teröre karşı yürütülen mücadeleyi “Kürt düşmanlığı”
diye takdim etmek ayıptır, en hafifinden ayıptır. (AK PARTİ sıralarından
alkışlar) 
İkincisi:
Türkiye’nin öncülüğünde Orta Doğu coğrafyasında Sünni bir hat oluştuğu,
Türkiye’nin de böyle bir hattın öncülüğünü yaptığı iddiası yalandır. 
Üçüncüsü:
Teröre karşı mücadele edilen yerlerde katliam yapıldığı, bunun Kürtlere karşı
olduğu iddiası yalandır. Burada olan terörle mücadeledir. Demokrasiye,
özgürlüğe, kardeşliğe sahip çıkması gerekenler nasıl konuşacaklarına dikkat
etmeliler, bütün bunlara ilişkin cevaplarımızı söz sırası geldiğinde Talip Bey
verecektir.
BAŞKAN
– Teşekkür ederim Sayın Bostancı.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
31.- Manisa Milletvekili Erkan Akçay’ın,
Şanlıurfa Milletvekili Osman Baydemir’in HDP grup önerisi üzerinde yaptığı
konuşmasındaki bazı ifadelerine ilişkin açıklaması
ERKAN AKÇAY (Manisa) – Sayın Başkan, biraz evvel
kürsüde konuşan hatip, açıkça provokasyon ve ajitasyon yapmıştır. Türkiye’de
hiç kimse Türkiye Cumhuriyeti, devlet de dâhil olmak üzere, Kürt düşmanlığı
yapmamaktadır. Fakat ortada bir PKK’nın Türk milletine, Türkiye Cumhuriyeti’ne
bir düşmanlığı söz konusudur ve bugün Türkiye’de düşmanlık tohumlarını ekmek
isteyen ve toplumsal çatışmaları körüklemek ve provoke etmek isteyen, adı “PKK”
olan bir terör örgütü vardır ve terör örgütü her gün cinayetler işlemektedir,
saldırılar yapmaktadır. O nedenle, bu “Kürt düşmanlığı” ibaresini şiddetle
reddederiz ama bu terör örgütleri ve yandaşları tarafından da her gün çeşitli
vesilelerle, çeşitli platformlarda Türk düşmanlığı yapılmaktadır. Bunu
özellikle hatırlatıyorum. Hiç kimse terör örgütü destekçiliği yapmasın. (MHP
sıralarından alkışlar) 
BAŞKAN – Teşekkür ederim Sayın Akçay.
İDRİS BALUKEN (Diyarbakır) – Sayın Başkan...
BAŞKAN – Sayın Baluken, sizi dinliyorum.
32.- Diyarbakır Milletvekili İdris
Baluken’in, Amasya Milletvekili Mehmet Naci Bostancı ile Manisa Milletvekili
Erkan Akçay’ın yaptıkları açıklamalarındaki bazı ifadelerine ilişkin açıklaması
İDRİS BALUKEN (Diyarbakır) – Sayın Başkan, sayın
hatibimizin konuşması son derece nettir. AKP iktidarının mevcut politikalarına
yönelik çözümlemeler, hem içeride hem Suriye’de hem de Orta Doğu politikasına
yönelik Kürt düşmanlığı eksenine oturan, ağır siyasi eleştirilerle dolu bir
konuşma yapmıştır. Dolayısıyla, burada yöneltmiş olduğu ağır eleştirilerin
tamamının muhatabı bir kere iktidar partisinin kendisidir. Başka grupların bu
durumdan vazife çıkararak burada birtakım haksız değerlendirmeler yapmasını
kabul etmemiz mümkün değil.
BAKİ ŞİMŞEK (Mersin) – Türk milletine...
İDRİS BALUKEN (Diyarbakır) – Türk milletine bir şey
söyleyen yok, Türk milletine kimse bir şey söylemedi.
KAMİL AYDIN (Erzurum) – Savaş kışkırtıcılığı yapma.
İDRİS BALUKEN (Diyarbakır) – Burada, bizim açımızdan,
AKP iktidarının devreye koyduğu bu uygulamaların tamamının oturmuş olduğu bir
siyasi hat var. Nitekim, içeride hendek ve barikatların arkasına sığınılarak
bölgede devreye konan sivil katliamları burada savunanlar, bugün “Azez’de
hendek mi var?” diye sorduğumuzda, “Rojava’da hendek mi var?” diye sorduğumuzda
bir cevap veremiyorlar. Bu ülkenin Cumhurbaşkanı ve dönemin Başbakanı, Kuzey
Irak’ta meydana gelen federal Kürdistan bölgesinin statüsünü de tarihî bir hata
olarak değerlendirmiştir. Dolayısıyla, bir Kürt düşmanlığı olduğu konusunda
zaten bizim bir tereddüdümüz yok. Biz bunlardan vazgeçmesi gerektiğini ısrarla
söylüyoruz, söylemeye de devam edeceğiz. 
Şimdi,
bu eksende Sayın Naci Bostancı’nın işte “Kürt düşmanlığı yapılmasıyla ilgili
tespitler yalandır. Sünni, hatta bir mezhepçi dış politika izlendiği söylemi
yalandır.” cümlelerinin tamamı da açıktan grubumuza yönelik sataşmadır.
Sataşmadan dolayı söz istiyoruz. 
OSMAN
BAYDEMİR (Şanlıurfa) – Şahsıma yönelik itham var Sayın Başkan. 
BAŞKAN
– Sayın milletvekilleri, önce şu hususu bir açıklayayım. Sayın Baydemir bir
konuşma yaptı. Sayın Baydemir’in konuşması üzerine Sayın Erkan Akçay ve Sayın
Mehmet Naci Bostancı söz alarak tutanaklara geçmek üzere görüşlerini ifade
ettiler. 
Sayın
Baluken siz de, iki grup başkan vekiline verdiğim söz çerçevesinde tutanaklara
geçmek üzere konuşmanızı yaptınız. Yani, bunun dışında yeniden sataşma
nedeniyle söz isterseniz, bunu ben 69’uncu maddeye uygun bulmuyorum. Ama Sayın
Baydemir, ayaktadır, onu dinleyeceğim, kendisinin talebi neyse onu
değerlendireceğim ayrıca. 
OSMAN
BAYDEMİR (Şanlıurfa) – Sayın Başkan…
ERKAN
AKÇAY (Manisa) – Sayın Başkan…
BAŞKAN
– Bir saniye Sayın Akçay. 
Sayın
Akçay, sizden önce Sayın Baydemir ayağa kalkmıştı. 
OSMAN
BAYDEMİR (Şanlıurfa) – …konuşmamda da ifade ettiğim gibi, burası Türkiye Büyük
Millet Meclisi ise, egemenlik kayıtsız şartsız milletin ise, ben de milletin
bir vekiliyim, bir evladıyım.
BAŞKAN
– Evet, Sayın Baydemir.
OSMAN
BAYDEMİR (Şanlıurfa) – Burada fikirlerimi hürce, özgürce ifade ederim. Hangi
sıradan, hangi yönelime maruz kalırsam kalayım…
HALİS
DALKILIÇ (İstanbul – Parmağını sallamadan konuşabilirsin Sayın Vekil. Parmağını
sallamadan da ifade edebilirsin kendini. 
OSMAN
BAYDEMİR (Şanlıurfa) – …yine ifade etmeye de devam ederim. Benim beyanlarımı,
benim tezlerimi “yalan” olarak itham etmek bir fikir hürriyeti kapsamına da
girmez. Bu itibarla da şahsıma yönelik bir sataşmadır. Şahsıma yönelik bu
sataşmadan dolayı, 69’uncu maddeden dolayı….
BAŞKAN
– Hangi cümleyi sataşma olarak nitelendirdiniz Sayın Baydemir?
OSMAN
BAYDEMİR (Şanlıurfa) – Benim ifade etmiş olduğum bütün cümleleri “Yalandır.”
ifadesinden hareketle…
BAŞKAN
– Peki, buyurun Sayın Baydemir, 69’uncu madde çerçevesinde size söz veriyorum. 
Lütfen,
sözlerinizi yeni bir sataşmaya meydan vermeyecek şekilde ifade ediniz.
VIII.- SATAŞMALARA İLİŞKİN KONUŞMALAR
(Devam)
9.- Şanlıurfa Milletvekili Osman Baydemir’in,
Amasya Milletvekili Mehmet Naci Bostancı’nın yaptığı açıklaması sırasında
şahsına sataşması nedeniyle konuşması
OSMAN
BAYDEMİR (Şanlıurfa) – Sayın Başkan, değerli milletvekilleri; benim evladı
olduğum bir halk var, Kürt halkı. Kürdistan’da yaşıyor. 
YUSUF
HALAÇOĞLU (Kayseri) – Kürdistan yok.
KAMİL
AYDIN (Erzurum) – Yok öyle bir şey!
YUSUF
HALAÇOĞLU (Kayseri) – Kürdistan diye bir yer yok. Nerede kürdistan var?
OSMAN
BAYDEMİR (Şanlıurfa) – Ve bu halk, yüz yıldır özgürlük talep ediyor. Yüz yıldır
idari, siyasi statü içerisinde bu ülkenin bütünlüğünün bir parçası olarak yaşam
sürdürmek istiyor. 
YUSUF
HALAÇOĞLU (Kayseri) – Nerede var, hangi tarihte var?
OSMAN
BAYDEMİR (Devamla) – Hükûmet kim olursa olsun, iktidar kim olursa olsun,
devletin bu talebe yaklaşımı hep katliam pratiği olmuştur, ret ve inkâr
politikası olmuştur. Bundan çıkışın yegâne yolu vardır, müzakere masasına,
diyalog masasına, istişare masasına ve ortak bir geleceği inşa etme sürecine,
paradigmasına geri dönmektir.
KAMİL
AYDIN (Erzurum) – Devlet, egemenliği istişare etmez! 
OSMAN
BAYDEMİR (Devamla) – Bakın, dün Sayın Bakan buradan kalktı dedi ki: “Esad,
Rusya, Suriye’de sivilleri, kadınları, çocukları katlediyor.” Doğrudur. 
Peki,
sizin, Silopi’de, Sur’da, Cizre’de yaptığınız nedir? 
ERKAN
HABERAL (Ankara) – Sizin yaptığınız nedir, PKK’nın yaptığı nedir? 
OSMAN
BAYDEMİR (Devamla) – Yaptığınız tam da kadın öldürmek, çocuk öldürmektir. Eğer
ki Cenevre savaş hukukunun gereğini Suriye’den, Rusya’dan isterseniz -haklı
olarak istemek durumundayız- o zaman insanlar dönüp size derler ki: “Önce bir
kendi pratiğine bak.” 
Suriye
politikasının bu hâle dönmesinin en büyük sorumlularından bir tanesi de bu
Hükûmetin ta kendisidir. Ateşe benzin dökmek suretiyle yangın büyütülmüştür ve
bugün Azez-Cerablus hattının hâlen özgürleşmesini önlemenin yegâne yolu, IŞİD,
El Nusra, El Kaide bağlantısını canlı tutma girişimidir yani tarihin çöp
sepetine girmiş olan Sykes-Picot Anlaşması’nın tekrar hayat bulma girişimidir.
O anlaşma artık tarihin çöp sepetindedir. Eşyanın, doğanın, insanlığın
fıtratına aykırıdır. Yeni bir gelecek için ittifak çağrısına kulak
verilmelidir. (HDP sıralarından alkışlar) 
BAŞKAN
– Teşekkür ederim Sayın Baydemir. 
ERKAN
AKÇAY (Manisa) – Sayın Başkan… 
BAŞKAN
– Sayın Akçay, sizi dinliyorum. 
Buyurun.
V.- AÇIKLAMALAR (Devam)
33.- Manisa Milletvekili Erkan Akçay’ın,
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
ERKAN
AKÇAY (Manisa) – Sayın Başkan, biraz evvel HDP sayın grup başkan vekili bizi de
kastederek “Durumdan vazife çıkarmak.” şeklinde bir iddiada bulundu. 
Evet,
bu doğrudur, biz Milliyetçi Hareket Partisi olarak, Türkiye’nin, Türkiye
Cumhuriyeti’nin ve Türk milletinin birliği ve bütünlüğünü hassasiyetle savunan
ve bunun mücadelesini veren bir siyasi parti olarak her ortamda ve her
platformda bu hassasiyetimizi gösteririz. Teröre, bölücülüğe ve terör ve
bölücülüğe destek veren her unsura karşı da mutlaka söyleyecek sözümüz vardır
ve partimizin de programı, söylemleri bu şekildedir. O nedenle, Türkiye’nin
birliği ve bütünlüğü konusunda Türkiye Büyük Millet Meclisinin gereken
hassasiyeti göstermesi ve etnik temelli siyasetten özenle kaçınılması
gerektiğini hatırlatıyor, teşekkür ediyorum.
BAŞKAN
– Teşekkür ederim Sayın Akçay.
Sayın
Bostancı, dinliyorum sizi.
MEHMET
NACİ BOSTANCI (Amasya) – Sayın konuşmacı “Cizre’de kadınları, çocukları siz
öldürüyorsunuz.” diyerek açık bir sataşmada bulunmuştur. Bu çerçevede 69’a göre
söz talep ediyorum.
BAŞKAN
– Buyurun Sayın Bostancı. (AK PARTİ sıralarından alkışlar)
Lütfen,
siz de düşüncelerinizi bir sataşmaya meydan vermeyecek şekilde ifade ediniz.
Süreniz
iki dakikadır.
VIII.- SATAŞMALARA İLİŞKİN KONUŞMALAR
(Devam)
10.- Amasya Milletvekili Mehmet Naci
Bostancı’nın, Şanlıurfa Milletvekili Osman Baydemir’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; öfke dolu bir
konuşma yapmayacağım, öfke başkalarına, sükûnet, akıl ve kucaklayıcılık bize,
biz dediğim iktidar, her kim iktidarsa.
Azez-Cerablus
hattında yaşanan dramı biliyoruz. Suriye’nin Birleşmiş Milletler temsilcisi
PYD’yle ortak olduklarını söylediler, ortak hedeflere doğru ilerlediklerini
söylediler. Sayın Baydemir, Esed’in, evet, çocukları ve kadınları öldürdüğünü
söyledi. O katille PYD ortak Sayın Baydemir, size hatırlatırım. Bunu söyleyen
Suriye’deki, Suriye’nin Birleşmiş Milletlerdeki temsilcisi. (AK PARTİ
sıralarından alkışlar)
İkincisi:
Bu ülkenin, devletin Cizre’de, Sur’da yaptığı kadınları ve çocukları öldürmek
değil, çok ayıp, çok ayıp. Orada yaşanan bir terörist girişim var, sizin bunu
görmüyor olmanızı abartılı bir safiyete bağlarım, başka bir şeye bağlamakta
zorlanıyorum.
AHMET
HAMDİ ÇAMLI (İstanbul) - Keşke öyle olsa.
MEHMET
NACİ BOSTANCI (Devamla) – O çukurlar, o patlayıcılar, o silahlar, oradaki
organize güçler bütün bunlar ne arıyorlar orada? Bunlara karşı siz, devletin
sessiz kalıp “Ya, madem buralarda çukur açtınız, öz yönetim ilan ettiniz, ne
yapalım, sizin üstünüze de gelmeyelim, fiilen öz yönetim ilanınızı da kabul
ediyoruz.” Böyle demelerini mi bekliyorsunuz? Hangi devlet bunu söyler? Elbette
ki teröre karşı mücadele edilir. Siz devlet olsanız ve aynı şekilde bir meydan
okumayla karşı karşıya kalsanız, sizin de yapacağınız farklı değildir. 
İşin
konuşma, görüşme kısmına gelince, zaten AK PARTİ iktidarının bütün yaptığı
milleti kucaklamaktır; hiçbir kesimi dışarıda bırakmaksızın milleti kucaklamak,
teröre karşı da mücadele etmek. 
Saygılarımla.
(AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 16/2/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, Türkiye’nin başta Azez ve Cerablus olmak
üzere Rojava ve Suriye politikaları hakkında verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, Genel Kurulun 17 Şubat 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Önerinin aleyhinde Talip Küçükcan, Adana Milletvekili. 
Buyurun
Sayın Küçükcan.
Süreniz
on dakikadır. 
TALİP
KÜÇÜKCAN (Adana) – Sayın Başkan, değerli milletvekilleri; HDP’nin genel görüşme
açılmasına ilişkin önerisinin aleyhinde söz almış bulunmaktayım AK PARTİ Grubu
adına. Genel Kurulu saygıyla selamlıyorum. 
Sayın konuşmacının tamamen hayal ürünü olan bazı
iddialarına burada değinmek zorundayım. Bunlardan birincisi AK PARTİ’nin
mezhepçi politikalar izlediği iddiasıdır ki tamamen temelsiz bir iddiadır bu.
Hatırlayalım, Arap uyanışı başladığında Türkiye bu uyanışa destek vermişti.
Çünkü bu uyanışın temel amacı demokratik arayış idi, eşitlik arayışı idi ve bu
dönemde ortaya çıkan tartışmalarda AK PARTİ’nin liderliği şu gerçeği gördü
değerli kardeşlerimiz, arkadaşlarımız: Burada dinî ve mezhepsel bir fay hattı
var. Bu, her an harekete geçebilir. O zaman bizim yapmamız gereken şey, bu
bölgede normal şartlar altında bir araya gelemeyen mezhepleri, dinleri,
kiliseleri, hepsini bir araya getirelim ve bunlarla konuşalım. Orta Doğu’nun
geleceğinde inanç grupları, etnik yapılar önemlidir. Bu nedenle ne yapıldı
biliyor musunuz? Daha diğer partilerimiz, Türkiye'nin entelektüelleri,
aydınları mezhep konusuna girmeden 2002 yılının Eylül ayında -bakın hangi
ülkelerden- Irak, İran, Suriye, Ürdün, Umman, Lübnan, hatta Vatikan, Bahreyn ve
Kuveyt’ten Şiiler, Sünniler, Nusayriler, Kıptiler, Evanjelik Lutheran
Kilisesinin liderleri, Latin Patrikhanesi, Merkit Başpsikoposluğu, Maruniler,
Asuriler Türkiye’ye davet edildi ve bunlara şimdiki Cumhurbaşkanımız o zamanki
Başbakanımız Sayın Erdoğan, şimdiki Başbakanımız o zamanki Dışişleri Bakanımız
Sayın Davutoğlu hitap ettiler ve şu uyarılarda hep bulundular: “Biz, binlerce
yıldır kadim medeniyetler olarak buradayız. İnançlarımızı, etnik kökenlerimizi,
mezheplerimizi sakın ha sakın siyasete karıştırmayalım.” Biz bu uyarıyı yıllar
önce yaptık, yıl 2002; 2016’ya geldik, bazıları Türkiye’nin mezhepçilik
politikası izlediğini söylüyorlar. Buna kargalar bile güler sayın
milletvekilleri, kargalar. 2002’de sizin partileriniz, sizin
milletvekillerinizin aklından bile geçmezken bu konuları biz oturduk ve bu bölgede
kendi ülkelerinde aynı masaya oturamayan insanları bir araya oturttuk ve
kendileri söylediler: “Biz, kendi ülkemizde aynı masaya oturamazken Türkiye
bizi aynı masaya oturttu; teşekkürler Türkiye.” ifadesini de kullandılar. Bunu
açık ve net bir şekilde ifade edelim. Dolayısıyla, Türkiye’nin Sünni hattın
liderliğini yaptığını ifade etmesi tamamen yanlıştır, doğru değildir.
İkincisi; sayın konuşmacının benden önce kullandığı bir
yeni retorik var, yeni siyasi söylemi; Kürt düşmanlığı söylemi. Bir kere şunu
ifade edelim, özellikle AK PARTİ açısından, bizim Hükûmetimiz açısından: Bakın,
bizim 316 milletvekilimiz var, belki sizden daha fazla Kürt kökenli
milletvekili bizim içimizde. Kürt düşmanı olan bir partinin içinde, Kürt
düşmanı olan bir Hükûmetin içinde Kürt kökenli milletvekili ne arasın? Bu
birincisi… 
GÖKCEN ÖZDOĞAN ENÇ (Antalya) – Bakanlarımız var.
TALİP KÜÇÜKCAN (Devamla) – Bakanlarımız da var.
İkincisi, sayın konuşmacı dedi ki: “Doksan yıldır bir
inkâr politikası var.” Evet, uluslaşma döneminde ya da ulus devlet inşası
döneminde Türkiye’de bir homojenleştirme politikası izlenmiştir. Biz de
temelden buna karşı çıkmışızdır. Bu dönemde dışlanmış bütün kimliklerin hep
savunucusu olduk; muhafazakârların, zaman zaman sekülerlerin, zaman zaman
Kürtlerin, Alevilerin, hepsinin savunucusu olduk. Dersim’i hatırlayın,
Dersim’le ilgili olarak Türkiye Cumhuriyeti’nde tek bir lider çıkabildi ve dedi
ki: “Devletimiz burada hata yapmıştı.” ve o lider aynı zamanda ne dedi
Diyarbakır’a gittiğinde “Artık, Türkiye’de inkâr dönemi bitmiştir.” İşte, işte
arkadaşlar, işte sevgili milletvekilleri, kim Kürt’ün düşmanı kim dostu bunları
düşünerek görelim. 
Bakın,
Kürtlerin düşmanı kim biliyor musunuz? Kürtlerin düşmanı, benim kanaatimce,
binlerce yıldır beraber yaşadığı topluluklardan Kürtleri ayırmaya
çalışanlardır. (AK PARTİ sıralarından alkışlar) Türklerle, Araplarla,
Türkmenlerle, İranlılarla bu kadim medeniyetin mensupları olarak biz yüzlerce,
binlerce yıldır yaşıyoruz ve sosyolojik olarak iç içe geçtik. Şimdi, bazıları ezber
diyecek ama bu doğrudur, et ile kemiktir bu, sosyolojik olarak insanlar iç içe
geçti; evlendi, komşu oldu, tarihdaş oldu ve kültürdaş oldu, bunların siyasal
olarak ayrılması mümkün değil. Ama şimdi bir “siyasal statü” adı altında bu
birlikteliğe darbe vurulmaya çalışılıyor. Biz buna kökten karşıyız, AK PARTİ
olarak da Hükûmet olarak da bunu ifade etmekte yarar görüyorum. 
Sevgili
kardeşlerim, sevgili arkadaşlar; bakın, Kürtlerin düşmanı kimdir biliyor
musunuz, bunu açık ve net ifade edelim buradan, 7 Hazirandan sonraki
gelişmelere kısaca bir bakalım, orada Kürtlerin düşmanı kimdir göreceğiz. 19
Haziranda -tırnak içinde- halkımıza silahlanma çağrısı yapan kim? Kürtlerin
düşmanını orada arayın. 11 Temmuzda çatışmasızlığın sona erdiğini ilan eden
kim? Kürtlerin düşmanını orada arayın varsa. 15 Temmuzda “Yeni süreç devrimci
halk sürecidir.” diyenler kim? Kürtlerin düşmanını orada arayın. 20 Temmuzda
silahlanma çağrısı yapan kim açıkça? Kürtlerin düşmanını orada arayın eğer
arayacaksanız ve 22 Temmuzda Ceylânpınar’da uykuda 2 polisi şehit eden kim,
kim? Bu soruların cevabını hiç sordunuz mu kendi kendinize? 
İDRİS
BALUKEN (Diyarbakır) – Kim? Biz de soruyoruz. Ceylânpınar’ı niye reddettiniz?
ERKAN
AKÇAY (Manisa) – Failleri buldunuz mu?
TALİP
KÜÇÜKCAN (Devamla) – Kürtlerin düşmanı varsa orada arayın, AK PARTİ içerisinde
asla ve asla Kürtlerin düşmanını aramayın. 
MEHMET
EMİN ADIYAMAN (Iğdır) – Araştırma önergesini niye reddettiniz? 
TALİP
KÜÇÜKCAN (Devamla) – Ayrıca şunu da ifade edelim bu bağlamda: 23 Temmuzda “Ateşkes
dahi söz konusu olamaz. Mevcut durum topyekûn savaştır.” diyen, savaş ilan eden
kim? Oraya bir bakın, bunları bir sorgulayın. “Sadece, Kürt düşmanlığı vardır,
bütün bu coğrafyadaki problemlerin kaynağı Kürt düşmanlığıdır.” diye hayali bir
düşmanlık üretip onun peşine takılmayın. Gerçeklerin üzerinde bir duralım.
Cizre’de, Sur’da ne oluyor, onu bir soralım. Devleti suçlamakla, mevcut
iktidarı suçlamakla bir yere gidilmeyeceğini siz de biliyorsunuz. Tarihsel
birikimleri sadece bir partiye yüklemenin de anlamsız olduğunu sizler
biliyorsunuz. Şunu da gayet iyi biliyorsunuz: Oraya giden ambulansları, oraya
giden doktorları, oraya giden sağlık memurlarını kurşunlayanları da
biliyorsunuz. “Hasta vardır” diye o hastaya koşan doktoru, sağlık memurlarını
rehin alanların, kaçıranların kim olduğunu da biliyorsunuz. Eğer Kürtlerin
düşmanı varsa o düşmanları orada arayın, AK PARTİ içerisinde değil. (AK PARTİ sıralarından
alkışlar) AK PARTİ asla böyle bir düşmanlığa izin vermemiştir ve bundan sonra
da vermeyecektir. 
Şimdi,
şunu da ifade etmekte yarar görüyorum: Kürtlere statüyle ilgili konu, özellikle
Türkiye dışındaki konu gündeme geldiğinde, Suriye konusu gündeme geldiğinde dün
de bu kürsüden açık ve net bir şekilde ifade ettik, Sayın Cumhurbaşkanı dün
tekrar ifade etti. Suriye’de toplumsal dinamikler harekete geçtiğinde oradaki
otoriter rejime, oradaki Baas rejimine karşı ayaklandığında Türkiye bir
pozisyon belirledi, dedi ki: “Otoriter rejimlere karşı, baskıcı rejimlere karşı
toplumsal talepler varsa bunları iktidarlar karşılamalıdır.” Bakın, o dönemde
şimdi buradaki bazı arkadaşların, bazı entelektüellerin, bazı siyasilerin
onayladığı Rusya var ya, başka güçler var ya arkalarına takıldıkları, o dönemde
bu toplumsal talepler karşısında sessiz, suskun kaldılar iki hafta, üç hafta
boyunca. Niye? Çünkü ne olacağını bilemiyorlardı ama toplumsal dalga öyle büyük
geldi ki, demokratikleşme talebi, onlar da dediler ki en sonunda “Peki, peki,
biz de bu trenin arkasına atlayalım, bu vagona atlayalım.” dediler ve
desteklemeye başladılar, ta ki Mısır’daki olayların ne kadar derin bir bölgesel
değişime, statükoyu değiştireceğini gördüler, o zaman durdurmaya karar verdiler
bu işi. Şimdi, biz diyoruz ki: Bakın, o dönem AK PARTİ’nin pozizyonu neydi,
Hükûmetimizin pozisyonu? Eğer “statü” diyorsanız, statü vatandaşlıktadır. İşte
biz onun için Türkiye’de hiçbir zaman etnik temelli, mezhepsel temelli, dinî
temelli, bölgesel temelli bir vatandaşlık anlayışını kabul etmedik. Bu çatı
altında herkes, Türkler, Kürtler, Aleviler, Sünniler, bunları gündeme
getirmeden yani bu anlamda -tırnak içinde söylüyorum- bir kimlik politikası
yapmadan eşit olarak görüyoruz zaten. O nedenle AK PARTİ’yi en iyi okuyanlar
vatandaşlarımızdır. Bizim, üç il hariç bütün illerden milletvekilimiz var yani
Türkiye’nin her yeri turuncu. Bunun bir sebebi hikmeti var. Çünkü, AK PARTİ
Türkiye’nin siyasetini, sosyolojisini ve toplumsal taleplerini en iyi ve en
doğru okuyan parti. Eğer bu parti içerisinde Türkiye’deki bir gruba karşı
düşmanlık olsaydı Türkiye’nin siyasi demografisi çok daha farklı olurdu ama ne
yazık ki siyasi realiteden kopuk birtakım tutumlar, davranışlar bizi doğru bir
yere götürmez, bunu ifade etmekte yarar görüyorum.
O
nedenle, bizim siyasi partilerden beklentimiz iktidarıyla, muhalefetiyle şudur:
Şiddetle aramıza mutlaka mesafe koymalıyız. Cizre’de olan, Sur’da olan
devletin, kamunun gücünü oraya sokmamaya çalışanlar, bunlara karşı bir laf
etmiyorlar. Bakın, Kürtlere düşmanlık varsa orada arayın, orada; o sokakları
yaşanmaz hâle getirenlerde arayın. Hendekler kazan, evlerin altından çukurlar
kazan, oradaki normal vatandaşın okula, hastaneye erişimini engelleyen devlet
değil, oradaki teröristlerdir, oradaki şiddet örgütüdür. 
BÜLENT
YENER BEKTAŞOĞLU (Giresun) – Ne zaman yapmışlar?
HAYDAR
AKAR (Kocaeli) – Ne zaman oldu bunlar, ne zaman? Kim yaptı? Siz ne yapıyordunuz
o zaman? 
TALİP
KÜÇÜKCAN (Devamla) – Kürtlerin düşmanını orada arayın arayacaksanız, AK PARTİ
sıralarında değil. AK PARTİ bu konuyla ilgili açık ve net duruşunu daha önce de
gösterdi, bundan sonra da göstermeye çalışacaktır. Türkler, Kürtler, Araplar,
Aleviler, Sünniler, hepsi bizim için eşit vatandaştır, nokta. Bunun ötesinde
bir lafa gerek yok, diğeri lafügüzaf. 
Saygılarımla.
(AK PARTİ sıralarından alkışlar) 
BAŞKAN
– Teşekkür ederim Sayın Küçükcan. 
Önerinin
lehinde, Öztürk Yılmaz, Ardahan Milletvekili… 
Buyurun
Sayın Yılmaz. (CHP sıralarından alkışlar)
Sayın
Yılmaz, süreniz on dakikadır. 
ÖZTÜRK
YILMAZ (Ardahan) – Teşekkür ediyorum Sayın Başkanım. 
Halkların
Demokratik Partisi grup önerisi üzerine söz almış bulunmaktayım. Öneri üzerinde
konuşmak istiyorum. 
Dün
esasen burada Suriye kriziyle ilgili konuşmuştuk, Hükûmetten biz bilgi
talebinde bulunmuştuk ve Sayın Millî Savunma Bakanımız ve Dışişleri Bakanımızın
da burada olduğu bir ortamda bu konu görüşülmüştü. Ben de şahsen söz alıp
düşüncelerimizi Cumhuriyet Halk Partisi Grubu adına belirtmiştim. Dünden bugüne
çok şey değişmedi ama gök kubbe altında söylenecek yeni sözler vardır. Bugün en
azından onu tamamlayabiliriz diye düşünüyorum.
Şimdi,
Suriye'de hakikaten öyle bir noktaya gelindi ki Suriye krizi bizim artık iç
güvenliğimizi de etkiler hâle geldi. Hem içerideki mülteciler hem onların
yaratmış olduğu ekonomik maliyet hem Rusya’yla karşı karşıya gelmemiz hem
Amerika Birleşik Devletleri'nin artık bizi desteklemiyor bir noktaya gelmesi,
İran’la ilişkilerin gerginleşmesi, Avrupa Birliğinin bize biraz burun
kıvırması, bütün bunlar bir arada değerlendirildiğinde Suriye krizi artık bizim
güneydeki bir
komşumuzla sorun olmaktan çıktı. Hem bizim iç yapımızı etkiliyor, iç
dinamiklerimizi etkiliyor hem bölgeyi etkiliyor hem de dünyayı etkiliyor. 
Esasen
Suriye’deki iç savaşın sonlandırılması konusunda bugün diplomatik çözümler
zayıflıyor, arazideki şiddet, çatışma, iç savaşın hızı iyice artıyor. Amerika
Birleşik Devletleri’nin yönetimi artık seçime gidiyor. Dolayısıyla Suriye’de
bir başarı hikâyesi yaratmak istemiyor, risk almak istemiyor. Rusya ise bu
boşluktan yararlanıp Suriye’yi dizayn etmek istiyor. Suriye'nin bütün
altyapısını kurmak istiyor, limanlarını kullanmak istiyor, havaalanlarını
kullanmak istiyor. Biz dün de söyledik, biz kara operasyonu konusunda
duyarlılığımızı açıkladık, biz bir kara operasyonuna karşıyız. Çünkü bölgedeki
dengeler, Türkiye'nin yalnız kalmış durumu, Türkiye’mize zarar verir dedik. Bu
konudaki hassasiyetimizi en açık şekilde belirttik. Sadece eleştiri yapmakla
kalmadık, bazı önerilerde bulunduk. O önerileri bugün konuşmamda tekrarlamak
istiyorum. Çünkü diplomatik çözüm dışında Suriye’de savaşla bir çözüm
olmayacağı artık açık. Çünkü Suriye konusunda sadece farklı cepheler yok,
farklı fikirler var. Suriye’nin geleceğiyle ilgili farklı düşünceler var.
Suriye artık farklılaşıyor, bölge de farklılaşıyor. 
Bölgedeki
Suriye konusuna müdahil olan ülkelere baktığımız zaman onların, örneğin İran’ın
özellikle nükleer programdan sonra Batı’yla yakınlaşması, Amerika’yla
yakınlaşması, Türkiye'nin en azından Suriye’deki pozisyonu açısından doğrudan
etki doğuruyor. Bütün bu eksene baktığımız zaman Suudi Arabistan ve Katar
esasen Amerika’nın bir noktada işaret ettiği yoldan yürüyorlar. Böyle bir
durumda Türkiye'nin kara operasyonuna girişmesini dün sakıncalı görmüştük.
Bununla birlikte Türkiye'ye dönük, ulusal güvenliğimize dönük, meşru müdafaa
hakkımız çerçevesinde Türkiye'ye yönelebilecek herhangi bir saldırıya elbette
yekvücut karşı olacağımızı söylemiştik. Bugün bunu tekrar vurgulamak istiyorum.
Hiç kimse Türkiye’nin güvenliğiyle oynayamaz. Bizim burada kesin, net duruşumuz
vardır. Bu noktada bizim esas alacağımız, rehber alacağımız Türkiye’ye dönük,
öncelikli bir saldırı olması hâlinde bizim yapacağımız eylemlerdir. 
Suriye
politikasıyla ilgili dün grupta konuşmuştum, bugün tekrar etmek istiyorum.
Bizim nasıl bir Suriye istediğimizi, öncelikle nasıl bir Suriye görmek
istediğimizi artık temel prensiplerle ortaya koymamız gerekiyor çünkü arazideki
şartlar her gün zikzak durumuna düşmemize bizim yol açıyor. Bizim bundan
kurtulmamız lazım. Prensipler koymalıyız. Ne istiyoruz Suriye’de?
Dün
söylemiştim, bir kere, iç savaşın sonlandırılması, ateşkesin sağlanması
konusunda çalışmalıyız. Suriye’nin egemenliği ve toprak bütünlüğünün korunması
bizim için hayati önem taşıyor çünkü Suriye bizim komşumuz ve bu konudaki
duyarlılığımız son derece önemli. 
Bir
başka konu terör örgütlerinin Suriye’nin geleceğinde bir yeri olmaması
gerekiyor. Bunların masada da yer almaması gerekiyor çünkü Suriye’nin
geleceğine sivil unsurlar karar vermeli, düşüncesi olanlar karar vermeli.
Suriye’nin nasıl bir Suriye olacağına elinde silah olanlar değil, düşüncesi
olan Suriye halkı karar vermeli. 
Bir
başka konu, Suriye’deki yabancı güçlerin konuşlandırdığı askerî birlikler.
Bunların çekilmesini istiyoruz. Başta Rusya ve diğer bütün unsurların, askerî
unsurların Suriye coğrafyasından çekilmesini istiyoruz. Bunların olmadığı zamanda
Suriye’de bir barış tesis etmek mümkün değil. 
Suriye’nin
geleceğine Suriye halkı karar verecek ancak Suriye’deki bütün halkların
-Türkmenler, Kürtler, Araplar, Hristiyanlar- hepsinin söz hakkı var ve Suriye
anayasasında kendi statüleri olmalı ve bunlar güvenceye alınmalı. 
Bir
başka konu, Türkiye’nin güney sınırında, Türkiye’nin egemenliğini, toprak
bütünlüğünü tehdit edecek herhangi bir unsurun oluşmasına izin vermemeliyiz.
Suriye’nin nasıl bir devlet yapılanmasına sahip olacağına elbette Suriye halkı
karar verecektir ancak Suriye gibi etnik ve mezhebi bölünmüşlüğün yaşandığı,
derin fay hatlarının bulunduğu bu coğrafyada seküler bir sistem olmalı, seküler
bir sistem. Suriye, Sünni bir devlet olmamalı, Şii bir devlet olmamalı, seküler
bir Suriye olmalı. Başka şekilde Suriye’de kalıcı barışın sağlanmasının
şartları ortadan kaldırılır.
Diğer
bir konu, mültecilerle ilgili konuydu. Türkiye, gerçekten, mültecilerle ilgili
şu anda hiçbir politika geliştiremiyor. En son duyduğumuza göre, özellikle Geri
Kabul Anlaşması çerçevesinde Türkiye’ye sağlanacak 3 milyar –Suriyeliler için
sağlanacak, Türkiye’ye doğrudan verilmiyor- Suriyelilere sağlanacak 3 milyar
euro çerçevesinde Türkiye'nin bunları vatandaşlığa alması konusu gündeme
geliyor. Hakikaten vatandaşlığa alınmak bu kadar kolay mı? Kim ne bedel ödedi
ki vatandaşlığa alınıyor? 
Bizim
Suriyeliler konusunda, Suriyeli mülteciler konusunda önceliğimiz Suriye’de
barışın sağlanması ve sonra bu insanların ana vatanlarına dönmesidir. Türkiye
kavimler göçü değildir. Hiçbir bedel ödememiş insanlar Türkiye’de barınabilir,
bizim de insani olarak bunlara bakma yükümlülüğümüz vardır, külfeti
paylaşmasalar bile vardır. Ama, Türkiye, bir noktadan sonra bu kadar yükü tek
başına kaldıramaz. Türkiye’de, eğer bu insanların vatandaş kabul edilmesi
hâlinde, bunlara seçimlerde oy hakkı verildiği anda yüzde 7-8 oy hakkına sahip
oluyorlar. Böyle bir sistemi bizim kabul etmemiz mümkün değil. 3 milyon
Suriyeliden bahsediyoruz, 1 milyon Iraklıdan bahsediyoruz. Bu kadar fazla bir
grubu biz vatandaşlığa alamayız. Bu kapı eğer açılacaksa çok dikkatli ve seçici
olunması ve hatta barış yapıldıktan sonra mümkünse gönderilmeleri konusunda bir
plan hazırlanması gerekiyor.
Bir
başka konu: Şimdi, Suriye konusunda şu anda arazide şartlar Cenevre’deki süreci
çıkmaza soktu. Cenevre’deki sürecin tekrar canlanmasını, dinamiği ateşleyecek
ülkeler kim? Amerika. Amerika’nın bu konuda doğru dürüst bir çabası yok
maalesef. Amerika Birleşik Devletleri’yle bu konu görüşülmeden, bu konuda bir
uyum sağlanmadan Suriye konusunda bizim atacağımız adımlar, gerçekten, arazide
karşılığını bulamaz. Çünkü Amerika Birleşik Devletleri müttefik ilişkisi
açısından kimin tarafında olduğunu açıkça söyledi. Bu açık açık ortadayken,
Türkiye'nin yerel olarak kimler tarafından destekleneceği şu anda bilinmezken,
hatta hiç yokken, hatta düşmanlıklar varken Türkiye'nin böyle bir ortamda çok
daha dikkatli olması gerekiyor. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Yılmaz.
Önerinin
aleyhinde Ümit Özdağ, Gaziantep Milletvekili.
Buyurun
Sayın Özdağ. (MHP sıralarından alkışlar) 
Süreniz
on dakikadır.
ÜMİT
ÖZDAĞ (Gaziantep) – Sayın Başkan, değerli milletvekilleri; olağanüstü günlerden
geçiyoruz. Zamanda bir yolculuk yapsak ve Şubat 2016 tarihini tarihte bir günle
kıyaslasak, bir dönemle, herhâlde Nisan 1914’e benzetebiliriz. 
Sınırlarımızda
her an kontrol dışına çıkabilecek gelişmeler olabilir. Dün buradaki konuşmamda
hatırlayacaksınız belki; Mare düşecek, düşmek üzere demiştim, bugün düştü.
Kontrol dışı gelişmeler dışında beklenmedik gelişmelerle de karşı karşıya
kalabiliriz. Örneğin, dün Birleşmiş Milletler Güvenlik Konseyi sözcüsü
Türkiye’yi PYD’yi vurduğu için eleştirdi. Alın size beklenmedik bir gelişme. Bu
şartlar altında Hükûmet hâlâ Suriye’ye müdahale politikasını savunuyor. 
Bakın,
Dışişleri Bakanımız Reuters’e dün verdiği demeçte Türkiye'nin Suriye’ye bir
kara müdahalesini savunduğunu, Suudi Arabistan’ın da kendilerini
desteklediğini, bir Avrupa ülkesinin -adını açıklamıyor, muhtemelen Almanya-
böyle bir operasyona destek verdiğini ama koalisyon içinde karşı çıkanların
olduğunu söyledi, kastettiği Amerika Birleşik Devletleri’ydi. 
Tabii,
biraz önce Nisan 1914’le karşılaştırdım ama Nisan 1914’ten farklı bir durum da
var, o da: Türkiye Suriye’de hem Rusya’yla karşı karşıya hem de Amerika
Birleşik Devletleri’yle karşı karşıya. Türk Dışişleri Bakanlığı sözcüsü birkaç
gün önce bir açıklama yaptı ve dedi ki: “Amerika Birleşik Devletleri Türkiye’yi
PYD’yle aynı kefeye koyuyor.” NATO müttefikimiz Amerika Birleşik Devletleri,
Dışişleri Bakanlığının sözcüsüne göre Türkiye’yi bir terör örgütüyle aynı
kefeye koyuyor. Tabii, bundan herhâlde bazı sonuçlar çıkaracak Hükûmet. 
Öte
yandan, Rusya’nın da PYD’ye ve PKK’ya silah yardımı yaptığını biliyoruz, ortak çalışıyorlar.
Rusya ve ABD, PYD’nin müttefiki hâline gelmiş izlenen politikalar sonucunda.
Bizim de müttefikimiz bölgede Suudi Arabistan ve Katar. Doğrusu, bu durum size
reel politika açısından başarılı bir reel politik gerçeklik gösteriyor mu? Yani
gerçekten müttefik olarak Suudi Arabistan ve Katar’ı mı tercih edersiniz? 
Rusya
ve ABD Suriye’de Türkiye’yi dışlayan bir anlaşma yapmış olabilirler. ABD
Kürtlere bir federe devlet, Rusya Suriye’nin geri kalanını alacağı bir
senaryoya “Evet.” demiş olabilir. Bu senaryo da çok muhtemel bir senaryo. Bu
gelişme Türkiye’yi çok ağır baskı altında bırakacaktır. Türkiye'nin bu ağır
baskıya karşı iki büyük gücü var. Bunlardan bir tanesi demokrasisi. Bakın
“demokrasi”, “demokrasi” diyoruz, ben demokrasiyi Türkiye'nin 1’inci ordusu,
2’nci ordusu, 3’üncü ordusu kadar büyük bir gücü olarak görüyorum. Bu bize
büyük güç veriyor. İkincisi, millî birliğimiz. Millî birliğimizi de
güçlendirmek yaşamsal bir öneme sahip. 
Bu
noktada başkanlık rejimi tartışmaları, değerli milletvekilleri ve değerli
AKP’li milletvekilleri, bu toplumu ağır bir şekilde bölüyor ve önümüzdeki
dönemde daha da bölecek. Bu süreçte yaşanan tartışmalar Türkiye’de kaçınılmaz
olarak otoriterleşme ve diktatörlük tartışmalarını da güçlendirecek.
Şimdi,
Cumhurbaşkanı mülki idare amirleriyle bir toplantı yaptı birkaç gün önce ve
dedi ki: “Mevzuatı çiğneyin.” Şaka yapmıyor, yani “Yasaları çiğneyin.” diyor.
Şimdi, bu zihniyet bir de başkan olursa, doğrusu, biz muhalefet olarak
-kendinizi bir an bizim yerimize koyun- korkmakta haklı mıyız, değil miyiz? Ama
böyle bir süreç sadece içeride olmayacak, bakın, dışarıda da diktatörlük
tartışmaları yapılacak ve Türkiye’yi zaafa uğratmak için bu tartışmalar
kullanılacak. Ve dikkat edin, son elli senenin tarihinde Batı hangi ülkeye saldırdıysa
önce o ülkede siyasal rejim bir dikta rejimi olmakla suçlandı. 
Sayın
milletvekilleri, demokrasimizi ve millî birliğimizi zaafa uğratmamak için
başkanlık sistemi konusundaki taleplerden vazgeçilmesinin bir millî güvenlik
meselesi olduğunu düşünüyorum ve bu değerlendirmeyi sizin de kendi aranızda
yapmanızın faydalı olacağına, doğrusu, inanıyorum. 
Öte
yandan, millî güvenliğimizi sağlamak için Suriye politikamızı da kökten
değiştirmemiz gerekiyor. Suriye parçalanırsa bir gün demokrat olacak bir Suriye
olmayacak. Onun için, Türkiye’nin önceliği Suriye’de demokrasi değil,
Suriye’nin toprak bütünlüğüdür. Türkiye, Suriye’de toprak bütünlüğünü sağlayan
ve ılımlı muhalefeti de sistem içine sokan bir politikayı öncelemelidir. Böyle
bir Suriye Rusya ve İran’ın etkisinde olabilir ama bu bile parçalanmış bir
Suriye’den daha çok Türkiye’nin menfaatlerine uygundur ve nasıl olsa böyle bir
Suriye, zaman içerisinde tekrar Türkiye’yle iyi ilişkiler kurmak zorunda olan
bir Suriye hâline gelecektir. İktidar partisi artık kendisine bu soruyu
sormalı: Parçalanmış bir Suriye istiyor musunuz? Bu politikaya devam edin. Eğer
toprak bütünlüğünü istiyorsanız Suriye’nin, bu politikanızı değiştirin. 
Bunlar
yapılırken PKK’yı aşmak için de artık asayiş sağlama operasyonlarından kapsamlı
bir terörle mücadele stratejisine geçmenizin zamanı geldi. Hukuk içinde
mücadele çok önemli. 
Bakın,
biz aylardan beri bir şeyin altını çiziyoruz: Sıkıyönetim. Bunu boşuna
söylemiyoruz, bunu sahayla konuşarak söylüyoruz. Şimdi, Fransa’da olağanüstü
hâl tekrar uzatılıyor. Kendi kendinize sorun: Paris’te mi hayat daha olağanüstü,
yoksa Güneydoğu Anadolu’da mı daha olağanüstü? Yoksa bu Fransızlar olağanüstü
hâl manyağı gerzekler mi? Hiç işleri güçleri yok, olağanüstü hâl ilan ediyorlar
gerekmezken. Eğer Güneydoğu Anadolu’daki duruma olağan hâl diyorsanız, o zaman
bu değerlendirmede ciddi bir sıkıntı var.
Tabii,
bu kürsüden Türkiye Cumhuriyeti devletinin varlığına ve Türkiye’nin toprak
bütünlüğüne, Türkiye’nin millet bütünlüğüne sık sık saldırılar yapılıyor.
Türkiye Cumhuriyeti, Türk milleti, Türk Silahlı Kuvvetleri, Türk polisi, Türk
jandarması Güneydoğu Anadolu’da yaşayan Zaza ve Kürt kardeşlerimizle değil, PKK
terör örgütüyle bir mücadele hâlinde. Bugün Şırnak’ta 14 mahalle var, 5
mahallesinde PKK hâkim. Üç hafta önce bir çocuk doğdu, adını “Mustafa Kemal”
koydu babası, Şırnak’ta, Mustafa Kemal Tatar. Allah analı babalı büyütsün. (MHP
sıralarından alkışlar)
Bu
arada -tabii, çok söylemiyoruz, konuşmuyoruz ama- devleti eleştirenlere
bakıyoruz, devleti eleştirenlerin doktorlarımızın öldürülmesine ses
çıkartmadığını, öğretmenlerimizin öldürülmesine ses çıkartmadığını,
bebeklerimizin öldürülmesine ses çıkartmadığını, genç kızlarımızın otobüslerde
yakılmasına, insanlarımızın AVM’lerde katledilmesine ses çıkarmadığını
görüyoruz. Daha kötüsü, PKK’nın dağ kadrolarına aracılık yaptıklarını
biliyoruz. Belki bazıları da PKK’nın dağ kadrolarından kentlere inip siyaset
yapıyorlar. 
Özetle,
önümüzdeki dönem Türkiye açısından tarihinin en önemli ve en riskli dönemi olacak.
Bana inanmıyorsanız Ağustosun 26 ve 27’sinde Davutoğlu’nun söylediği “Türkiye
Cumhuriyeti devleti bir beka sorunu yaşıyor.” sözünü lütfen dönüp bir okuyun,
Cumhurbaşkanının muhtarlarla yapmış olduğu konuşmada açıklamış olduğu
Türkiye’nin tarihinin en riskli döneminden geçtiği açıklamasını lütfen tekrar
okuyun. 
(Mikrofon
otomatik cihaz tarafından kapatıldı)
ÜMİT
ÖZDAĞ (Devamla) - Dün söylediğim gibi, Cumhurbaşkanının “Güneydoğu Anadolu’yu
vatanlaştırmaya çalışıyoruz.” dediğini tekrar hatırlayın ve ona göre bir
siyaset belirleyin. Bu siyasetin temelinde de demokrasi ve millî birlik olmalı.
Hepinizi
saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Özdağ.
OSMAN
BAYDEMİR (Şanlıurfa) – Sayın Başkan…
ADNAN
BOYNUKARA (Adıyaman) – Sayın Başkan…
BAŞKAN
- Sayın Baydemir, dinliyorum sizi.
Sizi
de dinleyeceğim Sayın Boynukara.
OSMAN
BAYDEMİR (Şanlıurfa) – Sayın Başkan, biraz önce AKP adına konuşmasını yapan
sayın hatip, yine grup başkan vekili gibi, benim yapmış olduğum konuşmaya istinaden
“Gerçek dışı, hayal ürünü, yalan.” demek suretiyle sataşmada bulunmuştur.
69’uncu maddeye göre söz talebinde bulunuyorum.
BAŞKAN
– Değerli milletvekilleri; bu açıklamam Sayın Baydemir’in söz talebi nedeniyle
genele yönelik olarak yapılan bir açıklamadır, öyle değerlendirin.
Sözcüler,
siyasi parti gruplarının sözcüleri kürsüden kendi görüşlerini ya da grubunun
görüşlerini ifade ediyorlar, grubunun görüşlerini ifade ederken doğal olarak
iktidara ya da muhalefete yönelik olarak eleştiri cümleleri kuruyorlar. Bu
eleştiri cümleleri sert olabilir, bu eleştiri cümleleri kurulurken birtakım
ironiler, benzetmeler, metaforlar kullanılabilir. Bunların hepsini bir sataşma
olarak değerlendirirsek bizim Genel Kurul çalışmalarını sonlandırmamız,
sonuçlandırmamız mümkün değildir. Her siyasi eleştiriden bir sataşma gerekçesi
çıkarmak doğru değil. 69’uncu madde buna izin vermiyor Sayın Baydemir, eğer
daha net sataşma cümlesi varsa bunu bana ifade edin, değerlendireyim efendim.
OSMAN
BAYDEMİR (Şanlıurfa) – Sayın Başkan, müsaadenizle, aynı zamanda kanımca yasa
koyucunun 69’uncu maddeyi getirmesinin nedenlerinden bir tanesi de hatiplerin
lafın altında kalma meselesi değildir; teze, karşı tez ve bu karşı tezin yine
bir başka karşı tezle çürütülmesine yani istişare kültürüne katkı sunma
perspektifimiz. Bu itibarla da eğer tezimiz anlaşılmamışsa sataşmadan dolayı,
tezimizin anlaşılır kılınması açısından yine söz istiyoruz. Bu itibarla, söz
talebimiz, yasanın, İç Tüzük’ün lafzına ve ruhuna uygun bir taleptir. Bunu
değerlendireceğinize inanıyorum. 
BAŞKAN
– Sayın Baydemir, size, demokratik anlayışım gereği söz vereceğim. Ancak
69’uncu maddeyi bu vesileyle biraz açıklamak, Genel Kurulun bilgisine sunmak
istiyorum. 69’uncu madde aynen şöyle söylemektedir: “Şahsına sataşılan veya
ileri sürmüş olduğu görüşten farklı bir görüş kendisine atfolunan Hükûmet,
komisyon, siyasi parti grubu veya milletvekilleri, açıklama yapabilir ve cevap
verebilir.” Madde gayet açıktır. Ya bir sataşma olacaktır… “Sataşma”nın Türk
Dil Kurumundaki, sözlükteki kelime anlamı: Karşı tarafı rencide etmek. İkinci
ihtimal nedir? İleri sürmüş olduğunuz görüşten farklı bir görüş size atfedilmiş
olacak. Bu şartlar yoksa, sataşma ya da “İleri sürmüş olduğum görüşten farklı
bir görüş bana atfedildi.” de demiyorsanız, bu gerekçeler yoksa söz vermek
mümkün değildir.
OSMAN
BAYDEMİR (Şanlıurfa) – Sayın Başkan “Hayal ürünü.” dedi. 
BAŞKAN
- Ancak, ben size, demokratik anlayışım gereği söz vereceğim. Ancak, 69’uncu
madde -tekrar söylüyorum- gayet açıktır, her talep eden komisyon, hükûmet,
milletvekili, siyasi parti grupları, talebini açık, net bir şekilde ifade
edecektir. Bu talep ifade edilmeden, tutanaklara geçmeden benim söz vermem
mümkün değildir. “Ben” derken Genel Kurulu yöneten Meclis başkan vekilinin söz
vermesi mümkün değildir, bu benim kişisel tutumum da değildir. Yerleşmiş
uygulamalar ve İç Tüzük uygulamaları bu şekildedir. 
Buyurun,
size iki dakika süreyle söz veriyorum.
VIII.- SATAŞMALARA İLİŞKİN KONUŞMALAR
(Devam)
11.- Şanlıurfa Milletvekili Osman
Baydemir’in, Adana Milletvekili Talip Küçükcan’ın HDP grup önerisi üzerinde
yaptığı konuşması sırasında şahsına sataşması nedeniyle konuşması
OSMAN
BAYDEMİR (Şanlıurfa) – Sayın Başkan, bir kez daha ve tekraren söylüyorum: Bu
süreçten çıkışın bir yolu var, o da eskide ısrar etmekten vazgeçmektir. 
YASİN
AKTAY (Siirt) – Vazgeçin işte.
OSMAN
BAYDEMİR (Devamla) – Bu akıl, yetmiş yıllık, seksen yıllık akıl iki yıl ara
verdi; 2013-2015. İnsanlar hayatını yitirmedi. Müzakere masası, diyalog masası
ne zaman devrildi? Tekrar ret ve inkâr ve akabinde isyan. İşte, reddin,
inkârın, isyanın, masanın devrilmiş olmasının sonuçlarını biz yaşıyoruz.
TAHİR
ÖZTÜRK (Elâzığ) – Masayı siz devirdiniz, siz!
OSMAN
BAYDEMİR (Devamla) – Bütün bu kan ve gözyaşı “Masayı tanımıyorum.” demenin
sonuçlarıdır, “Yok ediyorum.” demenin sonuçlarıdır. Ve bunun, masanın
devrilmesinin en önemli nedenlerinden bir tanesi de...
AHMET
HAMDİ ÇAMLI (İstanbul) – PKK terör örgütü.
OSMAN
BAYDEMİR (Devamla) – ...Suriye’de Kürtlerin statü sahibi olmaya doğru yol
almasıdır. 
AHMET
HAMDİ ÇAMLI (İstanbul) – Asla böyle bir şey yok.
OSMAN
BAYDEMİR (Devamla) – Hiçbirinizin şüphesi olmasın ki Suriye’de Kürtler(...)(x) Allah’ın izniyle statü
sahibi olacaklar, demokratik bir Suriye’nin inşasında rol oynayacaklar ve
federal demokratik bir Suriye’nin inşasında güç ve katkı sunacaklar. 
Gelin,
bu, Türkiye'ye rağmen o olmasın, Türkiye'nin katkısıyla olsun. Kürt'ün
özgürlüğü Türkiye'nin engeline rağmen gerçekleşmiş olmasın, katkısıyla
gerçekleşmiş olsun; eğer katkısıyla gerçekleşirse buradaki sorunu çözmek daha
mümkün, daha olanaklı olacaktır. 
Ayrıca,
her “eyalet sistemi” dediğimizde, “federasyon” dediğimizde, “kürdistan”
dediğimizde lütfen hop oturup hop kalkmayın. Bu bir tarihî gerçek, bu bir
realite.
AYTUN
ÇIRAY (İzmir) – Sayın Başkan, müdahale edin lütfen! 
İDRİS
BALUKEN (Diyarbakır) – Neye müdahale edecek? Müdahale edecek ne var?
AYTUN ÇIRAY (İzmir) – “Kürdistan”
diyor. 
FİLİZ
KERESTECİOĞLU DEMİR (İstanbul) – Ne dediğini duymuyorsunuz siz.
OSMAN
BAYDEMİR (Devamla) – Ve eğer merak ediyorsanız 30 Mart 2013’te...
(Mikrofon
otomatik cihaz tarafından kapatıldı) 
OSMAN
BAYDEMİR (Devamla) – ...Sayın Cumhurbaşkanının konuşmasını bir kez daha
irdelemenizi öneriyorum. 
BAŞKAN
– Teşekkür ederim Sayın Baydemir.
Sayın
Boynukara, sizi dinliyorum.
ADNAN
BOYNUKARA (Adıyaman) – Sayın Başkan, İç Tüzük 60’a göre çok kısa bir açıklama
yapmak istiyorum.
BAŞKAN
– Biraz daha yaklaşır mısınız, sesiniz duyulmuyor.
ADNAN
BOYNUKARA (Adıyaman) – İçtüzük 60’a göre pek kısa bir açıklama yapmak
istiyorum.
BAŞKAN
– Buyurun, yerinizden söz veriyorum size.
AYTUN
ÇIRAY (İzmir) – İsteyen gelsin “Rum meclisi” desin, isteyen gelsin “Bulgar
meclisi” desin. Burası Abdülhamit meclisi mi arkadaşlar? (CHP ve MHP
sıralarından alkışlar)
Özür
dile!
BAŞKAN
– Sayın milletvekilleri, lütfen…
Buyurun
Sayın Boynukara.
V.- AÇIKLAMALAR (Devam)
34.- Adıyaman Milletvekili Adnan
Boynukara’nın, Türkiye’nin farklı merkezlerinde yürütülmek istenen yeni tarz
terör faaliyetlerinin özünün Maoist stratejiye dayandığına ilişkin açıklaması
ADNAN
BOYNUKARA (Adıyaman) – Sayın Başkan, Türkiye’nin farklı merkezlerinde
yürütülmek istenen yeni tarz terör faaliyetlerinin özü Maoist stratejiye
dayanmaktadır. Bu stratejinin amacı, aynı şeyleri tekrarlayarak siyasi karar
vericileri ve halkı psikolojik baskı altına almaktır. Bunun için, söylenen
sözün doğru veya yanlış olması onlar açısından önemli değildir. Gerici sol
anlayış ve mezhepçi akıl tarafından yönetilen PKK, bir kısım konuları,
başlıkları üretiyor ve bu başlıklar sürekli gündemde dolaştırılıyor, bu
vesileyle siyasi karar vericilerin ve halkın bunun etkisinde kalması isteniyor.
Bu, doğru bir yöntem değildir. Bu yanlış stratejiyi, şu an yürütülmekte olan bu
stratejiyi Meclisin dikkatine sunmak istedim. 
BAŞKAN
– Teşekkür ederim Sayın Boynukara. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 16/2/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, Türkiye’nin başta Azez ve Cerablus olmak
üzere Rojava ve Suriye politikaları hakkında verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, Genel Kurulun 17 Şubat 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisini oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ENGİN
ALTAY (İstanbul) – Yoklama istiyoruz Başkanım. 
BAŞKAN
– Bir yoklama talebi vardır, bu nedenle oylamadan önce yoklamayı yapacağım,
toplantı yeter sayısını arayacağım. 
Önce
yoklama talebinde bulunan sayın milletvekillerini tespit edeceğim: Sayın Melike
Basmacı, Sayın Engin Altay, Sayın Rıza Yalçınkaya, Sayın Haydar Akar, Sayın
Nurhayat Altaca Kayışoğlu, Sayın Ömer Fethi Gürer, Sayın Çetin Arık, Sayın
Kazım Arslan, Sayın Türabi Kayan, Sayın Vecdi Gündoğdu, Sayın Gülay Yedekci,
Sayın Serkan Topal, Sayın Sibel Özdemir, Sayın Ali Akyıldız, Sayın Fatma Kaplan
Hürriyet, Sayın Erkan Aydın, Sayın Hüseyin Çamak, Sayın Aytun Çıray, Sayın
Tanju Özcan, Sayın Tahsin Tarhan, Sayın Bülent Yener Bektaşoğlu. 
Yoklama
için üç dakika süre vereceğim. 
Yoklamayı
elektronik cihazla yapacağım. 
Adlarını
okuttuğum sayın üyelerin yoklama için elektronik cihaza girmemelerini rica
ediyorum.
Yoklamayı
başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur. 
Birleşime
on dakika ara veriyorum. 
Kapanma Saati: 17.56
ÜÇÜNCÜ OTURUM
Açılma Saati: 18.09
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 40’ıncı Birleşiminin Üçüncü
Oturumunu açıyorum.
III.- YOKLAMA
BAŞKAN – Halkların
Demokratik Partisi Grubu önerisinin oylamasından önce istem üzerine yapılan
yoklamada toplantı yeter sayısı bulunamamıştı. 
Şimdi
yoklama işlemini tekrarlayacağım.
Yoklama
için üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 16/2/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, Türkiye’nin başta Azez ve Cerablus olmak
üzere Rojava ve Suriye politikaları hakkında verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, Genel Kurulun 17 Şubat 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Etmeyenler. Öneri kabul
edilmemiştir.
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
3.- CHP Grubunun, 14/12/2015 tarihinde
Antalya Milletvekili Niyazi Nefi Kara ve arkadaşları tarafından, ülkemizdeki
Suriyeli sığınmacıların sağlık takiplerinin düzenli yapılmaması nedeniyle
toplum sağlığı için oluşan tehditlerin tüm boyutlarıyla araştırılması ve
gerekli tedbirlerin alınması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, Genel Kurulun 17 Şubat 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
17/2/2016
Türkiye Büyük Millet Meclisi Başkanlığına
Danışma
Kurulunun 17/2/2016 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Özgür Özel
Manisa
Grup Başkan Vekili
Öneri:
Antalya
Milletvekili Niyazi Nefi Kara ve arkadaşları tarafından ülkemizdeki Suriyeli
sığınmacıların sağlık takiplerinin düzenli yapılmaması nedeniyle toplum sağlığı
için oluşan tehditlerin tüm boyutlarıyla araştırılması ve gerekli tedbirlerin
alınması amacıyla 14/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (96 sıra no.lu) Genel
Kurulun bilgisine sunulmak üzere bekleyen diğer önergelerin önüne alınarak
17/2/2016 Çarşamba günlü birleşimde sunuşlarda okunması ve görüşmelerinin aynı
tarihli birleşimde yapılması önerilmiştir.
BAŞKAN
– Önerinin lehinde ve aleyhinde olmak üzere ikişer sayın milletvekiline söz
vereceğim.
Önerinin
lehinde, Niyazi Nefi Kara, Antalya Milletvekili. 
Buyurun
Sayın Kara. (CHP sıralarından alkışlar)
Süreniz
on dakikadır.
NİYAZİ
NEFİ KARA (Antalya) – Sayın Başkan, değerli milletvekilleri; Cumhuriyet Halk
Partisinin grup önerisi hakkında söz almış bulunuyorum. Yüce Meclisi saygıyla
selamlıyorum.
Değerli
arkadaşlar, öncelikle, Artvin Cerattepe’de doğayı ve yeşili korumak için
direnen yoldaşlarımıza ve bütün Artvin halkına bu kürsüden selam ve saygılarımı
gönderiyorum. Doğayı ranta kurban etmemek için sürdürdüğünüz direnişinizde
Cumhuriyet Halk Partisi olarak yanınızdayız. 
Değerli
arkadaşlar, Suriye’de beş yıldır devam etmekte olan kriz 6 milyondan fazla
Suriye vatandaşını evlerinden etmiş, 470 binden fazla kişi Suriye’deki savaşta
hayatını kaybetmiştir. Türkiye ise öngörüsüz dış politikası nedeniyle tüm
uyarılara rağmen, kendini Suriye krizinin içerisinde bulmuştur. Uluslararası
arenada ise savaş suçu kabul edilen başka ülkelerin iç işlerine karışmak
suretiyle terör örgütü ilan edilen silahlı unsurlara lojistik destek sağlamakla
itham edilen bir ülke konumuna gelmiştir. Suriye gibi diktatör bir rejimi
eleştirirken AB, ABD ve diğer uluslararası aktörler tarafından kendisi
diktatörlüğüne evrilen bir rejime sahip ülke konumuna getirilmiştir. 
Şahsi
ve siyasi çıkar ve egolarınızın ulusal çıkarların önüne geçtiği bir dönemde
Suriye özelinde sağlıksız dış politikanızı on dakikada eleştirebilmemiz mümkün
değildir. 
Kontrolsüz
şekilde açılan sınır kapılarından içeri giren kişilerin ne sayısını ne
kimliklerini biliyorsunuz. Kaçı sığınmacı kaçı IŞİD ya da PKK’ya mensup terör
örgütü üyesi, kaçı ülkemizde 7 Hazirandan sonra Suruç, Ankara ve son olarak
Sultanahmet’te yaşanan canlı bombaların katilleri olarak girmiştir? Bunları
bilemiyorsunuz. Kayıt altına alamadığınız sığınmacılar nedeniyle bugün
geldiğimiz noktada ne kendi vatandaşlarımız ne de ülkemize sığınan Suriyeliler
kendilerini güvende hissetmektedirler. 
Günübirlik,
plansız ve öngörüsüz bir şekilde oluşturduğunuz Suriye politikanızda geldiğimiz
noktada, görmezden geldiğiniz Suriyeli sığınmacılar bir süre sonra AB
ülkelerine ulaşabilmek umuduyla çıktıkları yolculuklarda Akdeniz ve Ege
Denizi’nde boğularak can vermeye başladılar. Cumhuriyet Halk Partisi olarak
sizi uyardığımız zamanlarda bizi “Suriyeli kardeşlerimizi ölüme mi gönderelim?”
diye eleştirdiniz. Maalesef bugün geldiğimiz noktada, bu insanlara sağlıklı ve
insanca yaşayacakları bir ortam sunamadığınız için bu insanları ölüme gönderen
sizlersiniz, sizin öngörüsüz politikalarınızdır. 
Sahil
Güvenlik verilerine göre, 2015’te Ege Denizi’nde ölenlerin sayısı 279,
Uluslararası Göç Örgütünün 2015 yılında verdiği rakamlar 706 ve bu yılın ilk
günlerinde, ilk ayında Ege’de umut yolculuğunda ölen mültecilerin sayısı
244’tür, kıyılarımıza vuranlardır sayabildiklerimiz. Birleşmiş Milletler
Mülteciler Yüksek Komiserliğinin geçtiğimiz aylarda yayınladığı verilere göre,
Türkiye’de 270 bini kamplarda, 1,5 milyonu ise devlet kontrolü olmaksızın kayıt
dışı yaşamaktadır. Hükûmet kaynakları ise bu rakamın 2,5 milyondan fazla
olduğunu telaffuz etmektedir. Ülkelerindeki savaş nedeniyle Türkiye’ye gelen
Suriyeli sığınmacıların yaşadığı en büyük sıkıntı ise barınma, geçim ve
sağlıktır. Sığınmacıların da insanca, nitelikli ve sağlıklı bir yaşam hakkına
sahip olması gerektiğinin kabul edilmesi gerekir. Maalesef, sığınmacıların
yaşayabilecekleri sağlıklı bir sosyal çevrenin yaratılması mümkün olamamıştır.
Barınma koşullarının oldukça sağlıksız olduğu evlerde, naylon çadırlarda birkaç
ailenin bir arada kaldığı, oda başına düşen kişi sayısının oldukça yüksek
olduğu, hijyen sayılarının yetersiz olduğunu hep birlikte şuradan bir örnekle
görebiliriz. Bu insanlar, yere bir tahta üzerine atılmış battaniyeler ve
buranın dibi çamur, buralarda 3’er, 5’er kişi kalmaktadır arkadaşlar. Birazdan
bir fotoğraf daha göstereceğim sizlere.
Değerli
arkadaşlarım, sığınmacılara yönelik hizmetler daha çok kamplarda
yoğunlaştırılmış, kamp dışındakiler açısındansa kaotik bir durum ortaya
çıkmıştır. Örneğin Antalya’da Göç İdaresiyle yaptığımız görüşmelerde Antalya
ilinin sığınmacılara kapalı il olduğu, kayıt altına alınan ve izin verilen 4 aile
olduğu bizlere bildirilmişti ama bakın, ben size şimdi başka veriler vereceğim:
Antalya’da Taşlık Kampı’nda 241, Cumalı Kampı’nda 155, TRT Kampı’nda 155, Süral
Kampı’nda 120 kişi olmak üzere 671 kişi kötü koşullarda yaşamlarını sürdürmeye
çalışıyorlar. Bu kamplar devlete ait kamplar olmadığı için valiliğin buralara
yaptığı bir hizmeti de yok. Devlet yetkilileri “Yok.” diyor ama Almanya’dan,
Hollanda’dan gelmiş doktorlarla karşılaştık buralarda. Gönüllüler tarafından
yapılan yardımlarla hayata tutunmaya çalışıyorlar ancak kış koşullarında bunun
yeterli olamayacağı açık. Bu kayıt dışı kamplar EXPO 2016 alanına sadece 11
kilometre uzaklıkta, iktidarın haberi yok. 
EXPO
2016’nın çocuk teması, çocuklar için daha yaşanabilir dünya teması, 11
kilometre uzaklıktaki yaklaşık 450 çocuk için maalesef mümkün olmamakta. 
Bu
da EXPO’nun teması arkadaşlar. EXPO yerel bir olay değildir, dünyaca kabul
edilmiş çok büyük organizasyonlardan biridir ve Antalya’da yapılmaktadır ve
EXPO’ya 11 kilometre uzakta 450 tane çocuk vardır çamurun içerisinde yaşayan,
sağlıksız koşullarda, kayıt dışında; okula gidemediler, sağlık kayıtları yok,
tutulamıyor, aşıları yapılamıyor. 
Bu
da bir kızımız, yine Suriyeli göçmenlerden. Bu güzel çocuklara kıymamamız
gerekiyor. 
Bu
fotoğraflardan da görebileceğimiz gibi insanca ve sağlıklı bir ortamda
yaşayamıyorlar. Son derece sağlıksız koşullarda yaşamlarını devam ettirmeye
çalışan bu insanların yaşadıkları ve topluma da yansıyan sağlık problemleri ise
Hükûmetin ilgisizliği nedeniyle her geçen gün daha ciddi boyutlara
ulaşmaktadır. 
Trajikomik olan ise, Sağlık Bakanlığının kamp dışında
yaşayan bu kalabalık nüfusun tespit edilmesine yönelik olağan dışı durumun
gerektirdiği çabayı göstermemesidir. Savaşa bağlı çöken sağlık hizmeti
nedeniyle uzun süredir sağlık hizmetinden yararlanamayan sığınmacı nüfusun,
sınır illeri başta olmak üzere, tüm ülkede çok boyutlu ve devasa sağlık
sorunlarıyla karşı karşıya kalma tehdidinin hafife alındığı, önemsenmediği, göz
ardı edildiği inkâr edilemez bir gerçektir. Bir politika belirlemeden kabul
edilen 2,5 milyondan fazla Suriyelinin, sağlık gibi tüm toplumu doğrudan
etkileyen bir alanda bu kadar kendi başlarına bırakılmış olması ve halkın
sağlığının olumsuz etkilenmemesi için gerekli tedbirlerin hâlen alınamamış
olması, Türkiye'nin göç politikalarında da hayalperest dış politikaları gibi
her adımı hesaplayamadan hareket ettiğini göstermektedir.
Suriyeli
mültecilerden bulaşacak salgın hastalıklar, eğer tüm çağrılarımıza rağmen önlem
alınmaması konusunda ısrarlı davranılırsa hızlı biçimde artacak ve bunun
olumsuz etkileri tüm toplumda görülecektir. Sağlıksız bir şekilde hayatlarını
devam ettirirken aşıları yapılamayan bu çocuklar -ki çok tedavi edilebilir;
kızamık, hepatit A, B, sıtma gibi birçok koruyucu aşılar yapılabilmektedir ama-
kayıt dışı kardeşim. 
HÜSNÜYE
ERDOĞAN (Konya) – Hayır, kayıt dışı değil.
NİYAZİ
NEFİ KARA (Devamla) – Sayın Vekilim, kayıt dışındaki insanları aşılayamazsınız.
Suruç’ta sokağa çıkma yasağı var, hizmet götürüyorsunuz, yok böyle bir şey.
HÜSNÜYE
ERDOĞAN (Konya) – Siz hekim misiniz? Ben hekimim ve aşıladığımı biliyorum, tek
tek, hepsini.
NİYAZİ
NEFİ KARA (Devamla) – Hekimiz, hekimiz. 
AB’den
alınacak 3 milyar avro karşılığı kabul edilen geri kabul anlaşması, aslında bir
köle pazarlığıdır. Oysa, sığınmacıların insanca yaşayabilmelerini, sağlık, eğitim
ve istihdamları için, 300 milyar avro ile en az yirmi yılda sağlayıp
düzeltebiliriz.
Sığınmacıların
gerçekleştirdikleri doğumlara bakıldığında günde ortalama 96 doğum, toplamda
120 binden fazla doğum gerçekleşmiştir. “Buralarda bir çocuk doğurursak kalırız.”
diye düşünüyorlar ama başka bir şey var. Tabii ki doğum kontrolü
yapılamamaktadır. Bu doğumların çoğunda… TÜİK verilerinde, Suriyeli genç
kadınların gebelik oranı yüzde 126’dır.
HÜSNÜYE
ERDOĞAN (Konya) – Sağlık Bakanlığı olarak bütün, doğum kontrolü dâhil hepsi
yapılıyor.
NİYAZİ
NEFİ KARA (Devamla) – Siz görmüyorsunuz, “Yok.” diyorsunuz.
HÜSNÜYE
ERDOĞAN (Konya) – Hayır, yanlış söylüyorsunuz Sayın Vekilim.
NİYAZİ
NEFİ KARA (Devamla) – Valiliğe sorun, Göç İdaresine sorun; buyurun telefonu,
arayın, “Yok.” diyeceklerdir size.
ÖZKAN
YALIM (Uşak) – Sayın vekil Diyarbakır’a gitmiş mi acaba?
HÜSNÜYE
ERDOĞAN (Konya) – Efendim, bakın, onların sanal TC olarak kaydını yapıyorsunuz
sisteme ve kaydını girdiği an bütün aşıları dâhil her şeyi…
NİYAZİ
NEFİ KARA (Devamla) – Sözlerimi tamamlayabilir miyim?
BAŞKAN
– Sayın Kara, siz devam edin efendim, Genel Kurula hitap edin. 
NİYAZİ
NEFİ KARA (Devamla) – Sığınmacılar…
(Mikrofon
otomatik cihaz tarafından kapatıldı)
BAŞKAN
– Sayın Kara’ya, laf atma nedeniyle sözlerini tamamlayamadığı için ilave süre
veriyorum.
Buyurun
Sayın Kara.
HÜSNÜYE
ERDOĞAN (Konya) – Ama doğruları söylesin, doğruları.
NİYAZİ
NEFİ KARA (Devamla) – Sığınmacılar hem yerel hem de ulusal düzeyde çok
hareketli bir nüfus olduklarından sağlık verilerinin dijital ortamda olması
gerektiği kanaatindeyiz. Tüm bu nedenlerle, torba yasalarınızı geçirmek için
yoğun bir mesai harcadığınız bu Mecliste toplumun gerçek sorunlarını hep arka
plana itiyorsunuz. Sağlık önemli bir sorundur arkadaşlar. Sağlıklı bir topluma
sahip olmadığımız sürece yaptığınız hiçbir politikanın da anlamı yoktur. 
G20
için Serik’te yapılan ve çöken köprüdeki, Aksu’da yapılan ve tramvay
geçemeyeceği için yıkılacak köprüdeki zarar maliyetleri bile bu çocukların
sağlık, barınma ve eğitim masraflarını karşılayacaktır. 
Hepinize
saygılarımı sunuyorum. (CHP sıralarından alkışlar)
BAŞKAN
- Teşekkür ederim Sayın Kara.
Önerinin
aleyhinde, Hacı Bayram Türkoğlu, Hatay Milletvekili.
Buyurun
Sayın Türkoğlu.
Süreniz
on dakikadır.
HACI
BAYRAM TÜRKOĞLU (Hatay) - Sayın Başkan, değerli milletvekilleri; ülkemizde
Suriyeli sığınmacıların sağlık takiplerinin düzenli yapılmaması nedeniyle
toplum sağlığı için oluşan tehditlerin en aza indirilmesi konusunda Cumhuriyet
Halk Partisinin verdiği grup önerisi aleyhinde grubum adına söz almış
bulunuyorum. Hepinizi saygıyla selamlıyorum. 
Değerli
milletvekilleri, Suriyeli sığınmacılarla ilgili verileri, konuşmamda rakamsal
ağırlıkta vermek istiyorum. Suriye Arap Cumhuriyeti’nde yaşanan olaylar
nedeniyle ülkemize giriş yaparak geçici koruma altına alınan Suriyelilere
yönelik sağlık hizmetleri ilk olarak 29 Nisan 2011 tarihinde, Hatay ilinde
başlamıştır. Bugün itibarıyla toplam 10 ilde -Hatay, Şanlıurfa, Kilis,
Gaziantep, Mardin, Kahramanmaraş, Osmaniye, Adıyaman, Adana ve Malatya’da- 26
geçici barınma merkezi bulunmaktadır. 17 Şubat 2016 tarihinde, AFAD’dan alınan
verilere göre, kamplarda 274.110 Suriyeli ve 10.805 Iraklı, genel toplamda
284.915 kişi bulunmaktadır. Göç İdaresi Genel Müdürlüğünden alınan verilere
göre, ülkemiz genelinde, 17 Şubat 2016 tarihi itibarıyla 2 milyon 655 bin 456
Suriyeli kendi imkânlarıyla ikamet etmektedir. 
4
Kasım 2015 tarihli ve 9648 sayılı, revize edilen, Geçici Koruma Altına
Alınanlara Verilecek Sağlık Hizmetlerine Dair Esaslar Hakkında Yönerge’nin hükümlerine
göre sağlık uygulama tebliği kapsamında ücretsiz olarak hizmet verilmektedir.
29 Temmuz 2015 tarihinde AFAD ile Sağlık Bakanlığı arasında Global Bütçe
Protokolü imzalanmıştır. Sağlık Bakanlığının kurum ve kuruluşları, Göç İdaresi,
Sosyal Güvenlik Kurumu, AFAD ve sivil toplum kuruluşlarının dâhil olduğu sağlık
çalışma grubu oluşturulmuştur ve çalışmaktadır. 
Sağlık
Bakanlığı bünyesinde görevli kurumlar tarafından kampların bulunduğu illerde ve
Suriyelilerin yoğun olarak yaşadığı 5 ilde -Ankara, İstanbul, Bursa, Konya ve
Mersin’de- 2016 yılı Sağlık Eylem Planı “Fiziki altyapının ve beşerî altyapının
güçlendirilmesi, kurumsal kapasitenin geliştirilmesi” konu başlıklı projeler
hazırlanmıştır. 
Değerli
milletvekilleri, aralık ayı itibarıyla 81 ilde sunulan sağlık hizmet
istatistiklerini sıralayacak olursak: Poliklinik hizmeti 15 milyon 384 bin 955;
kamplardan hastaneye sevk edilen kişi sayısı 933.516; ameliyat sayısı 473.114;
sınırdan giriş yapan yaralı sayısı 30.652; hastanelerde yatan hasta sayısı 686.790;
aşı sayısı 1 milyon 555 bin 596; kamp içi bebek izlem sayısı 114.637; kamp içi
çocuk izlem sayısı 100.753; kamp içi gebe izlem sayısı 49.807; kamp bulunan
illerde toplam doğum sayısı 76.354 ve 81 il genelinde, 2011-2015 tarihleri
arası, toplam 151.746 canlı doğum gerçekleştirilmiştir. 
Hasta
kayıtları, Türkiye Kamu Hastaneleri Kurumu ve Türkiye Halk Sağlık Kurumu, kamp
bulunmayan illerde sağlık hizmetlerine ait veriler 2015 yılı itibarıyla kayıt
altına alınmaya başlanmıştır. 
Değerli milletvekilleri, sınır illerimizde yaşanan son
durum ve yapılan hazırlıkları da sizlerle paylaşmak istiyorum. Başbakanlık
AFAD’dan 15 Şubat 2016 itibarıyla alınan verilere göre Bayır Bucak bölgesinde
yaşanan son duruma yönelik Rusya bombardımanı ve rejim güçlerinin sınıra yaklaşımları
sonucu sıfır noktasında giriş talebi oluşmuştur. 29 Ocak 2016 tarihi itibarıyla
alımlara başlanmıştır. Biyometrik kayıt işlemleri sürdürülmektedir. Kaydı
tamamlananlar talepleri doğrultusunda akrabalarının yanına sevk edilmektedir.
Barınma merkezi talebi olacak olan gerek Türkmenler gerekse Arap asıllı
Suriyeliler için yeter sayıda barınma alanı hazırlanmış olup kayıtlarına
müteakip barınma merkezimize sevk edilmektedir. Hatay Valiliğince kurulan
Güveçci Geçici Barınma Merkezi’ne 2.014 kişi, yaklaşık 650 aile yerleştirilmiş
olup hâlihazırda 850 çadır kurulumu tamamlanmıştır. Bayır Bucak Türkmen
bölgesinden ilimiz sınırından toplu göç olması ihtimaline karşı Yayladağı
ilçesi içerisinde üç ayrı bölgede -Aşağıpulluyazı, Güveççi ve kayıt
işlemlerinin yapıldığı Yayladağı Merkez YİBO Geçici Barınma Merkezi olmak
üzere- sağlık tedbiri amaçlı hazırlıklar yapılmıştır. Bölgeden giriş yapan
yaralı olması ihtimaline karşın 1 UMKE ekibi ve 2 adet acil yardım ambulansı
hastaların hastaneye transferi için hazırda beklemektedir. Yayladağı Güveçci
mevkisinde AFAD tarafından geçici konaklama merkezinin oluşturulması planlanan
bölgede olmak üzere 2 adet şişme tipi sahra hastanesi çadırı acil sağlık
hizmetleri ve koruyucu sağlık hizmetleri sağlamak üzere kurulumu sağlanmış olup
1 adet personel barınma şişme tipi sahra hastanesi çadırı kurulmuştur. 
Yirmi dört saat 1 UMKE timi çadırda hizmet vermekte, 2
acil yardım ambulansı gelecek olan hastaların hastaneye transferi için hazırda
beklemektedir. Halk Sağlığı Müdürlüğü tarafından doktor, hemşire, poliklinik ve
koruyucu sağlık hizmetleri yeterince verilmeye başlanmıştır. 
Yayladağı
merkez YİBO Geçici Barınma Merkezi’nde oluşturulan kayıt merkezinde 1 adet
şişme tipi sahra hastanesi çadırı, Halk Sağlığı Müdürlüğü tarafından 2 doktor,
6 hemşire ile poliklinik ve koruyucu sağlık hizmetleri verilmek üzere
kurulmuştur. İlçede 7 acil yardım ambulansı -6 standart, 1 çok sedyeli-
görevlendirilmiş olup hasta girişi yoğunluğu yaşanması durumunda kademeli
olarak acil yardım desteği sağlanacaktır. İhtiyaç olması hâlinde özel hastane
ambulansları ile diğer ilçelerden takviye ekip yönlendirilecektir.
Hastanelerimizde başta Yayladağı Devlet Hastanesi olmak üzere Kamu Hastaneleri
Birliği Genel Sekreterliği tarafından gerekli önlemler alınmaktadır. Suriye
sınırına sıfır noktasında UMKE ekibine ait bir şişme çadırın kurulumu ve 3
kişiden oluşan bir ön müdahale ekibi oluşturulmuş, il valiliğinin talimatı
beklenmektedir. Kurulacak olan şişme çadırın yanında bir icapçı ambulans ekibi
ile 1 adet ambulans konuşlandırılmıştır. Suriye’den gelecek göçmenler için
Kilis İl Sağlık Müdürlüğüne bağlı toplam 6 personelden oluşan 2 adet UMKE ekibi
sınırın sıfır noktasında hazır bekletilmektedir. Halk Sağlığı Müdürlüğünden 1
doktor ve 2 hemşireyle sınırda tahsis edilen eski “free shop” alanında aşılama
yapılması planlanmış olup göçmen girişi beklenmektedir. 
Sayın
Başkan, değerli milletvekilleri; Başbakanlık AFAD Genelgesi, Göç İdaresi Genel
Müdürlüğü Yönetmeliği ve Sağlık Bakanlığı yönergesi esaslarına dayanılarak
geçici koruma altına alınanlara sağlık hizmeti Sağlık Uygulama Tebliği (SUT)
çerçevesinde verilmektedir. Birleşmiş Milletler Mülteciler Yüksek Komiserliği
Karar No: 22/1981’le diğer geçici koruma altındakilerin sağlık hizmeti de dâhil
olmak üzere temel yardım ihtiyaçlarına erişimlerinin sağlanması gerektiğinin
altı çizilmiştir. 2001 yılında Avrupa Birliği Konseyi tarafından oluşturulan
ortak koruma rejimine göre, geçici koruma altına alınanların acil durum ve
hastalıkların temel tedavisine erişiminin sağlanması gerektiğinden
bahsedilmektedir. Bu bağlamda, ülkemizde geçici koruma altına alınanların temel
sağlık hizmetlerine erişimi uluslararası hukukla uyumludur. 2012 yılında AFAD
koordinasyonunda Sağlık Bakanlığı, kurum ve kuruluşlarımızın katkılarıyla Türkiye’ye
toplu sığınma amacıyla gelen Suriye Arap Cumhuriyeti vatandaşlarının ve Suriye
Arap Cumhuriyeti’nde ikamet eden vatansız kişilerin kabulüne ve
barındırılmasına ilişkin yönerge hazırlanmış olup ülkemizde bulunan
Suriyelilerin iş ve işlemleri bu mevzuatla düzenlenmekte ve yürütülmektedir.
Suriye’den ülkemize yönelik nüfus hareketlerinin artması ve söz konusu
kişilerin, büyük şehirlerimiz başta olmak üzere tüm illerimize yayılması
nedeniyle ortaya çıkan sağlık sorunlarının çözülmesi amacıyla AFAD tarafından 9
Eylül 2013 tarih ve 12816 sayılı 2013/8 genelge yayımlanmış ve ülkemizdeki
Suriyelilerin tüm giderleri ücretsiz hâle getirilmiştir. 
Sayın
Başkan, değerli milletvekilleri; bu bilgiler ışığında Birleşmiş Milletler
mülteci örgütünce tarihinde gördüğü en büyük göç hareketi olarak tanımlanan
Suriyeli sığınmacıların…
(Mikrofon
otomatik cihaz tarafından kapatıldı) 
HACI
BAYRAM TÜRKOĞLU (Devamla) –sağlıklarıyla ilgili hâlihazır çalıştay mevcut olup
Meclis araştırması açılmasını gerek görmüyor, yüce heyetinizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Türkoğlu.
Önerinin
lehinde Erol Dora, Mardin Milletvekili.
Buyurun
Sayın Dora. (HDP sıralarından alkışlar)
Süreniz
on dakikadır.
EROL
DORA (Mardin) – Sayın Başkan, değerli milletvekilleri; Cumhuriyet Halk
Partisinin vermiş olduğu önerge üzerinde Halkların Demokratik Partisi adına söz
almış bulunuyorum. Genel Kurulu saygıyla selamlıyorum.
Değerli
milletvekilleri, toplamda 10 milyondan fazla Suriyelinin yani ülke nüfusunun
yüzde 45’inin iç savaş nedeniyle bulundukları yeri terk etmeye zorlandığı
tahmin edilmektedir. Bu sayının 6,5 milyonu Suriye içinde yerinden edilen
kişilerden oluşuyor ve geri kalan yaklaşık 4 milyon kişi de diğer ülkelere
sığınmış bulunmaktadır. Birleşmiş Milletler Mülteciler Yüksek Komiserliği
Suriye’deki durumun dünyanın çok uzun bir zamandır karşılaştığı en korkunç
insani kriz olduğunu dile getirmektedir. 
Değerli
milletvekilleri, Türkiye’de sayıları 2,5 milyonu aşmış bulunan Suriyeli
mültecilerin büyük bir bölümünün içinde bulunduğu durum da oldukça vahimdir.
Türkiye 200 binden fazla mülteciyi barındıran kamplar kurdu ve burada bulunan
kişilere gıda ve temel hizmetlere erişim sağladı. Ancak, kamplar dolu
olduğundan Suriyeli mültecilerin neredeyse yüzde 90’ı kamp dışında yaşıyor ve
kendilerini idame ettirmeye çalışıyorlar. Suriyeli mülteciler yaygın bir
yoksulluk içinde yaşıyorlar. Suriyeli mültecilerin iş piyasasına yasal
erişimleri bulunmadığından ve temel ihtiyaçları yetkili makamlar ve sivil toplum
tarafından karşılanmadığından, Suriyeliler hayatta kalabilmek için kayıt dışı
çalışmak durumunda kalmaktadırlar. Suriye’den gelen mülteciler açık bir biçimde
işverenlerin sömürüsüne karşı savunmasız durumdadırlar. Çok sayıda Suriyeli
mültecinin barınma, eğitim ve sağlık hizmeti gibi temel haklara erişimleri de
bulunmamaktadır. 
Sayın
Başkan, değerli milletvekilleri; her geçen gün sayıları artan ve artık bir
vahşete dönüşmüş bulunan mültecilerin Avrupa ülkelerine geçebilmek için vahşi
biçimlerde ölümleri insanlığın ortak değerlerini sorgular niteliktedir.
Devletlerin sınırlarda göçmenlere karşı aldığı önlemlere her gün yeni birisi
eklenmektedir. Gerek Türkiye’de gerekse Avrupa Birliğinde ulusal güvenlik ve
maliyet noktaları öne çıkarılarak yürütülen tartışmalar mültecilerin insan
haklarından soyutlandığı ve ayrımcılığı körükleyen bir algı yaratmaktadır.
Türkiye ve Avrupa Birliği arasında göçün kontrolü alanında devam eden
müzakerelerde ve kamuoyunda gerçekleşen tartışmalarda, tartışılan konunun
insana ilişkin olduğu görmezden gelinmektedir. Mültecilerin sayılara
indirgenmesiyle yapılan maliyet hesapları göçün yarattığı ulusal güvenlik
tehlikesi iddiaları ve insan hayatları üzerinden politik kazanç sağlayarak
tarafların pazarlıklarda elini kuvvetlendirme çabaları demokrasi ve evrensel
insan haklarıyla bağdaşmamaktadır.
Değerli
milletvekilleri, Avrupa Birliğinden gelecek 3 milyar euro, Türkiye
vatandaşlarına Schengen bölgesinde vize muafiyeti, dondurulan üyelik
müzakerelerinde başlıklardan birkaçının açılması, Türkiye’nin Avrupa Birliği
zirvelerine çağrılması gibi konular mülteciler üzerinden Türkiye ve Avrupa
Birliği arasında pazarlık konusu edilmektedir. Büyük bir reform manzumesi
üzerinde yürümesi gereken Avrupa Birliği sürecinde müzakere mekanizmasının yeniden
çalıştırılması Türkiye’nin mültecileri ülke içinde tutması şartına
bağlanmaktadır.
Sayın
Başkan, değerli milletvekilleri; evet, bu savaşı besleyen cephede yer alan,
savaşın içinden çıkılmaz bir hâle gelmesine neden olan bütün ülkeler
mültecilere kapılarını açmalı ve mali yükü paylaşmalıdırlar. Bunlar yapılırken
de en önemli öncelik bu savaşı bitirmek ve insanları tekrar güvenli bir şekilde
evlerine, ülkelerine geri yollamaktır.
Sayın
Başkan, değerli milletvekilleri; 1951 tarihli “Mültecilerin Hukuki Statüsüne
İlişkin Cenevre Sözleşmesi” mülteci hakları alanındaki mevcut en önemli
uluslararası belgedir. Birçok eksikliğine rağmen sözleşme mültecilerin
korunmasıyla ilgili en önemli hukuki metin niteliğindedir. Fakat 1951
sözleşmesinin hazırlanmasında rol oynayan Türkiye, 1967 belgesini de coğrafi
çekince koyarak imzalamış bulunmaktadır. Böylece Türkiye, sadece Avrupa'dan
gelenlere mültecilik statüsü tanıyacağını beyan etti. Oysa, resmî rakamlara
göre son altmış yılda Avrupa'dan Türkiye'ye gelen sadece 45 kişi mülteci
olmuştur. Bununla birlikte, Türkiye'de hâlen bir mülteci yasası yoktur, sivil
bir kurum yoktur, bütün işler polis tarafından yürütülmektedir. Türkiye'nin
öncelikli olarak bu konudaki sorumluluklarını yerine getirmesi gerekiyor.
Bu
sorun ancak tekneler batıp aileler yok olduğu zaman, çocuk cesetleri kıyıya
vurduğu zaman ya da Suriye gibi yığınsal göçler yaşandığında gündeme geliyor.
Oysa ki sürekli olarak böyle bir sorun bulunmaktadır. Bu temelde, insan hakları
standartlarına ve hukukuna uygun bir yasal altyapının oluşturulması
kaçınılmazdır.
Değerli
milletvekilleri, beşinci yılına giren ve dünya kamuoyunda “Suriye iç savaşı”
olarak bilinen savaş, uluslararası güçlerin ekonomik ve siyasi çıkarları
doğrultusunda gerçekleştirdikleri hamlelerle içinden çıkılmaz boyutlara ulaşmış
bulunmaktadır. Bölgenin çok etnikli, çok dinli ve çok mezhepli yapısı, evrensel
değerler zemininde çoğulcu bir demokrasiye evrilmek yerine, iç savaşın ve
çatışmaların suni bir odağı hâline getirilmiştir. Körfez Savaşı’yla başlayan ve
günümüze kadar gelen süreçte bölgede yaşayan farklı halklar, farklı inançlar
açısından son derece vahim durumlar yaşanmaktadır. Özellikle, IŞİD ve türevi
insanlık düşmanı terör örgütlerinin ortaya çıkmasıyla insanlık tarihine kara
birer leke olarak geçecek trajediler yaşanmıştır ve yaşanmaya devam etmektedir.
Sayın
Başkan, değerli milletvekilleri; IŞİD terör örgütünün bölgede yaşayan Kürtler,
Araplar, Türkmenler, Asuri-Süryaniler, Ermeniler, Hristiyanlar, Ezidiler,
Şiiler, Alevilere karşı ne tür zulümlere ve insanlık dışı uygulamalara
giriştiğine tüm dünya kamuoyu tanıklık etmiş bulunmaktadır. Biliyorsunuz,
Ezidilere Şengal bölgesinde yapmış olduğu saldırıda 5 binden fazla kadını,
kızı, çocuğu, yaşlıyı alıp rehin etmişti. Bu kadınlardan birçoğu hâlâ IŞİD’in
elinde rehin bulunmaktadır ve 21’inci yüzyılda dolarla, parayla
satılmaktadırlar. Bütün insanlığın, hepimizin bundan utanç duymamız gerektiğine
inanıyoruz ve hepimiz, 550 milletvekili ve bütün siyasi partilerimiz bu konuda
hassasiyet göstermeli ve bu tür politikaların bir an önce Orta Doğu’dan men
edilmesi, insan haklarına, evrensel ve aydınlanmacı düşüncelere yer veren
demokratik rejimlerin yerleşmesi için herkesin çaba sarf etmesi gerektiğine
inanmaktayız. 
Farklı
inançlardan olanların ve kendilerine biat etmeyenlerin yerleşim yerleri talan
edildi, kültürel yapıları ve ibadethaneleri yerle bir edildi. Hem Suriye’de hem
de Irak’ta yıllardır devam eden terör saldırılarında savunmasız durumda bulunan
Asuri-Süryani-Keldani halkı hedef seçilmiş ve bu saldırılar sonucunda yüzlerce
insan katledilmiş, yüz binlercesi ise kendi topraklarından göç etmek zorunda
kalmışlardır. Bildiğiniz gibi, Asuri- Süryani-Keldani halkı Mezopotamya’nın en
kadim halklarından biridir. Yazılı altı bin beş yüz yıllık bir tarihe sahip
olan bu halk özellikle Hristiyan olduğundan dolayı hiçbir ülke, bunların
haklarının savunulması bağlamında, başta Türkiye olmak üzere sahip çıkmamıştır.
Sayın Başbakanımız Davutoğlu’yla bir ara yapmış olduğumuz bir sohbette, Asuri-Süryanilerle
ilgili büyük bir muhabbet beslediğini ve kendilerini de Irak’ta ziyaret
ettiğini, daha sonra da -biraz önce AK PARTİ’li hatibin de ifade ettiği gibi-
bu Suriye savaşı başladığında Suriye’de bulunan bütün farklı unsurların
Türkiye’ye davet edildiğini, bunların içinde Asuri Süryanilerin de olduğunu
vurguladılar. Ancak, Ninova’da IŞİD saldırıları sonucunda 200 bin Asuri-Süryani
bölgesini terk etmiş olmasına karşın ve Şubat 2015 tarihinde de Haseke’de Habur
sınırları boyunca 35 Asuri-Süryani köyüne IŞİD tarafından saldırılmış ve
onlarca kadın, kız rehine alınmış olmasına karşın ve bunların çoğunluğunun da
aslı Şırnaklı, Hakkârili, Mardinli olmasına karşın Türkiye Hükûmetinden,
Dışişleri Bakanından ve Hükûmetten de bu konuda kınayıcı bir açıklamayı
göremedik; bu konuda da üzüntülerimizi ifade etmek istiyorum.
Genel
Kurulu tekrar saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Dora.
Önerinin
aleyhinde Halis Dalkılıç, İstanbul Milletvekili.
Buyurun
Sayın Dalkılıç. (AK PARTİ sıralarından alkışlar) 
Süreniz
on dakikadır. 
HALİS
DALKILIÇ (İstanbul) – Sayın Başkan, değerli milletvekilleri; Cumhuriyet Halk
Partisi grup önerisi aleyhinde AK PARTİ Grubumuz adına söz almış bulunuyorum.
Bu vesileyle yüce Meclisi saygıyla selamlıyorum.
Sayın
milletvekilleri, konunun önemini anlayabilmek için öncelikle “Ülkemize
Suriye’den gelen ne kadar misafirimiz vardır, ülkemiz misafirlerimiz için neler
yapmıştır, ne kadar kaynak kullanmıştır?” gibi sorulara kısaca belki değinmemiz
gerekiyor.
İç
karışıklıklar başlamadan önce 20 milyon civarında bir nüfusa sahip olan
Suriye’de, bugün yaklaşık 12,2 milyon kişi acil insani yardıma ihtiyaç
duymaktadır. Bu süreçte yaklaşık 7 milyon Suriyeli evini terk etmek zorunda
kalmış, 3 milyonu aşkın Suriyeli de kurtuluşu komşu ülkelere sığınmakta
bulmuştur. Türkiye, uyguladığı açık kapı politikası çerçevesinde giriş yapan
hiçbir Suriyeliyi geri çevirmemiş, onları geçici koruma statüsüne almıştır. 
Saygıdeğer
milletvekilleri, Türkiye, 2,5 milyondan fazla Suriyeli sığınmacıyı misafir etmekte
olup AFAD’ın 10 ilde kurduğu ve yönettiği 25 barınma merkezini
bulundurmaktadır. Bugüne kadar, Türkiye, ülkesindeki savaştan kaçarak ülkemize
sığınan Suriye vatandaşları için uluslararası standartlara göre 9 milyar
Amerikan dolarını aşkın tutarda bir kaynak kullanmıştır. Türkiye'nin bu
olağanüstü çabalarına karşın, uluslararası camia, ülkemizde bulunan Suriyeliler
için yalnızca 500 milyon dolar katkıda bulunmuştur.
Saygıdeğer
milletvekilleri, acil sağlık hizmetlerine tüm kentlerdeki mülteciler ulaşabilmektedir.
Acil olmayan sağlık hizmetlerine erişim için ise mültecilerin yetkili mercilere
kayıt yaptırması gerekmektedir. Yani kentli mülteciler “geçici koruma” statüsü
altında kendilerini yetkili mercilere kaydettirdiklerinde ve “yabancı tanıtım
kartı” çıkartmaları durumunda sağlık hizmetlerinden ücretsiz yararlanma hakkına
sahiptirler. Geçici Koruma Yönetmeliği’ne göre, acil sağlık hizmetlerinde
mülteci hastalardan gerek tedavi gerekse ilaçlar için herhangi bir ücret talep
edilmemektedir.
Bugün,
ülkemizin kurmuş olduğu modern kamplarda sağlık alanında şu hizmetler
verilmektedir: Temiz içme suyu; temiz, güvenilir, kültüre uygun gıda;
bağışıklama kampanyaları, bulaşıcı hastalıklara ve salgınlara yönelik mücadele;
sendromik sürveyans, Şark çıbanı, ishalli hastalık ve sıtma yönetimi, hijyen
eğitimleri, çevre sağlığına yönelik tedbirler, atıkların düzenli olarak yok
edilmesi, jit alanlarının kontrolü, suların mikrobiyolojik ve kimyasal
izlemeleri; banyo, tuvalet gibi alanların hijyeninin sağlanması; üreme sağlığı,
anne güvenliği, çocuk sağlığı gibi tedbirler sürekli takip edilerek
alınmaktadır. 
Saygıdeğer
milletvekillerim, ülkemizin misafirlerimiz için yaptığı sağlık hizmetleri için
neler yaptığını tek tek saymaya kalksak, herhâlde sabaha kadar Mecliste bunu
izah etmemiz gerekir.
Bazı
kalemlere belki değinmemiz gerekiyor hem milletimiz hem de milletvekillerimizin
güncel bilgileri alması adına. 
Kampta
sunulan poliklinik hizmetleriyle ilgili: Aile hekimliği uzmanlığına başvuru
sayısı 289.579’dur. Diğer uzman hekimlere başvuru sayısı 1 milyon 522 bin
613’tür. Pratisyen hekime başvuru sayısı 2 milyon 31 bin 141’dir. Sevk sayısı
501.859, acil vaka sayısı 465.425’tir. 
Sınır
illerde, İstanbul ve Mersin'de 0-5 yaş arası tüm çocuklar için polio aşısı
yapılmış olup, toplam 9 milyon 403 bin 319 çocuğa aşı yapılmıştır. Aşı yapılan
9 milyon 403.319 çocuğun 884.872’si yabancı çocuklardır. Diğer illerde sadece
Suriyeli çocuklar ve temaslılarına aşı yapılmıştır. Suriyeli mültecilerin
yaşadığı kamplardan hastanelere 500 binin üzerinde hasta sevk edilmiştir.
Türkiye'de ameliyat edilenlerin sayısı 200 bini aşmıştır. Sınır illerindeki
devlet hastaneleri toplam hizmetin yüzde 30 ile yüzde 40’ları arası bir oranda
Suriyelilere hizmet vermektedir
Değerli
milletvekilleri, 2010 yılından bu yana ülkemize sığınan Suriyeli sığınmacıların
sayısı her geçen gün artmaktadır. Yukarıda belirttiğim gibi ülkemizin verdiği
sağlık hizmetleriyle rakamlar ortadayken görüştüğümüz bu önergenin aslında ne
kadar gereksiz, ne kadar da Meclisi meşgul ettiği ve boşa zaman harcadığıyla
alakalı kanaatim tamdır. Bu kadar poliklinik hizmeti vereceksiniz, bu kadar
hasta ameliyatı yapacaksınız, yavrularımıza aşı yapacaksınız ve “Kayıt
tutulmuyor, ne yapılıyor?” diye gelip önerge vereceksiniz. Keşke Cumhuriyet
Halk Partisi milletvekillerimiz böyle bir araştırma önergesi yerine yağmurda,
karda, kışta Suriyeli misafirlerimize hizmet veren, onların sorunlarına çare
olmaya çalışan başta sağlık personelimiz olmak üzere tüm kamu çalışanlarıyla
sivil toplum örgütleri ve gönüllülere nasıl şükranlarımızı sunarız, onların
nasıl motivasyonlarını artırabiliriz adına bir çalışmayı ortaya koyabilecek bir
samimiyeti ortaya koyabilselerdi. Bu konuda, orada mağdur olmuş, hakikaten
sıkıntı yaşayan mültecilerin, yani ensarın, oradaki bizim misafirlerimizin
yaşadığı sıkıntılarla gece gündüz uğraşan birimlerimiz var, devletin bütün
kademeleri orayla çok yakından ilgililer. Doğrusu, oradaki yaşanan sıkıntılarla
alakalı alınacak tüm tedbirler de zaten alınmakta. 
Bu
vesileyle, değerli milletvekilleri, CHP’nin grup önerisi aleyhinde olduğumu bir
kere daha zikrediyorum. Tabii, yapılan hizmetleri takdir etmek lazım, yapılan
hizmetleri takdir edip yapanları da motive etmek lazım. Motive edelim ki
oradaki hakikaten kanayan yaraya çare olalım. Değilse, sürekli yapılanlarla
ilgili eleştiri getirilecekse… Eksikleri, tabii, getirelim. “Muhalefet
yapmayalım” demiyoruz ancak yapıcı muhalefeti gündemimizde tutmamız lazım. Hele
hele ülkenin millî birliği, beraberliği hele hele Suriye’deki gerçekleri -ki
CHP’nin daha önceki genel başkanı fark etmiş olmalı ve onun açıklamalarına
bakarak- ve ülkenin menfaatlerini göz önünde bulundurarak sorumlu muhalefet
yapmanın ülkemize ve milletimize gerçekten önemli katkılar sunacağını
düşünüyor, yüce Meclisi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Dalkılıç. 
Sayın
Kerestecioğlu, konuyla ilgili bir açıklama mı yapacaksınız? 
FİLİZ
KERESTECİOĞLU DEMİR (İstanbul) – Sayın Başkan, yani ben yapmayacağım ama bir
ara verip de hem kendimizi hem halkımızı aydınlatmak gerekmiyor mu? Çünkü
yaralılar olduğu söyleniyor ve biz…
BAŞKAN
– Buyurun, mikrofonunuzu açıyorum Sayın Kerestecioğlu. 
V.- AÇIKLAMALAR (Devam)
35.- İstanbul Milletvekili Filiz
Kerestecioğlu Demir’in, Ankara’da yaşanan patlama nedeniyle Meclis
çalışmalarına bir süre ara verilmesinin doğru olacağına ilişkin açıklaması
FİLİZ
KERESTECİOĞLU DEMİR (İstanbul) – Az önce bizim de hissettiğimiz ciddi, büyük
bir patlama oldu Ankara’da. O nedenle bir ara vermemiz en azından ve hem
kendimizi hem de insanları bilgilendirmemiz gerekmez mi? Bilmiyorum. Yani
“Böyle bir usul de yok diyebilirsiniz.” ama ciddi bir gerçeklik şu anda bu. 
BAŞKAN
– Sayın Özel, dinliyorum efendim. 
36.- Manisa Milletvekili Özgür Özel’in,
Ankara’da yaşanan patlama nedeniyle Meclis çalışmalarına bir süre ara
verilmesinin doğru olacağına ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim. 
Gerçi sizin varlığınızda böyle bir şeyi hatırlatmak
doğru değil ama, biz, grup başkan vekilleri olarak… Öncelikle Meclise çok yakın
bir yerde bir patlama gerçekleşti, çok sayıda ambulansın sevk edildiğini
duyuyoruz, patlama tüm Meclis kampüsünde de duyuldu. Bu şartlar altında tabii
konuşmacının konuşmasını dinlemek… Orada cevaba ve düzeltmeye muhtaç noktalara
cevap vermeyi sonraya bırakıyoruz. 
Sizin uygun göreceğiniz şekil ve yöntemde çalışmalara
hiç olmazsa bir süreliğine ara verilmesinin doğru olacağını düşünüyorum
efendim. 
BAŞKAN – Teşekkür ederim Sayın Özel.
Sayın Bostancı…
37.- Amasya Milletvekili Mehmet Naci Bostancı’nın,
Ankara’da yaşanan patlama nedeniyle çalışmalara ara verilmesinin gerekli
olmadığına ve Meclisin rutin gündemini takip etmesinin uygun olacağına ilişkin
açıklaması
MEHMET NACİ BOSTANCI (Amasya) – Sayın Başkanım, gelen
haberlere göre yakınlarda bir yerde bir patlama olduğu anlaşılıyor,
yaralılardan bahsediliyor ajanslardan gelen haberlerde. Bizim edindiğimiz
bilgiler de o istikamette. 
Türkiye’nin çok çeşitli yerlerinde terörle bir mücadele
yürütülüyor ve bu çerçevede yaşanan olaylar var. Meclise yakın, uzak olması
esasen özel bir önem taşımıyor kanaatindeyim. 
Kanaatimi arz ediyorum, takdir bütünüyle tabii ki size
ait; Meclisin rutin gündemini takip etmesi uygun diye düşünüyorum. Zaten
birazdan yemek arası verilecek, muhtemelen o zaman ne olup bittiğine ilişkin
daha fazla bilgi edinme imkânı olacaktır.
Teşekkür ediyorum. 
BAŞKAN – Teşekkür ederim Sayın Bostancı. 
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Ankara’nın merkezinde bir terör saldırısı olduğuna
ilişkin duyum alındığına, milletin birliğine yönelik bu eylemleri şiddetle
kınadığına ve Meclisin normal çalışmasına devam edeceğine ilişkin konuşması
BAŞKAN – Yaklaşık yarım saat önce, henüz resmî
makamlarca bir açıklama yapılmadığı için mahiyeti tam olarak bilinmemekle
birlikte Ankara’nın merkezinde, Bakanlıklar’da yaşanan ve oluş tarzı itibarıyla
bir terör faaliyeti olduğu izlenimini veren bir bomba patlatıldığı duyumu
alınmıştır. Tekrar ediyorum, henüz resmî bir açıklama yapılmamıştır, bu duyum
Başkanlık Divanına da ulaştı; bu çerçevede değerlendirmemi yapıyorum. 
Milletimizin birliğine yönelik bu eylemleri şiddetle
kınıyorum. Bu şekilde hiçbir eylemin milletimizin moral ve motivasyonunu
bozamayacağını buradan belirtiyorum. Yaralanan vatandaşlarımız olduğunu duydum,
ölen vatandaşımız var mıdır yok mudur henüz bilmiyorum, bu konuda bir bilgi
bize intikal etmemiştir; olmamasını diliyorum tabii ki. Yaralanan
vatandaşlarımıza buradan acil şifalar diliyorum. 
Değerli arkadaşlar, Meclisimiz normal çalışmasına devam
edecektir. Böyle bir patlama olabilir; Türkiye’nin çeşitli yörelerinde zaman
zaman şiddet eylemleri, terör eylemleri olmaktadır. Bu eylemler var diye Türkiye
Büyük Millet Meclisi çalışmalarına ara vermez. O nedenle çalışmalarımıza devam
ediyoruz. (AK PARTİ sıralarından alkışlar) 
BAŞKAN
– Buyurun Sayın Erdoğan, sizi de dinliyorum.
V.- AÇIKLAMALAR (Devam)
38.- Muğla Milletvekili Mehmet Erdoğan’ın,
bütün terör eylemlerini lanetlediğine ve Ankara’da yaşanan patlama nedeniyle
Meclisin çalışmasına ara vermesini doğru bulmadığına ilişkin açıklaması
MEHMET
ERDOĞAN (Muğla) – Teşekkür ediyorum Sayın Başkanım.
Öncelikle
Ankara’nın göbeğinde böyle bir eylem gerçekleştirilmesinden dolayı, bütün terör
eylemlerini lanetliyorum. Tabii ki, Ankara’da böyle bir olay olması çok
düşündürücüdür. Bunun üzerinde yetkili Hükûmetin muhakkak çok ciddi çalışmalar
yapması lazım. Ancak tabii ki, ben de böylesine sıkıntılı bir günde “Ankara’da
bir eylem oldu.” diye Meclisin çalışmasına ara vermesini, Meclisin buna teslim
olmasını doğru bulmuyorum, Meclisin çalışmalarına devam etmesi gerektiğine
inanıyorum. Bu vesileyle olaya muhatap olan eğer herhangi bir yaralı varsa
onlara da geçmiş olsun diyorum. İnşallah, devamında Ankara’da daha üzücü
haberlerle karşı karşıya kalmamayı temenni ediyorum.
Teşekkür
ederim. 
BAŞKAN
– Teşekkür ederim Sayın Erdoğan.
FİLİZ
KERESTECİOĞLU DEMİR (İstanbul) – Sayın Başkan, ben kayıtlara geçmesi açısından
yerimden sadece bir şey ifade edebilir miyim?
BAŞKAN
– Buyurun Sayın Kerestecioğlu.
FİLİZ
KERESTECİOĞLU DEMİR (İstanbul) – Ben sadece “Ankara’da oldu ve Meclisin
yakınında oldu.” diye bir patlamayı daha önemseyerek konuşmadım; sadece
insanların, halkın özellikle bilgi edinme hakkına dayanarak hem kendimizin hem
de onların bilgilenmesi için bir aradan, küçük bir aradan bahsettim. “Meclis
çalışmalarına ara versin ve ertesi güne bıraksın.” gibi bir talepte bulunmadım.

Teşekkür
ederim. 
BAŞKAN
– Teşekkür ederim Sayın Kerestecioğlu.
Ben
görüşlerinize saygı duyuyorum. Yapmış olduğum açıklama size yönelik bir
açıklama değildir, öyle anlamayın. Genelde, bu talepler, sizlerin
konuşmalarından önce Divanımıza intikal etti, “Bir ara verelim mi acaba?”
şeklinde çeşitli görüşler ifade edildi. Konuşmalar sırasında da “Böyle bir şey
olabilir mi?” şeklinde düşünceler ortaya konulunca ben de genele yönelik olmak
üzere düşüncemi ifade ettim.
Sayın
Özel, söz talebiniz mi var? 
ÖZGÜR
ÖZEL (Manisa) – Evet efendim.
BAŞKAN
– Buyurun.
39.- Manisa Milletvekili Özgür Özel’in,
terör olayları nedeniyle Meclis çalışmalarının durdurulmasının gerekmediğine
ancak Ankara’da yaşanan patlama konusunda bilgi sahibi olabilmek için kısa bir
ara verilebileceğine ve bakanların bu konuda Meclisi aydınlatması gerektiğine
ilişkin açıklaması
ÖZGÜR
ÖZEL (Manisa) – Sayın Başkanım, tabii, burada şöyle bir yanlış anlaşılma olmaz:
“Meclis çalışmalarını durdursun.” falan kimse demez. Hatta burada hepimizin çok
kullandığı bir şekilde, savaş sırasında çalışan Meclis terör olaylarından
dolayı durmaz, bu hep söylenir. Ama şimdi, hiçbirimiz bir diğerimizi burada
farklı bir şekilde anlamaya çalışmayalım. Herkesin binada üçer tane çalışanı
var. Binanın telefonları kesilmiş durumda. Bütün çalışanlarımızın aileleri
onların durumlarını merak ediyor. Meclise yakın bir patlama, uzak bir patlama
Meclis açısından farklı bir şey ama her birimiz insan olarak ve gayet insani
duygular içinde panik hâlinde bizleri arayan, ailelerimiz bize ulaşamıyor diyen
arkadaşlarımız için endişelenmemiz, onların bir anlamda işvereni olarak onların
yanına yarım saatliğine gitmemiz -çünkü binalarına 200 metre- çok insani bir
şey. Bunun üzerinden çok hamasi şeyler söylenebilir, bu ayrı.
İkincisi,
bu Meclisin bakanları var. Sayın Veysel Eroğlu karşımızda oturuyor, Sayın
Adalet Bakanı içeride. Bizim hatırlatmamıza gerek olmaksızın Meclisin hızlı ve
şeffaf bilgilendirmeye ihtiyacı var. 200 metre ötede olan patlama için Sayın
Bakan otuz yedi dakika sonra hâlâ daha en azından oluş biçimiyle ilgili Meclisi
aydınlatmıyorsa ondan sonra kimse birbirinin yüzüne bakıp da burada
kahramancılık oynamasın. Esas mesele burada oturmak değil, bu meseleye duyarsız
kalmamaktır.
Teşekkür
ederim.
BAŞKAN
– Teşekkür ederim Sayın Özel. 
HAMZA
DAĞ (İzmir) – Hemen titremeye başladın.
ÖZGÜR
ÖZEL (Manisa) – Laf mı senin ki, utanmaz adam. 
(AK
PARTİ ve CHP sıraları arasında karşılıklı laf atmalar)
BAŞKAN
- Sayın milletvekilleri, lütfen… 
Sanıyorum,
ilerleyen zaman içerisinde Hükûmetten, Sayın Bakandan bir açıklama gelecektir. 
Sayın
Bakan, söz talebiniz mi var efendim?
ORMAN
VE SU İŞLERİ BAKANI VEYSEL EROĞLU (Afyonkarahisar) – Evet.
BAŞKAN
- Buyurun.
40.- Orman ve Su İşleri Bakanı Veysel
Eroğlu’nun, Ankara’da yaşanan patlamayla ilgili kendilerine detaylı bilginin
henüz ulaşmadığına, terör örgütlerini lanetlediğine ve bu durumda Meclisin
faaliyetlerine devam etmesinin önemli olduğuna ilişkin açıklaması
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, değerli
milletvekilleri; özellikle maalesef, DSİ ile Karayolları binalarının tam
karşında dar bir sokak var, Maliye Bakanlığına giden sokak. Orada bir patlama
oldu fakat mahiyetini tam olarak bilmiyoruz. Şu anda hatta DSİ’nin birtakım
güneye bakan camları da kırıldı. Ben, tabii, en yakın orada DSİ olduğu için,
DSİ Genel Müdüründen bilgi aldım. Şu anda ambulanslar, ekipler orada müdahale
ediyor. Bir araç yanıyor, yangın devam ediyor, itfaiye geldi. Yaralıların
olduğunu tahmin ediyoruz. Ama çok detaylı bir bilgi gelmedi, ben de tahkik
ediyorum. Tabii, bize geldi. Çok detaylı bilgi olmayınca ben size daha sonra
açıklama yapmak daha uygun olur diye düşündüm. Ama, bir terör örgütünün bir
patlama gerçekleştirdiği şeklinde bir duyum var. Ben bu vesileyle bütün bu
terör örgütlerini, bunu yapanları lanetliyorum. Orada yaralılar varsa…
İnşallah, bir yaralı veya canını kaybeden bir vatandaş olmamasını gönülden arzu
ediyoruz. Ama, biz buradayız, sürekli haber geliyor. Hatta, hemen karşıda,
DSİ’den bunlar gözetleniyor, bana da bilgi intikal ediyor, ben de sizleri
aydınlatacağım ama şu anda çok detaylı bir bilgi yok. Durum bundan ibaret. 
Geçmiş
olsun diyorum. İnşallah, Cenab-ı Allah böyle acılar bize göstermez. Ama, az
önce ifade edildi, bu Meclis Sakarya’ya düşman ordusu geldiği zaman çalışan bir
Meclis. Dolayısıyla, Meclisin faaliyetine bu durumda devam etmesi hem millete
olan ve terör örgütüne olan tavrımız açısından önemlidir diye düşünüyorum.
Arz
ediyorum efendim. 
Teşekkür
ederim. (AK PARTİ sıralarından alkışlar)
BAŞKAN
-  Teşekkür ederim Sayın Bakan.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 14/12/2015 tarihinde
Antalya Milletvekili Niyazi Nefi Kara ve arkadaşları tarafından, ülkemizdeki
Suriyeli sığınmacıların sağlık takiplerinin düzenli yapılmaması nedeniyle
toplum sağlığı için oluşan tehditlerin tüm boyutlarıyla araştırılması ve
gerekli tedbirlerin alınması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, Genel Kurulun 17 Şubat 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde yapılmasına
ilişkin önerisi (Devam)
BAŞKAN
– Cumhuriyet Halk Partisi Grubu önerisini oylarınıza sunuyorum: Kabul
edenler... Etmeyenler... Öneri kabul edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
4.- AK PARTİ Grubunun, Genel Kurulun
çalışma saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında yer alan Kanun
Tasarılarının sıralarının yeniden düzenlenmesi; bastırılarak dağıtılan (11/1)
ve (11/2) esas numaralı Gensoru Önergelerinin 23 Şubat 2016 Salı günkü gündemin
“Özel Gündemde Yer Alacak İşler” kısmının 1’inci ve 2’nci sıralarına alınmasına
ve Anayasa’nın 99’uncu maddesi gereğince gündeme alınıp alınmayacağı
hususundaki görüşmelerinin 23 Şubat 2016 Salı günkü birleşiminde yapılmasına ve
117 sıra sayılı Kanun Tasarısı’nın İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi 
17/02/2016
Türkiye Büyük Millet Meclisi Başkanlığına
Danışma
Kurulunun 17/02/2016 Çarşamba günü (bugün) yaptığı toplantıda oy birliği
sağlanamadığından, İç Tüzük’ün 19’uncu maddesi gereğince, grubumuzun ekteki
önerisinin Genel Kurulun onayına sunulmasını arz ederim.
 Mehmet
Naci Bostancı
 Amasya
 AK
PARTİ Grup Başkan Vekili
Öneri:
Gündemin "Kanun Tasarı ve Teklifleri ile
Komisyonlardan Gelen Diğer işler" kısmında yer alan 117, 85, 86, 87 ve 95
sıra sayılı Kanun Tasarıları’nın, bu kısmın 1, 3, 4, 5 ve 6’ncı sıralarına alınması
ve diğer işlerin sırasının buna göre teselsül ettirilmesi 
Genel
Kurulun;
17
Şubat 2016 Çarşamba günkü (bugün) birleşiminde 85 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
18
Şubat 2016 Perşembe günkü birleşiminde 87 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
Bastırılarak
dağıtılan 11/1 ve 11/2 esas numaralı gensoru önergelerinin 23 Şubat 2016 Salı
günkü gündemin "Özel Gündemde Yer alacak işler" kısmının 1’inci ve
2’nci sıralarına alınması ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerinin 23 Şubat 2016 Salı günkü
birleşiminde yapılması; 
23
Şubat 2016 Salı günkü birleşiminde Gündemin “Kanun Tasarı ve Teklifleriyle
Komisyonlardan Gelen Diğer işler" kısmında yer alan işlerin görüşmelerine
devam edilmesi, aynı birleşimde 7 sıra sayılı kanun tasarısına kadar olan
işlerin görüşmelerinin tamamlanmasına kadar;
24
Şubat 2016 Çarşamba günkü birleşiminde 10 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
25
Şubat 2016 Perşembe günkü birleşiminde 14 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
Yukarıda
belirtilen birleşimlerde gece 24.00'de günlük programın tamamlanamaması hâlinde
günlük programın tamamlanmasına kadar,
Çalışmalarını
sürdürmesi,
117
sıra sayılı Kanun Tasarısı’nın İç Tüzük’ün 91’inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması,
Önerilmiştir.



117 sıra sayılı
Kişisel Verilerin Korunması
  Kanunu Tasarısı
(1/541)




Bölümler


Bölüm Maddeleri


Bölümdeki
Madde
  Sayısı





 1.Bölüm



1ilâ 18’inci maddeler arası




18






2. Bölüm


19 ilâ
  33’üncü maddeler arası
(30’uncu
  maddenin birinci, ikinci, üçüncü, dördüncü, beşinci, altıncı ve yedinci
  fıkraları ile Geçici madde 1 dahil)




22




Toplam Madde Sayısı


40










BAŞKAN - Adalet ve Kalkınma Partisi grubu önerisinin
lehinde ve aleyhinde söz talep eden milletvekillerine söz vereceğim. 
Lehinde
ilk söz, Ramazan Can, Kırıkkale Milletvekili.
Buyurun
Sayın Can. (AK PARTİ sıralarından alkışlar) 
RAMAZAN
CAN (Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum. 
Öncelikle
Ankara’da bir patlama hadisesi oldu. İnşallah yaralı ya da can kaybı yoktur.
Hepimize geçmiş olsun dileklerimi iletiyorum. 
Grup
önerimiz de gündemi ve çalışma saatlerini belirlemeye matuf, ayrıca gündemdeki
sıra değişikliklerine ilişkin bir grup önerimiz var. Grup önerimizle 117 sıra
sayılı Kişisel Verilerin Korunmasına Dair Kanun Tasarısı, yine 85 sıra sayılı
Bangladeş Cumhuriyeti, yine 86 sıra sayılı Filistin Cumhuriyeti, 87 sıra sayılı
Yemen Hükûmeti ve 95 sıra sayılı Çin Hükûmeti ile ülkemiz arasındaki
sözleşmelere ilişkin anlaşmaların gündemin yine sırasıyla 1, 3, 4, 5, 6 sırasına
getirilmesini öneriyoruz. 17 Şubat Çarşamba yani bugün 117 sıra sayılı Kanun
Tasarısı’nın görüşülmesinin tamamlanmasına kadar Genel Kurulu çalıştırmayı
öneriyoruz.
18
Şubat Perşembe, 87 sıra sayılı Kanun Tasarısı’nın görüşmelerinin tamamlanmasına
kadar Genel Kurulun çalışmasını öneriyoruz. 
Ayrıca,
(11/1) ve (11/2) sıra sayılı gensoru talepleri vardır. Gensoru önergeleri
okutulacak ve önergelerin 23 Şubat günü görüşülmesini Genel Kurulun onaylarına
arz edeceğiz. 
24
Şubat Çarşamba, 5 sıra sayılı Kanun Tasarısı’nın görüşmelerinin tamamlanmasına
kadar Genel Kurulu çalıştırmayı öneriyoruz.
Ayrıca,
25 Şubat Perşembe günü ise 10 sıra sayılı kanun görüşmeleri yani uluslararası
bir anlaşma var Nijer Cumhuriyeti ile Türkiye Cumhuriyeti Hükûmetleri arasında,
bu görüşmelerin tamamlanmasına kadar Genel Kurulun çalışmasını öneriyoruz. 
Ayrıca,
gündem tamamlanması hâlinde yani buradaki gündemin tamamlanmasından kasıt,
24.00 sularına kadar çalıştırmayı, eğer bu saat zarfında bitmezse Genel Kurul
çalışmalarına devam edilmesini, ayrıca 117 sıra sayılı Kişisel Verilerin
Korunmasına İlişkin Kanun’un temel yasa şeklinde görüşülmesini tensiplerinize
arz ediyor, Genel Kurulu saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ederim Sayın Can.
Önerinin
aleyhinde Kamil Aydın, Erzurum Milletvekili. 
Buyurun
Sayın Aydın. (MHP sıralarından alkışlar)
KAMİL
AYDIN (Erzurum) – Sayın Başkan, değerli milletvekilleri; biraz önce gerçekten
hepimizi üzen bir olaya biraz da kulak misafiri olduk, ta gürültüsü buradan
duyuldu. Bir defa daha bir şeyi hatırlattı bize: Terörün dini, mezhebi, tarafı,
yeri, hiçbir izah edilecek yönü yoktur. Terör lanetlenmesi gereken, yok
edilmesi gereken, hiçbir zaman, hiçbir platformda mevzubahis dahi edilmemesi
gereken bir kavramdır. İnşallah umuyoruz ki can kaybımız ya da ağır yaralımız
yoktur. Çünkü orada bir kediciğe dahi bir şey olursa bu bizi yürekten incitir.
Öncelikle bu temennilerimi ifade etmek istiyorum Değerli Başkanım.
Efendim
“Ayinesi iştir kişinin lafa bakılmaz.” Elbette ki bu özdeyişten hareketle Hükûmetimizin bugüne
kadarki icraatları, bazı icraatları özellikle, izaha muhtaçtır. Biz Milliyetçi
Hareket Partisi olarak Allah’a şükür bugüne kadar söylem ve eylemde
tutarlılığımızı muhafaza etmiş bulunmaktayız. Ama maalesef eğer eylem ile
söylem arasında bir çelişki varsa, bir tenakuz varsa bu izaha muhtaçtır. Şimdi,
geçenlerde bir bakanımız şöyle ifadede bulundu, dedi ki: “Bir hizmet, bir
etkinlik, bir faaliyet yapılacağı zaman halka sormak lazım, millete sormak
lazım, ona göre, efendim, icraata geçmek lazım.” Çok doğru, güzel, ilkesel
olarak hakikaten hepimizin “evet” diyebileceği bir şey ama uygulamaya baktığımızda, Türkiye’deki son on üç yılda
uygulanan politikalara baktığımızda acaba hangisinde ortak bir mutabakat ya da
halkın iradesi vardır?
Şimdi, ben hatırlıyorum bir Büyükşehir Yasası geçirdik
biz buralarda ve bunu uygulamaya koyduk. Şimdi, bakın, bugün halkın iradesi
Artvin’de bir şeye “hayır” diyor. “Kafkasör” diye bir yaylamız var. Ben bölge
milletvekiliyim. Erzurum ile Artvin sınırdaştır. Yusufeli ile bizim Uzundere
arasında çok kısa bir mesafe vardır, Olur arasında çok kısa bir mesafe vardır.
İnanın içimiz acıyor. Özellikle, Doğu Karadeniz Bölgesi cennet vatanın bir
köşesi. Orada daha önce halkın iradesi çok dikkate alınmadan HES’lerle
taçlandırılan bu projeler daha sonra madencilik sektörüne yansıtılarak birtakım
yanlış adımlar, yanlış uygulamalar yapıldı. O bölge inanın bir sürü endemik
canlının var olduğu bölge. Orada flora ve fauna çok çok güzel. Hatta, dünyada
birtakım illegal yapıların o kadar iştahlarını kabartmıştır ki böcek
kaçakçılığı dahi o bölgede yapılmıştır. Şimdi, orada “Biz burada ruhsatsız bir
şekilde, henüz mahkeme sürecinde olan bir davayı beklemeden maden ruhsatını
geçerli sayıp icraata başlamak istiyoruz.” diyen bir irade, zihniyet var ve
karşısında gerçekten “Hayır, ben, bu cennet vatanı muhafaza etmek istiyorum
bütün doğal güzelliğiyle.” diyen bir zihniyet var. Hâlbuki, daha önce aynı
uygulamalar da milletvekili olduğum Erzurum ilimizin kuzey ilçelerinde yapıldı.
Bizim “Ödük Vadisi” dediğimiz gerçekten, bitki örtüsüyle çok özel, çok verimli
bir bölgesi olan -doğal kaynaklarının iştah kabartması söz konusu- oraya bir
sürü proje yapıldı, barajlar yapıldı ve inanın orada yaşayan bir sürü canlı ve
bitki yok edildi.
Asıl
o bölgenin çok acil ihtiyaçları var. Nedir? Orada, bizi Doğu Karadeniz’e
bağlayan çok önemli bir yol var. İstiyoruz ki biz, oradaki, Uzundere’yi
Karadeniz’e bağlayan Pirinkayalar diye zor bir geçit, yüksek bir geçit…
Turistik bölge ilan ettik biz Uzundere’yi ama maalesef yolu yok, keskin
virajları olan, tek şeritte işleyen ama trafiği yoğun olan bir bölge ama
niyeyse o Pirinkayalar bölgesinin ne yol yapımı ne de tünel çalışması, siyasi
vaatlere rağmen, söz de verilmesine rağmen, uygulamada yapılmadı. Keşke,
gerçekten, bu anlamda halkın isteklerini ve dileklerini dikkate alıp böyle bir
hizmet götürebilseydik. 
Değerli
milletvekilleri, o zaman, nedir? Bu eylem ve söylem arasındaki çelişkiyi nasıl
izah edeceğiz? Şöyle izah edeceğiz: Türkiye Cumhuriyeti devletinin Hükûmeti,
sanki bir romantik genç gibi, şıpsevdi romantik bir genç gibi, akşam âşık olup
sabah kahrolan bir tip gibi, akşam “evet” dediğine sabah “hayır” diyen bir tip
gibi idare edilmektedir. Hâlbuki, hükûmet olmak, hükûmet yönetme erkini elinde
bulundurmak romantik bir tavır kaldırmaz. Kararlı, mantıklı, sebep-sonuç
ilişkisi içerisinde, uzun vadeli bir programı uygulamayı gerektirir. 
Biraz önce hatip arkadaşlarımız “Suriyeli mültecilere
neler yaptık? Hangi sağlık hizmetlerini götürdük? Hangi çadırları nereye
kurduk?” Ya, Allah aşkına Türkiye’yi mülteci cenneti yapmakla mı övünüyorsunuz?
Böyle bir şey olabilir mi? “Efendim, hangi hizmetleri götürdük?” Hangi
hizmetleri götürdüysen, daha önce “Misafirlerimiz, baş tacı ederiz, 50 bine kadar
yaparız, 100 bine kadar yaparız.” Rakamlar 2,5 milyon, 3 milyona doğru
ilerledikçe bu sefer “Efendim, olur mu öyle şey, biz Avrupa’nın mülteci cenneti
miyiz?” demeye başladık. O zaman, bunun önlemini baştan alacaktık. Siyaseti,
özellikle dış siyaseti sınırların biraz ötesinde hesaplamak lazım. Şimdi, bunun
karşılığında gerçekten, mülteci duruma düşecek hâl ve ahval içerisindeyiz.
“Mazlum milletlere kucak açtık.” Ama mazlumlaşıyoruz farkında mısınız?
Mazlumlaşıyoruz. Dün “hayır” dediklerimize bugün niye “evet” diyoruz? Bu
kürsülerde Türkiye Cumhuriyeti devletinin bekası tartışılıyor, kurucu irade
tartışılıyor, varlık nedeni ve ilkeleri tartışılıyor, hiç kimsenin sesi
çıkmıyor. Ama sanki bizi burada bulunduran yegâne değerler insanlardır. 
Değerli
milletvekilleri, bizim burada birlikte olmamızın, bu çatı altında yasamayı
eyleme dönüştürmemizin nedeni ilkelerdir, doğrulardır, bu da Anayasa'yla
teminat altına alınmıştır. Bu değerlerin yıpratılmamasına hepimiz azami
derecede riayet etmek zorundayız. Dolayısıyla, baktığımızda, uygulamalarda,
efendim, dün farklı bir söylem bugün farklı bir uygulama. Yarın onun inkârına
gitmeyelim. O zaman ne oluyor biliyor musunuz? Referanslarımız o şahısların
söylemleriyle birliktelik arz ediyor. “Efendim, biz söylüyoruz ama Sayın Cumhurbaşkanı
da söylemişti aynı şeyi, sayın bakan da söylemişti, sayın yetkili, partili
filan da söylemişti.” Böyle bir referans mantığı olmaz. Efendim, bakın, burada
bizi bağlayan Anayasa ve ilkelerdir, İç Tüzük'tür. Hata yapan, hukukun dışına
çıkan, ilkelerin dışında hareket eden herkes hukuk karşısında sorumludur. 
Geçenlerde
eski İsrail Başbakanı biliyorsunuz yargılandı ve hapse mahkûm edildi. Daha
önce, Almanya Cumhurbaşkanı bir arkadaşına, dostuna otel faturasını
ödettiğinden dolayı istifa etmek zorunda kaldı. Şimdi, yanlışı kim yaparsa
yapsın, makamı, mevkisi, pozisyonu ne olursa olsun yargıdan kaçamaz, Anayasa
hükmünü ihlal edemez. Dolayısıyla, bizi burada bağlayan ilkelerdir,
kurallardır, değerlerdir. Bu değerler üzerinden, bu ilkeler üzerinden hareket
etmeliyiz. Yoksa bu değerleri istediği gibi yönlendiren, değiştiren, söyleme
dönüştüren kişilere bağlılıklarımız söz konusu değildir, bağlılıklarımız sadece
yüce Meclisin Anayasa'yla, İç Tüzük'le ortaya koyduğu tutum ve
davranışlardadır. 
Dolayısıyla,
baktığımız zaman, eylemlerde, hayvancılıkla ya da etle ilgili bir sorun dile
getiriliyor, muhalefet haklı olarak “Fiyatlar pahalı.” diyor, vay efendim, “Siz
oradan alışveriş yapmıyorsunuz, AVM’lerden mi yapıyorsunuz?” Ee, o zaman bu
tutarsızlıktır yani, bu AVM kültürü ne zaman geldi Türkiye'ye? Yani yüz binleri
bulan kasap sayısının karşısında yüzde 5 ihtiyacı bile karşılamayan Et ve Süt
Kurumu şubelerini mi göstereceğiz? Yani İstanbul’da vapura binip karşıdan
karşıya 1 kilo et almak için seyahat mi etmek zorundayız? 
(Mikrofon
otomatik cihaz tarafından kapatıldı) 
KAMİL
AYDIN (Devamla) – Böyle bir açıklama olabilir mi?
Değerli
milletvekilleri, eylem ve söylemin bir çelişki arz etmemesi lazım. Onun için,
gerçekten ikide birde hatalar, yanlışlar muhalefet tarafından ifade edildiği
zaman hemen çokluğa vurgu yapıyorsunuz. Yüz defa söyledik, çokluk hak değildir,
adalet değildir. O kadar çok çokluk örneği veririz ki burada -verdik de- artık
bundan vazgeçelim. Bugün çok, yarın çok az olabilirsiniz, ama az iken haklı
olma ihtimali yüksektir, çok iken haksız olma ihtimali de aynı derecede
yüksektir diyorum. 
Saygılar
sunuyorum. 
BAŞKAN
– Teşekkür ederim Sayın Aydın. 
Önerinin
lehinde Özgür Özel, Manisa Milletvekili. (CHP sıralarından alkışlar)
Buyurun
Sayın Özel.
ÖZGÜR
ÖZEL (Manisa) – Sayın Başkan teşekkür ederim. 
Değerli
milletvekillerini saygıyla selamlarım.
Öncelikle,
tabii, olay çok sıcak ama Ankara Valisi şimdiden 5 kişinin hayatını
kaybettiğini açıkladı, ama olay yerine Cumhuriyet Halk Partisi
milletvekillerinden gönderdiğimiz bir ekip arkadaşımız, hayatını kaybedenlerin
sayısının bunun çok üzerinde olabileceğini, saldırı gerçekleştirilen 2 tane
servis aracının hâlâ yanmakta olduğunu söylüyor. 
Öncelikle,
tabii, hayatını kaybedenlere Allah’tan rahmet, yaralılara şifa diliyoruz. 
Terörü,
kimden, nereden, ne amaçla gelirse gelsin kınıyoruz, bir insanlık suçu olarak
nitelendiriyoruz ve Parlamentodaki herkesin de terörün menşesine ve amacına,
kim tarafından örgütlendiğine ve ne amaca hizmet ettiğine bakmaksızın canıgönülden,
yürekten inanarak kınaması gerektiğine inanıyoruz, kınadığına inanıyoruz. 
Bu şartlar altında, tabii, gündeme devam edeceğiz. Ben
siyasetin gerçekçi, sahici yapılması gerektiğine inanan, sahici siyasetin
sadece hem yapanı hem de muhataplarını tatmin edecek olan bir yaklaşım olduğuna
inanan birisiyim. O yüzden, tabii ki terör ne yaparsa yapsın, Parlamentonun
çalışması durmaz, kesilemez, Parlamento mutlaka çalışacak ama kimse de şöyle
bir şeye kalkışmasın: Parlamentonun hemen dibinde, çalışanlarımızın çıkış
saatinde camlar sallanmış, Sayın Bakanın sorumlu olduğu birtakım binaların
camları kırılmış, ordumuza mensup çok değerli kişiler hayatını kaybetmiş ve biz
burada, bu durum hakkında sağlıklı bilgi almayı konuşurken, bu konuda, zaten
yemek arası yaklaşmışken “Acaba bundan yararlanılabilir mi?” denirken -iktidar
partisinin tüm milletvekillerini tenzih ederim ama- oradan laf atan bazı
milletvekilleri “Terörden korktunuz mu? Biz korkmuyoruz.”
Elbette teröre teslim olacak falan değil bu Parlamento
ama biz bir tek canı kaybetmekten dahi korkuyoruz. Özellikle de boşu boşuna,
pisi pisine, ne olduğu anlaşılmadan, bir seçim akşamı birileri “Seçmen kaosu
seçti.” dedikten sonra yaşananlardan, akan kandan, anaların gözyaşından, yitip
giden canlardan fevkalade de üzüntü duyuyoruz. Bu üzüntümüzü tek başımıza
duymadığımızı, bu konuda bizimle birlikte düşünen milyonlar olduğunu, bu
Parlamentonun tüm siyasi parti gruplarındaki milletvekillerinin bu konuda
aslında bizi yalnız bırakmadıklarını da biliyoruz. Ama bir yandan da bir irade
gasbının açıkça ortada olduğunu ve işte iktidar partisine çok yakın gazetelerin
“Ya başkanlık, ya kaos!” manşetlerini atarken bu eleştirilere, bunlara “Durun
kardeşim, ne yapıyorsunuz? Çıldırdınız mı siz? Ne demek ‘Ya başkanlık, ya
kaos’? Ne demek ‘Seçmen kaosu seçti.’? Ne demek ‘Eğer 400 vekil olsaydı bu
olurdu.’?” yaklaşımlarına esas tepki gelmesi gereken yerlerden gelmeyince, daha
sonra biz söyleyince birilerinin ağırına gittiğini de görüyoruz.
Bu ülkede birileri tarafından parlamenter sistem
açıkça, kasten, cebren ilga edilmeye çalışılıyor. Yapılan saldırı sadece bize
değil, sadece muhalefet partisi gruplarına değil, esasında Parlamentoyu
çalıştırma mecburiyetinde olan ve temel görevi yüklenmiş olan iktidar partisi
grubunun milletvekillerinedir. Bugün eğer bu Parlamentoya sevk edilen bütün
kanunlar sadece Plan Bütçe Komisyonuna yollanıp orada torba kanun hâline
geliyorsa; sizlerin uzmanlık alanları hiçe sayılıp komisyonlarınız, başkan
seçme dışında, çalıştırılmıyorsa; Plan Bütçe torbaladığı kanunları makul
küçüklüklere bölerek buraya yollayıp o kanunu temel kanun olarak
görüştürüyorsa; “temel kanun” dediğiniz sadece üzerinde önerge işlemi
yapabildiğiniz, yani her maddesini gruplar adına onar dakika, şahıslar adına
beşer dakika müzakere edip, üzerine 7 tane önerge işlemi yapma imkânı varken,
bunu sadece -ikiye ayrıldıysa- iki bölümde onar ve beşer dakika konuşup kalan
maddelerde önerge işlemi oluyorsa; iktidar partisinin sayın milletvekilleri
-partinin çok istisnai hâllerde verdiği önergeler, gerekçe okutması dışında- o
maddeler üzerinde fikir belirtemiyorsa; sadece üç muhalefet partisinin verdiği
önergeler okunup, oylanıp, neyin okunduğu, neyin oylandığı bile farkına
varılmadan, ki şuracıkta otururdu geçen sene Samsun milletvekiliniz, açıkladı:
“Neye ‘evet’ diyorum, neye ‘hayır’ diyorum farkında değilim. Ne olduğunun
farkında değilim.” derken bugün burada oturmuyorsa; o öz eleştirinin, o
partinize yaptığı eleştirinin, o makineleştirilmiş, vicdana, akla, beyne değil
sadece parmağa itibar eden, parmak demokrasisine dönüştürülerek Parlamentonun
ilga edildiği sisteme isyanı bugün bu görüşmeleri evinde, TRT 3’ten seyretmek
oluyorsa hepimizin bu işten çıkaracağı dersler var arkadaşlar.
Bugün
Mecliste önemli gelişmeler yaşanıyor. Bugün Meclisin uzmanlık komisyonları yok
sayılıyor. Her şey torba yasayla görüşülüyor. Biraz önce söyledim, temel kanun,
biz beşer dakika konuşuyoruz, siz hiç konuşamıyorsunuz. Konuşamamanın verdiği
stres, katkı yapamamanın verdiği yürek ezikliği ve “Ben buraya bunun için mi geldim?”
noktasındaki itirazlar, maalesef sadece uçak havalandığında, telefonlar
kapalıyken, kimse yokken, yanınızdaki muhalefet partisi milletvekillerine
yakınma veya bölgenizdeki milletvekilleriyle “Biz de içinde bulunulan bu
durumdan rahatsızız ama ne yapacaksınız?” dışında bu Parlamento size daha fazla
sorumluluk yüklüyor. Açık açık konuşmak, açık açık eleştirmek, açık açık parti
içi demokrasi talep etmek, açık açık Mecliste milletvekili olmanın
sorumluluğuyla, halktan aldığınız ödevi yerine getirme noktasında gayret
göstermek durumundasınız.
NURETTİN
ARAS (Iğdır) - Sen öyle mi yapıyorsun?
ÖZGÜR
ÖZEL (Devamla) - Elbette grup içinde, elbette grupların kendi içinde
disiplinleri olur. Bu disiplin, sizin çoğulculuğunuzu, sizin çeşitliliğinizi,
bölgenizden aldığınız görevi yapmanıza engel oluyorsa o zaman sorgulama
vicdanidir ve vicdani bir sorgulama başlar. 
NURETTİN
ARAS (Iğdır) - Baykal yapıyor vicdani sorgulamayı, onu Baykal yapıyor.
ÖZGÜR
ÖZEL (Devamla) - Buradan şimdi size çok net olarak şunu söylüyoruz: Siz buraya
her biriniz… Şu yöntemi seçeriz: Siz oradan bana “Baykal” dersiniz, ben buradan
çıkar size Bülent Arınç’ı anlatırım, ben buradan çıkar size bakanlarınızın,
daha şu koltuklarda altı ay önce oturan başbakan yardımcılarınızın çıkışlarını
hatırlatırım. (AK PARTİ sıralarından gürültüler) 
NURSEL
REYHANLIOĞLU (Kahramanmaraş) - Kendi işinize bakın, akıl vermeyin.
ÖZGÜR
ÖZEL (Devamla) - Ben vicdanla ilgili, ben ödevle ilgili, ben görevle ilgili,
ben edilen yeminle ilgili hepimizin üzerine, namus ve şeref üzerine içtiğimiz
bir antla ilgili bir şey söylüyorum, bunu muhatabına söylüyorum. (AK PARTİ
sıralarından gürültüler) Bunu bu konuda sadece kendi iradesini bir başkasına
teslim etmeye çalışanlara söylemiyorum ama sessizce dinleyen, anlayarak
dinleyen, kalp gözüyle dinleyen, vicdanla dinleyen milletvekilleri olduğunu
biliyorum ve onları anlıyorum, onlara sesleniyorum. (AK PARTİ sıralarından
gürültüler)
BAŞKAN
– Sayın milletvekilleri, lütfen hatibi dinleyin efendim.
ÖZGÜR ÖZEL (Devamla) – Bugün gelinen noktada… 
Değerli arkadaşım, Özgür Özel’in sabrı Manisa’da Spil
Dağı’nı deler. Sen onun insicamını oradan bağırarak bozamazsın.
Kişiselleştirirsem oturduğun yerden ayağa kalkamazsın.
Ama şunu söyleyeyim: Bugün buraya gelen 550
milletvekili, oyu, parlamenter sistemde bu millete, bu halka hizmet etmek için
aldılar. Şimdi, birileri de bu Parlamentoyu çalıştırmayıp, Parlamentodaki
Meclis Başkanının bu çalıştırmama konusundaki gayretlerine katkı sağlayıp, daha
büyük ümitlerle kurulan, her ne kadar geçen sefer 3 toplantıya katılmayıp HDP,
MHP, CHP imzalarıyla Anayasa toplantısından, masasından kalktığınız,
tarihleriyle, 16, 18, 19 Kasım ve 25 Kasım 2013 tutanaklarıyla sabitken,
yeniden birileri başkanlık sistemi istiyor diye…
YILMAZ TUNÇ (Bartın) – Başkanlıkta parlamento yok mu?
Ne kadar cahil adamsın ya!
ÖZGÜR ÖZEL (Devamla) – …yani aslında terfien gittiği
makamda yetkilerini yeterli görmüyor diye size diyor ki: “Kardeşim, siz
Parlamentoya gelirken parti içi demokrasiyle gelmediniz.
YILMAZ TUNÇ (Bartın) – Ya, başkanlıkta parlamento yok
mu? Bu kadar cahillik olmaz ya!
BAŞKAN – Sayın milletvekilleri…
Sayın Özel, bir saniye efendim.
ÖZGÜR ÖZEL (Devamla) – Başkanlıkta parlamento yok
zannediyorsun herhâlde!
BAŞKAN - Sayın milletvekilleri, böyle bir usul yok
efendim. Hatip konuşuyor, lütfen dinleyin. Bir sözünüz varsa çıkar
konuşursunuz. 
YILMAZ TUNÇ (Bartın) – Hatip konuyla ilgili konuşsun
efendim, konuyla ilgili. Konuyla ilgili konuşsun müsaade edelim, konu dışına
çıkıyor.
BAŞKAN - Sayın Özel devam edin efendim.
ÖZGÜR ÖZEL (Devamla) – Teşekkür ederim efendim.
Şimdi, bugün, bu gece hepiniz kendi vicdanlarınızın
terazisinde yatağa başınızı koymadan önce şunu düşüneceksiniz: Ben bu
Parlamentoya parlamenter sistemle gelmiş birisi olarak irademi sırf saray
istiyor diye ona teslim etmek için mi geldim, yoksa burada görev mi yapacağım?
YILMAZ TUNÇ (Bartın) – Başkanlıkta Parlamento yok mu?
Ne kadar cahil adamsın!
ÖZGÜR ÖZEL (Devamla) - Önergenin lehindeyim. Çalışmayı
söylüyorsunuz ya, sabaha kadar çalışmaya varız! Hodri meydan diyorum! (CHP
sıralarından alkışlar, AK PARTİ sıralarından gürültüler)
OSMAN AŞKIN BAK (Rize) – Bravo (!) Çalışalım (!)
BAŞKAN – Teşekkür ederiz Sayın Özel.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı…
MEHMET NACİ BOSTANCI (Amasya) – Sayın konuşmacı… (AK
PARTİ sıralarından gürültüler)
BAŞKAN – Sesinizi duyamıyorum. 
Sayın milletvekilleri, eğer grup başkan vekilinize izin
verirseniz kendisini dinleyeceğim.
MİHRİMAH BELMA SATIR (İstanbul) – Biraz önce
konuşmacıyı uyarsaydınız, hakaret etti konuşması boyunca.
ÖZKAN YALIM (Uşak) - Alakası yok! 
MEHMET NACİ BOSTANCI (Amasya) – Sayın konuşmacı, on
dakikalık… 
YILMAZ TUNÇ (Bartın) - Konuya davet etmeniz gerekirdi.
BAŞKAN – Sayın Bostancı, sizi dinleyeceğim ama grubunuz
izin vermiyor.
Buyurun.
MEHMET NACİ BOSTANCI (Amasya) - Seçimlerle irade
gasbından, vicdana, akla uygun değil, sadece parmak kaldırıp indiren mekanik
bir grup olduğumuzdan, irademizi saraya bıraktığımızdan gibi, son derece kabul
edilemez sataşmalarda bulunmuştur. 69’a göre…
BAŞKAN
– Buyurun, 69’uncu maddeye göre size söz veriyorum Sayın Bostancı. (AK PARTİ
sıralarından alkışlar)
Lütfen,
düşüncelerinizi bir sataşmaya meydan vermeyecek şekilde ifade ediniz.
VIII.- SATAŞMALARA İLİŞKİN KONUŞMALAR
(Devam)
12.- Amasya Milletvekili Mehmet Naci
Bostancı’nın, Manisa Milletvekili Özgür Özel’in AK PARTİ grup önerisi üzerinde
yaptığı konuşması sırasında AK PARTİ Grubuna sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; tabii, zaman zaman
burada gerilim yükseldiğinde insanlar asabi konuşmalar yapabilirler. Asabi
konuşmalar yaparken de amaç, karşı tarafın canını acıtmaktır ama bu tür
konuşmaları kompanse eden, dengeleyen ve Meclisin medeni şekilde çalışmasını
temin etme rolünü de üstlenen insanlar grup başkan vekilleridir. 
Özgür
Bey’in bugünkü konuşması bu bağlamın dışında bir konuşma oldu; çok ajitatif,
çok provokatif bir konuşma oldu. Öncelikle, Özgür Bey, bu konuşmanın uygun bir
konuşma olmadığını söylememe lütfen izin verin. Ne kadar nazik bir şekilde
konuşuyorum, görüyorsunuz. (AK PARTİ sıralarından alkışlar)
İrade
gasbından bahsetti. AK PARTİ iktidar olurken halktan aldı bu yetkiyi, hangi
irade gasbı? Eğer halktan yetki almak bir irade gasbı ise demokrasi nasıl bir
şey? İradeyi nereden alacağız Özgür Bey? 
Sayın
Cumhurbaşkanının “400 vekil” lafına atıf yaptı. Sayın Cumhurbaşkanı defalarca
bunu açıkladı ama tekrar tekrar bir propaganda üslubuyla bunu dile getirmenin
manası nedir? Kastı şu: İstikrarlı bir Meclis, en azından 400 kişinin bir
anayasa yapmada ortak irade sergilemesi. “Bana 400 vekil verin.” demedi ki.
ÖZKAN
YALIM (Uşak) – Evet, başkanlık sistemini getirmen için yeterli sayı oluyor!
KAMİL
AYDIN (Erzurum) – Zapturapt altına almak istikrar mı oluyor? 
MEHMET
NACİ BOSTANCI (Devamla) – Öte yandan…
AHMET
SELİM YURDAKUL (Antalya) – Bir yemin et! Bir yemin et Bostancı!
MEHMET
NACİ BOSTANCI (Devamla) – Ya, şu son derece yakışıksızdır: Bakın, burada,
halkımız bu vekilleri özgür iradeleri ve vicdanları için seçiyor. Bu vekillere
dönüp siz “Özgür iradeniz yok, vicdanınız yok, sadece parmak kaldırıp
indiriyorsunuz.” demek…
ÖZKAN
YALIM (Uşak) – Ama doğru bunlar Bostancı!
MEHMET
NACİ BOSTANCI (Devamla) – …buradaki arkadaşlara hakaret olduğu gibi bu
insanları özgür bir şekilde seçen, özgürlük olsun diye seçen halka karşı da bir
saygısızlıktır. Unutmayın, o halk aynı zamanda size oy veren halktır.
Saygılarımla.
(AK PARTİ sıralarından alkışlar)
BAŞKAN
– Teşekkür ederim Sayın Bostancı.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, dinliyorum sizi.
ÖZGÜR
ÖZEL (Manisa) – Sayın Başkanım, Sayın Bostancı konuşmasının son kısmında benim
halka hakaret ettiğimi söyledi. 
YILMAZ
TUNÇ (Bartın) – Özür dileyeceksen çık.
ÖZGÜR
ÖZEL (Manisa) – Onun yanında, konuşmasının ilk kısmında da söylediğim cümleleri
bağlamından kopararak kastetmediğim şeyleri bana atfetti, 69’a göre…
BAŞKAN
– Buyurun Sayın Özel.
Size
de 69’uncu maddeye göre söz veriyorum.
Lütfen,
sözlerinizi yeni bir sataşmaya meydan vermeyecek şekilde tamamlayınız.
13.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
ÖZGÜR
ÖZEL (Manisa) – Yüce Meclisi saygıyla selamlarım.
Sayın
Bostancı, şunu çok net ortaya koymamız lazım: İkimiz de buraya çıkabiliriz,
kendi pozisyonlarımızı tarif edebiliriz, kendi pozisyonlarımız üzerinden
mevkidaşlarımızın yaptıkları görevi, görevi yapış şeklini, üslubunu tenkit
edebiliriz, hatta, bunlar bizim görevimizin birer de parçası. Ama ikimiz de bir
şeyleri savunacaksak kararı verecek olanlar kimin argümanının ne kadar kuvvetli
olduğuna bakarlar. Benim arkamda oturan grubun yüzde 85’i, kendi tüzüğümüzde
yaptığımız, özgür irademizle yaptığımız değişiklikten dolayı ön seçimle
belirlendi. 
METİN
AKGÜN (Tekirdağ) – Nerede ön seçimle belirlendi ya!
ÖZGÜR
ÖZEL (Devamla) – Örneğin ben, Cumhuriyet Halk Partisinin Manisa’daki 13 bin
üyesinin 11 bin 400 tanesinin oyunu almak suretiyle seçildim. 
HAKAN
ÇAVUŞOĞLU (Bursa) – Kaset ne oldu, kaset! Özgür Bey, kaset ne oldu?
SERKAN
TOPAL (Hatay) – Ya bir dinleyin ya! Yahu, sizin grup başkan vekiliniz
kürsüdeyken biz bunu yapmadık. 
ÖZGÜR
ÖZEL (Devamla) – Arkamdaki grubun tamamına yakını ön seçim sonucunda
belirlenmiş milletvekillerinden oluşur. Biz bunu sadece ve sadece kendimiz için
de istemedik… 
HAKAN
ÇAVUŞOĞLU (Bursa) – Özgür Bey, kasetle gelince nasıl oluyor? Demokratik mi
oluyor?
ÖZGÜR
ÖZEL (Devamla) – …Sayın Kılıçdaroğlu şöyle bir şey söyledi, dedi ki: “Biz
sadece Anayasa değişikliğini konuşamayız, Anayasa değişikliği başka bir şey, darbe
hukukundan arınmak başka bir şey. Darbe hukukundan arınmak için parti içi
demokrasiyi getirmemiz lazım, ön seçimi koymamız lazım, tercihli oy sistemini
koymamız lazım.” Birilerinin iki dudağının arasından, kaleminin ucundan dökülen
milletvekilleri olduğu zaman o milletvekillerinden birileri haddini aşarak,
onları halkın seçtiği gerçeğini de unutarak iradelerine ipotek koymaya, “Size
verilen görevi bana teslim edin, ana belirleyici benim” deme haddini kendinde
bulabiliyorlar. Benim itirazım onadır, seslendiğim vicdan kimsenin değil,
buradaki milletvekillerinin vicdanıdır, takdir kendilerinindir.
Saygılar
sunuyorum. (CHP sıralarından alkışlar)
OSMAN
AŞKIN BAK (Rize) – 1 Kasım 2015, sandığa gömüldünüz gene.
BAŞKAN
– Teşekkür ederim Sayın Özel.
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun
çalışma saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında yer alan Kanun
Tasarılarının sıralarının yeniden düzenlenmesi; bastırılarak dağıtılan (11/1)
ve (11/2) esas numaralı Gensoru Önergelerinin 23 Şubat 2016 Salı günkü gündemin
“Özel Gündemde Yer Alacak İşler” kısmının 1’inci ve 2’nci sıralarına alınmasına
ve Anayasa’nın 99’uncu maddesi gereğince gündeme alınıp alınmayacağı
hususundaki görüşmelerinin 23 Şubat 2016 Salı günkü birleşiminde yapılmasına ve
117 sıra sayılı Kanun Tasarısı’nın İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi (Devam)
BAŞKAN
– Önerinin aleyhinde İdris Baluken, Diyarbakır Milletvekili.
Buyurun
Sayın Baluken.
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; hepinizi saygıyla selamlıyorum.
Öncelikle,
Ankara’da yaşanan patlamalardan dolayı gelen kaygı verici haberlerle ilgili
grup olarak da üzüntümüzü belirtmek istiyorum. Şu anda net bilgilere sahip
değiliz ama yaralı ve ölülerin olduğuna dair, yaşamını yitirenlerin olduğuna
dair bilgiler var. 
HÜSNÜYE
ERDOĞAN (Konya) – Terörün her türlüsünü lanetleyin Sayın Vekilim.
İDRİS
BALUKEN (Devamla) – Umarız ki vahim bir tablo ortaya çıkmaz, umarız ki
yaralılar ağır yaralı olarak bu olaylardan muzdarip olmazlar.
HÜSNÜYE
ERDOĞAN (Konya) – Terörün her türlüsünü lanetleyin, sadece üzüntü olmasın. 
İDRİS
BALUKEN (Devamla) – Nasıl?
HÜSNÜYE
ERDOĞAN (Konya) – Terörün her türlüsünü lanetler misiniz?
İDRİS
BALUKEN (Devamla) – Siz şu anda neyi lanetlediğinizi de bilmiyorsunuz. 
HÜSNÜYE
ERDOĞAN (Konya) – Siz lanetleyin, biz ne olduğunu biliyoruz.
İDRİS
BALUKEN (Devamla) – Şu anda bu yaşanan patlamalarla ilgili henüz Hükûmetinizin
bir açıklaması yokken neyi burada getirip savunuyorsunuz?
MUHAMMET
BALTA (Trabzon) – “Hükûmetinizin” deme, “Hükûmetimizin” de. 
İDRİS
BALUKEN (Devamla) – Değerli arkadaşlar, burada…
MUHAMMET
BALTA (Trabzon) – Başka bir yerde konuşmuyorsun, Türkiye Büyük Millet
Meclisinin kürsüsünde konuşuyorsun.
İDRİS
BALUKEN (Devamla) – Nasıl?
MUHAMMET
BALTA (Trabzon) – “Hükûmet”imiz de.
İDRİS
BALUKEN (Devamla) – Hükûmetimiz değil, sizin Hükûmetiniz. Ülkeyi yönetme
ehliyetini alan Hükûmet size ait, biz o Hükûmetin bir parçası değiliz,
muhalefet olarak bu Meclisin bir parçasıyız. 
Sayın
grup başkan vekili eğer milletvekillerinin bu şeklide laf atma, uygunsuz bir
şeklide sataşma pozisyonuna müdahale ederse bu grup önerisinin neden aleyhinde
olduğumuzu da ifade etmek istiyoruz.
Ülke
bir yangın yerine döndü. Uzun süredir bu kürsüde Parlamentonun uğraşması
gereken asıl sorunların halkın gerçek sorunları olduğunu ifade etmeye
çalışıyoruz. Bu ülkenin her tarafı yangın yerine dönmüşken, bu Parlamentoda
etliye sütlüye dokunmayan, deyim yerindeyse havadan sudan yasa tasarılarıyla
burada mesai harcamanın hiçbirimize fayda getirmeyeceğini, tam tersine
içerisine girmiş olduğumuz sorunlar yumağını artıracağını ifade etmiştik. Bugün
işte Genel Kurul sıralarında otururken artık Ankara’nın göbeğinde, Parlamento
binasının içerisinde patlama sesleri duymaya başladık. Yani bu son derece kaygı
verici, siyasi polemiklerin ötesinde her birimizin mutlaka dikkat kesilmesi
gereken son derece önemli bir sorun alanı. 
Tabii, bu grup önerileri, AKP Grubunun getirmiş olduğu
grup önerileri bu gerçek sorunlara değinmediği için biz karşı çıkıyoruz.
Örneğin Artvin Cerattepe’de birkaç gündür halka yönelik çok ciddi bir saldırı
yaşanıyor. Meseleyi eminim ki buradaki vekillerin tamamı biliyorlar. Orada,
oranın doğasını talan etmeye yönelik bir maden ocağı projesi var, uzun süredir
Karadeniz coğrafyasıyla ilgili her tarafı böyle HES’lere açmaya çalışan,
kendine yakın sermayeye alanlar, rant çevrelerini açmaya çalışan bir anlayış
var. Halk da orada bunu kabul etmediğini, bunun için kendisine danışılmadığını,
yerelde karar süreçleri alınırken o karar süreçlerinin hiçbir yerinde yer
almadığını ifade ediyor, tek itiraz bu. Buna itiraz edildiği için civar illerden
de takviye polis, asker ekipleriyle, bilmem oraya kaç tabur güvenlik gücü,
kolluk gücü göndermekle oradaki halkın üzerinde gazla, copla, tazyikli suyla,
deyim yerindeyse tam bir rant terörü estiriliyor, rant terörü. Ne uğruna?
Orada, Cengiz İnşaat ve Özaltın İnşaat diye Hükûmete yakın iki inşaat şirketi
var, iki sermaye grubu var. Bu iki sermaye grubunun çıkan “tape”lerde bu
ülkenin 78 milyonuna yönelik hangi küfürleri savurduğunu her birimiz biliyoruz,
buradan ağzımıza alamayacağımız düzeyde millete hakaret eden, küfreden, her
türlü düzeysizliği gösteren bir anlayışa, bir zihniyete rant açma adına Artvin
halkı üzerinde iki gündür, üç gündür, deyim yerindeyse, tam bir terör
uygulanıyor ve bununla ilgili bu Mecliste henüz bir tartışma yapılmış değil.
Maden ocağını bir ilde yaşayan halk istemeyebilir, HES’i istemeyebilir; oraya
kurulan, ağaç katliamına yol açacak olan bir yolu, bir park talanını
istemeyebilir ama Hükûmet bunları dinleyip katılım sürecini halkla birlikte
işletmek yerine “Artvin halkı adına en doğru kararları ben Ankara’dan
belirlerim. Buradaki Çevre ve Şehircilik Bakanından Cerattepe’de ne olması
gerektiğinin kararını buradan imzalar, size gönderirim.” dayatmasında
bulunuyor. Yanlış olan tutum budur, ülkenin gerçek sorunlarının kökeni de bu.
Biz “Yetkiyi yerellere verelim.” derken, “Yerinden yönetim anlayışıyla yerel
yönetimlerin yetkilerini artıralım, bütün karar süreçlerini Ankara’dan
kurtaralım.” derken tam da bunu kastediyorduk.
Bakın,
orada biyolojik çeşitlilik açısından en zengin biyosisteme, bir ekosisteme ait
bir coğrafyadan, bir doğadan bahsediyoruz. Hatila Vadisi ve Çoruh Vadisi
dünyanın en çeşitli biyolojik canlılarını taşıyan bir ekosisteme sahip. Yani,
bu ülkedeki her bir canlının hakkını hukukunu, ağacın hakkını hukukunu korumakla
mükellef olan milletvekilleri olarak bu konuda belli bir duyarlılığa sahip
olmamız lazım. Geçtik orayı, Artvin’in bütün içme sularının gelmiş olduğu
kaynağın Cerattepe olduğu söyleniyor. Oraya giden arkadaşlarımız bu konuda
halkın dile getirdiği şikâyetleri bize ilettiklerinde biz hayretler içerisinde
kalıyoruz. Ne diye buna karşı çıkıyorsunuz? “Hukuki süreçler yürütülmüş, bizim
suyumuz kirlenecek, çocuklarımız ölecek, kansere yakalanacağız, ya da burada
ağaç katliamı yapılacak, yaşam alanlarımız tahrip edilecek.” diye itiraz
ediyorlar. Bu itirazın nesine karşı polisi, jandarmayı teyakkuza
geçiriyorsunuz? Bunun anlaşılabilir hiçbir yönü yok. Kaldı ki bu konuda mahkeme
kararları var; 2-3 kez bu konuda net olarak alınmış olan mahkeme kararı var ama
mahkeme kararı henüz yerele tebliğ edilmeden, burada, Çevre ve Şehircilik
Bakanlığı birtakım ayak oyunlarıyla, mahkeme kararının arkasından dolanarak,
ÇED kararlarını yenileyip tekrar orada işte bu rant şirketlerini o halkın
üstüne salıyor. Polis önde, jandarma önde, rant şirketlerinin temsilcileri
arkada, karşıda da halk kendi yaşam alanlarını savunmak için itiraz ediyor.
Böylesi bir tabloda sizin bulunmanız gereken o şirketlerin yanı değil, halkın
yanıdır. Takviye kuvvetler çağırıp halkın üzerine gaz sıkmak değil, tam tersine
o halkın itirazları neticesinde ortaya çıkan yargı kararlarıyla oradaki sürece
müdahil olmaktır, rasyonel bir aklı devreye sokmaktır. Biz, özellikle bu birkaç
günde yaşanan olayları kabul edilemez buluyoruz.
Cumhuriyet
Halk Partisinden bir milletvekili arkadaşımız, orada yaşanan sorunu gidermek
için, İçişleri Bakanlığıyla temas kurmaya çalıştığında İçişleri Bakanının
“Vurun geçin.” talimatı verdiğini söylüyor, korkunç bir şey. Ne demek vurun
geçin? Yani oradaki halkın en küçük talebine “Vurun, geçin.” anlayışıyla
yaklaşırsanız bu ülkede ne demokrasi kalır ne demokratik çözüm üretme
mekanizması kalır ne de ülkenin geleceğiyle ilgili savunabileceğimiz bir değer
kalır. Bu yaklaşımdan bir an önce vazgeçmeniz gerekiyor. 
Ben
tabii, anmışken özellikle bir sitemimi de ifade edeyim: Cumhuriyet Halk
Partisinin sayın milletvekili orada emek harcıyor, emeğe saygısı olan biri
olarak hiçleştirmek istemem; şu anda da açlık grevindeymiş, çok değerli, önemli
bir tutum. Ama, yaptığı bir talihsiz değerlendirmeyi Meclise geldiğinde
kendisine de mutlaka ifade edeceğim. “Burası Sur, Cizre değil, Artvin, burası
bir cumhuriyet kentidir.” demek, bu ülkede şehirler arasına, halklar arasına
bir ayrım sokmak demektir. “Burası bir cumhuriyet kenti olduğu için burada hiç kimsenin
burnu kanamamalı.” demek, Sur’da ve Cizre’de burnu kanayan yurttaşların derdini
anlamamak demektir. Umarım ki medya yanlış aktarmıştır, umarım ki bu konuda
böylesi ayrımcı bir yaklaşım olmamıştır. Dediğim gibi yani şu anda emek
harcayan ve halkının yanında bulunan bir milletvekilinin emeğini hiçleştiren
bir noktadan da yaklaşmak istemem. 
Bakın,
bu konuda aslında elimde, şu anda da Gıda, Tarım ve Hayvancılık Bakanı olan
Sayın Faruk Çelik’in 2002 yılında Mecliste yapmış olduğu konuşmanın tutanakları
var. Sanırım kendisi de Artvinli, çok açık bir şekilde Artvin doğasında maden
ocağı yapmanın, HES yapmanın, baraj yapmanın, halka rağmen bunu dayatmanın tam
bir katliam zihniyeti olduğunu, Faruk Çelik 2002 yılında Mecliste yapmış olduğu
bir konuşmada dile getiriyor. Umarım, zaman olursa, ayrıntılarına da değiniriz.

Şu
anda Sayın Bakanın da belirtmiş olduğu bu hususlarla ilgili bu Meclisin gerçek
gündemlere dokunması lazım. Artvin’den Ankara’ya, Cizre’den İstanbul’a bu
ülkenin gerçek…
(Mikrofon
otomatik cihaz tarafından kapatıldı) 
İDRİS
BALUKEN (Devamla) –…sorunlarını bu Parlamentoda tartışması lazım diyorum. 
Hepinizi
saygıyla selamlıyorum. 
BAŞKAN
– Teşekkür ederim Sayın Baluken. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, hatip konuşurken “rant terörü, rant
terörünün yanında olan iktidar, halkın karşısında olan iktidar” şeklinde
ifadeler kullanarak açık bir sataşmada bulunmuştur.
BAŞKAN
– Hükûmete sataşmada bulundu Sayın Bostancı. 
MEHMET
NACİ BOSTANCI (Amasya) – Evet efendim, evet.
BAŞKAN
– Hükûmet, acaba, kendileri bir talepte bulunacak mı?
MEHMET
NACİ BOSTANCI (Amasya) – Daha önce de arz etmiştim, Hükûmet zembille inmiyor
efendim. Burada AK PARTİ Grubunun destekleriyle Hükûmet oluyor. O yüzden,
burada ifade edilen suçlama doğrudan doğruya grubu yönelik bir suçlamadır. 
BAŞKAN
– Yani siz, siz…
İDRİS
BALUKEN (Diyarbakır) – Sayın Başkan, yasama, yürütme erkinin ne anlama
geldiğini Sayın Bostancı bilmiyor mu? Daha başkanlık sistemine geçmedik,
kuvvetler ayrılığı var. 
MEHMET
NACİ BOSTANCI (Amasya) – Nitekim, konuşmacı, grubumuza dönerek “Sizin yeriniz
halkın yanı olmalı.” diye bir de yol göstermiştir. 
BAŞKAN
– Sayın Bostancı, yani Hükûmet deyince akla AK PARTİ geliyor diyorsunuz, bu
nedenle sataşma var diyorsunuz. 
Buyurun.

VIII.- SATAŞMALARA İLİŞKİN KONUŞMALAR
(Devam)
14.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in AK PARTİ grup önerisi
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; “Hükûmet” deyince
Sayın Başkanım, akla AK PARTİ’nin gelmesi on dört yıldır böyle olduğu için
herhâlde yerleşiyor. Yoksa Hükûmet, herkesin Hükûmeti. Fakat Parlamentoda
Hükûmete ilişkin asli desteği AK PARTİ verdiği için, Hükûmetin icraatlarına
ilişkin olarak da yapılan eleştiriler de burada grubumuza dönük olarak
“Yerinizi seçin, halkın yanında durun, rant terörünün arkasında durmayın.”
tarzında konuşmalar olunca, bizim bundan etkilenmemiz, bunu bir sataşma olarak
görmemiz olağandır diye düşünüyorum. 69’a göre konuşma hakkı verdiğiniz için de
ayrıca teşekkür ederim.
Artvin
Cerattepe’de yaşanan, bir bakır madenî işletmesine ilişkin iki şirketin almış
olduğu ruhsat. Bu şirketler iktidarın neresindedir, şurasında mıdır, burasında
mıdır, bilemem. Yüzde 50 oy almış bir iktidarın bir şekilde arkasında olan
toplumsal kesimler olur fakat bu şirketlere izin verilirken “Siz bize
yakınsınız, biz de sizi koruyoruz.” şeklinde bir uygulama asla söz konusu
olmaz. Hiçbir şirket CHP’li midir, HDP’li midir, AK PARTİ’li midir… Elbette
siyasetleri vardır ama ihaleleri alırken açık, şeffaf, herhâlde ihale
usullerine uygun bir şekilde alıyorlardır, siyasi kimliğine bakarak değil. 
İkincisi:
Cerattepe’de eğer yapılanlar hukuka aykırı ise, böyle olduğu düşünülüyorsa
mahkemelere müracaat edilir -Türkiye bir hukuk devleti- onu engelleyecek
kararlar çıkartılır fakat herhangi bir kesimin 30 kişi, 50 kişi, 100 kişi
toplanıp “Ben bunu uygun görmüyorum ve fiilî durum yaratıyorum.” diye ortaya
çıkması hukuk devletiyle, demokrasiyle bağdaşmaz. Bugün Cerattepe’de yapılmaya
çalışılan budur. İtiraz edebilirsiniz, uygun görmeyebilirsiniz. Bunun yolu
yöntemi mahkemelerdir. İşin usulü, hukuku budur. Fiilî durum yaratmak ayrı bir
şeydir. Bu konuya ilişkin mutlak surette hukuk çerçevesinde bakmak ve o şekilde
takip etmek uygun olur diyorum. 
Saygılarımı
sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
İDRİS
BALUKEN (Diyarbakır) – Sayın Başkan... 
BAŞKAN
– Buyurun Sayın Baluken. 
İDRİS
BALUKEN (Diyarbakır) – Sayın Bostancı konuşması sırasında özellikle hukuksal
süreçlerle ilgili birtakım şeylere işaret etti ve o konuda “Bunları
işletmediğiniz zaman işte oradaki tutumunuz da yanlıştır.” anlamında bazı
cümleler kullandı. 
Benim
vermiş olduğum bilgilerde hukuk kararlarından ben net olarak bahsetmiştim ama
sanırım kendisi tam anlayamamış. Genel Kurulu bu nedenle yanlış bilgilendirmiş
oldu. 
Müsaade
ederseniz o konuda bir açıklama yapmak istiyorum. 
BAŞKAN
– Tutanaklara geçti açıklamanız Sayın Baluken. 
İDRİS
BALUKEN (Diyarbakır) – O zaman yerimden bir açıklama yapayım. 
BAŞKAN
– Buyurun.
Mikrofonunuzu
açayım. 
V.- AÇIKLAMALAR (Devam)
41.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması
İDRİS
BALUKEN (Diyarbakır) – Teşekkür ederim Sayın Başkan. 
Aslında,
kürsüde son derece net ifade etmiştim ama sanırım Sayın Bostancı dikkatli
dinleyemedi. 2005’te bu maden ruhsatları iptal edilmiş Sayın Başkan, hukuk
kararlarıyla, Artvin için konuşuyorum. 2009’da yine Danıştayca onanmış, 2012’de
bu hukuk kararlarına rağmen, Özaltın ve Cengiz İnşaat adına tekrar orada ihale
süreçleri işletilmiş. Çevre ve Şehircilik Bakanlığı da 2013 yılında firma
tarafından tekrar ÇED raporlarının hazırlanmasını istemiş ve hukuk kararlarını
arkadan dolanarak bir hukuksuzluk yapmış aslında. Buna yönelik, yöre halkı
-tabii bu süre içerisinde bir örgütlülük düzeyi de gelişiyor- tekrar mahkemeye
başvuruyor ve Ocak 2015’te Rize İdare Mahkemesi, bu bakır madeni projesinin ÇED
olumlu kararını yine iptal ediyor yani Ocak 2015’ten bahsediyoruz. Henüz bu
raporun…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum, sözlerinizi tamamlayınız.
İDRİS
BALUKEN (Diyarbakır) – Sayın Başkan, önemli bir konu olduğu için.
Bu
mahkeme kararın da bilirkişi raporu aynen şunu tespit ediyor Sayın Başkan:
“Maden ocağı faaliyete geçerse Artvin şehir merkezi yaşam alanı olmaktan
çıkacaktır.” mahkeme kararı bu, bilirkişi raporu. Yani Artvin kent merkezinin
bir yaşam alanı olmaktan çıkmasıyla ilgili var olan hukuk kararına karşı, Çevre
ve Şehircilik Bakanı tekrar bir hukuksuzluk yapıyor ve yeniden bir ÇED raporu
düzenlemesi yapıyor. Yöre halkı tekrar mahkemeye başvuruyor. Yakın dönemde
yapılan bu başvurunun henüz mahkeme süreci sonuçlanmamış, mahkeme kararı
bekleniyor. Yani mahkeme süreci yeni, daha önce zaten raporlar ortada, nasıl
şekilleneceği de belli iken bu şirketlere oraya gidip “Siz bu işi
yapabilirsiniz.” onayı veriliyor.
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – Mahkeme kararı yok, yer tespiti yapılmamış, daha önceki
hukuk kararları ortada, Artvin’in bütün yaşam alanıyla ilgili mevcut durumun
tehlikesi ortada ama tamamen şirketlerin lehine bir uygulama var.
BAŞKAN
– Teşekkür ederim Sayın Baluken. 
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun
çalışma saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında yer alan Kanun
Tasarılarının sıralarının yeniden düzenlenmesi; bastırılarak dağıtılan (11/1)
ve (11/2) esas numaralı Gensoru Önergelerinin 23 Şubat 2016 Salı günkü gündemin
“Özel Gündemde Yer Alacak İşler” kısmının 1’inci ve 2’nci sıralarına alınmasına
ve Anayasa’nın 99’uncu maddesi gereğince gündeme alınıp alınmayacağı
hususundaki görüşmelerinin 23 Şubat 2016 Salı günkü birleşiminde yapılmasına ve
117 sıra sayılı Kanun Tasarısı’nın İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi (Devam)
BAŞKAN
– Adalet ve Kalkınma Partisi Grubu önerisini oylarınıza…
ÖZGÜR
ÖZEL (Manisa) – Söz talebimiz var Sayın Başkan. 
BAŞKAN
– Oylamadan sonra talep ettiğiniz şeklinde bilgi geldi bana, oylamayı
bitireyim, söz vereceğim efendim. 
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var. 
OSMAN
AŞKIN BAK (Rize) – Efendim, oylamaya geçtiniz.
BAŞKAN
– Oylama henüz gerçekleşmedi. Bu nedenle yoklama talebini yerine getireceğim. 
Yoklama
talebini gerçekleştirebilmem için önce yoklama talebinde bulunan üyelerin
varlığının Genel Kurulda olduğunu tespit etmem gerekiyor. Şimdi isimleri
okuyorum: 
Sayın
Özel, Sayın Yedekci, Sayın Yalım, Sayın Basmacı, Sayın Gürer, Sayın Altaca
Kayışoğlu, Sayın Topal, Sayın Kara, Sayın Arslan, Sayın Özdemir, Sayın
Akyıldız, Sayın Engin, Sayın Çamak, Sayın Emre, Sayın Usluer, Sayın Bektaşoğlu,
Sayın Özkan, Sayın Pekşen, Sayın Hayati Tekin, Sayın Nihat Yeşil, Sayın Devrim
Kök.
Yoklamayı
elektronik cihazla gerçekleştireceğim. Yoklama için üç dakika süre veriyorum. 
Yoklamayı
başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun
çalışma saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında yer alan Kanun
Tasarılarının sıralarının yeniden düzenlenmesi; bastırılarak dağıtılan (11/1)
ve (11/2) esas numaralı Gensoru Önergelerinin 23 Şubat 2016 Salı günkü gündemin
“Özel Gündemde Yer Alacak İşler” kısmının 1’inci ve 2’nci sıralarına alınmasına
ve Anayasa’nın 99’uncu maddesi gereğince gündeme alınıp alınmayacağı
hususundaki görüşmelerinin 23 Şubat 2016 Salı günkü birleşiminde yapılmasına ve
117 sıra sayılı Kanun Tasarısı’nın İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Etmeyenler… Öneri kabul
edilmiştir.
Sayın
bakanların yerinden söz talepleri vardır.
Tabii
ki, bu yaşanan olay nedeniyle tüm siyasi parti grupları değerlendirme yaptılar.
Bu nedenle size kürsüden söz veriyorum efendim.
Buyurun
Sayın Bakan. (AK PARTİ sıralarından alkışlar)
V.- AÇIKLAMALAR (Devam)
42.- Adalet Bakanı Bekir Bozdağ’ın,
Ankara’daki terör saldırısını kınadığına, hayatını kaybedenlere Allah’tan
rahmet, yaralılara acil şifalar dilediğine ve Türkiye Cumhuriyeti devletinin
bugüne kadar hiçbir terör örgütüne boyun eğmediğine, bundan sonra da
eğmeyeceğine ilişkin açıklaması
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri;
hepinizi saygıyla selamlıyorum. 
Bugün
akşam vakitlerinde Ankara’da meydana gelen terör saldırısı hakkında bilgi
vermek üzere huzurlarınızdayım. 
Öncelikle,
meydana gelen terör saldırısını, bu saldırıyı yapanları, yaptıranları şiddetle
kınadığımızı, lanetlediğimizi huzurlarınızda ifade etmek isterim. Bu saldırıda,
maalesef, bazı vatandaşlarımız hayatını kaybetmiştir. Şu anda, henüz kaç kişi
olduğuna dair net rakamlar yok ama medyada da yer alan bazı rakamlar var,
bunları buradan paylaşmak istemiyorum. Yaralı vatandaşlarımız vardır. Rahmete
kavuşanlara Allah’tan rahmet diliyorum; yakınlarına, ailelerine, aziz
milletimize başsağlığı diliyorum. Yaralı vatandaşlarımıza Allah’tan acil
şifalar diliyorum. 
Olayın
olduğu yer, Eskişehir yolundan Ankara’ya gelirken tam DSİ’nin karşısında
bulunan Merasim Sokak’ta, Eskişehir istikametinden gelen bir araç, Merasim
Sokak’a 100-150 metre girdikten sonra, askerî servis araçlarının bulunduğu bir
yere -sağlı sollu araçlar var, 5 tane servis aracı- tam onların ortasına
geldiği sırada bir patlama var. Bir bomba yüklü otomobilin patlatılması sonucu
olay meydana gelmiştir. Şu anda olayın kim veya kimler tarafından yaptığı,
yaptırıldığı konusu incelenmektedir. Bütün boyutlarıyla konu hem ilgili
güvenlik birimleri hem Ankara Cumhuriyet Başsavcılığı hem de olay yeri inceleme
uzmanları ve diğer bütün ekipler tarafından bütün boyutlarıyla incelenmektedir.
En kısa sürede bu olayın aydınlatılmasını arzu ediyoruz. 
Buradan
şunu da ifade etmek isterim ki: Terörün her türlüsü lanetlidir. Terörün dini,
milleti, vatanı, milliyeti asla olamaz. Teröre karşı hepimizin birlikte dimdik
durması ve ortak tavır sergilemesi sadece Türkiye'deki yaşayan aziz
milletimizin değil, bütün insanlığın huzuru, barışı, saadeti için şarttır.
Bugün Ankara’da bu hain terör saldırısını gerçekleştirenler, o saldırıyı
planlayanlar ve o saldırıyı yapanları azmettirenler, talimatı verenler her
kimse onlar şunu iyi bilmelidir ki; Türkiye Cumhuriyeti devleti bugüne kadar
hiçbir terör örgütüne, onların teröristlerine, maşalarına ve onları kullanan
ağababalarına boyun eğmemiştir, bundan sonra da boyun eğmeyecektir. (AK PARTİ
sıralarından alkışlar) Her türlü terörün hesabı, her türlü terör saldırısının
hesabı sorulacaktır. Hem hukuk önünde sorulacaktır hem de güvenlik güçlerimiz
bunları yapanlarla ilgili yasal çerçevede yapması gerekenler neyse onları da
elbette yapacaktır. 
Türkiye’yi
yolundan ve hedeflerinden döndürmeye terör örgütleri ve onları kullanan
ağababaları asla muvaffak olamayacaktır. Türkiye güçlü bir ülkedir. Her terör
saldırısı bu güçlü ülkeye geri adım attırmak için veya başka başka hesaplarla
yapılmış olsa da Türkiye emin adımlarla yolunda bugüne kadar yürüdüğü gibi
bundan sonra da yürüyecektir. 
Ben
buradan aziz vatandaşlarımıza da şunu özellikle ifade etmek istiyorum: Bugüne
kadar Türk milletinin her bir ferdi her terör saldırısı karşısında birliğini,
beraberliğini muhafaza etmiştir, dayanışma içinde olmuştur. Çünkü, terör
saldırılarının bir amacı da milleti yeise, ümitsizliğe sevk etmek, karamsarlığa
itmektir ve insanlarımızı birbirinin karşısına dikmek gibi fevkalade kötü,
kirli niyetler taşıdığı da bir aşikârdır ama aziz milletimiz bugüne kadar
birliğine, dirliğine sahip çıkarak bunların hiçbirine prim vermemiştir, bundan
sonra da vermeyecektir. Devletimizin bütün birimleri bu hadisenin üzerindedir.
Bundan sonra da böylesi hadiselerin olmaması için elinden gelen tedbirler neyse
bunları azami düzeyde almaya ve uygulamaya devam edecektir.
Ben,
tekrar, hayatını kaybeden vatandaşlarımıza, şehitlerimize Allah’tan rahmet
diliyorum; yakınlarına, ailelerine, aziz milletimize başsağlığı ve sabır,
yaralı kardeşlerimize de acil şifalar diliyor, yüce Meclisi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Bakan.
ORMAN
VE SU İŞLERİ BAKANI VEYSEL EROĞLU (Afyonkarahisar) – Bir açıklama yapabilir
miyim Sayın Başkan?
BAŞKAN
– Sayın Bakan, size de yerinizden söz veriyorum efendim.
Buyurunuz.
43.- Orman ve Su İşleri Bakanı Veysel
Eroğlu’nun, Artvin’deki bakır madeni sahasıyla ilgili yapılacak çalışmaların
ormana zarar vermeyeceğine ilişkin açıklaması
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, değerli
milletvekilleri; hepinizi saygıyla selamlıyorum. 
Özellikle
Artvin’deki bakır maden sahasıyla alakalı kısa bir bilgi arz etmek istiyorum. 
Efendim,
2013 yılında bu alana, özetle, Çevre ve Şehircilik Bakanlığı tarafından ÇED
raporu verilmiş. Ormanlık alan olduğu için bu alana biz de gerekli izinleri
vermiştik. Ancak daha sonra, 2014 yılında, Rize İdare Mahkemesi tarafından ÇED
raporu iptal edildiği için biz de orman izinlerini iptal ettik. Ancak daha
sonra, firma ÇED raporundaki olumsuzlukları giderecek şekilde bir çalışma yaptı
ve Çevre ve Şehircilik Bakanlığına sunuldu, yeniden ÇED raporu alındı. Bu ÇED
raporuna göre, birincisi: Buradaki bakır maden işletmesi açık işletme şeklinde
yapılmayacak, tamamen galeri işletmesi olacak yani oradaki herhangi bir
ormanlık alana zarar vermeyecek. 
GÜLAY
YEDEKCİ (İstanbul) – Sayın Bakanım, yöre halkının artık orada yaşayamayacağı
söyleniyor.
ORMAN
VE SU İŞLERİ BAKANI VEYSEL EROĞLU (Afyonkarahisar) – Müsaade eder misiniz, izah
edeyim, ondan sonra sorularınıza cevap…
Galeri
olarak yapılacak, bizim iznimiz o şekilde. 
İkinci
olarak: Buradan çıkan malzeme teleferikle Borçka yoluna taşınarak oradan Murgul
işletme tesislerinde işletilecek. Yani, burada herhangi bir tesis
kurulamayacak, sadece galeriden bu malzemeler alınacak. Ancak baktığımız zaman,
bu izinler, tamamen, 19 tane kurumun uygun izniyle. Bütün kurumlara soruldu.
Bir de orada yeni yol açılmayacak, mevcut yol iyileştirilmek suretiyle
kullanılacak. Bunu özellikle vurgulamak istiyorum. 
Ayrıca, galeri olduğu için, galeri için sadece 10.475
metrekarelik, bakın dikkatinizi çekmek istiyorum, 10.475 metrekarelik bir
alanda galeriye giriş yeri için izin verdik. Bir de 66.965 metrekare enerji
nakil hatları vesaire, yolun iyileştirilmesi, altyapısı için izin veriliyor.
77.439 metrekarelik gerçekten çok cüzi bir alanda izin veriliyor. Ancak, şu
anda maden firması işletmeye de başlamış değil ama işletilecek olsa bile
tamamen, bir, kapalı işletme; iki, orada herhangi bir cevher zenginleştirme
tesisi kurulmayacak. 
İDRİS BALUKEN (Diyarbakır) – Sayın Bakan, mahkeme
süreci bitmiş mi?
ORMAN VE SU İŞLERİ BAKANI VEYSEL EROĞLU
(Afyonkarahisar) - Orası teleferik hatlarıyla Borçka yoluna kadar iletilecek,
daha sonra Borçka yolundan Murgul işletme tesislerine taşınacak. 
GÜLAY YEDEKCİ (İstanbul) – Artvin yaşam alanı olmaktan
çıkacak diyor Sayın Bakanım. Artvin yaşam alanı olmaktan çıkacak, bunu nasıl
söylersiniz? 
ORMAN VE SU İŞLERİ BAKANI VEYSEL EROĞLU
(Afyonkarahisar) - Burada bir yanlış anlama var, bunu özellikle vurgulamak
istiyorum. Doğru bilgilendirmek adına bu bilgiyi verdim. 
Teşekkür ederim. 
GÜLAY YEDEKCİ (İstanbul) – “Sucul yaşam olamaz.” diyor.
Bilirkişi raporu çok açık Sayın Bakanım, bunları nasıl söylersiniz?
BAŞKAN – Teşekkür ederim Sayın Bakan. 
Birleşime bir saat ara veriyorum. 
Kapanma Saati: 20.06
DÖRDÜNCÜ OTURUM
Açılma Saati: 21.10
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 40’ıncı Birleşiminin Dördüncü
Oturumunu açıyorum.
IX.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, Ankara’da gerçekleştirilen terör saldırısı sonucunda
çok sayıda insanın hayatını kaybettiğine ve yaralandığına, Türkiye Büyük Millet
Meclisinin çalışmalarını kararlılıkla sürdürüyor olmasının ve teröre karşı
ortak bir duruşu sergilemesinin tarihî bir görev olduğuna ve terörü şiddetle
kınadığına ilişkin konuşması
BAŞKAN – Değerli
milletvekilleri, Türkiye Büyük Millet Meclisi Genel Kurulu çalışmalarını
sürdürürken saat 18.30 sıralarında İnönü Bulvarı üzerinde, orada İnönü
Bulvarı’nın onu kesen bir caddeyle buluştuğu kavşakta bir askerî servis aracına
bomba yüklü olduğu ifade edilen bir başka araç tarafından gerçekleştirilen
saldırı sonucunda çok sayıda insanımız hayatını kaybetmiş ve bazı
vatandaşlarımız da yaralanmıştır. Sayın Sağlık Bakanının o anda mevcut olan
bilgilere göre yapmış olduğu açıklama çerçevesinde olay yerinde 20-21
insanımızın ve hastanelerde de 3 insanımızın hayatını kaybettiği ifade
edilmiştir. Yine, Sayın Sağlık Bakanı tarafından yaralıların olduğu ifade
edilmiştir. 
Türkiye Büyük Millet
Meclisine çok yakın bir yerde, başkent Ankara’da böyle bir olayın -terör olayı
olduğu anlaşılıyor- gerçekleşmesi şüphesiz son derece üzüntü vericidir. Ancak,
bu tip terör olayları, her zamankinden çok daha fazla bir şekilde Türkiye Büyük
Millet Meclisinin çok daha güçlü olarak ayakta ve faaliyette olmasını
gerektirmektedir. Türkiye Büyük Millet Meclisinin burada çalışmalarını
kararlılıkla sürdürüyor olması ve teröre karşı ortak bir duruşu sergilemesi
tarihî bir görevdir. Halkımız huzur içerisinde, özgür bir biçimde yaşamak
istiyor. Bu huzura, bu özgürlüğe kastetmek isteyenlere Türkiye Büyük Millet
Meclisi ve milletimiz müsaade etmeyecektir. Terörü şiddetle kınıyorum.
Teşekkür ederim
değerli milletvekilleri.
Sayın grup
başkan vekillerinin söz talebi olduğunu görüyorum. Kendilerine söz vereceğim.
Sayın Özel…
V.- AÇIKLAMALAR (Devam)
44.- Manisa Milletvekili Özgür Özel’in,
terörün kınanması gereken bir insanlık suçu olduğu noktasında ortak bir
iradenin ortaya konmasının son derece önemli olduğuna ve CHP Grubu olarak
Ankara’daki terör saldırısında hayatını kaybedenlere Allah’tan rahmet,
yaralılara acil şifalar dilediklerine ilişkin açıklaması
ÖZGÜR ÖZEL
(Manisa) – Sayın Başkan, teşekkür ederim.
Gerçekten sizin
de hepimiz adına ifade ettiğiniz gibi bugün bir kez daha acımız çok büyük.
Türkiye çok acılar yaşamış ve bu acılarla eş değer olarak çok bedeller ödemiş
bir ülke. Son 7 Haziran seçimlerinden birkaç gün önce Diyarbakır’da miting
sırasında patlayan bir bombayla birlikte başlayan bir süreç bugüne kadar hem çok
sayıda güvenlik görevlimizin şehit olmasına hem de sivil vatandaşlarımızın
hayatını kaybetmesine sebebiyet verdi. Bu konuda Meclisin ortak bir irade
göstermesi ve birliği, beraberliği, teröre karşı ortak dik duruşu ve halktan
aldığı görevi burada yerine getirirken terörün kimden, neden, ne gerekçeyle
gelirse gelsin kınanması gereken bir insanlık suçu olduğu noktasında bir ortak
iradenin ortaya konması son derece önemlidir. Bu konuda 4 parti grubunun
ortaklaşabileceği bir metin üzerinde çalışma yapabiliriz. Bu sadece grubumuza
ait bir öneri olarak da algılanmasın, gruplar tarafından eş zamanlı
geliştirilen bir öneri, ilk sözü bana vermeniz sanki bu öneri sadece bize
aitmiş gibi veya ilk dillendiren bizmiş gibi olması da diğer gruplara haksızlık
olur. Bir metin üzerinde birleşebilir ve hep birlikte teröre karşı bu ortak
tavrı netleştirebilirsek bu önemli bir kazanım olur.
Verdiğiniz
fırsat için teşekkür ediyor, şehitlerimize Allah’tan rahmet, yaralılara da acil
şifalar diliyoruz Cumhuriyet Halk Partisi Grubu olarak.
BAŞKAN –
Hayatını kaybeden vatandaşlarımıza ben de Allah’tan rahmet diliyorum,
yaralılarımıza şifa diliyorum.
Sayın Özel, ilk
siz söz talep ettiğiniz için ilk sözü size verdim.
Sayın Akçay…
45.- Manisa Milletvekili Erkan Akçay, MHP
Grubu olarak Ankara’daki terör saldırısında hayatını kaybedenlere Allah’tan
rahmet, yaralılara acil şifalar dilediklerine, Türkiye Cumhuriyeti’nin terörü
yok edebilecek güçte olduğuna ve Türkiye Büyük Millet Meclisinin ortak ve
kararlı bir duruşu sergileyebileceğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Değerli
milletvekilleri, biz de Milliyetçi Hareket Partisi Türkiye Büyük Millet Meclisi
Grubu olarak saat 18.30’da gerçekleştirilen bu alçakça terör saldırısı sonunda
hayatını kaybeden vatandaşlarımıza, insanlarımıza, askerlerimize, hayatını
kaybedenlere Allah’tan rahmet, yaralılara acil şifalar diliyor ve aziz
milletimizin başı sağ olsun diyoruz. Ailelerine, çocuklarına ve hepimize Allah
sabırlar versin diyoruz. Bu alçak terör saldırısını da şiddetle ve nefretle
kınıyoruz. Şüphesizdir ki, bu saldırı bütün ülkemizi hedef almaktadır.
“Ülkemiz” deyince aziz milletimiz, aziz vatanımız ve Türkiye Cumhuriyeti
devleti topyekûn hedef ve saldırı altındadır. 
Terörün
amacı bir irade kırma faaliyetidir; bir yıldırma amacı, bir korkutma amacı
taşımaktadır. Bu terör saldırılarıyla Türkiye Cumhuriyeti’nin, Türk milletinin
ve aziz vatanımızın birlik ve bütünlüğü parçalanmak ve milletimizin iradesi
kırılmak istenmektedir. O hâlde, yapılacak olan da çok açık ve nettir: Türkiye
Cumhuriyeti olarak, Türk milleti olarak, Türkiye Büyük Millet Meclisi olarak bu
alçak, hain terör saldırıları karşısında dimdik, kararlı, yılmadan ve sabırla
ve akılla ve uhuletle mücadele etmek, kararlı bir duruşu sergilemektir. Biz de
Milliyetçi Hareket Partisi Grubu olarak, Türkiye Büyük Millet Meclisinin bu
kararlı duruşunu aziz milletimiz adına deklare etmek üzere bir ortak
bildiriyle, bu olay vesilesiyle ilk adımı bugün itibarıyla atmamızda büyük
fayda olacağını düşünüyoruz ve biz de böyle bir ortak açıklamayı yapmayı ve
imza atmayı da şimdiden taahhüt ediyoruz. 
Bu
vesileyle söylemek isterim ki Türkiye, bu terör acılarıyla, saldırılarıyla ve
Türkiye’yi bölüp parçalamaya matuf saldırılarla ilgili fazlasıyla tecrübeye,
birikime sahiptir. Ülkeyi yönetenler ve sorumluluk taşıyan merciler de artık bu
konuda kararlılığını ve mücadelesini son bir kez daha tahkim ederek yeniden
aziz milletimize göstermek durumundadır. Hükûmeti, bu konuda daha bilinçli,
daha duyarlı, daha aklıselim içerisinde hareket etmeye bir kez daha davet
ediyoruz.
Terörle müzakere olmayacağını, gizli kapaklı birtakım
terör odaklarıyla görüşmeler yaparak, onlarla, hangisi olursa olsun, her türlü
terör örgütüyle asla ve asla birtakım görüşmelerle, pazarlıklarla terörün önlenmeyeceğini,
ellerinden silahın alınamayacağını öncelikle devleti yönetenlerin çok iyi
anlayıp, idrak etmesi gerekir. Türkiye Cumhuriyeti bir hukuk devletidir, bu
hukuk devleti olmanın gereği içerisinde Türkiye Cumhuriyeti’nin kudreti ve
gücü, kararlılığı kesinlikle terörü yok edebilecek güçtedir ve ben çok iyi
biliyorum ki, aziz Türk milleti de terör konusunda, hiçbir zaman Türkiye
Cumhuriyeti’ni yalnız bırakmayacaktır. Burada lazım olan en önemli husus asla
terör karşısında taviz vermemek, kararlı ve topyekûn bir mücadele içerisinde
olmaktır. Biz Milliyetçi Hareket Partisi olarak terörle yapılacak her türlü
mücadeleye bugüne kadar olduğu gibi bundan sonra da gereken desteği
vereceğimizi şimdi yine tekraren ifade ediyorum. Yeter ki, bu mücadele milletimizin,
vatanımızın, ülkemizin birliğini, bütünlüğünü sağlayacak ve terör örgütlerini,
unsurlarını ve onlara yardım ve yataklık yapanları caydıracak ve bertaraf
edecek etkinlikte olsun. Türkiye Büyük Millet Meclisinin Gazi Meclis olduğu
şuuru içerisinde Milliyetçi Hareket Partisi olarak…
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Sayın Başkan.
BAŞKAN
– Sayın Akçay, sözlerinizi tamamlayınız.
ERKAN
AKÇAY (Manisa) – Teşekkür ederim.
Türkiye
Büyük Millet Meclisi olarak dimdik ayakta olduğumuzu, ortak, canlı, kararlı ve
dinamik duruşu sergileyebileceğimizi biliyorum ve Milliyetçi Hareket Partisi
olarak bu ortak duruş ve irade içerisinde olacağımızı tekraren ifade ediyorum.
Teşekkür
ediyorum.
BAŞKAN
– Teşekkür ederim Sayın Akçay.
Sayın
Baluken…
46.- Diyarbakır Milletvekili İdris
Baluken’in, Ankara’daki acımasız saldırıyı kınadıklarına, Halkların Demokratik
Partisi olarak bugüne kadar can kayıpları ve yaralanmalarla sonuçlanan bütün
olayların karşısında durduklarına ve yaşanan bu sorunlarla ilgili demokratik
siyasetin mutlaka bir çözüm bulması gerektiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Değerli
milletvekilleri, uzun süredir maalesef ülkemiz bir yangın yerine dönmüştür ve
neredeyse her gün onlarca ölüm haberi üzerine, onlarca yaralanma haberi üzerine
her birimiz çok büyük acılar çekiyoruz. Biz Halkların Demokratik Partisi olarak
bugüne kadar can kayıpları ve yaralanmalarla sonuçlanan bütün olayları yapanın
ve yaşamını yitirenlerin kimliğine bakmadan büyük bir ilkesel duruşla kınadık
ve karşısında durduk. Demokratik siyasetin mutlaka yaşanan bu sorunlarla ilgili
bir çözüm bulması gerektiğini ve Parlamentonun en önemli gündeminin de bu
yangına su taşımak olduğunu ifade ettik. 
Bu
çerçeve içerisinde, bu akşam da haberini aldığımız, onlarca yaşamını yitiren ve
yaralının olduğu Ankara’daki bu acımasız saldırıyla ilgili üzüntülerimizi ve
kınadığımızı buradan ifade etmek istiyoruz. 
Tabii,
bu tarz dönemlerde rasyonel akılla bütün meseleleri bu Parlamentoda
değerlendirip, bununla ilgili ortak çözümler aramanın en önemli siyasi
sorumluluk olduğunu bir kez daha vurgulamak istiyoruz. Bu tarz acı hadiseler
yaşandığı zaman, güncel siyasi tartışmalardan öte çözümü önceleyecek ve ülkenin
her tarafında, artık Meclis sınırlarına kadar dayanmış olan bu yangını
söndürecek ciddi yoğunlaşmalara, ciddi tartışmalara, ciddi çözüm önerilerine
ihtiyaç olduğu kanaatindeyiz. 
Bugüne
kadar, maalesef, Diyarbakır İstasyon Meydanı’ndan başlayarak, Suruç’taki,
Ankara’daki, Sultanahmet’teki yaşanan katliam süreçleri ve yine “sokağa çıkma
yasağı” adı altında uygulanan hukuksuz yöntemlerle yaşanan sivil can
kayıplarını, sivil katliamları da, burada, Mecliste, ilkesel olarak ortaya
koymuş olduğumuz bu duruş üzerinden kınadık. Umarız ki bu tarz vahim hadiseler
bir daha yaşanmaz, bu Parlamento da tarihî sorumluluğunu yerine getirerek,
Ankara’nın göbeğine kadar gelmiş olan bu yangınla ilgili hızla çözüm üretecek
birtakım çözüm önerilerini, buradan bütün halkımıza karşı duymuş olduğu
sorumluluk üzerinde geliştirir diyorum.
Teşekkür
ederim.
BAŞKAN
– Teşekkür ederim Sayın Baluken.
Sayın
Bostancı…
47.- Amasya Milletvekili Mehmet Naci
Bostancı’nın, Ankara’daki terör saldırısında hayatını kaybedenlere Allah’tan
rahmet, yaralılara acil şifalar dilediklerine ve ortak bir metinle terörün
karşısında milletimizin kararlılığının ortaya konulmasını çok önemli
bulduklarına ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ediyorum.
Ankara
Bakanlıklar mevkisinde yaşanan terörist bir saldırı neticesinde hayatını
kaybedenler ve yaralananlar olduğunu üzülerek öğrenmiş bulunuyoruz. Sayıya
ilişkin farklı rakamlar var, muhtemelen 20-25 civarında bir hayat kaybından ve
30-35 civarında bir yaralanmadan bahsediliyor. Her şeyden önce, hayatını
kaybedenlere Allah’tan rahmet diliyorum, yaralılara acil şifalar diliyorum,
bütün milletimizin başı sağ olsun. 
Terörün
bir yöntem olarak pratiğe taşındığı örnekler modern dünyada son derece yaygın.
Sadece Türkiye’de değil, sadece Orta Doğu coğrafyasında değil, gelişmiş, modern
Batılı ülkelerde de zaman zaman bu tür terörist girişimlerin olduğunu, terör
marifetiyle netice almaya çalışan, kendi iradesini vahşet ve şiddet üzerinden
halka ve siyasete dayatmak isteyen çevreler olduğunu biliyoruz. Esasen Türkiye,
yakın tarihimize baktığımızda 1970’li yıllardan bu yana terörle mücadele eden,
bunun acılarını yaşayan ama terör marifetiyle ortaya konulan iradeye de hiçbir
zaman baş eğmeyen bir çizgide ilerleyen bir devlet oldu, siyaset de bu çizgide
davrandı. 
Evet,
bedeller ödendi ama terörün panik ve korku yaratarak kendi zayıf iradesini
şiddet üzerinden dayatma küstahlığı, cesareti ve cüreti ne halkta karşılık
buldu ne de siyasette. Burada önemli olan, siyasetin ortak duruşu, halkın
kararlılığıyla tam bir dayanışma içerisinde kendi tavrını ortaya koymasıdır.
Siyasetin ortak duruşunun sergileneceği yer elbette Türkiye Büyük Millet
Meclisidir. Burası halkın iradesinin tecelli ettiği yerdir. 
Ben
bugün, siyasete ilişkin geçmişte dile getirilen spekülatif tartışmalara girmek
istemem. Bazı konular vardır ki orada partinin, iktidarın, muhalefetin, onun
bunun adı zikredilmez, buna ilişkin değerlendirmeler yapılmaz. Milletin ortak
iradesine, ortak varlığına yönelik bu tür terörist meydan okumalar olduğunda
orada bütün bunlar paranteze alınır ve ortak bir biçimde o irade sergilenir ki
terör cüret bulamasın. Eminim ki Türkiye Büyük Millet Meclisi, halkın seçerek
buraya gönderdiği milletvekilleri, milletimizle bu konuda tam bir kararlılık
içerisinde bir dayanışma sergileyeceklerdir geçmişte olduğu gibi. Bugün de
burada sayın grup başkan vekilleri ortak bir biçimde terörü kınadılar ve bu
ortak iradeye vurgu yaptılar. Biz de aynen buna katılıyoruz. Burada ortak bir
metinle terörün karşısında milletimizin kararlılığının ortaya konulmasını çok
önemli buluyoruz. Bu çerçevede, aziz milletimizin terör karşısındaki
duyarlılığını bu şekilde ifade etmiş oluyorum. 
Saygılarımı
sunuyorum. 
BAŞKAN
– Teşekkür ederim Sayın Bostancı. 
Teröre
karşı tek ses, tek yürek olma zamanı. Siyasi parti gruplarının teröre karşı
ortak bir bildiri hazırlaması hâlinde, bunu burada okumaktan Başkanlık Divanı
olarak mutlu oluruz. 
Sayın
milletvekilleri, gündemin “Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere
Seçim
1.- Kadın Erkek Fırsat Eşitliği
Komisyonunda açık bulunan üyeliğe seçim
BAŞKAN
– Kadın Erkek Fırsat Eşitliği Komisyonunda boş bulunan Adalet ve Kalkınma
Partisi Grubuna düşen 2 üyelik için Konya Milletvekili Hüsnüye Erdoğan ve Sivas
Milletvekili Hilmi Bilgin aday gösterilmişlerdir. 
Oylarınıza
sunuyorum: Kabul edenler… Etmeyenler… Kabul edilmiştir. 
Alınan
karar gereğince, sözlü soru önergelerini görüşmüyor ve gündemin “Kanun Tasarı
ve Teklifleri ile Komisyonlardan Gelen Diğer İşler” kısmına geçiyoruz. 
1’inci
sıraya alınan, Kişisel Verilerin Korunma Kanunu Tasarısı ve Adalet Komisyonu
Raporu’nun görüşmelerine başlayacağız. 
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Kişisel Verilerin Korunması Kanunu Tasarısı
ve Adalet Komisyonu Raporu (1/541) (S. Sayısı: 117) (x)
BAŞKAN
– Komisyon? Yerinde. 
Hükûmet?
Yerinde. 
Komisyon
Raporu 117 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu tasarı İç Tüzük’ün 91’inci maddesi
kapsamında temel kanun olarak görüşülecektir. Bu nedenle, tasarı, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Şimdi,
tasarının tümü üzerinde siyasi parti gruplarının söz taleplerini
karşılayacağım. 
İlk
söz, Halkların Demokratik Partisi Grubu adına Van Milletvekili Bedia Özgökçe
Ertan’a aittir.
Buyurun
Sayın Özgökçe Ertan.
Süreniz
yirmi dakikadır.
HDP
GRUBU ADINA BEDİA ÖZGÖKÇE ERTAN (Van) – Teşekkür ediyorum.
Sayın
Başkan, değerli milletvekilleri; bugün burada, Kişisel Verilerin Korunması
Kanunu Tasarısı üzerine söz almış bulunmaktayım. 
Teknolojik
gelişmeler, İnternet kullanımının yaygınlığı ve yol açtığı değişim sayesinde
her gün devasa büyüklükte veri toplanıyor, işleniyor ve saklanıyor. İnternette
vakit geçirdiğimiz her anda toplanan verilerin önemli bir bölümünün kişisel ve
hassas verilerimiz olduğu aşikâr. Bunların özenle korunması ve belki de hiç
toplanmaması gerekmektedir. Ne var ki başta kâr odaklı düşünen ticari
kuruluşlar ve yurttaşları hakkında daha fazlasını bilmek isteyen devletler
olmak üzere birçok kişi ve kurum, hiçbir yasal düzenleme veya etik ilke olmadan
bilgilerimizi toplamakta, işlemekte, kötüye kullanmakta, ticari bir mal gibi
satmakta ve fişleme yapmaktadır. 
Kişisel
verilerin serbest dolaşımı, bu konuda sürekli öne çıkarılan özel hayatın
gizliliğinin korunması hakkının yanı sıra, başlı başına insan onurunu da
tehlikeye atan bir niteliğe sahiptir. Her adımımızın izlendiğini ve
gözlendiğini bilmek ve hissetmek, kişilik gelişiminin ve bireysel özerkliğin
önünde önemli bir engel oluşturmaktadır. 
Değerli milletvekilleri, kişisel verilerin böylesine
kötüye kullanılmasını engellemek için, ulusal ve uluslararası düzeyde koruma
sağlayacak düzenlemelerin getirilmesi çok önemlidir. Türkiye’de kişisel
verilerin korunması 2010 referandumunda Anayasa’nın 20’nci maddesine getirilen
ek maddeyle güvence altına alınmış, ancak bu güvenceyi hayata geçirecek bir
çerçeve yasa henüz çıkarılmamıştır. Türkiye’de bu konuda yasal düzenlemelerin
olmayışı, uluslararası mevzuatın da uygulanmasını engellemektedir. Kişisel
Verilerin Otomatik İşleme Tabi Tutulması Karşısında Bireylerin Korunması
Sözleşmesi’ni daha birkaç hafta önce onaylayabildik. Hem sözleşmeyi onaylamakta
hem de bir kanun çıkarmakta bu kadar geç kalmamızın temel nedeni, Türkiye
Cumhuriyeti’nin yurttaşları fişleme hevesinden vazgeçip insan hakları ve
özgürlüklerine uyumlu bir yasa hazırlayamamış olmasındandır. Türkiye'nin otuz beş
yıl önce imzaladığı bu sözleşme onaylandı, şimdi sıra yurttaşları koruyacak bir
yasa çıkarmakta. Bu konuda bir çerçeve yasanın hazırlanması gerektiğiyle ilgili
hepimiz hemfikir olsak da bu süreçte izlenmesi gereken ilke ve standartları bir
kez daha hatırlatmak isterim. Kişisel verilerin korunması alanında uluslararası
düzeyde, özellikle kanun hazırlanırken referans olarak alınan Avrupa Birliği
düzeyinde birtakım ilkeler getirilmiştir. Bu ilkelere göre kişisel verilerin
işlenmesinin detayları ve sınırları hiçbir tartışmalı yoruma mahal vermeyecek
şekilde kanunda açıkça belirtilmelidir. Verileri işlenen kişi hem ne amaçla bu
veriye ihtiyaç duyulduğunu bilmeli hem de tüm süreç boyunca şeffaf bir şekilde
haberdar edilmelidir. Kişisel verilerin amaç dışı kullanılmasını önlemek için
hangi amaçlarla ve ne kadar süre için yurttaşların bilgilerinin toplanacağı
açıkça ve somut bir şekilde ifade edilmelidir. “Bilgilerimizi devlete emanet
ettik, ne kadar kalırsa kalsın, ne yaparsa yapsın.” gibi bir anlayış kabul
edilemez. Süresi ve gerekliliği bittiği noktada verilerimizin silinmesi ve imha
edilmesi gerekir. Kişisel verilerin işlenmesinde hepimizin benimsemesi,
devletin ve özel sektörün gözetmesi gereken temel ilke asgari ihtiyaçları
karşılamaktır yani ilgili ve gerekli olmayan işlenme amacı için fazlalık arz
eden bütün bilgiler silinmeli ve işlenmekten vazgeçilmelidir. Gerçekten,
yurttaşların kişisel verilerini korumayı amaçlayan bir yasayı çıkarmak
istiyorsak bu ilkelerin hepsini gözetmeli ve kanunda açıkça ifade etmeliyiz.
Hepimizi ilgilendiren ve özel hayatımıza müdahale riski taşıyan bu gibi önemli
kanunlarda yönetmeliğe fazla yer bırakmamak gerekir. Kesin ve açık olmayan
tanımlarla maddeleri hazırlayıp detayların yönetmelikte açıklanmasını beklemek
bizi ideal bir yasa oluşturmaktan uzaklaştırmaktadır.
Değerli milletvekilleri, konuşmamın başında da
belirttiğim üzere, her anımızın gözetlendiği hissine kapıldığımız bu dönemde
kişisel verilerimizin korunmasını talep etmek her birimizin hakkıdır ancak
burada hatırlatmak gerekir ki devletlerin bu talebimizden cesaret alarak
haklarımızı gasbeden bir yaklaşım içine girmesi son derece yanlıştır. İnsanlar,
kişisel verilerden kâr sağlamayı amaçlayan özel kişi ve kurumlara karşı koruma
talep ederken karar vericilere kendilerini fişleme yetkisi tanımıyor. Bu
çerçevede, kişisel verilerin korunması için hazırlanacak bir yasa tasarısı
bireyi gerektiğinde devlete karşı korumayı da amaçlamalıdır. 
Bildiğiniz üzere, insan hakları ihlallerinin en büyük
sorumlusu genellikle gücü elinde bulunduran devlet aygıtlarıdır, bu nedenle,
önleme yükümlülüğü de aynı şekilde devlettedir. Durum böyleyken hak ve
özgürlükler çerçevesinde kişisel verileri korumayı amaçlayan bir yasa söz
konusuyken kamu kurumlarının denetim dışı tutulması kabul edilemez. Tasarıyı
incelediğimizde, istisnalar kısmında, odağın ağırlıkla özel sektörde olduğunu
ve kamu kurumlarının azade tutulduğunu görüyoruz. 
Kişisel verilerin korunmasına yönelik bütün bu
düzenlemeler, verilerin rıza dışı paylaşımını önlemeyi amaçlamalıdır. Bu tür
riskli konularda bireylerin rızası önemliyken bugün tartıştığımız yasada “açık
rıza” kavramı o kadar muğlak, o kadar geniş uçlu bırakılmıştır ki biz izin
versek vermesek de her türlü bilgimiz işlenecekmiş gibi görünüyor. Tasarının
neredeyse her maddesinde geçen açık rızanın çerçevesinin daha somut bir şekilde
çizilmesi ve hiçbir karışıklığa mahal vermemesi gerekir. Ayrıca, açık rıza
beklenmeyen durumların bu denli detaylı tutulması kişilerin karar vermelerini
ve irade göstermelerini imkânsız kılıyor. Bu şekliyle, rıza belirtilmeden de
çok sayıda kişisel veri saklanabilir durumdadır. 
Sonuç
olarak, insan onurunun ayrılmaz bir parçası olan bireysel özerklik ile özel
yaşamın gizliliğini koruması beklenirken bu tasarı gizliliği korumuyor aksine,
kişisel verilerin kişinin rızası dışında işlenmesinin yolunu açıyor. 
Sayın
milletvekilleri, her fırsatta belirtiyoruz, yurttaşların mahremiyetini ve
onurunu uluslararası standartlarla güvence altına almak için bir çerçeve yasa
şarttır ancak bu yasada temel hak ve özgürlüklerin korunması öncelik olarak
belirlenmelidir. Kişisel verilerin korunmasıyla ilgili düzenlemelerde güvenlik,
emniyet, mahremiyet dengesi gözetilmek zorundadır ancak mevcut tasarıda
güvenliğin öncelikli olarak kabul edildiğini, kişiler ile verilerin emniyeti ve
mahremiyetinin göz ardı edildiğini görmekteyiz. 
Türkiye’de,
son yıllarda, her tasarıda olduğu gibi bu tasarı da hazırlama süreci bakımından
tüm paydaşların katıldığı şeffaf bir sürecin izlenmediği bir süreç oldu ve yine
Başbakanlık teknokratlarının hazırladığı bir metinle karşı karşıya kaldık.
Tabii ki teknik ekibin kimseye danışmadan hazırladığı bir metinden beklendiği
gibi Kişisel Verilerin Korunması Kanunu Tasarısı da hak ve özgürlükleri gözeten
bir yaklaşımdan çok uzakta olmuş oldu. Hükûmetin yine bildiğini okuyacağına
emin olsak da bu çatı altında tekrar belirtmek istiyorum: Sivil topluma
danışılmadan hazırlanan yasa ve politikaların toplum nezdinde hiçbir meşruiyeti
yoktur. 
Birleşmiş
Milletler ve Avrupa Konseyinin insan hakları sözleşmelerinin uygulanıp
uygulanmadığını denetleyen komiteler sürekli olarak Türkiye’de ülke nüfusunun
bileşimine ilişkin veri ve bilgi olmadığını raporluyor. Tasarıda “özel
nitelikli veri” olarak adlandırılan yani ayrımcılığa meydan verebilecek
bilgilerin toplanması, farklı grupların özel ihtiyaçlarının tespit edilmesi ve
ayrımcılıkla mücadelede oluşan boşlukların ya da eksiklerin giderilmesi
açısından oldukça önemlidir ancak burada bu verilerin kişilere yönelik
ayrımcılığı körükleyecek şekilde ifşa edilmemesi için gerekli güvenlik
önlemlerinin alınması gerekiyor. Hele ki kamu kurumlarının Ermeni, Rum, Süryani
ve Yahudi yurttaşlara soy kodu atayıp fişlediği tartışmaları gündemdeyken bizim
yasa yapıcılar olarak bu konuda çok daha dikkatli davranmamız gerekiyor. Yapacağımız
yasa, soy kodu tartışmalarını sonlandırmalıdır ve insanların özel nitelikli
veriler nedeniyle hizmetlerden mahrum bırakılmasını önlemeli, bu konuda gerekli
cezai yaptırımları getirmelidir. 
Her
ne kadar, Hükûmet üyeleri, kanunun hak ve özgürlükleri, saygıyla, uluslararası
standartları esas alan bir yaklaşımı barındırdığını ileri sürse de HDP Grubu
olarak bizler yeni bir fişleme yasasının yakın olacağını düşünüyoruz. Mevcut
tasarıda az önce bahsedilen gereklilikler hiçbir şekilde dikkate alınmamış ve verilerin
korunmasına dair o kadar geniş bir istisnalar listesi getirilmiş ki
bilgilerimizin isteğimiz dışında toplanması ve işlenmesinden kaçma şansımız
kalmamıştır. Tasarıda sıralanan istisnalar kişisel verilerin korunmasını
neredeyse imkânsız kılıyor. Özellikle Türkiye’deki güvenlikçi zihniyet
aracılığıyla muğlaklaştırılan kamu düzeni gibi kavramların ileri sürülmesi veri
güvenliğini ve özel yaşamın gizliliğini tehlikeye atmaktadır. Biliyorsunuz,
şimdiye kadar başımıza ne geldiyse kamu düzeni gibi herkesin kendi tarafına
çektiği şartlar yüzünden geldi. Tasarı bu hâliyle yurttaşların istihbari amaçla
fişlenmesine yasal zemin hazırlama riskini taşımaktadır.
Sayın
milletvekilleri, tasarıda referans olarak gösterilen Avrupa Birliği
direktiflerinde ifade özgürlüğü ile kişisel verilerin korunması normlarının
uzlaştırılması için istisnalar getirilmesi gerektiği belirtilmiştir. Bu
şekilde, gazetecilik, sanat ya da edebiyat faaliyetleri bağlamında, ifade
özgürlüğünü ihlal etmemek için kişisel veriler işlenebilir. Bizim tartıştığımız
kanun tasarısının istisnalar bölümünde “ifade özgürlüğü” kavramı geçse de yine
bu özgürlüğe çokça koşul getirilerek bu hakkın da içi boşaltılmıştır. Millî
savunma, millî güvenlik, kamu güvenliği ve kamu düzenini ihlal etmeme şartı
ifade özgürlüğü hakkının kullanımını neredeyse imkânsız kılmaktadır. Tasarıda
yer verilen bu sınırlandırmalarla gazetecilerin mesleklerini yapmaları
zorlaştırılmaktadır. Bu şekilde, kamuoyunun haber alma ve gerçekleri öğrenme
hakkı tehlikeye atılmaktadır. 
Diğer
bir konu ise 21’inci maddede belirtilen kurul konusudur. Tasarıda, kişisel
verilerin korunması için yetkilendirilen kurum Türkiye'nin uluslararası
sözleşmelerden doğan yükümlülüklerinden birisidir. Ancak bu kurum belirlenirken
özerkliğe ve bağımsızlığa özen gösterilmesi gerekir. Ne var ki Hükûmet,
Türkiye’deki her kişi ve kurumda olduğu gibi, Kişisel Verileri Koruma Kurumunu
da zapturapt altına almayı planlamaktadır. İdari ve mali özerkliğe sahip
olacağı belirtilen Kişisel Verileri Koruma Kurumunun yönetim organı olan
Kişisel Verileri Koruma Kurulunun tamamının iktidar tarafından seçilmesi
öngörülüyor. 4 üyenin Bakanlar Kurulu, 3 üyenin de Cumhurbaşkanı tarafından
seçilecek olması kurulun bağımsız olmayacağını apaçık göstermektedir.
Türkiye’de yurttaşların devlete karşı güvensizliği ortadayken kişisel
verilerimizin, korunmasını geçtim, özerk olmayan bu kurul aracılığıyla âdeta
Hükûmetin kullanımına sunulacağından endişe ediyorum. 
Ayrıca,
kurul üyelerinin tam zamanlı kurum çalışanı olarak istihdam edilecek olması ve
resmî ya da özel başka bir görev alamayacak olmaları üyelerin bağımsız karar
vermelerini engelleyecektir çünkü işin içine kişisel çıkarlar girecektir.
Takdir edersiniz ki kamu kurumunda tam zamanlı maaşla çalışan kişilerin
ekonomik ve kariyer kaygılarını bir kenara atıp bağımsız ve gerektiğinde
Hükûmet aleyhine karar vermeleri neredeyse imkânsızdır. 
Kişisel
verilerin korunması Avrupa Birliğiyle ilişkilere bağlı olarak üç dört yılda bir
gündemimize getirilen bir konu hâline gelmiştir. Bu konu, en son geçen yıl
gündeme gelmiş, komisyonlarda tartışılmış ama sonrasında neden belirtilmeksizin
rafa kaldırılmıştır. Şimdiki kanunun da Avrupa Birliğiyle son dönemde yapılan
mülteci ve vize muafiyeti pazarlığının bir şartı olarak hızla hazırlandığı
apaçık ortadadır. 
Sözlerime
son verirken kişisel verileri koruma gayesindeki bir yasanın mutlaka ama
mutlaka insan onurunu, bireysel özgürlükleri ve özel yaşamın gizliliğini
gözeten bir nitelikte olması gerektiğini tekrar hatırlatmak istiyorum.
Teşekkür
ediyorum. (HDP sıralarından alkışlar)
BAŞKAN
– Teşekkür ederim Sayın Özgökçe Ertan.
Cumhuriyet
Halk Partisi Grubu adına Cemal Okan Yüksel, Eskişehir Milletvekili. 
Buyurun
Sayın Yüksel. (CHP sıralarından alkışlar)
Süreniz
yirmi dakikadır.
CHP
GRUBU ADINA CEMAL OKAN YÜKSEL (Eskişehir) – Sayın Başkan, değerli
milletvekilleri; evvela, Meclisin hemen yakınındaki elim terör saldırısında
hayatlarını kaybedenlere Allah’tan rahmet ve şu anda hastanelerde ecelle
pençeleşen askerlerimize de acil şifa diliyorum.
Sayın
Başkan, değerli milletvekilleri; 117 sıra sayılı Kişisel Verilerin Korunması
Kanun Tasarısı hakkında Cumhuriyet Halk Partisi adına görüşlerimizi belirtmek
üzere söz almış bulunuyorum.
Aslında,
bu kanunun adı “fişleme kanunu” olsaymış daha uygun olacakmış ama “Kişisel
Verilerin Korunması Kanunu” olarak adlandırılmasına da şaşırmıyoruz. Neden
şaşırmıyoruz, anlatacağım. “Kişisel verilerin korunması” dendiğinde sizin
aklınıza ne geliyor bilmiyorum ama bu kanunu hazırlayanların aklına ne geldiği
açık. “Kullarımız yani memleketteki herkes hakkındaki verileri özenle kaydedip
koruyalım.” diye düşünmüşler besbelli. “Aman, bu verilerin başına bir şey
gelmesin, lazım olduğunda, birilerinin canını yakmak gerektiğinde onun
hakkındaki verilere kolaylıkla ulaşalım ve kullanalım.” diye düşünmüşler,
kanunu da ona göre hazırlamışlar. Bu kanun, açık söylüyorum, George Orwell’in
ünlü 1984 romanına rahmet okutacak bir kanun. 1984 romanı, hatırlayacaksınız,
propaganda, denetim, yanlış bilgilendirme, gerçekliğin inkârı ve geçmişin
manipülasyonu yoluyla kontrol altında tutulan bir toplumu anlatıyor. 
Kitabı okumayanlar için kısa bir bilgi vereyim. George
Orwell 1984 romanında bir kâbus senaryosunu ele almıştır. Kişisel hak ve
özgürlüklerin yok edildiği, zihnin kontrol altına alındığı, düşünce ifade
özgürlüğünün olmadığı, insanların anbean gözetlendiği ve fişlendiği bir düzen
tarif edilmiştir. 1984’te totaliter ve baskıcı bir tek parti iktidarının
kontrolünde olan bir toplum anlatılır. Devlet her şeyi görür ve bilir, toplumun
tüm denetimine hâkimdir, ülke ise “big brother” yani büyük birader diye anılan
bir diktatör tarafından yönetilmektedir. Türkiye’de biri bizi gözetliyor diye
yayınlanan ama aslı Batı’da “big brother” yani büyük birader olarak
adlandırılan o ünlü televizyon programı da işte Orwell’in bu romanından
esinlenmiştir. Kitapta bütün evlerde, iş yerlerinde ve kamusal alanlarda tele
ekran denilen bir aygıt vardır. Bu aygıtla hem büyük biraderin propagandası
yapılmakta hem de kişiler buradan gözetlenmekte, dinlenmekte ve büyük biraderin
istemediği hâl ve hareketler fişlenmektedir. Büyük biraderin partisi iktidarını
sürekli gözetim, denetim, sıkı yönetim, zulüm, fişleme ve muhbirlikle
sağlamlaştırmıştır. Halk iletişim araçları yardımıyla gerçeklikten çok uzağa
sürüklenir, partinin menfaati neyi gerektiriyorsa ona inandırılır. Devletin
yenilgileri bile propaganda yayınları ile zafer edasında anlatılır. Örneğin,
romanda yok ama diyelim ki bir başka ülkenin uçağı düşürülse topluma bir zafer
kazanılmış gibi sunulur. “Biz ne yaptık, şimdi ne yapacaklar bize?” diye
korkulduysa saklanır. Uçağı düşürülen ülkenin artık elini kolunu sallaya
sallaya her istediğini elde ediyor olduğu gerçeği gizlenir. Bu parti her türlü
bilginin kontrolünü elinde bulundurur. Hatta gazetelerin ve kitapların eski
nüshalarını yeniden yazarak tarihi bile menfaatine göre değiştirir. Bir de yeni
bir dil icat edilmiştir. Kelimelerin anlamları partinin isteğine göre
belirlenmiş ve yeni dil adında kurgusal bir dil oluşturulmuştur. Kendilerinden
olmayan, fikirlerine zıt düşünce ve konuşmanın olmaması için özgürlük, devrim,
kişisel hak gibi kavramlar yeni dilden silinmiştir. Böylelikle, iktidarın
aksine düşünceler oluşamayacaktır. Bu yeni dilde sözcükler partinin kastettiği
şeyi anlatmaktadır. Mesela, barış bakanlığı savaşları düzenler, bolluk
bakanlığı kıtlıkla, sevgi bakanlığı işkenceyle iştigal eder, gerçek bakanlığı
ise büyük biraderin ve partinin yalanlarını topluma yayar. Devlet sürekli
barıştan söz ederek karışıklık çıkarır, bolluktan söz ederek üretimi azaltır,
yiyecekleri kısıtlar, demokrasi ve sevgiyi, kardeşliği dilinden düşürmez ama
toplumu ayrıştırır, böler, işkence yapar. Devletin senaryosunda katliamlar
vardır. Bu kabus senaryosundaki düşünce polisi, partinin istediği gibi
düşünmeyenleri belirleyip sindirmekle görevlidir. İnsanların birbirini
ispiyonlamaları sağlanarak ortak hareket etmeleri engellenir. George Orwell bir
mülakatında “Kitabımda anlattığım toplumun bir gün var olup olmayacağını
bilmiyorum ama bunun benzerlerinin geleceğine inanıyorum.” demişti.
Şimdi
gelelim, Meclis kürsüsünden, 1948 yılında bir bilim kurgu romanı olarak
yazılmış bu romana neden bu kadar süre ayırdığımıza. Orwell haklı çıktı.
Tarihte, 1984 romanı yayınlanmadan önce de sonra da pek çok kişi, pek çok
iktidar, Orwell’in tarif ettiğine benzer yönetimler kurmaya teşebbüs etti ama
bildiğim kadarıyla bu konudaki hiçbir teşebbüs AKP iktidarı kadar yüksek
performans sergilemedi. Yani, AKP iktidarı zaten, oylarınıza sunulacak bu kanun
teklifinden önce de Orwell’in anlattığı kabusu hayata geçirmek konusunda
kendisinden önceki bütün iktidarlara fark atmıştı. Dünya rekoru sahibi bir
iktidara sahibiz. Bu rekorla övünülür mü övünülmez mi takdirlerinize
bırakıyorum ama rekorun sahiplerinin, kendi rekorlarını geliştirme, tarihe bu
şekilde geçme konusunda kararlı oldukları görülüyor. Anlaşılan o ki onlar
performanslarından memnunlar ve performanslarını bu kanunla taçlandırmak
istiyorlar. Aslında AKP iktidarı, Orwell’in hayal gücünün ötesine geçme
konusunda bugüne kadar çok mesafe kaydetti. Örneğin, Orwell’in romanındaki yeni
dil gibi AKP iktidarı da yepyeni bir dil kullanıyor; bizim anamızdan,
babamızdan öğrendiğimiz, okullarda Türkçe derslerinde öğrendiğimiz dile pek
benzemiyor AKP’lilerin dili. Ekmek fiyatlarına zam yapıyorlar örneğin, “zam
gelmedi, fiyatlar arttı” diyorlar. Doğuda sivil vatandaş canının derdine
düşüyor, nesi var nesi yoksa geride bırakıp kaçıyor, “kaçmadılar, yerlerini
değiştirdiler” deniyor. Bizim bildiğimiz dile benziyor dilleri, grameri Türkçe
gramerini andırıyor, kelime haznesi az çok aynı ama yeni dilde kelimeler
bambaşka anlamlara geliyor. Cumhurbaşkanı, örneğin bence “Yabancı dil biliyor
musunuz?” diye sorulduğunda, “yok” deme mahcubiyetinden kurtuldu. Artık “Yeni
dil biliyorum.” diyebilir çünkü bu dil yabancı bir dil. Gazetecileri hapse tıktıktan
sonra, cezaevlerindeki gazeteci sayısı tavan yapmışken “dünyada en çok basın
özgürlüğü Türkiye’de” deme imkânı sağlayan bir dil bu dil. 1984 romanında da,
işi işkence yapmak olan bakanlığın adı Sevgi Bakanlığıydı hatırlatırım.
Bizimkiler Orwell’i yaya bırakalı çok oldu. Güvenlik güçleri yakalayıp adalete
teslim etmeleri gereken teröristi öldürüp polis aracının arkasından
sürüklüyorlar. O kadar tiksindirici bir manzara ki yandaşları bile inanmıyor,
“fotomontaj” diye manşet atıyorlar. Ama sonra videosu yayınlanıyor, kimse montaj
zannetmiyor. 
Orta
Çağ’ı hatırlatan vahşet görüntülerine her gün yenileri ekleniyor. Ama
Cumhurbaşkanının, Başbakanın hemen her konuşmasında bir “medeniyet” kelimesi
geçiyor. Vahşet diz boyu ama “medeniyet” lafından bile AKP sayesinde tiksinir
olduk. Şaşırıyor muyuz? Şaşırmıyoruz. Onların farklı bir dil kullanmalarına
çoktan alıştık. O dili bilmiyoruz ama onların başka bir dil kullanıyor olduğunu
öğrendik. Bizim bildiğimiz dilde medeniyet şehir demek, kent demek. Tankları
sokup kentleri yıkarken, kasten tam da o sırada, medeniyet lafı ediyorlar.
Buradan anlıyoruz ki yeni dilde medeniyet kelimesi insanlığın ta kentleşme
öncesine, vahşet dönemlerine dönmesi anlamına geliyor. 
Yaşlı
bir kadın sokak ortasında vuruluyor, can çekişe çekişe ölüyor. Evlatları çıkıp
içeri alamıyorlar, çünkü keskin nişancılar onları da vurabilir. Sadece son
birkaç ayda olanlardan bahsetmiyorum. Çocuğu öldürülmüş bir anne miting
meydanlarında yuhalatılıyor. Soma’da, yakınlarını maden kazasında kaybetmiş insanlar
tekmeleniyor. Ya da “Gel lan buraya İsrail dölü” sözleriyle vatandaş
tokatlanıyor. Zulmün, gaddarlığın sınırları zorlanıyor. “Ne oluyor?” diye soran
olursa, “Merhamet” deniyor. Allah hepimizi Erdoğan’ın, Davutoğlu’nun, bu yeni
dilin merhametinden korusun. (CHP sıralarından alkışlar)
FUAT
KÖKTAŞ (Samsun) – Sen dilini düzelt be! 
CEMAL
OKAN YÜKSEL (Devamla) – Sonra, yemin konusu var örneğin. (CHP sıralarından
alkışlar) Yemin Türkçede ne anlama geliyor? Neyi yapacağın, neyi yapmayacağın
konusunda namusunu ve şerefini ortaya koyarak söz vermek anlamına geliyor. (AK
PARTİ sıralarından gürültüler) 
MEHMET
HABİB SOLUK (Sivas) – Ya, bu gece de provokasyon yapıyorsun.
CEMAL
OKAN YÜKSEL (Devamla) – AKP cenahı için ne anlama geliyor? Neyi
yapmayacaklarına söz verdilerse onu yapacaklarına, neyi yapacaklarına söz
verdilerse onu yapmayacakları anlamına geliyor. 
Tarafsızlık
konusuna hiç girmiyorum, çok utanırsınız. 
FUAT
KÖKTAŞ (Samsun) – Yuh!
ALİ
ÖZKAYA (Afyonkarahisar) – Ya yapma be kardeşim. Dilini düzelt de konuş. Hiç
yakışmıyor. 
CEMAL
OKAN YÜKSEL (Devamla) – Dile ne yaptıkları, dilimize ne yaptıkları hakkında
daha saatlerce konuşulabilir, binlerce örnek verebilirim. 
MEHMET HABİB SOLUK (Sivas) – Gene zehir saçmaya
başladın, bu gece de zehir saçıyorsunuz.
FUAT KÖKTAŞ (Samsun) – Salya akıyor ağzından, salya!
CEMAL
OKAN YÜKSEL (Devamla) – Hiç de zor olmaz çünkü ağızlarını her açtıklarında aynı
şeyi yapıyorlar, başka bir dilde konuşuyorlar. (AK PARTİ sıralarından
gürültüler) 
MEHMET
HABİB SOLUK (Sivas) – Bu gece yapma be! Terbiyesiz!
BAŞKAN
– Sayın Yüksel, bir saniye. 
FUAT
KÖKTAŞ (Samsun) – Sayın Başkan, hakaret ediyor. 
BAŞKAN
– Sayın milletvekilleri, lütfen, hatip kendi görüşünü ifade ediyor. (AK PARTİ
sıralarından gürültüler)
ADNAN
BOYNUKARA (Adıyaman) – Hakaret görüş bildirmek değildir, Cumhurbaşkanına
hakaret ediyor. 
BAŞKAN
– Sayın milletvekilleri, rica ediyorum, böyle bağırıp çağırmak yok efendim,
nereden çıktı bu usul? Görüşlerine katılmayabilirsiniz, çıkarsınız burada
konuşursunuz siz de. 
FUAT
KÖKTAŞ (Samsun) – Konuyla alakalı bir cümle söylesin. 
BAŞKAN
– Buyurun Sayın Yüksel. 
CEMAL
OKAN YÜKSEL (Devamla) – Sevgili Başkan, konuşma süremden çalınan iki dakikanın
eklenmesini talep ediyorum. 
BAŞKAN
– Konuşma sürenize gerekli ilaveyi yapacağım Sayın Yüksel, devam edin efendim. 
CEMAL
OKAN YÜKSEL (Devamla) – Ama “1984” romanıyla tek benzerlik yaptıklarının tam
tersini koro hâlinde söylemek değil. (CHP sıralarından alkışlar) Tarih de
durmadan yeniden yazılıyor. Romanda, aslında o anda savaş hâlinde oldukları bir
ülkeyle ittifak kurup diğer bir ülkeye savaş açtıklarında arşivleri
değiştiriyorlar, sanki hep eski müttefikleriyle savaşmışlar gibi yapıyorlar.
Hâlbuki, kısa süre önce, şimdi savaş açtıkları ülkeyle ittifak hâlinde
diğerlerine karşı savaşmışlardır. 
Türkiye
de, biliyorsunuz, çoktandır bu hâlde. Dün dediklerinin tam tersini söylemekten
utanmadıkları için, gazete niyetine yayınladıkları şeylerin arşivlerini
değiştirmeye tenezzül bile etmiyorlar. Orwell, besbelli, “1984” romanındaki
“Büyük Birader”in, “Yahu, dün bunun tam tersini söylemiştik.” denmesinden
utanacağını varsaymış, bu yüzden diktatörü kayıtları değiştirme zahmetine
sokmuş. Ama bizimkiler Orwell’in antiütopyasına rahmet okutuyor. Hiç utanmaları
olmadığından dün dediklerinin tam tersini bugün rahatlıkla söyleyebiliyorlar.
“Ama dün” deseniz pişkin pişkin yüzünüze bakıyorlar ama Orwell bunları görseydi
herhâlde arşivleri değiştirme işini icat etmezdi. 
Avrupa Birliğiyle dosttuk; hatırlayan var mı? Sonra
Gezi eylemleri oldu; AB bir numaralı düşmanımız oldu. Şimdi, Merkel’i yeniden
altın varaklı koltuklarda ağırlıyor, hatları gösteriyoruz saraydaki gururla.
Yarın ne olur bilmek mümkün değil ama nasılsa gerektiğinde Avrupa’ya övgüler
düzecek gerektiğinde yerden yere vuracak omurgasız bir koro var. 
Bir ara en sıkı müttefikimiz Rusya idi, Putin idi,
“Kardeşim Esad” ile can dost idik. Şimdi bakıyorsunuz Putin’in, Esad’ın dostu
olmak insanlık suçuymuş gibi anlatılıyor. Dün izzetle ağırladıkları,
besledikleri YPG bugün şeytanın ta kendisi. Bütün dış politikamız YPG
düşmanlığı üzerinden şekilleniyor. İsrail’le yaşanan fırtınalı aşka hiç
değinmiyorum. Neredeyse haftada bir, eski bir dost düşman oluyor. Üstelik bu
tutum sadece dış politikayla sınırlı da değil, paralel yapıyla kol kolaydılar,
cemaatin devlet içinde yapılanmasını desteklediler, şimdi sanki hep
düşmanmışlar gibi davranıyorlar, mahalle kavgasında söylenmeyecek sözleri o
zamanki pirleri Fethullah Gülen hakkında söylüyorlar. 
“Kardeşim Abdullah Gül”ün başına gelenler de malum.
Partiye dönemesin diye bütün teamülleri zorladılar. Arınçlar, Çelikler…
Saymakla bitmez. Tıpkı 1984’te olduğu gibi düşmanlar durmadan değişiyor,
değiştikçe gazeteciler, AKP’nin omurgasız borazanları propaganda araçlarında
sanki şimdiki düşmanlarıyla hep düşmanlarmış gibi yaygara koparıyor. 
Ne
dilin ırzına geçilmesinin ne de tarihin yeniden yazılmasının örnekleri saymakla
bitmez ama bir şey eksikti. 1984 kabusunun tamamlanması için vatandaşları
kontrol etmeye yardımcı olacak tele-ekran benzeri yeni teknolojiler gerekiyordu
ama Orwell’in tahmininin aksine televizyon teknolojisi değil bilgi işlem
teknolojisi gelişti. Dolayısıyla her eve tele-ekran koyamıyorlar,
televizyonların yardımıyla evlerin içini gözetlemiyorlar ama dediğim gibi,
dünya tarihinde benzeri görülmemiş bir denetim toplumu kurmak konusunda
olağanüstü kararlılar. İşte, nihayet Kişisel Verileri Koruma Kanunu’yla bu
eksiklik tamam edilecek. Herkesin gözü aydın, büyük birader bizi gözetleyecek,
tele ekranlar aracılığıyla değil ama çağdaş dünyada kaçınılmaz olarak arkanızda
bırakmak zorunda kaldığınız veriler yardımıyla gözetleyecek. Büyük birader bizi
zaten gözetliyordu, zaten fişleniyorduk ama bu kanun sayesinde, yaptıkları iş
kanuni bir hüviyet kazanacak. Neden bu zahmete girdiklerini de bilmiyorum. Ben
yaptım oldu anlayışıyla zaten bugüne kadar gelmişlerdi. Kendileri hakkında
ortaya dökülen “tape”leri, görüntüleri, haberleri siliyorlardı, silmeyenleri
içeri attırıyorlardı ama sizin, benim hakkımdaki bütün kayıtları gazete
görünümündeki propaganda malzemelerinde sızdırmakta hiç tereddüt etmiyorlardı.
Adaletle, hukukla hiçbir zaman işleri olmadı. Gerçi, bunların yeni dilinde
adalet ve hukuk kelimeleri bizim kastettiğimiz anlama da gelmiyor ama yine de,
arada sırada kanuna uygunluk, daha doğrusu kanuni kılıf bulma hevesine kapılıyorlar.

Bu
kanun öyle bir hevesin ürünü olabilir ama başlangıçta dediğim gibi, kişisel
verileri koruma denince sizin aklınıza gelen şeyleri kastetmiyorlar; hepimizin
hakkında her türlü veriyi güvendikleri bir kurula emanet etmek gibi bir
kasıtları var. Koruma mı? Koruma. Kaybolmaya karşı koruyacaklar çünkü ileride
bunlara ihtiyaçları var. Verilerin kaybolmaması gerekiyor çünkü yarın kimin
düşmanlaştırılacağı bilinemez. Şimdi, Gül’ün, Arınç’ın, Mahçupyan’ın yerini
almış olanlar, sanki hep orada kalacaklarını zannediyor olabilirler ama büyük
biraderin Türkiyesi’nde işler öyle yürümüyor. Herkesin bir son kullanma tarihi
var. İşte, o zaman bütün o kişisel veriler ona lazım olacak. Büyük birader,
Davutoğlu hakkındaki, Cem Küçük hakkındaki verileri çıkaracak arşivden, onların
yerine gelecek olanlara el altından verecek. Ebette asıl mesele bu da değil.
ÖMER
ÜNAL (Konya) – O CHP’de olur o, CHP’de sadece.
RAMAZAN
CAN (Kırıkkale) – Neye göre konuşuyorsun? Elinde ne var da konuşuyorsun?
CEMAL
OKAN YÜKSEL (Devamla) – Bu olup bitenden bizler gibi midesi bulanan, rahatsız
olan herkesin yazışması, dini, mezhebi, siyasi ve felsefi düşüncesi, etnik
kökeni, biyometrik ve genetik verileri, hatta cinsel hayatı kayıt altına
alınacak ki baş ağrıtmaya başlayan her kimse, onun hakkındaki veriler
yandaşlarına ya da savcılara, yargıçlara verilsin. 
FUAT
KÖKTAŞ (Samsun) – Genel Başkanın da o kasetle geldi, değil mi?
CEMAL
OKAN YÜKSEL (Devamla) - Evet, “1984” romanında bahsedilen kâbus ete kemiğe
büründürülüyor. Büyük birader bizi zaten gözetliyordu ama bundan sonra
gözetlemesinin kanuni bir dayanağı da olacak.
Sayın
milletvekilleri, “1984” romanını okumamış olabilirsiniz, filmini de izlememiş
olabilirsiniz. Okumamış ve izlememiş olanlar için söyleyeyim: Romanda tarif
edilen ülke içinde yaşanmayacak, nefes alınmayacak bir ülke; boğucu, kasvetli
bir ülke ve o ülkede Türkiye'den farklı olarak her şey kanunlara uygun olarak
yapılıyor. 
Türkiye'nin
büyük biraderinin kanuna uymak gibi bir hassasiyeti de yok. Türkiye'deki
kişisel verilerin kötü amaçla kullanımını engelleyecek mevzuat zaten vardı,
uygulanmıyordu. Büyük biraderimizi bağlamıyordu yani. Ama bizim bir kanuna
ihtiyacımız var, doğru, gerekiyor ama o kanun bu kanun değil. Önünüzdeki kanun
vatandaşın kişisel verileri, iktidarın keyfine göre kullanmasına engel değil.
Burada bir yeni dil saptırması olmayabilir. Vatandaşı kişi olarak değil kul
olarak görüyorlar ya, kullarımızın her şeyi gibi verileri de bize helal diye
düşünüyor olabilirler. Kişi olan biziz, kanun da zaten bizim verilerimizi vatandaştan
korumalı ama vatandaşın verilerini kullanmaktan bizi alıkoymamalı diye
düşünüyor olabilirler. 
Yaklaşık
yirmi dakikadır, tüm bu anlattıklarıma rağmen bu heyetin uyarılarımızı dikkate
alıp vatandaşa saygı duyarak önergelerimizi kanunlaştırma ihtimalini çok düşük
görüyorum. Ama yine de 11 yaşındaki kızımın kendisini “kul” olarak değil “kişi”
olarak gören hükûmetlerin kanun yaptığı ve uygulandığı bir ülkede büyüyeceğine
dair ümidimi koruyorum.
HÜSNÜYE
ERDOĞAN (Konya) – Biz de Allah’a kul olacağız, hiç kimseye değil. 
CEMAL
OKAN YÜKSEL (Devamla) - Arkadaşlar, gelin ellerinizi bir kere büyük biraderiniz
için değil halkımız için kaldırın. Bu kanunu olması gerektiği gibi geçirelim.
AHMET
UZER (Gaziantep) – Sen aklını kendine sakla. 
CEMAL
OKAN YÜKSEL (Devamla) - Saygılarımı sunuyorum. (CHP sıralarından alkışlar)
BAŞKAN
– Teşekkür ederim Sayın Yüksel. 
COŞKUN
ÇAKIR (Tokat) – Sayın Başkan…
BAŞKAN
- Sayın Çakır…
COŞKUN
ÇAKIR (Tokat) – Sayın Başkan, hatip konuşmasında AK PARTİ’liler için
“yeminlerinde söz verdiklerinin tersini yapmak” suretiyle hakaret etmiştir.
Sataşma vardır, 69’a göre söz istiyorum. 
BAŞKAN
– 69’uncu maddeye göre size söz veriyorum Sayın Çakır. 
Buyurun.
(AK PARTİ sıralarından alkışlar)
Süreniz
iki dakikadır. 
VIII.- SATAŞMALARA İLİŞKİN KONUŞMALAR
(Devam)
15.- Tokat Milletvekili Coşkun Çakır’ın,
Eskişehir Milletvekili Cemal Okan Yüksel’in 117 sıra sayılı Kanun Tasarısı’nın
tümü üzerinde CHP Grubu adına yaptığı konuşması sırasında AK PARTİ Grubuna
sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan. 
Tarih
bazen bize böyle çok ironik fotoğraflar sunuyor. Buradaki hazırunun yani 550
milletvekilinin -hepsi burada olmasa bile- eminim ki büyük çoğunluğu Orwell’ı
da “1984”ü de onun “Domuzlar Diktatöryası”nı da yahut hayvanlar diktatöryasını
da çok iyi bilir, okumuştur. 
Değerli
arkadaşlar, biliyorsunuz, George Orwell “1984”ü sosyalizme karşı yazmıştır ve
kitap yazıldıktan sonra da “Sosyalizme hakaret ediyor.” diye suçlanmıştır. (AK
PARTİ sıralarından alkışlar)
Şimdi,
bunu sosyalist olduğunu iddia eden, sol olduğunu iddia eden, solda yer aldığını
iddia eden bir arkadaşımızın, bir vekilin anlatmasına burada hangi kavramı
seçeyim diye düşünüyorum; en sonunda söyleyeceğim şey, sadece gülüyorum, ironik
bir durum çünkü başka bir şey değil, dolayısıyla, bunu konuşmaya bile hacet
yok.
Yeminlerimizin
tersini yapma meselesine gelince, asla yeminlerimizin tersini yapmayız; neye
yemin etmişsek onun gereğini yerine getiririz.
Fakat
değerli arkadaşlar, ikinci bir kelimeyi hatip kullanmıştır ki bu kabul
edilemez. “Utanmaları yok.” demek, ne demek? Utanmak insanoğluna verilmiş en
özel hasletlerden birisidir. Hayvanla insanı ayıran yegâne, yegâne olmasa bile
bir elin parmakları kadar hususiyetten, özellikten birisi utanmaktır, arlanmaktır.
Eskiler şöyle söyler: “Vel hayâ, vel iman!” hayasızda ne din var, ne iman! 
Saygılarımla.
(AK PARTİ sıralarından alkışlar) 
BAŞKAN
– Teşekkür ederim Sayın Çakır. 
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kişisel Verilerin Korunması Kanunu
Tasarısı ve Adalet Komisyonu Raporu (1/541) (S. Sayısı: 117) (Devam)
BAŞKAN
– Milliyetçi Hareket Partisi Grubu adına Kadir Koçdemir, Bursa Milletvekili. 
Buyurun
Sayın Koçdemir. (MHP sıralarından alkışlar) 
MHP
GRUBU ADINA KADİR KOÇDEMİR (Bursa) – Sayın Başkan, değerli milletvekilleri; 117
sıra sayılı Kişisel Verilerin Korunması Kanunu Tasarısı’nın geneli üzerinde
Milliyetçi Hareket Partisi Grubu adına söz almış bulunuyorum. Sözlerimin
başında Divanı ve yüce Meclisi saygıyla selamlıyorum. 
Yine,
bugün yaşadığımız elim olayda hayatını kaybeden vatandaşlarımıza Cenab-ı
Allah’tan rahmet, yaralılara acil şifalar diliyorum ve yine Cenab-ı Allah’tan
bunun son olmasını niyaz ediyorum. 
Bugün
görüşmekte olduğumuz kanun tasarısı Anayasa’nın 20’nci maddesi üçüncü
fıkrasında düzenlenen bir konunun gereğini yerine getirmek üzere
hazırlanmıştır. Geç kalınmıştır ama aradan bu kadar yıl geçtikten sonra temel
kanun statüsüne tabi tutularak buradan alelacele geçirilecektir. Biz Milliyetçi
Hareket Partisi Grubu olarak bu tür kanunların alelacele geçirilmesinin yanlış
olduğunu düşünüyoruz ve geçmişte böyle tazyikle geçirilen kanunlar üzerinde
hemen çok kısa bir zaman geçtikten sonra yapılan değişiklikler de bu kanaatimizi
teyit etmektedir. 
Kıymetli
arkadaşlar, özel ve kamusal alan ayrımı demokrasinin optimum bir şekilde çözmek
zorunda olduğu temel konulardan biridir. Çünkü, özel hayat hürriyetin ön
şartıdır. Özel hayatın, mahremiyetin, gizliliğin olmadığı bir yerde ne kişilik
ne şahsiyet ne insan ne de hürriyet söz konusu olabilir. Bunun iyi bir şekilde
düzenlenmesi gerekir. Ancak, son zamanlarda sadece ülkemizde değil, bütün
dünyada kitle iletişim araçlarının, teknolojinin gelişmesiyle birlikte kamusal
hayatın alanını genişlettiği ve özel hayatın gizliliğine müdahalelerin kolay ve
yaygın hâle geldiğini görüyoruz. Özel hayat o kadar önemlidir ki Kur’an-ı
Kerim’de bile “Evlere arka kapılarından girmeyin, ön kapılarından girin.” diye
buyurulmaktadır.
Yaşamanın
önemli sebeplerinden, gayelerinden birini… Biliyorsunuz, Fuzuli “Her ne var aşk
imiş bu âlemde İlim kıylü kâl imiş.” diyor. Ama, yine bir halk türkümüz
sevdanın bile sırla olacağını söylüyor. 
Bugün
benden önceki konuşmacı arkadaşlarım da belirtti, sırrın, mahremiyetin
kalmadığı bir ortamdayız ve buna bakışta da bizim dünyadaki genel trendden
olumsuz manada ayrıldığımız bir nokta var. Çünkü, Türkiye'de gücü ele
geçirenler, iktidarı ele geçirenler yeri geldiğinde özel hayatın gizliliğinin
ihlalini, araçsal bir şekilde bundan faydalanma yolunu tercih
edebilmektedirler. Apaçık özel hayata ait olan şeylerde bile “Ne özeli
kardeşim, bu genel.” diye devletin en başından beyanlar yapılabilmektedir. 
Gerçekten
de temel hak ve hürriyetler yakın zamana kadar devlete karşı gelişmiş bir alan
idi. Yani, insanların temel hak ve hürriyetleri, daha çok, güç kullanma
monopolünü elinde bulunduran devletten emin olma, devletin bu alana
müdahalesini engelleme temelinde gelişiyordu. Ama, son yıllarda artık devletten
değil, devletle birlikte korunma söz konusu. Çünkü, özel firmalar, işletmeler,
terör örgütleri, diğer gruplar temel hak ve hürriyetleri daha kolay ihlal
edebilir hâle gelmiştir ve burada arz etmeye çalıştığım gibi, bizim bir yaklaşım sorunumuz
vardır. Bu yaklaşım sorunu kendisini bugün görüştüğümüz kanunda da
göstermektedir. Size bir iki örnek vermek istiyorum.
Avrupa devletlerinde anayasa mahkemeleri trafikte hız
sınırı ihlallerinin video kameralarla tespit edilmesini iptal ettiler. Çünkü
bugünkü teknolojide trafikteki hız sınırı ihlallerini fotoğraf çekerek tespit
etme imkânı var. Hız sınırının saatte 70 kilometre olduğu bir yerde ben 70
kilometre hızla gidiyor isem hangi hakla benim aracım, benim ve benim yanımda
kimlerin olduğunun görüntüsü, plakası, o saatte oradan geçtiğim tespit
edilebiliyor? Bugün biliyoruz ki verdiğimiz bir plakanın son on gün içinde
nerelerden geçtiğini, trafik kurallarına uysa dahi tespit etmek mümkündür ve
bunu bugün Avrupa anayasa mahkemelerinin iptal ettiğini söylemeden Türkiye'de
söyleseniz “O zaman bu kadar suçu biz nasıl ortaya çıkaracağız?” derler. Yine,
başka bir örnek vereyim, Almanya’da iş yerlerindeki video kameraların
kaldırımdan 5 santim dahi görüntü alması yasaktır ama bizim emniyetimiz,
polisimiz bugün suçu aydınlatmayı tamamıyla iş yerlerindeki kameralara
bağlamıştır. Bu kameralar suçu engelliyor mu? Asla değil. Bu kameralar, MOBESE
kameraları dâhil, yoluyla ben bir suçun engellendiğini görmedim. Paris’teki bu
Mizah dergisine yapılan saldırının olduğu bölge hem bölge olarak hem de o bina bugün
teknolojinin düşünülebilecek bütün güvenlik tedbirlerinin uygulandığı bir bina
ama bütün bunlara rağmen, bütün bu gözetleme araçlarına rağmen orada bu saldırı
ve olay gerçekleştirilebilmiştir. Hatta eski bir mülki idare amiri olarak şunu söyleyebilirim: Teknolojiyi devreye
soktuğunuzda insanı devreden çıkarıyorsunuz ve hiçbir teknolojik imkân insanı
ikame edemiyor arkadaşlar. Bu, emniyette bilhassa böyle. Biz, terörle
mücadelede helikopterinden diğer teknik cihazlara kadar donattığımızda, insan
unsuru geri plana çekildiyse olaylar azalmak bir yana, artmıştır. 
Bu,
hayatın diğer alanlarında da böyle, sonuçlarını burada bir araştırma
komisyonuyla lütfen tespit edelim. Mesela, okullarımızı teknolojik cihazlarla
doldurduk, acaba uluslararası sıralamada Türk millî eğitiminin yerinde bunun
nasıl bir etkisi olduğunu görelim. Türkiye için de tren vagonunun sonunda
bazıları vagonun en önünde oturacak, bazıları sonunda oturacaktır; biz, kendi
çocuklarımızı bir şekilde bir sıralamaya tabi tutacağız ama belirleyici olan
uluslararası sıralamalardır ve 14-15 yaşındaki çocuklarımızın yeteneklerini,
eğitimini ölçen PISA araştırmalarında Türkiye sürekli geriye gitmekte, son
sıraları almaktadır.
Bu
yaklaşımdaki negatif yönde ayrılmamız kendini son zamanlardaki olaylarda da göstermektedir.
Hatırlayalım, Millî Eğitim Bakanlığında bir görevli 10 bin TL karşılığında
bütün öğretmenlerin ve Millî Eğitim Bakanlığı personelinin gizli bilgilerini
bir özel şirkete, öğretmenlere ürün pazarlayan bir şirkete satmıştı, yakalandı,
yargılandı ama yakalanıp yargılanamayan, Sosyal Güvenlik Kurumunda SSK
bilgilerinin verilmesiyle ilgili bir olay var. 
Yine,
bugünlerde güncel, dün çok konuşuldu, basın organlarında yer aldı, Emniyet
Genel Müdürlüğünde 80 milyon kişinin MERNİS kayıtları, kişisel bilgileri ve
ikamet bilgileri İnternet’e düştü, 22 gigabyte civarındaki bu veri, tespit
edilen -bilemiyoruz tabii- bazı iddialara göre, 1.500’e yakın insan tarafından
indirildi ve çekildi, daha önce de Yüksek Seçim Kurulunun seçmen bilgileriyle
ilgili veri tabanı yine kontrolsüz bir şekilde insanların ellerine geçmişti. 
Bugün
hepimizin cep telefonlarına rahatsız edici SMS’ler geliyor, bununla ilgili
sözde tedbir aldık, ama ben orta zekâlı, fakülte mezunu bir insan olarak, bana
gelen herhangi bir rahatsız edici SMS’i engelleyemedim. Bunlar imkânsız olan
şeyler değil, bütün bunları üst üste koyduğumuzda, sadece bu işe bakışla ilgili
bir husus. 
Biz,
bugün kişisel verilerin korunmasından söz ediyoruz, bırakın kişisel verileri,
biz devletin kamusal verilerini bile koruyamayan bir yönetim tarzıyla karşı
karşıyayız. 
30
Mart 2014 seçimlerinden iki üç gün önce, hatırlayınız, 4 kişi; birisi şu andaki
Başbakanımız o zamanki Dışişleri Bakanımız, birisi MİT Müsteşarımız, birisi
Dışişleri Bakanlığı Müsteşarımız, birisi Genelkurmaydan bir orgeneral olmak
üzere, bir odada konuşulanlar Türkiye'ye servis edildi. Yani bu devlet, en
önemli sayılacak konuşmalarını gizli tutamayacak derecede beceriksiz
düzenlemeler ve yönetimler altındaydı. 
Bu
konuşmaların servis edilmesi, 30 Mart seçimlerinde amaca hizmet edecek şekilde
kullanıldı ve belli bir fonksiyonu da yerine getirdi. 30 Mart seçimlerinden
sonra, gazetelerde insan aklıyla dalga geçen bazı beyanları gördük. Denildi ki
“Efendim, yukarıdaki uçaktan dinlediler.”, “Helikopterle dinlendi.”, “Çantaya
konuldu.” İktidar partisinden arkadaşlarımız bu konuda bizi bilgilendirirlerse
sevineceğiz, bu soruşturma ne durumda? 
Eğer
devlet kendine duvarı öremediyse o zaman biz nasıl bir ülkede yaşıyoruz? Çünkü
birey olarak dedim ki özel hayat özgürlüğün, özel hayat hürriyetin baş
şartıdır. İnsanlığın en önemli icatlarından biri tekerlek ve ateşle birlikte
duvar ve o gizliliği sağlayacak hususlardır, devlet de bunu en iyi derecede
yapma durumundadır. Ama 27 Martta piyasaya düşen şeylerin peşine de kimse
düşmedi. 
Bugün
aceleye getirilmiş maddeler üzerinde hiçbir şey konuşamayacağımız, sadece
önerge vererek beşer dakika konuşmayla burada müzakere edeceğimiz bir metin
önümüze gelmiş durumdadır. Bu metinde, ben okudum, bazı tercüme düzensizlikleri
dahi kendisini gösteriyor. İyi bilirsiniz, kanunlarda “ve” yerine “veya” ya da
“ile” yazmanın, virgülü şuraya ya da buraya koymanın çok önemli sonuçları olur.
Bunu aceleye getirmemizin Avrupa Birliği süreciyle bir ilgisi olabilir,
bilmiyoruz. Orada da başka şeylerde de acele ediyoruz. Çünkü geçen gün okudum,
bize 3 milyar avro verileceği söyleniyor. Kiel’de “Dünya Ekonomi Enstitüsü”
diye bir enstitü 3 tane projeksiyon yapmış, bunlardan en olumlusu, gelen
mültecilerin en az yüzde 60’ı aynı yıl geri dönecekler ve en kötü senaryoda da
kalacaklar. Sadece Federal Almanya’ya mültecilerin maliyeti yıllık 25 milyar
avro ile 55 milyar avro arasında, sadece Federal Almanya. Biz 28 ülkenin yükünü
alıp 3 milyar avro… Onun da daha bir kuruşu geldiği yok. Fransa kendini bu
sistemden ayırdı, diğer ülkeler de buna yanaşmıyorlar. Onun uğruna eğer geri
kabul anlaşması ve onun arkasından vize muafiyeti gelecek diye bunları aceleyle
getiriyor isek o zaman yanlış yapıyoruz arkadaşlar. Onun için, bizim
teklifimiz, gelin, bu kanunları dünyadaki uygulamalarını, örneklerini, ortaya
çıkan sıkıntılarını da ele alarak… Üç ay sonra, altı ay sonra değiştirecek
şekilde yapmayalım. Biliyorsunuz, 17-25 Aralıkta ses kayıtları çıktıktan sonra
dinleme kararlarını çok zorlaştırdık ama çok fazla vakit geçmeden, HSYK filan
bizim kafamıza göre oluştuktan sonra, tekrar dinleme kararlarını yeni
mahkemeler ihdas ederek kolay yapılabilir hâle getirdik. Burada da yarın büyük
sıkıntılar, bedeller ödenmemesi için bu meseleye bakışımızı düzeltmemiz lazım. Ama,
her hâlükârda, bu kanunda göremediğimiz bir şeyi bilgilerinize arz etmek
istiyorum. 
Arkadaşlar,
bu kanunda bizim kusursuz sorumluluğu getirmemiz lazım. Emniyet Genel
Müdürlüğünde verilerin emniyette olması lazım. Emniyet Genel Müdürlüğünde olan
veriler eğer emniyette değil ise sadece yapanı, bundan menfaat elde edeni
bulmaya yönelmemeli, bu verilerin bizatihi dışarı çıkmış olmasından da
birilerinin yakasına yapışabilmeliyiz.
Biliyorsunuz,
tapu kütüğüne güven esası var. Oradaki kayda güvenerek yaptığınız iktisap
korunuyor. Bir gayrimenkulün, bir dairenin bile seyrüseferini, hareketini bu
kadar devletin kusursuz sorumluluğuna bağlıyor isek -ki Borçlar Kanunu’nda
istihdam edenin, hayvan sahibinin, araç sahibinin, bina sahibinin kusursuz
sorumluluğu var- devlet de bu bireysel verilerle ilgili kusursuz sorumluluğa
sahip olmalıdır. MİT, adam gibi MİT olmalı; Emniyet Genel Müdürlüğü, o verinin
emniyetini tutamıyor ise bunun hesabını muhakkak surette vermelidir. Onun için,
bu kanunun sorumlulukla, cezayla ilgili bölümlerinde kamu kurumlarının -bunu
özel sektöre de kullandırma durumu söz konusu- muhakkak surette kusursuz
sorumluluğunu sağlamak durumundayız.
İngilizlere
atfedilen bir atasözü var, diyor ki “Ucuz alacak kadar zengin değilim.”
Arkadaşlar, biz de acele edecek kadar çok vakte sahip değiliz. Lütfen şurada
neye el kaldırdığımızı, Türkiye’de insanların kaderi ve mahremiyeti ile özel
hayatıyla ilgili hangi sonuçlara yol açacağımızı, kimlere hangi yetkileri
verdiğimizi anlayalım, ondan sonra tabii ki aklımıza ne yatıyorsa ona göre
tercihimizi yapacağız, buradaki çoğunluğa da bütün Türkiye tabi olacaktır. Ama
bunu anlamak, zannediyorum önce kendimize, daha sonra bu topluma, çocuklarımıza
ve torunlarımıza karşı ciddi bir sorumluluğumuzdur diyorum.
Bu
kanunun aceleye getirilmeden, yaratacağı etkiler, sebep olacağı sonuçlar
dikkate alınarak burada müzakere edilip, ülkemiz için, insanlarımız için
hayırlı neticelere yol açacak bir düzenleme olması dileği ve temennisiyle
tekrar hepinize saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Koçdemir.
Siyasi
parti grupları adına konuşmalar tamamlanmıştır.
Hükûmet
adına, Adalet Bakanı Sayın Bekir Bozdağ konuşacaktır.
Buyurun
Sayın Bakan.
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri;
sözlerimin başında hepinizi saygıyla selamlıyorum.
Öncelikle, bugün akşam saatlerinde Ankara’da meydana
gelen menfur terör saldırısında hayatını kaybeden vatandaşlarımıza Allah’tan
rahmet, yakınlarına ve aziz milletimize başsağlığı diliyorum. Yaralı
vatandaşlarımıza Cenab-ı Hak’tan acil şifalar temenni ediyorum. Meclisimizin bu
terör saldırısı konusunda ortaya koyduğu ortak tavrın çok yerinde ve doğru bir
tavır olduğunu ifade ediyor, bu tavra katılan bütün grupları bu
yaklaşımlarından dolayı kutladığımı ifade etmek isterim. İnşallah, bundan sonra
ülkemizde böylesine menfur terör saldırıları bir daha yaşanmaz.
Değerli milletvekilleri, görüşmekte olduğumuz kanun
tasarısı, adı üstünde, Kişisel Verilerin Korunması Kanunu Tasarısı. Türkiye’de
böylesi bir yasa bugüne kadar yoktu. Kişisel veriler Türkiye’de işlenmiyor mu?
İşleniyor. Bazı özel yasalarda düzenlemeler var, o çerçevede işleniyor. Ama,
kişisel verileri koruyan, korumanın esaslarını, usullerini belirleyen,
yetkilileri, sorumluları tayin eden ve bu konuda vatandaşımıza yol gösteren bir
mekanizma ülkemizde yoktu, bunun da sıkıntılarını çok çektik. 2010 yılında
yapılan Anayasa değişikliğiyle herkesin kendisiyle ilgili kişisel verilerin
korunmasını isteme hakkına sahip olduğunu, bu hakkın kişinin kendisiyle ilgili
veriler hakkında bilgilendirilmeyi, bu verilere erişmeyi, bunların silinmesini,
düzeltilmesini talep etme ve amaçları doğrultusunda kullanılıp kullanılmadığını
öğrenme hakkını da kapsadığını açıkça ifade etti Anayasa hükmü ancak bunun uyum
yasası çıkarılamadı. Bu yasa, bir anlamda bunun uyum yasasıdır. 
Öte yandan, kişisel verilerin bugün hayatın her
alanında kullanılmış olmasına rağmen bu verileri işleyenleri kontrol edecek,
denetleyecek ve bu alanı düzenleyecek bir kurumsal yapı Türkiye’de yoktu, bu
yasa o kurumsal yapıyı ihdas etmektedir. 
Türk
Ceza Kanunu’nun 135’inci maddesi hukuka aykırı verilerin işlenmesini suç olarak
düzenliyor ancak kişisel verilerin işlenmesinin hukuka uygunluk hâllerini
düzenleyen bir hukuk metnimiz yoktu, bu yasa bir anlamda bunun da anayasasını
teşkil etmektedir. Türkiye'nin Avrupa Birliğine uyum sürecinde yapması gereken
konulardan birisi, bu yasayla bir noktada buna da cevap vermiş olacağız. 
Ayrıca,
Türkiye'nin Avrupa bölgesel savcılık teşkilatı olarak bilinen EUROJUST ve
Avrupa Polis Teşkilatı olarak bilenen EUROPOL’le operasyonel iş birliği
anlaşması var fakat bu anlaşmanın gereğini bu anlamda bir kanunumuz olmaması
nedeniyle yeterince yerine getiremiyor ve bu anlaşmadan yeterince istifade
edemiyorduk.
Dışişleri
Bakanlığımızın yabancı ülkelerden vatandaşlarla ilgili istediği askerlik,
kimlik, vatandaşlık bilgileri veya o ülkelerin vatandaşlarıyla ilgili
bilgilerin paylaşımında sorunlar yaşanıyordu. 
Yine,
Türk iş adamlarının yurt dışında yaptığı yatırımlar ve yabancı iş adamlarının
Türkiye’de yaptığı yatırımlar nedeniyle kişisel veri paylaşımına ihtiyaç
duyulması hâlinde, kanunun olmaması nedeniyle veri paylaşımı yapılamıyor, bu da
pek çok ciddi sorunlara yol açıyordu. Bu ve benzeri pek çok ihtiyacı karşılamak
gerekçesiyle bu kanun tasarısı Meclisimizin huzuruna getirildi.
Bu
kanun tasarısının yola çıkış tarihi nedir biliyor musunuz? 1989. Türkiye,
kişisel verileri koruma konusunda bir kanun hazırlamak üzere ilk komisyonu
1989’da kurmuş. Aradan tam yirmi yedi yıl geçmiş, bu tasarı bugün Genel Kurulun
huzurunda. Çalışılmış, defalarca değişik hükûmetler komisyonları yenilemişler,
komisyonlar çalışmalara devam etmiş. AK PARTİ iktidara geldikten sonra bu
tasarı, 2006’da Bakanlar Kurulunun gündemine geliyor, 2008’de de ilk defa
Türkiye Büyük Millet Meclisine geliyor ancak kanunlaşamıyor, kadük kalıyor.
2011’den sonra kanun tasarısı yeniden hazırlanıp Türkiye Büyük Millet Meclisine
2014’te gönderiliyor ancak seçim nedeniyle yasalaşmayıp kadük kalıyor, yine Genel
Kurulun huzuruna gelemiyor.
Şunun
için söylüyorum: Bu tasarı, belki de bu çatı altında görüşülen kanun tasarıları
içerisinde en uzun süre konuşulan, en uzun süre tartışılan, en uzun süre
istişaresi yapılan, sivil toplumla, Avrupa Birliğiyle, pek çok kesimle bir
arayış neticesinde ortaya çıkan, müzakere sonucu ortaya çıkan bir kanun
tasarısıdır. O nedenle, bu tasarıya dönük “Konuşulmadan, acele bir şekilde
buraya geldi.” yaklaşımı, bence, bu tasarının hikâyesine baktığımızda isabetli
bir yaklaşım olarak durmamaktadır. Keşke her kanun tasarısı bu kanun tasarısı
kadar istişare edilebilse, o kadar da zamanımız olsa ama bunun kadar istişare
edilen kanun tasarısı sayısının ben çok da az olduğunu düşünüyorum. 
Tasarı
ne getiriyor diye baktığımızda; bu tasarı, bugün gerek kamu gerek özel sektörde
kişisel verileri işleyenlerle ilgili, asgari Anayasa gibi, kişisel verileri
işleme kurallarını ortaya koyuyor. Kişisel verileri işleyen, aktaran gerçek ve
tüzel kişilerin uyacakları usul ve esasları belirliyor. Hangi kurallara tabi
olarak, hangi şartlarda işleneceğini açık açık ifade ediyor. Veri işleme
faaliyetini disiplin altına alacak, herkesi istediği veriyi kendi belirlediği
şekilde değil, tasarıda öngörülen şekilde ve Kişisel Verileri Koruma Kurulunun
belirlediği ilkeler çerçevesinde işleyecek bir disipline, Avrupa Birliği
çerçevesinde bir standarda kavuşturmaktadır. 
Bu
tasarıyla ilgili büyük yanlışlıklar da yapılıyor. Nedir o? Bir: Bu kurumun,
Kişisel Verileri Koruma Kurumunun sanki kişisel verileri işleyecek bir kurummuş
gibi yanlış algısı var. Çok net ifade ediyorum: Kişisel Verileri Koruma Kurumu
veya Kişisel Verileri Koruma Kurulu herhangi bir kişisel veri asla
işlemeyecektir, kişisel verileri işleyecekler başkaları. Bu kurum ve kurul
bunun denetimiyle ilgili ve bu konuyla alakalı şikâyet ve başvuruları
denetlemek, gereğini yapmak, ilke ve esasları belirlemekle ilgili bir koruma,
bir denetim, bir düzenleme kurumu ve kuruludur; bunu özellikle ifade etmek
isterim. Ayrıca, kişisel verilerin Kişisel Verileri Koruma Kurulu nezdinde veya
onların uygun göreceği yerde veya Kişisel Verileri Koruma Kurumunda bir havuzda
toplanması diye bir şey de söz konusu değil. Böyle bir havuz yoktur, böyle bir
havuzda toplanma kesinlikle söz konusu değildir çünkü bu kurumun kanunda görevleri
açıktır, bunların arasında böyle bir şey yok. Her kurum, her gerçek, her tüzel
kişi işlediği veriyi koruyacak, yasaların öngördüğü süre içerisinde saklayacak
mekanizmaları kurmakla mükelleftir. Böylesi bir veri deposu asla söz konusu
değildir, bunu burada özellikle ifade etmek isterim.
Şimdi
“Bu kanun tasarısının getirdiği önemli ilkelerden biri, önemli yeniliklerden
biri nedir?” derseniz kişisel veri sorumlusunun belli edilmesidir. Her kurumda,
her tüzel kişi, her gerçek kişi kim kişisel veriyi işliyorsa orada mutlaka bir
kişisel veri sorumlusu olacak. Bunun anlamı ne? Kişisel verileri işlenen
kişileri aydınlatma yükümlülüğü bu kişisel veri sorumlusunda olacak. Kişisel
verileri korumakla ilgili hangi kurumda, hangi yerdeyse Kişisel Verileri Koruma
Kurulunun bu yasanın belirlediği çerçevede gerekli mekanizmaları kurma ve
önleme için gerekli tedbirleri alma görev ve yetkisi de bunda olacak.
Vatandaşlarımızdan herhangi birisi kişisel verilerle ilgili bir şikâyeti olduğu
zaman, bugün kime müracaat edeceğini bilmiyor; kimin yakasından tutacak, kimden
hesap soracak belli değil çünkü kişisel verilerden bir sorumlu yok. Hangi kurum
işledi, Bakana mı soracak, müsteşara mı soracak, genel müdüre mi soracak, belli
değil ama bu yasa tasarısıyla ilk defa vatandaşlarımıza yakasını tutacağı,
hesabını soracağı, kapısını çalacağı bir kişisel veri sorumlusu getirilmektedir
ve bu kişisel veri sorumlusu hesap verecek, vatandaşın sorduğu sorulara cevap
verecek, vatandaşımızın taleplerini değerlendirecektir, son derece önemli bir
görevi ifa etmektedir. 
Değerli
milletvekilleri, kişisel verilerin korunması bakımından önemli olan bir husus
da hukuka uygun işlenmiş olmasına rağmen bu, hukuka uygunluk sebeplerinin
ortadan kalkması, işlenme amaçlarının ortadan kalkması hâlinde bu verilerin yok
edilmesi, silinmesi hususudur. Kişisel verilerin ne kadar süreyle muhafaza
edileceği bu kanunda yazmıyor çünkü her veri için ayrı şeyler belli olabilir,
onu, Kişisel Verileri Koruma Kurulu tayin edecek ve kamuya ilan edecek, aleni
olacak, kişisel verilerle ilgili sorumlular bu süre dolduğu zaman resen bu
verileri imha edecek, yok edecek. Eğer imha etmez, yok etmezse ilgili kişinin
talebi üzerine de ne yapacak? Bu verileri yok edecek, silecek, imha edecek.
Yapmadığı zaman bunun yasal müeyyideleri var, cezaları var bu tasarıda. 
Ayrıca,
insanlarımız, kişisel verileri var mı, yok mu diye öğrenmek için, şimdi farklı
yerlere müracaat imkânı var ama somut bir muhatabı yok, şimdi muhatabını bulmuş
olacak. “Benimle ilgili veri var mı, varsa neler? Amacı doğrultusunda
kullanılıyor mu, kullanılmıyor mu?” Bakacak, amacı dışında kullanılıyorsa
onunla ilgili tazminat hakkı, suç duyurusunda bulunma hakkı, pek çok hakkı var
bu tasarıda, kurula şikâyet hakkı dâhil; bütün bunları kullanabilecektir. Eğer
eksik bilgi varsa tamamlattıracak, yanlış bilgi varsa düzelttirecek, silinmesi
gereken bilgi varsa bunu sildirebilecektir; bu da son derece önemli ve yeni bir
haktır, vatandaşımızın imkânlarını, kişisel verilerini daha güvenceli bir
şekilde koruma bakımından son derece önemli bir fırsattır. 
Yine, şikâyet ve başvuru müessesesi burada
düzenleniyor. Kişisel verilerle ilgili, vatandaşımız şikâyetini kişisel veri
sorumlusuna yapacak, talebini ona iletecek. Gerekli cevabı alırsa mesele yok
ama netice alamazsa Kişisel Verileri Koruma Kuruluna müracaat edecek. Kişisel
Verileri Koruma Kurulunun kararı bağlayıcı, onun gereği de ilgili kişiler
tarafından derhâl yerine getirilecektir. Bunun için bu tasarıyla güçlü bir
Kişisel Verileri Koruma Kurumu ve Kişisel Verileri Koruma Kurulu kurulmaktadır.

Bu
kurum idari ve mali özerkliğe sahip bir kurumdur. Kurumun bağımsızlığı sadece
idari, mali özerkliğe sahip olmasıyla ilgili değil, aynı zamanda bağımsız görev
yapmasıyla da alakalıdır. Şu anda bu kurum Başbakanlıkla ilişkili bir kurum olarak
düzenleniyor tasarıda. Tam bağımsız, hiçbir yerle bağlantısız düzenleyebilir
miydik? Anayasa’mızın 123’üncü maddesi idarenin bütünlüğü ilkesini düzenlediği
için, Anayasa’ya göre hiçbir yerle bağlı olmayan idari yapı içerisinde bir
kurum kurma imkânı maalesef yoktur. Şu anda bizde bağlı kuruluşlar var,
ilişkili kuruluşlar var. Bağlı kuruluşlar, esasında hiyerarşik bir yapıyla
bağlılığı ifade ediyor ama ilişkili kuruluş ise hiyerarşik yapı dışında esnek
bir ilişkiyi ifade ediyor. Esasında, sadece görüntüde bir bağlılığı, özde ise
tam bağımsızlığı ifade ediyor. Bu kurum kendi bütçesini kendi hazırlayacak, ne
Maliye Bakanlığının ne de bir başkasının denetimine sunmadan doğrudan Türkiye
Büyük Millet Meclisine sunacak ve Türkiye Büyük Millet Meclisinin onayından
sonra da kendi bütçesini dilediği gibi harcama imkânına sahip olacaktır. Bu
açıdan da bu kurum önemli bir güce sahiptir.
Kurumun
Başkanı ve kurumun üyeleri bağımsız bir şekilde görevlerini yapacak. Görev
süresi içerisinde üyelerden herhangi birinin görevden alınması söz konusu
değil, tasarı görevden alınamayacağını açık açık düzenliyor. Görev yaparken
herhangi bir makam, merci veya kişinin bu kurula emir, talimat, tavsiye ve
telkinde bulunamayacağı açıkça ifade ediliyor. Bütün bunlar bu kurulun görevini
bağımsız ve tarafsız bir şekilde yapması için yasaya konulmuş güvencelerdir.
Kurumun başkan ve üyeleriyle ilgili bir suç isnadı olduğu zaman soruşturma
izninin verilmesinin Başbakanın iznine tabi tutulması eleştiri konusu
yapılabilir ama bu bir güvencedir. Neden güvence? Kurulun başkanı ve üyeleri
görevlerini daha rahat bir şekilde yapsınlar, tarafsız, bağımsız, baskısız
yerine getirsinler diye onlar açısından bir başka teminat olarak
düzenlenmiştir. Bu da son derece önemlidir çünkü bizim idari yapımız içerisinde
soruşturma izni genellikle zaten belli amirler tarafından verilmektedir,
istisnai suçlardan da doğrudan soruşturma yapılabilmektedir. 
Bu
yasada önemli bir husus da istisnalar konusudur. Belki ileriki zamanda
konuşulacak ama istisnalarla ilgili birkaç hususu burada ifade etmekte fayda
görüyorum. İstisnalar sınırlı sayıdadır, bu istisnaları yasamızın ilgili
maddesine dercederken hem bu konudaki mevcut yürürlükteki direktifi hem
önümüzdeki günlerde yürürlüğe girecek olan taslak direktifi inceledik hem de AB
yetkilileriyle bu konuda görüşmeler yaptık. Bütün bunlar çerçevesinde, ayrıca
mukayeseli hukuku da inceleyerek oralarda bu konular nasıl düzenlenmiş, onlara
da bakmak suretiyle yasaya bu maddeyi yazdık. Şimdi, burada deniyor ki:
“İstisnalar var, bunlar herkesle ilgili kişisel verileri bu kanunun kurallarına
tabi olmaksızın tutabileceklerdir.” diye bir eleştiri var. Bu eleştiri şu
yönüyle doğru: Bu kanunun istisnalarına bunlar tabi olmayacak ama kim bunlar? 
Baktığınız
zaman bir tanesi Millî İstihbarat Teşkilatı. Dünyanın hiçbir ülkesinde millî
istihbarat teşkilatlarının kişisel veri işlemesi konusunda sınır koyan bir ülke
yok. Eğer bir ülke var, Türkiye o ülkeyi örnek almıyorsa o zaman Türkiye’yi
eleştirebilirsiniz, başkaları da eleştirebilir. Dünyanın her yerinde güvenlikle
ilgili, millî güvenlikle, kamu güvenliğiyle ilgili konularda istisnalar var,
direktifte istisnalar var, ilgili yasalarda istisnalar var. Biz bu yasalardaki
istisnalara, direktifteki istisnalara uyduk. Şimdi, bir istihbarat teşkilatını
düşünün, veriye ulaşamıyor; böyle bir istihbarat teşkilatı olabilir mi,
vazifesini yapabilir mi? Onun için, bu, bir zaruretten, ülkenin güvenliği için,
hepimizin huzur ve güvenliği için, istihbarat teşkilatımızın görevini rahat
yapabilmesi için konulmuş istisnadır.
Öte
yandan, biri, gazetelerimizin özgürce faaliyette bulunması, üniversitelerimizin
araştırma yapması, TÜİK ve benzeri anket yapan yerlerin anketlerini rahatlıkla
yapabilmesi için getirilmiş istisnalardır. Eğer biz bu istisnaları getirmemiş olsak
üniversitelerin araştırma yapma imkânı, gazetelerin haber ve yorum yapma imkânı
önemli ölçüde sınırlanmaktadır; bu onların daha rahat görev yapması için
getirilmiştir ancak hem bilimsel araştırma hem basın özgürlüğüyle ilgili konuda
da ayrıca pek çok kısıt da bu yasanın içerisine konmuştur. Bu istisnalar
zaruretten dolayı konan istisnalardır, bunu özellikle burada ifade etmek
isterim.
Sürem
doluyor. Sözlerimin sonunda şunu ifade etmek isterim: Bu yasa tasarısı bir
fişleme yasa tasarısı değildir. Bu yasa tasarısı, fişlemelere son verme,
fişlemenin panzehiri bir yasa tasarısıdır. Kim derse ki bu tasarıya “Fişleme
tasarısıdır.” insafsızlık yapıyor, bu tasarıya karşı haksızlık yapıyor, bu
düzenlemeye haksızlık yapıyor.
AYTUĞ
ATICI (Mersin) – Ben diyorum.
ADALET
BAKANI BEKİR BOZDAĞ (Devamla) – Fişlemelere son vermek, insanların kişisel
verilerinin haksız hukuksuz bir şekilde işlenmesini ortadan kaldırmak ve
kişisel verilerin yasal düzeyde -Anayasa’da olduğu gibi- korunmasını sağlamak
için bir düzen kurulmaktadır.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Bakan.
ADALET
BAKANI BEKİR BOZDAĞ (Devamla) – Bu yasanın getirdiği yeni düzenin hepimiz için,
milletimiz için hayırlı olmasını diliyor... 
AYTUĞ
ATICI (Mersin) – Hayırlı olmaz Sayın Bakan, hayırlı olmaz.
ADALET
BAKANI BEKİR BOZDAĞ (Devamla) – ...Parlamentomuzun bu yasaya vereceği katkılara
şimdiden teşekkür ediyor, yüce heyetinizi saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ederim Sayın Bakan.
CEMAL
OKAN YÜKSEL (Eskişehir) – Sayın Başkan... 
BAŞKAN
– Sayın Yüksel...
CEMAL
OKAN YÜKSEL (Eskişehir) – Efendim, Sayın Bakan biraz önce “Bu tasarının fişleme
olduğunu söylemek insafsızlıktır.” dedi. Ben kürsüden bunu söylemiştim, 69’a
göre sataşmadan söz istiyorum. 
BAŞKAN
– Sayın Yüksel, burada herhangi bir sataşma yok, sadece “insafsızlıktır” dedi,
bir görüş ifade etti. Burada 69’uncu madde kapsamında bir sataşma görmüyorum
ben. 
HASAN
TURAN (İstanbul) - Sataşmadan söz istemek ne kadar ayıp biliyor musun? Bütün
gün millete sataştın, sataşmadan söz istiyorsun. 
FUAT
KÖKTAŞ (Samsun) – Herkesi kendi gibi zannediyor, kör gibi dolmayı çift çift
yiyor. 
CEMAL
OKAN YÜKSEL (Eskişehir) – Sayın Başkanım, benim sözümün üzerine “utanmıyorlar”
lafından dolayı sataşmadan sayın grup başkan vekiline söz vermeniz karşısında
ben talebimde ısrar ediyorum. 
HASAN
TURAN (İstanbul) – Sen hareket ettin bir ton be!
COŞKUN
ÇAKIR (Tokat) – “Utanmaz”la aynı şey mi o?
BAŞKAN
– Sayın Yüksel, şimdi bakın, Sayın Çakır’ın o zaman ortaya koyduğu birçok
gerekçe vardı, bunlar 69’uncu madde çerçevesinde sataşmaya tekabül eden
gerekçelerdir. “Bu yasanın, bu tasarının fişleme olduğunu söylemek
insafsızlıktır.” şeklinde bir Hükûmet açıklamasını 69’uncu madde çerçevesinde
sataşma olarak değerlendirmiyorum. 
CEMAL
OKAN YÜKSEL (Eskişehir) – Takdir sizindir efendim, teşekkür ederim. 
BAŞKAN
– Ama, başka sataşmalar oldu, siz sanıyorum, onları sataşma olarak
değerlendirmediniz. 
CEMAL
OKAN YÜKSEL (Eskişehir) – Şahsımla ilgili…
BAŞKAN
– Teşekkür ederim. 
Şimdi,
şahıslar adına konuşmalara geçiyorum. 
Zeynel
Emre, İstanbul Milletvekili. 
Buyurun
Sayın Emre. (CHP sıralarından alkışlar) 
Süreniz
on dakikadır. 
ZEYNEL
EMRE (İstanbul) – Sayın Başkan, değerli milletvekilleri; 117 sıra sayılı
Kişisel Verilerin Korunması Kanunu Tasarısı’nın geneli hakkında şahsım adına
söz aldım, sizleri saygıyla selamlıyorum. 
Bu
kanun tasarısı Adalet Komisyonuna havale edildikten sonraki ilk toplantıda söz
aldık ve şunu ifade ettik: Bizler Cumhuriyet Halk Partisi milletvekilleri
olarak, Cumhuriyet Halk Partisi Grubu olarak Türkiye Büyük Millet Meclisi
çatısı altında hangi siyasi partiden gelirse gelsin, tüm yasa ve teklifleri
objektif bir bakış açısıyla değerlendireceğiz ve ülkemizin yararına olabilecek
her çalışmanın altına da imza atacağız. 
Kişisel
Verilerin Korunması Kanunu’na Türkiye’nin ihtiyacı var mı? Evet, var. Türkiye,
1981 yılından beri bu konuyu sıklıkla tartışıyor ve özellikle 2000’li yıllardan
itibaren de bu konuda yasa çıkarılması için çok defa teşebbüste bulunulmuş
ancak herhangi bir şekilde yasa çıkarılmasına imkân olmamıştır. 
Değerli
arkadaşlar, dünyada yaklaşık 100 ülkede kişisel verilerin korunması kanunu var.
özelikle de demokrasisi gelişmiş olarak addedilen ülkeleri bir incelediğimizde
hepsinde bu kanunun bulunduğunu görüyoruz, bu konuda düzenlemeler var.
Tasarının genel gerekçe kısmında da bahsedildiği üzere, Anayasa’mızın 20’nci
maddesi, Türk Ceza Kanunu’nun 135 ve devamı maddeleri, Avrupa Konseyinin
tavsiye kararları, yine Avrupa Birliğinin 95/46/EC sayılı Direktif’i,
Türkiye'nin taraf olduğu uluslararası güvenlik ve ticari anlaşmalar, yine,
uluslararası bilgi paylaşımına yönelik birçok anlaşma nedeniyle Türkiye çeşitli
zorluklar yaşıyor, taahhütlerini yerine getirmekte zorlanıyor. Dolayısıyla, bu
kapsamda değerlendirilip hazırlanan bir yasa tasarısı, böyle bir şekilde Avrupa
Birliğinin, Avrupa Konseyinin tavsiye kararlarına uygun bir yasa tasarısı
olsaydı biz de burada buna gönül rahatlığıyla destek verebilirdik. 
Değerli
arkadaşlar, değerli milletvekilleri; yasa tasarısı henüz Adalet Komisyonuna
gelmeden, içeriği tam olarak bilinmeden, Komisyonda, Genel Kurulda görüşülmeden
“fişleme tasarısı” olarak anılması, bu konuda haberler çıkması esasında bir ön
yargıdır. Bu ön yargının en başta nedenleri üzerinde durmanız gerektiğini
düşünüyorum. Neden ülkemizde yaşayan insanların önemli bir kesimi, Hükûmetin
yapacağı bir işle ilgili, içeriğini bilmeden “Biz fişleniyoruz.” kaygısı
taşıyor? Neden iktidar partisi milletvekillerine yönelik böyle bir güvensizlik
var? Böylesine büyük bir ithamla sizi itham ettiklerini düşünmeniz gerekir.
Nitekim, komisyonda görüşüldükten sonra kamuoyunun itirazlarının yani “Biz
fişleniyoruz.” kaygısının bazı açılardan haklı çıktığını da görüyoruz. Bu
tasarı bu hâliyle çıktığı zaman kamuoyunda “fişleme yasası” olarak anılacaktır.

Biz
tasarının birçok maddesine itiraz ettik, değişiklik önergelerimiz oldu. Ancak,
temel olarak üç tane itirazımız var; bunlardan birincisi, tasarıyla birlikte
kurulacak Kişisel Verilerin Korunması Kurulunun bağımsız, objektif bir
anlayışla kurulamaması. 
İkincisi
“Verilerin tutulması veya işlenmesine ilişkin aranan ilgili kişinin rızası”
hükmünün getirilen istisnalarla birlikte bir anlamının kalmamış olması. 
Üçüncüsü
ise muhalefetin esasında görüşmeler esnasında da birçok açıdan hak verdiğiniz
konularlı dahi sırf “Muhalefet ileri sürdü, muhalefet dile getirdi.” diye,
istedi diye reddetmenizdir. Eğer gerçek anlamda bir demokrasiden bahsediyorsak
muhalefetin varlığı, söylediklerinin önemsenmemesi, reddedilmesi, demokraside
doğal dengenin bozulmasına yol açacaktır. Bu, kısa vadede bu dengeyi bozan
açısından bir avantaj sağlayabilir ancak uzun vadede kaybettirecektir değerli
arkadaşlar.
“Benim
çoğunluğum var, ben istediğimi yaparım, en fazla parmak bende.” mantığıyla
kendi pozisyonuna avantaj sağlamaya çalışan bir anlayışla çıkarılan yasaların
kimseye de bir yararı olmayacaktır. 
Meşruiyet,
en az iktidar olmak kadar önemlidir değerli arkadaşlar. İktidarda olan siyasi
rejimin, iktidarın yaptıklarının onaylanması, genel kabul görmesi yasallığın
yanında meşruiyeti de getirecektir. Tasarı bu hâliyle yasalaşır ise kamuoyunda
da sürekli tartışılmaya devam edilecektir. 
Şimdi,
kişisel veri nedir? Belirli ya da belirlenebilir şahıslara ait her türlü belge
ve bilgidir. Kişisel verilerin kayıt altına alınması ancak rızayla olur, açık
rıza şart ve özgür iradeye dayanmalı. Bu söylediklerim tasarı da yer alıyor
ancak tasarıyı bütün olarak ele aldığımızda o kadar çok ucu açık istisna var ki,
ucu açık gerekçelere dayanan istisna maddeleri var ki rızanın bir önemi
kalmamış durumda. 
Yine,
kişilere ait özel nitelikli kişisel veriler yani hassas veriler olarak kabul
edilen veriler… “Nedir bunlar?” dediğimizde… Bu, Avrupa Birliği ülkelerinin bir
kısmında da var. Bizde ilave ne var, onu da söyleyeceğim. Irkı, etnik kökeni,
siyasi düşüncesi, felsefi inancı, dini, dernek, vakıf ya da sendika üyeliği
gibi verilerin işlenmesini de çok özel şartlarda rızaya bağlamakta. Yine devam
eden istisna maddeleriyle birlikte bu rızanın da bir önemi kalmamış.
Şimdi
değerli arkadaşlar, bütün bunlara ilave olarak Avrupa Birliği ülkelerinin
hiçbirinde olmayan bir şekilde bizde hassas veri olarak, özel nitelikli kişisel
veri olarak kişilerin mezhebi ve kılık kıyafeti de bu maddeye ilave edilmiş.
Şimdi, insanların mezhebinin, kılık kıyafetinin veri olarak kabul edilip
tutulması, işlenmesinin nasıl bir yararı var? Bunu komisyonda sorduğumuzda
burada da doyurucu bir cevap almıyoruz. Bunun bir izahı yok arkadaşlar.
Buradaki amaç nedir? 
Değerli
milletvekilleri, kanun tasarısına ilişkin olarak bizim Cumhuriyet Halk Partisi
Grubu olarak itirazlarımızın temel amacı tıpkı Avrupa Birliği ülkelerinde
olduğu gibi bir kanunun ülkemizde de yapılabilmesidir. En temel beklentimiz
tasarıyla birlikte kurulacak kurulun bağımsız otorite olarak oluşmasıdır. Peki,
tasarıya göre nasıl? Kanunla birlikte 7 kişilik bir kurul oluşacak; bunun 4’ünü
Bakanlar Kurulu atayacak, 3’ünü Cumhurbaşkanı atayacak, en az dört yıl boyunca
görevden alınamayacaklar, soruşturma izni de Başbakana bağlı. Hiçbir Avrupa
ülkesinde böyle bir örnek yok. Zaten bunu iktidar partisi milletvekilleri de
komisyonda iddia etmedi. Sayın Bakan da bu konuda düşüncesini ifade ettiğinde
–tutanaklarda mevcuttur- örnekler verdi, birçoğunda meclisin seçtiğini
görebiliyoruz. Biz, o konuda bir öneri getirdik, nasıl olması gerektiğini dile
getirdik, dedik ki: Siyaset bunun içinde olmasın, 7 tane kurum belirleyelim,
Cumhurbaşkanı, Bakanlar Kurulu, YÖK, Türk Tabipleri Birliği, Barolar Birliği
gibi 7 tane kurumdan üçer ismi Türkiye Büyük Millet Meclisi nitelikli
çoğunlukla seçsin. Bizim önerimiz buydu, bağımsız bir kurulun oluşması. Burada
da Cumhuriyet Halk Partisi yine yok, bizim böyle bir derdimiz de olmadı. 
Değerli
arkadaşlar, oluşacak koruma kurulunun bağımsız olarak kabul edilmesi ve
toplumda böyle hissedilmesiyle birlikte, aslında diğer maddelere yönelik
itirazların bir kısmı da daha kabullenilebilir, daha hafif itirazlar olarak
kalacaktı. Bunun bizim yaptığımız itirazların, bizim yaptığımız önerinin kabul
edilmemesinin ne demokraside yeri var ne parlamenter rejimde yeri var ne de
sıklıkla tasarının genel gerekçe kısmında da, izahatlarda da, örnekler
verdiğiniz Avrupa Birliğinde, Avrupa Konseyi tavsiye kararlarında yeri var. 
Değerli
arkadaşlar, şimdi, kanun tasarısının geneli hakkında düşüncelerimizi ifade
ettik. Burada, aslında, söyleyeceğimiz, çok daha detaylandırabileceğimiz,
Komisyonda konuştuğumuz konular da vardı ama şu konunun da özellikle altını
çizerek konuşmamı tamamlamak istiyorum: Burada konuştuğumuz konu bir insan
hakkı aynı zamanda. Ancak en temel insan hakkı yaşam hakkıdır. Şu anda
Türkiye’de üst üste, sıklıkla terör saldırıları yaşanıyor ve bugün yaşadığımız
terör saldırısı Türkiye Büyük Millet Meclisine metrelerce uzaklıkta bir yerde.
Dolayısıyla, Türkiye Büyük Millet Meclisinin buradaki asli görevi… Bu konuda
birlik içerisinde, bu saldırıların bundan sonra yaşanmaması için ne gibi
önlemler alınacaksa bunların burada görüşülmesini ve bu acı olayların
yaşanmamasını temenni ediyorum. Bu olayda hayatını kaybedenlere Allah’tan
rahmet, yakınlarına sabır diliyorum. 
Yüce
heyetinizi, yüce Meclisi saygıyla selamlıyorum. (CHP sıralarından alkışlar)
BAŞKAN
– Teşekkür ediyorum Sayın Emre. 
Şahsı
adına ikinci konuşmacı Ali Özkaya, Afyonkarahisar Milletvekili. 
Buyurun
Sayın Özkaya. (AK PARTİ sıralarından alkışlar)
Sizin
de süreniz on dakikadır. 
ALİ
ÖZKAYA (Afyonkarahisar) – Sayın Başkan, saygıdeğer milletvekilleri; Adalet
Bakanlığınca hazırlanan ve Bakanlar Kurulunca 4 Ocak 2016 tarihinde Türkiye
Büyük Millet Meclisine arz edilen 117 sıra sayılı Kişisel Verilerin Korunması
Kanunu Tasarısı geneli hakkında lehinde konuşmak üzere söz almış bulunuyorum.
Bu vesileyle, Genel Kurulu saygıyla selamlıyorum. 
Bugün
akşam saatlerinde, Eskişehir yolu üzerinde askerî araca yapılan saldırıyı
şiddet ve nefretle kınıyor, bu terör olayı sonucu vefat eden asker ve polis
vatandaşlarımıza Allah’tan rahmet, yaralananlara acil şifalar diliyorum. Bu ve
benzeri terör eylemlerini yapan ve yaptıranları, destek olanları yüce Allah’ın
“Kahhar” sıfatının tecellisine muhatap olmasını temenni ediyorum. 
Saygıdeğer
milletvekilleri, Hükûmetimizin kişisel verilerin korunmasına ilişkin bir kanunî
düzenleme gereğini niçin duyduğu konusuna kısaca değinmek istiyorum. Az önce
Sayın Bakanımız da bu konulara değinmişti. Her birimizin kişisel verileri
değişik sebeplerle okulda, işyerinde, hastanede, ticari ilişkilerde, sivil
toplumda, mesleki kuruluşlarda, kamu görevi sırasında kayıt altına
alınmaktadır. İnternet’in gelişmesi ve yaygınlaşması akabinde sosyal medyanın
yoğun bir şekilde hayatımıza girmesi bu kişisel verilerin hızlı dolaşımını
sağlamakta, aynı anda binlerce, bazen milyonlarca kişiye ulaşmaktadır. 
Ayrıca, uluslararası ilişki, ticaret ve sınıraşan
suçlarla polis birimleri arasındaki yardımlaşmada bir yasaya ihtiyaç
duyulmaktadır. İşte bu yaygın kişisel veri dolaşımı karşısında yasa koyucu
kayıtsız kalamazdı. İlk defa 1989 yılında bu kanunla ilgili çalışmalar Adalet
Bakanlığının değişik birimlerinde başlamış, zaman diliminde Türkiye Büyük
Millet Meclisine birden çok defa gelmiş ve maalesef kanunlaşamamıştır. 
Ülkemizin de üyesi olduğu OECD tarafından 23/9/1980
tarihinde Kişisel Alanın Ve Sınıraşan Kişisel Bilgilerin Trafiğinin Korunmasına
İlişkin Rehber İlkeler kabul edilmiştir. Avrupa Konseyi tarafından 108 sayılı
Kişisel Verilerin Otomatik İşleme Tabi Tutulması Karşısında Bireylerin
Korunması Sözleşmesi 28/1/1980 tarihinde imzaya açılmış ve ülkemiz tarafından
da imzalanmıştır. 
Öte yandan, Avrupa Birliği tarafından 24/10/1995
tarihinde Kişisel Verilerin İşlenmesi Sırasında Gerçek Kişilerin Korunması
Serbest Veri Trafiği Direktifi, 95/46 sayılı direktif yürürlüğe konulmuştur. 
1 Haziran 2005 tarihinde yürürlüğe giren 5237 sayılı
Türk Ceza Kanunu’nun 135 ve devamı maddelerinde özel hayatın gizliliğinin ihlal
ve ifşa edilmesi, kişilerin verilerinin kaydedilmesi, kişisel verileri hukuka
aykırı olarak ele geçirme ve verilmesi fiillerinin suç olarak düzenlendiği ve
yaptırıma bağlandığı aşikârdır ancak kanunlarımızda kişisel veri kavramının tanımına
dair bir hüküm yoktur. Dolayısıyla tanım uygulamaya bırakılmış, hangi fiillerin
suç teşkil ettiği uygulamada ciddi tereddütler oluşturmuştur. 
2010
yılında kabul edilen 5982 sayılı Kanun’la Anayasa’nın 20/3’üncü maddesi
değiştirilmiş ve kişisel verilerin korunması ve bu verilere erişim, bunların
düzeltilmesi ve silinmesini talep etme anayasal bir hak olarak düzenlenmiştir.
Kişisel verilerin korunmasına ilişkin esas ve usullerin de kanunla
düzenleneceği hüküm altına alınmış ancak o tarihten bugüne kadar henüz bir
kanuni düzenleme yapılmamıştır. 
Dünyadaki
teknolojik gelişmelere paralel olarak ülkemizde de yeni teknolojiler ve
bunların sunduğu olanaklar yakından izlenip hızla uygulamaya geçiliyor. Gelişen
teknolojiyle paralel olarak çeşitlenen yeni iletişim araçları ve sosyal medya
ortamları nedeniyle kişisel verilerin korunması ve tedbir alınması gereken bir
durum olarak karşımıza çıkmaktadır. 
Pek
çok kişi araştırma yapmak, iletişim kurmak, sosyal ağlarda yer almak, ekonomik
etkinlikte bulunmak ya da yalnızca eğlenmek için İnternet’e bağlanıyor. Sosyal
medya hesabı olmayan genç hemen hemen yok gibi. Artık bir kişinin akıllı cep
telefonunun olması kural, olmaması istisna hâline geldi. Bir kişinin sosyal
medya hesabındaki bilgiler gelişmiş bir istihbarat teşkilatının uzun çalışmalar
sonucunda ulaşabileceği bilgilere eş değer oluyor. Bu sosyal ağlar sayesinde
kişilerin o anda, nerede, kiminle bulunduğuna ve hatta ne düşündüğüne ilişkin
bilgiler olanak dâhilindedir. Bizim de, daha iyi hizmet sunmak için, görüşmelerimizde
kurumsal ve kimi alanlarda güvenliğin sağlanması, suçluluğun önlenmesi gibi
amaçlarla görüntülerimiz, doğru teşhis için en mahrem sağlık bilgilerimiz,
alışverişte kullandığımız kartlar aracılığıyla beğenilerimiz ve harcama
tercihlerimiz, iş yerlerine, yurtlara ya da spor kulüplerine giriş çıkış
saatlerimizin izlenmesi ve girişimizin, iznimizin olup olmadığının belirlenmesi
için biyometrik verilerimiz kayıt altına alınmaktadır. 
Bu
noktada sorulması gereken ancak ihmal edilen soru şu… Devlet ve özel teşebbüsün
her geçen gün biraz daha gelişen, yaygınlaşan ve çeşitlenen araçlarla
topladıkları bu bilgilerin daha sonra nerelerde, kimler tarafından
kaydedildiğini, hangi amaçlarla ne kadar süre kullanıldığını, hangi işlemlerden
geçirildiğini bilmek hakkımız. İşte, bunları bir kanunla düzenlemek en önemli
görevimiz. 
Değerli
milletvekilleri, az önce saygıdeğer milletvekillerimiz, muhalefet partisi
milletvekilleri bu kanunla ilgili bir kısım eleştirilerde bulundu. Hem alt
komisyonda hem ana komisyonda saygıdeğer muhalefet partisi milletvekillerinin
itirazlarını, eleştirilerini özellikle dikkate aldık. Hem Sayın Bakanımız hem
de Adalet Komisyonu birçok öneriyi kanunun değişikliğine esas aldı ve kanuni
düzenlemeye geçirdi. Bilhassa istisnalarla ilgili hüküm, özel, 6’ncı maddedeki
az önce eleştiri konusu getirilen hükümler. 6’ncı madde özel amaçlı kişisel
verileri düzenlemekte. Az önce söylediğimiz gibi bu kişisel veriler için en çok
söylenen “Efendim, mezhebi neden var?” Anayasa’nın 10’uncu maddesinde sayılan kavramlar
ve ayrıca Türk Ceza Kanunu’nun 135/son maddesindeki sayılan kavramlar ve
tanımlar buraya dercedilmiş durumda. 
Geçmişte
hepimiz çok iyi hatırlamaktayız. Bir sayın Cumhurbaşkanının atanacak bir
müsteşarın, bir valinin, bir genel müdürün eşinin kılık kıyafet tercihiyle
ilgili hususlarda kapıcıdan, mahalle bekçisinden veya bakkaldan kişisel
verileriyle ilgili bilgi toplayıp kayıt altına aldırdığı hepimizce malumdur.
Burada çok önemli bir düzenleme getiriliyor. Prensip itibarıyla özel kişisel
veriler kaydedilemez. Kanunen kural olarak yasaklanıyor. İstisna olarak kayıt
için üç tane önemli kural getiriliyor.
Bir,
kişinin açıkça rızası olacak. Açıkça rıza olursa bu kişisel verileri
kaydedebileceğiz, aksi hâlde kaydedemeyeceğiz. 
İkincisi,
kanunlarda yine açıkça hüküm bulunacak. Kanunlarda hüküm bulunmazsa yine
kaydedilemez. 
Bunun
dışında kanunun (b) fıkrasında sayılan ulusal güvenlik, sağlık sebepleri, kamu
güvenliği, diğer kişilerin hak ve hürriyetlerinin korunması gibi Avrupa İnsan
Hakları Sözleşmesi’nin 8/2’nci maddesinde de sayılan istisna hükümleri
çerçevesinde burada bir düzenleme yapıldı. Bu, kişilerin haklarını daha çok
koruyan bir düzenlemedir ve bu hükümlere, özel kişisel verilerin düzenlenmesine
aykırı davranışlar Türk Ceza Kanunu’nun 135 ve devamı maddelerinde ceza
hükümleriyle müeyyide altına alınmış ve burada kişiler özellikle korunmuştur.
Bir
diğer konu bu kuruma atamanın Meclis tarafından yapılması. Meclisin malum en
önemli iki görevi vardır. Biri yasama, diğeri denetimdir. Yasamayla ilgili,
Meclise Anayasa’da ilgili açık hüküm olmadığı müddetçe bu kuruma atama yetkisi
verilemez. Daha önce Ombudsmanlık Kanunu’yla ilgili getirilen düzenleme Anayasa
Mahkemesi tarafından iptal edilmiş ve Meclisin seçmesinin mümkün olmadığı,
Anayasa’da hüküm bulunmadığı müddetçe seçmesinin mümkün olmadığı
belirtilmiştir. Bu itibarla, bir kişiyi Meclis atar ise o kişi özerktir,
bağımsızdır; Hükûmet atarsa, Sayın Cumhurbaşkanı atarsa bağımsız değildir,
özerk değildir. Bunu kabul etmek mümkün değil. Burada, Anayasa’nın 138’inci
maddesindeki gibi, âdeta kurul üyelerine bir hâkim teminatı verilmiş; hiçbir
organ, makam tarafından emir, talimat verilemeyeceği, telkin ve tavsiyede
bulunulamayacağı ve süresinden önce de görevden alınamayacağı getirilmiştir.
Bunlar açık bir şekilde kurulun bağımsızlığı için çok önemli kanuni
düzenlemelerdir, âdeta Anayasa’daki hâkim teminatı gibidir. 
Bu
ve benzeri hususları dikkate aldığımızda, bugün düzenlenen ve hayatta var olan,
sürekli dolaşım altında bulunan kişisel verileri bir kanuni çerçevede
düzenlemek ve bunu korumak zorundayız. Aksi hâlde, Türk Ceza Kanunu’nun
135’inci ve devamı…
(Mikrofon
otomatik cihaz tarafından kapatıldı)
ALİ
ÖZKAYA (Devamla) – …maddelerinin bir kısmında düzenlenen ama birçok kısmında
düzenlenemeyen hükümler karşılıksız kalacak ve onlara cezai yaptırım
uygulanamayacak, dolayısıyla kişisel verilerimiz korunamamış olacaktır. 
Bu
kanunun ve bu kurumun ülkemize ve milletimize hayırlara vesile olmasını temenni
ediyor, hepinize saygılar sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Özkaya.
Tasarının
tümü üzerinde siyasi parti grupları, Hükûmet ve şahıslar adına olan konuşmalar
sona ermiştir.
Şimdi
yirmi dakika süreyle soru-cevap işlemini gerçekleştireceğim.
Sorulara
başlıyorum.
Sayın
Arslan? Yok.
Sayın
Bektaşoğlu? Yok.
Sayın
Yalım…
ÖZKAN
YALIM (Uşak) – Teşekkür ederim Başkanım.
Sayın
Bakanım, normalde sorum Ulaştırma Bakanına olacak ancak siz de cevap
verebilirsiniz. Çünkü Uşak’taki Şoförler Cemiyeti Başkanım ve de Nakliyeciler
Kooperatifi Başkanım ısrarla bunu benden istediler.
2015
sonu itibarıyla Türkiye’de 21 yaşını doldurmuş ve üstü olan 63.119 adet minibüs
var ve 38.227 adet de otobüs var. Bunlar şu anda trafik şartlarına göre,
güvenlik hususlarına göre pek uygun durumda değiller; artı, değerlerinin
günümüz trafik sigortalarının bile daha altında olduğu tespit edilmiştir. Nedir
başkanlarımın isteği? Bu araçlara hurda desteği çıkarılması ve de hurdaya
çıkarılmasıyla, hurda desteği alınmasıyla ekonomimize can geleceği konusunda
onlar da aynı şekilde…
(Mikrofon
otomatik cihaz tarafından kapatıldı) 
BAŞKAN
– Sayın Tarhan? Yok. 
Sayın
Ok…
İSMAİL
OK (Balıkesir) – Teşekkür ederim Sayın Başkan. 
Bakanlığın
adı Adalet Bakanlığı, adından da anlaşılacağı üzere ülkede adalet dağıtacak bir
bakanlık.
Görevde
yükselme sınavı yapılıyor, 90 puan alan Türkiye Cumhuriyeti vatandaşı bir
devlet memuru atanmıyor fakat 72 puan alan atanıyor. Bu nasıl adalet, bu nasıl
Adalet Bakanlığı, gerçekten utanıyoruz.
Teşekkür
ediyorum. 
BAŞKAN
– Sayın Aydın…
KAMİL
AYDIN (Erzurum) – Teşekkür ederim Sayın Başkan. 
Erzurum-Artvin
kara yolunda bulunan Pirinkayalar mevkisi bugüne kadar onlarca kişinin hayatını
kaybetmesi nedeniyle “ölüm yolu” olarak adlandırılıyor. Erzurum’un Uzundere
üzerinden Karadeniz’e tek bağlantı yolu olan Pirinkayalar Geçidi sürücüler için
âdeta kâbus yolu hâlindedir. Bugüne kadar çok sayıda kişinin Tortum Gölü’ne
uçarak hayatını kaybettiği Pirinkayalar Geçidi kış aylarındaysa kar ve buzlanma
nedeniyle defalarca kapanıyor. Özellikle kış aylarında tırların kuyruklar
oluşturduğu yol on iki ay boyunca kâbusun yaşandığı bir yol olarak tanınıyor.
Gerek vatandaşlar gerekse sürücüler Pirinkayalar bölgesine yapılacak bir
tünelin tek çözüm olduğunu söyleyerek yetkililerden sorunun giderilmesini
istediler. Bu yöndeki talepler seçim süresince iktidar partisi temsilcileri
tarafından yerine getirileceği şeklinde…
(Mikrofon
otomatik cihaz tarafından kapatıldı) 
BAŞKAN
- Sayın Ahrazoğlu…
MEHMET
NECMETTİN AHRAZOĞLU (Hatay) – Sayın Bakan, Suriyeli sığınmacılardan adli olaylara
bugüne kadar karışmış kaç kişi bulunmaktadır? Bunlardan kaç kişi cezaevindedir?
Hatay’la ilgili bu konuda bir rakam verebilir misiniz?
Teşekkür
ederim. 
BAŞKAN
– Sayın Şimşek…
BAKİ
ŞİMŞEK (Mersin) – Sayın Bakanım, Mersin Türkiye’de en çok göç alan yerlerden
biridir. Özellikle Suriye’den de 300 bine yakın insan şu anda göçle Mersin’e
gelmiştir. Bu bölgedeki insanların çoğunluğu kayıt dışıdır, kayıt altına
alınmamıştır. Herhangi bir suça karıştıkları zaman, bir trafik kazası bile
yaptıkları zaman insanlar canlarını zor kurtarabilmektedir. Sınır güvenliği
olmayan bir ülkede her an terör saldırılarının veya başka adli olayların olması
mümkündür. Hükûmetinizin bununla ilgili bir önlemi var mıdır? 
Teşekkür
ediyorum. 
BAŞKAN
– Sayın Öz…
BÜLENT
ÖZ (Çanakkale) – Sayın Bakan, kamyonetlerde K belge maliyetinde anlamlı bir
düşüş gerçekleştirilmiştir fakat kamyonlarda K belgesi maliyetleri hâlâ çok
yüksektir. Bu işle iştigal eden esnafımızın da en temel sorunu K belgelerini
devredememeleridir. Ancak baba, eş ve çocuklar arasında devir mümkün. Bir de K
belgesini aldıktan sonra kurulmuş bir şirkette minimum yüzde 25 hisse sahibi
olma şartıyla kendi şirketine devir mümkün. Bu konuda bir yasal düzenleme
yapılarak aracını satan kişinin K belgesini de devredebilmesinin sağlanmasını
düşünüyor musunuz? Bir de, kamyonlarda da K belgesinin maliyetinin
düşürülmesini düşünüyor musunuz?
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan. 
Sayın
Bakanım, bu kişisel verilerin korunmasına ilişkin kurulun 4 üyesi Bakanlar
Kurulu tarafından seçilmekte, 3 üyesi Cumhurbaşkanı tarafından seçilmekte ve
aynı zamanda, başkan ve başkan yardımcılarını da Bakanlar Kurulu seçiyor. Bu
üyelerin soruşturması da Başbakanın iznine bağlı. Bir yandan da biz diyoruz ki
bu kurul özerk ve bağımsızdır. Bu nasıl özerk ve bağımsız? 
İkinci
soru da: Bu düzenlemeyle Türk Ceza Kanunu’nda suç sayılan eylemlerden suç
olmaktan çıkardıklarınız nelerdir?
Üçüncü
bir soru: “Yıllık faaliyet raporlarının Cumhurbaşkanına sunulması şeklinde…”
deniliyor. Anayasa’mızda Cumhurbaşkanının yetki ve göreviyle ilgili böyle bir
düzenleme yok. Böyle bir düzenlemeyi getirmeniz Anayasa’nın hükümlerine
aykırılık teşkil etmez mi? Yani, bu, tarafsızlık ve bağımsızlıkla nasıl…
(Mikrofon
otomatik cihaz tarafından kapatıldı) 
BAŞKAN
– Sayın Çamak…
HÜSEYİN
ÇAMAK (Mersin) – Sayın Başkan, bu akşam terörden kaybettiğimiz vatandaşlarımıza
Allah'tan rahmet, yaralılara acil şifalar dilerim. 
Sayın
Bakana sorum: Bilindiği gibi, memurlar brüt ücretlerinin üçte 2’si için anlaşmalı
oldukları bankalardan promosyon almaktadır. Sayın Başbakan bir süre önce tüm
emeklileri kapsayacak şekilde anlaşmalı bankalar aracılığıyla promosyon
ücretlerinin dağıtılacağını belirtti. Ödemeler yapılırsa ortalama olarak 1.500
lira emekli maaşı alan emeklilere 900 lira civarı ödenmesi gerekecek.
Emeklilerin kısmen yaraları sarılmış olacak, son zamlardan sonra kısmen
rahatlatacak. Ancak, bu konuda bir şey yapılmamasına karşın, milletvekillerinin
promosyonlarının yatırılması üzerine vatandaşlardan bizlere karşı ciddi bir
tepki oluştu. Vatandaşa… 
(Mikrofon
otomatik cihaz tarafından kapatıldı) 
BAŞKAN
– Sayın Emir…
MURAT
EMİR (Ankara) – Ben de Ankara’nın kalbinde yapılan terör saldırısını
lanetliyorum. Yaşamını yitirenlere Allah'tan rahmet, yaralılara şifalar
diliyorum. 
Bu
sıralarda oturan ve oradaki vahşeti yerinde gözlemlemiş bir vekil arkadaşınız
olarak Sayın Hakan Fidan keşke milletvekili olsaydı diyorum. Belki o zaman
bizim de görevini hakkıyla yapan bir MİT müsteşarımız olabilirdi diye aklıma
getirmeden edemiyorum. 
Sayın
Bakana sormak istediğim: Hakan Fidan’a bu patlamanın olduğunu Kabineden haber veren birisi oldu
mu? Çünkü kendisinin, kendi örgütünden, kendi teşkilatından bu haberi zamanında
aldığını hiç zannetmiyorum. 
Saygılar sunuyorum.
BAŞKAN – Sayın Arslan…
KAZIM ARSLAN (Denizli) – Sayın Bakan, Sayın Başkanım;
yargılama çok yavaş işliyor, kararlar geç çıkıyor, adalet zamanında tecelli
etmiyor. Bu nedenlerle yargının hızlandırılması için ne tür tedbirler
düşünüyorsunuz? 
İki: Yargı bağımsız değildir, kararların çoğu taraflı
olarak verilmektedir. Birçok haksız tutuklamalar da yapılmaktadır. Yargının
bağımsızlığını ne zaman sağlayacaksınız? Yürütmenin yargı üzerindeki baskısı ne
zaman sona erecek, adil kararlar ne zaman verilecektir?
BAŞKAN – Teşekkür ederim Sayın Arslan.
Sayın Yalım, konuşurken fark ettim, mikrofonda bir
problem olması nedeniyle süresini tam kullanamadı. 
Süremiz var Sayın Yalım, eğer sisteme girerseniz size söz
vereceğim.
Buyurun Sayın Yalım.
ÖZKAN YALIM (Uşak) – Biraz önce rakamları vermiştim.
Özellikle Şoförler Cemiyeti Başkanımızın isteği, 21 yaşını doldurmuş bu kadar
minibüs ve de otobüs olduğundan dolayı trafikte ciddi derecede tehlike arz
ettiklerini belirtmekteler ve de bu araçların trafikten bir an önce çekilmesi
için hurda desteğini alıp ve hem de hurda desteği çıkmasıyla birlikte bu
araçların trafikten çekilip ve de yeni araçların satılmasıyla ilgili biraz da
artış olacağı kanaatineyiz. Hem Türk ekonomisine katkı hem de olabilecek
kazalarda hem yaralanmaları durdurabileceğiz hem de ölümlere engel
olabileceğimiz kanaatinde olduğumuzu özellikle belirtmek istiyorum.
Teşekkür ederim.
BAŞKAN – Buyurun Sayın Bakan.
ADALET BAKANI BEKİR BOZDAĞ
(Yozgat) – Sayın Başkan, sayın milletvekilleri; öncelikle Sayın Yalım’ın
sorduğu soru esasında Türkiye'nin her tarafındaki vatandaşlarımızı da
ilgilendiriyor. Bildiğim kadarıyla geçmiş
dönemlerde zaman zaman bu minval yasalar çıkarıldı ve bunlar ekonomiye
kazandırıldı. Şu anda ilgili bakanlığımızın bu konuda bir çalışması var mı
bilmiyorum ama ben bunu bir vazife olarak üzerime alıyorum, Sayın Ulaştırma
Bakanımızla, Maliye Bakanımızla, ilgili diğer bakan arkadaşlarla bu konuyu ben
de görüşeceğim ve olumlu görüşle kendilerine bu talebi ben de ileteceğim,
gündeme geldiğinde de ben de destek olacağım, onu ifade etmek isterim.
ÖZKAN YALIM (Uşak) – Çok teşekkür ediyorum, sağ olun.
ADALET
BAKANI BEKİR BOZDAĞ (Yozgat) – İkincisi, Sayın Ok’un sorusu. Adalet Bakanlığı
tarafından yapılan yazı işleri müdürlüğü sınavıyla ilgili bir sorusu oldu.
Esasında bu sınav Adalet Bakanlığı tarafından yapılmıyor, Ankara Batı Adliyesi
Adalet Komisyonu tarafından yapıldı. Bizim sınava herhangi bir müdahalemiz söz
konusu değil, tamamıyla kendi şartları içerisinde yapılmış. Adli yargı yazı
işleri ve idari işler müdürlüğü unvanında toplam 7.741 aday sınava girmiş,
adaylardan 7.355 kişi yazılı sınavda 60 ve üstü puan alarak sınavda başarılı
olmuş. Açılan kadronun 5 katına kadar aday sözlü sınava alındığından 6.108 aday
sözlü sınava girmeye hak kazanmıştır. Ankara Batı Adliyesinde sözlü sınav
yapılmıştır ve sonuç itibarıyla kazanan bu adaylardan 305’i asıl olarak, 83’ü
yedek olarak başarılı olmuştur ama yazılı sınavda 90-100 arasında puan alan
adaylardan 305’i asıl, 83’ü yedek olarak başarılı olmuştur. Yani, tabii, bu
-diğer rakamlar hepsi burada yok, o yüzden bütün detayları veremiyorum ama-
konuyla ilgili, sınava çok sayıda insanın girmesi, dört yıldır bu sınavın
yapılamamış olması da beklentileri yükseltmiştir ve eleştiriler yapılmıştır.
İşin doğrusu, tamamen tarafsız ve bağımsız bir komisyon sınavı yapmıştır. Bizim
bu sınava müdahalemiz söz konusu değildir. Bizim etkimizin olmadığı bir
komisyondan dolayı bizim sorumlu tutulmamız da doğru değildir. 
Bu
eleştiriler geldikten sonra, Bakanlık olarak, bu sınav yapılma usulüne ilişkin
yönetmeliğin incelenmesini ve bu konuda bir değişiklik yapılması talimatını
verdim. Şu anda arkadaşlarımız çalışıyorlar. Bu yönetmeliği değiştirerek daha
uygun, bu eleştirilerin olmadığı bir yapıya nasıl kavuşturabiliriz, onun
çalışmasını yaptığımızı, buradan bildirmek isterim. 
Sayın
Aydın’ın, Erzurum-Artvin Pirinkayalar Geçidi…
İSMAİL
OK (Balıkesir) – Sayın Bakan, sataşmak için değil, bu “90 puan aldı.” dediğim
kişi bölgesinde birinci olan kişi. Bunların nasıl olduğunu biz çok iyi
biliyoruz. Bunlar tamamen siyasi. Bu sözlü mülakatları getirenler de
sizlersiniz. Dolayısıyla, adaletsizliği sağlayan sizlerin kararnamelerle
yaptığınız uygulamalardır. Bu sorumluluktan kaçamazsınız. 
ADALET
BAKANI BEKİR BOZDAĞ (Yozgat) – Sayın Vekilim, biz sorumluluktan kurtulmak
niyetinde değiliz ama doğru değerlendirme yapmak lazım.
İSMAİL
OK (Balıkesir) – Sorumluluktan kaçamazsınız. 
ADALET
BAKANI BEKİR BOZDAĞ (Yozgat) - Sınavı kazanamayan herkes bizi suçluyor. Hiç
kimse kendisinde kusur bulmuyor. 
İSMAİL
OK (Balıkesir) – Hayır, bu mülakatları siz getirdiniz. 
ADALET
BAKANI BEKİR BOZDAĞ (Yozgat) – Mülakatlar bugüne kadar yapılıyor, niye şimdiye
kadar gündeme gelmedi? 
İSMAİL
OK (Balıkesir) – Hayır, mülakatları siz getirdiniz. 
ADALET
BAKANI BEKİR BOZDAĞ (Yozgat) – Hâkim, savcı mülakatları yapılıyor. 
İSMAİL
OK (Balıkesir) – Tamamen siyasi, yandaşları kollamak için yapıyorsunuz bu
mülakatları. Vicdanınız rahat mı?
ADALET
BAKANI BEKİR BOZDAĞ (Yozgat) – Bizden önce de vardı mülakatlar. Hâkim, savcı
mülakatları da yapılıyordu. 
BAŞKAN
– Sayın Milletvekili, lütfen Sayın Bakanı dinleyelim efendim.
İSMAİL
OK (Balıkesir) – Ama doğruları söylemiyor Sayın Başkan. 
ADALET
BAKANI BEKİR BOZDAĞ (Yozgat) – İnfaz koruma memuru mülakatları yapılıyor. 
Şey
yapalım… Yani birisi sınavı kazanamadığı zaman hemen kolayca suçlama yolunu
tercih ediyor. 
İSMAİL
OK (Balıkesir) – Kolayca değil Sayın Bakan, mülakatları siz getirdiniz. 
ADALET
BAKANI BEKİR BOZDAĞ (Yozgat) – Yani bu konuda deliliniz varsa idare mahkemesi
orada, cumhuriyet savcılıkları orada, Bakanlık olarak bize de müracaat edin.
İSMAİL
OK (Balıkesir) – Yargı da yandaş. Mahkemeler yandaşlarınızla dolu, onun için
böyle oluyor işte; kimse hakkını, hukukunu alamıyor. 
ADALET
BAKANI BEKİR BOZDAĞ (Yozgat) – Kimin ihmali, kusuru varsa ben gereğini yaptırırım
ama herkes konuşuyor.
İSMAL
OK (Balıkesir) – Sizin döneminizde geldi mülakat sınavları. 
ADALET
BAKANI BEKİR BOZDAĞ (Yozgat) - O zaman, bir şey koyun, biz de üzerine gidelim.
Gitmezsek bizi sorumlu tutun ama…
İSMAİL
OK (Balıkesir) – Hayır, mülakatları kaldırın Sayın Bakan. Yandaş
kayırmacılığını önce ortadan kaldırın. 
ADALET
BAKANI BEKİR BOZDAĞ (Yozgat) – Yandaş falan yok, yandaş falan yok. 
İSMAİL
OK (Balıkesir) – Yandaş var. 90 puan almış, bölge birincisi, atanamıyor.
Adaletten korkmuyor musunuz, Allah’tan korkmuyor musunuz? 
ADALET
BAKANI BEKİR BOZDAĞ (Yozgat) - Size göre öyle. 
BAŞKAN
- Sayın Ok, lütfen Sayın Bakan sözlerini tamamlasın efendim. 
ADALET
BAKANI BEKİR BOZDAĞ (Yozgat) - Siz öyle değerlendirebilirsiniz ama bu, bir
komisyon tarafından yapılıyor, Adli Yargı, Adalet Komisyonu yapıyor bu sınavı.
Bizim bu sınava bir müdahalemiz söz konusu değil, onu buradan ifade edeyim.
Sayın
Aydın, Erzurum-Artvin Pirinkayalar Geçidi’yle ilgili konu Ulaştırma
Bakanlığımızın ilgili alanında olduğu için ben Ulaştırma Bakanımıza bunu
ileteceğim, oradaki sorunun çözülmesi için bu talebinizi kendilerine
ileteceğim. 
2015
yılı içerisinde 2.400 kişi -Suriyelilerle alakalı- cezaevine girmiştir, 2.400
kişi tutuklama veyahut da diğer suretle hüküm giymek suretiyle. Bugün
itibarıyla cezaevlerinde 1.300 Suriyeli bulunmaktadır. Suriyelilerle ilgili
Sayın Şimşek’in sorduğu bir şey var. Tabii, diğer bir milletvekilimiz daha
sordu Suriyelilerle ilgili “Bunların kaydı tutuluyor mu?” diye. Tabii,
kayıtları sınırlardan giriş esnasında orada kurulan ekipler tarafından
tutuluyor ama kayıt dışı olan var mı içeride, kayıt dışı olan Suriyelilerin de
olduğu biliniyor. Bunlarla ilgili de ilgili valilikler, ilgili emniyet
birimleri gerekli kayıt işlemlerini yapıyorlar. Tabii, buradan, buralarla
ilgili sorunların çözümüne ilişkin de ilgili bakan arkadaşlarımız çalışıyor,
özellikle Başbakan Yardımcımız Yalçın Akdoğan’ın koordinasyonunda bu
çalışmaların yürütüldüğünü ifade etmek isterim.
Tabii,
K Belgesi konusu benim alanım değil ama bu konudaki sorunu da ben yine ilgili
bakan arkadaşıma ileteceğimi buradan ifade etmek isterim.
Sayın
Tanal’ın üye seçimine ilişkin kısımdaki sorularına ve bununla bağlantılı
sorularına gelince, üyelerin seçimi konusunda Avrupa Birliğine üye ülkeler
içerisinde tek bir usul yok. Bazılarında kral atıyor, bazılarında hükûmet
atıyor, bazılarında meclis seçiyor, bazılarında karma bir yapı var, yani her
ülke kendisine göre farklı bir yapı tercih etmiş. Biz de Türkiye olarak bu
meseleyi incelerken Türkiye’deki bu tür kurullara da baktık, EPDK gibi, BDDK
gibi diğer pek çok kurullar var Türkiye'de geçmişte kurulmuş, bunların
oluşumuna da dikkat ettik ve bunların hepsinin atanma usulünde Bakanlar
Kurulunun rolü açıktır. Burada sadece Sayın Cumhurbaşkanına ilk defa verilmektedir,
bu da normal bir şeydir, bunun Anayasa’ya da herhangi bir aykırılığı söz konusu
değildir, bunu buradan ifade etmek isterim. 
Tabii,
“TCK’da suç olmaktan çıkarılan bir madde var mı?” Şu anda bu kanunla TCK’dan
suç olmaktan herhangi bir madde çıkarılmıyor, bunu çok açık, çok net bir
şekilde ifade ederim. Ayrıca, hassas verilerin cezası artırılıyor.
Sayın
Kazım Arslan, yargının hızlandırılması ve iş yükünün azaltılması… Ki gerçekten
çok önemli bir konu, Bakanlığımızın da üzerinde ciddiyetle durduğu konulardan
biri. Önümüzdeki günlerde bu konuda yargının iş yükünü azaltacak birkaç paketi
Parlamentoya sunacağız. Alternatif uyuşmazlıkları daha çok hukukumuzun içinde
etkin kılmaya, kapsamını genişletmeye gayret ediyoruz, onun hazırlıklarını
yapıyoruz, özellikle ara buluculuk müessesesinin hem kapsamını genişletmeyi hem
de etkinliğini artırmayı düşünüyoruz. 
İdari
yargılamada “sulh komisyonu” diye -ismi değişebilir, şu andaki taslakta öyle-
bir komisyon kurmak suretiyle, belli bazı uyuşmazlıkların yargıdan önce burada
çözümlenmesi gibi bir düşüncemiz var, onun üzerine de bir çalışma yapılıyor. 
İş
uyuşmazlıklarının ara buluculuğa daha fazla aktarılması konusunda bir çalışma
devam ediyor. 
Ön
ödemenin kapsamını genişletme konusunda bir başka çalışmamız var iş yükünü
azaltmak için ve uzlaştırmanın kapsamını ve etkinliğini artırmayla ilgili de
bir başka çalışma yürüyor. 
Ayrıca,
ceza muhakemesinde “basit yargılama usulü” diye yeni bir usul getiriyoruz. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Bakan. 
ADALET
BAKANI BEKİR BOZDAĞ (Yozgat) – Bitiriyorum efendim. 
İstinafı
faaliyete geçireceğiz. İstinaf da son derece önemli, çünkü ceza
yargılamalarının yüzde 91’i, hukuk yargılamalarının yüzde 89’u, idari
yargılamaların da yüzde 80’i istinafta kesinleşmiş olacak. Böylece Yargıtay ve
Danıştaya git geller önlenmiş olacaktır. Bu da hızlandırmaya katkı
sağlayacaktır. Ayrıca “Yargıda Zaman Yönetimi” diye bir projeyi hayata
geçireceğiz. Vatandaş davasını açtığı an kendisine kaç günde bu davanın
sonuçlandırılacağına dair bir belge verilecek. Böylelikle hâkimler, savcılar da
kamuoyuna karşı davayı bitirme taahhüdü altına girecek, kamuoyu denetimine de
açmış olacaklar.
Bu
konuda daha çok kapsam var ama hepsini burada anlatırsak vaktimiz yetmez ama
samimiyetle konunun üzerinde durduğumuzu bilmenizi isterim. 
Tabii,
Hakan Fidan’la ilgili şahsi görüşlerinizi ifade ettiniz. Ben ona katılmıyorum,
bir sorun yok. 
Teşekkür
ediyorum Sayın Başkanım.
BAŞKAN
– Teşekkür ederim Sayın Bakan.
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum… 
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Sayın Başkan, yoklama talebimiz var.
BAŞKAN
– Bir yoklama talebi vardır, önce yoklama işlemini gerçekleştireceğim.
Yoklama
talebinde bulunan sayın milletvekillerinin salonda olup olmadığını tespit
edeceğim. Sayın Özel, Sayın Yalım, Sayın Emir, Sayın Göker, Sayın Yüksel, Sayın
Aldan, Sayın Altaca Kayışoğlu, Sayın Çamak, Sayın Emre, Sayın Bakan, Sayın
Topal, Sayın Öz, Sayın Arslan, Sayın Karabıyık, Sayın Basmacı, Sayın Kaplan
Hürriyet, Sayın Köksal, Sayın Aydın, Sayın Göker, Sayın Nihat Yeşil, Sayın Eren
Erdem.
Yoklama
için üç dakika süre vereceğim. 
Yoklamayı
elektronik cihazla gerçekleştireceğim.
Yoklama
işlemini başlatıyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kişisel Verilerin Korunması Kanunu
Tasarısı ve Adalet Komisyonu Raporu (1/541) (S. Sayısı: 117) (Devam)
BAŞKAN
– Maddelerine geçilmesini oylarınıza sunuyorum: Kabul edenler… Etmeyenler…
Kabul edilmiştir.
Birleşime
on dakika ara veriyorum.
Kapanma Saati: 23.34
BEŞİNCİ OTURUM
Açılma Saati: 00.01
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 40’ıncı Birleşiminin Beşinci
Oturumunu açıyorum.
IX.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili
Mehmet Akif Hamzaçebi’nin, Ankara’da yaşanan terör saldırısının kınanmasına
yönelik açıklamayı kapsayan önergenin bütün gruplarca imzalanmaması nedeniyle
ortak deklarasyon olarak işlem görmesinin mümkün bulunmadığına ilişkin
konuşması
BAŞKAN
– Sayın milletvekilleri, Başkanlık Divanına, bugün Ankara’da yaşanan menfur
saldırının kınanmasına ilişkin açıklama kapsayan bir önerge verilmiştir. 
Türkiye
Büyük Millet Meclisi, ulusal ve uluslararası kamuoyuna duyurma gereği duyduğu
açıklamalarını, istikrar kazanmış olan deklarasyon yayınlama teamülüyle yerine
getirmektedir. Bu teamüle göre, gruplarca müşterek imzalanmayan önergenin
“ortak deklarasyon” olarak işlem görmesi mümkün bulunmamaktadır. 
Başkanlığımıza
verilen söz konusu önergede tüm grupların imzası bulunmamaktadır. Genel Kurulun
15/4/2004 tarihli 74’üncü Birleşiminde benzeri bir olay yaşanmış, bir siyasi
parti grubu tarafından verilen bir deklarasyon yayınlanmasına dair önerge,
yapılan usul tartışmasını müteakip, oturumu yöneten Başkan tarafından
deklarasyon önerisinin bütün gruplar tarafından imzalanmadığı gerekçesiyle
işleme alınmamıştır. Bunun gerekçesi ise Türkiye Büyük Millet Meclisinin ortak
görüşü olarak yayımlanacak bir deklarasyonun ortak bir öneri olarak sunulması
gereği olarak belirtilmiştir. Belirtilen teamül doğrultusunda anılan önerge
işleme alınamamaktadır. 
Bilgilerinize
sunulur. 
OKTAY
VURAL (İzmir) – Sayın Başkan, burada, biz siyasi parti grupları olarak kendi
irademizi ifade ediyoruz. Takdir edersiniz ki zatıaliniz de o kürsüden kendi
iradenizi ortaya koyarak birtakım görüşleri açıklayabiliyorsunuz. Sizlerden
istirhamım, bu grupların imzaladığı bu metni okuyarak ondan sonra da bunu Türkiye
Büyük Millet Meclisi Başkanlığının bir deklarasyonu değil, siyasi partilerin
bir deklarasyonu olarak mütalaa ederek açıklamanızı yapınız efendim. (AK PARTİ
sıralarından “Evet, doğru.” sesleri) Biz böyle yapalım bunu.
BAŞKAN
– Bakınız, Sayın Vural, terör konusunda, Meclisin bugünkü birleşimini yöneten
Meclis Başkan Vekili olarak ve Başkanlık Divanı olarak görüşümüzü çok açık ve
net bir şekilde ortaya koyduk. Ankara’da yaşanan menfur saldırıyla ilgili
olarak terörü şiddetle lanetlediğimizi, kınadığımızı ifade ettim. Bir kez daha
ifade ediyorum: Terör olayları, Türkiye Büyük Millet Meclisini bu olaylara
taviz vermek gibi bir yola asla sevk edemeyecektir. Türkiye Büyük Millet
Meclisi, milletimizin iradesini temsil eden bir organ olarak en üst düzeyde bu olaya
tepkisini, şüphesiz, ortaya koyacaktır. Meclis Başkan Vekili olarak bu tepkimi
ben burada ifade ettim. Bu görüşümde hiçbir değişiklik yoktur. Ancak, Meclisin
ortak deklarasyon yayımlama konusunda bir teamülü vardır. Türkiye Büyük Millet
Meclisini, Genel Kurul çalışmalarını, Parlamento hukukumuzun esaslarına göre
yönetmek Başkanlık Divanının görevidir. Parlamento hukukumuzun kaynakları,
başta Anayasa, İç Tüzük gibi yazılı kurallar yanında Başkanlık Divanı kararları
ve teamüllerden oluşmaktadır. Teamüller, değişmediği sürece, Genel Kurulun
çalışmalarını bağlayan kurallardır. İhtiyaç hâlinde, şüphesiz, bütün bu
kurallar değişebilir ama bu kurallardan bir an için ayrılmak, o an için onu
talep edenlerin belki bir yarar sağlaması gibi anlık bir sonuca yol açabilir
ama uzun vadede, inanın, bu kuralların esnetilmesi hiçbir şekilde doğru
sonuçlar yaratmayacaktır.
Ben,
Meclisin teamülü çerçevesinde yapılan uygulamayı aktardım. Siyasi parti
grupları, elbette…
OKTAY
VURAL (İzmir) – Sayın Başkan…
BAŞKAN
– Bir saniye, bitireyim Sayın Vural, söz vereceğim.
Başkanlığımıza
ulaşan ve üç siyasi partinin imzasını taşıyan bu önergeyi, siyasi parti
grupları, kendileri ayrıca oturdukları yerden söz almak suretiyle elbette ifade
edebilirler, buna hiçbir engel yoktur. Talep etmeniz hâlinde veya talep
edilmesi hâlinde siyasi parti gruplarına bu sözü vereceğim.
OKTAY
VURAL (İzmir) – Sayın Başkan, bizim istirhamımız şu: Meclis Başkanlığına
verdiğimiz, grup başkan vekilleri olarak imzaladığımız bu önergeyi okuyunuz.
Yapılacak bir işlem yoktur, siyasi partiler iradelerini belirtmiştir. Onun için
bir deklarasyon olarak Türkiye Büyük Millet Meclisi… Bu konuda
milletvekillerimiz bilgi sahibi olsunlar yani kim imzaladı, olmadı, nedir, ne
değildir, şimdi çok…
BAŞKAN
– Sayın Vural…
OKTAY
VURAL (İzmir) - Dolayısıyla bir önerge gelmiştir. ”Bu önergeyi okuturum ama
yapılacak işlem yoktur.” deyip yada…
BAŞKAN
– Sayın Vural, bakın, Parlamento hukukumuzun kurallarını ifade ettim. Eğer bir
metni, bir önergeyi işleme alamamış isem okumam mümkün müdür? Bunu tasarı ve
teklife ilişkin görüşmeler sırasında çok sıkça yaşıyoruz. Gelen önergenin hangi
nedenle işleme alınmadığını Genel Kurulun bilgisine sunuyoruz. Ama şu mümkün
Sayın Vural: Mikrofonunuzu açarsanız…
OKTAY
VURAL (İzmir) – Her zaman biz onu yapabiliriz zaten efendim.
BAŞKAN
- …siz imzaladığınız metni oturduğunuz yerden okuyarak Genel Kurulun ve izleyen
vatandaşlarımızın bilgisine sunabilirsiniz.
OKTAY
VURAL (İzmir) – Sayın Başkan, ben şunu anlayamıyorum: Zatıaliniz, oradan bir
görüş ifade edebiliyorsunuz, değil mi?
BAŞKAN
– Anayasa’nın çizdiği sınırlar çerçevesinde elbette görüşümü ifade edebilirim.
OKTAY
VURAL (İzmir) – Evet, bizim de Anayasa’ya aykırı bir şey değil ki. Yani biz de
diyoruz ki gelmiştir, bunu okuyunuz.
BAŞKAN – BAŞKAN – Sayın Vural, bir önerge Parlamento
hukukumuza göre işleme alınamıyor ise okunması mümkün müdür? Mümkün değildir. 
Değerli milletvekilleri, işleme alınamayan bir önergeyi
“Oku.” diye Başkanlık Divanına ısrar ederseniz “Kuralları çiğneyin.” demiş
olursunuz, rica ediyorum…
SERKAN BAYRAM (Erzincan) - Sayın Başkanım, deklarasyonu
imzalamayanın hangi grup olduğunun açıklanmasını istiyorum!
OKTAY VURAL (İzmir) – Peki efendim. O zaman şöyle bir
şey yapalım efendim: Bu konuda ben bir usul tartışması açılmasını istirham
ediyorum.
BAŞKAN – Tabii ki buyurun Sayın Vural.
OKTAY VURAL (İzmir) – Aleyhinde.
ÖZGÜR ÖZEL (Manisa) – Lehinizde efendim.
İDRİS BALUKEN (Diyarbakır) – Lehinizde Sayın Başkan.
MEHMET NACİ BOSTANCI (Amasya) – Aleyhinde.
BAŞKAN – Buyurun Sayın Vural.
MAHMUT TANAL (İstanbul) – Efendim, önce lehte olan
konuşacak, sonra aleyhte olan.
BAŞKAN – Olur, olur, Sayın Tanal, olur.
XII.- USUL HAKKINDA GÖRÜŞMELER
1.- Oturum Başkanı TBMM Başkan Vekili
Mehmet Akif Hamzaçebi’nin, bütün gruplarca imzalanmayan önergeyi ortak deklarasyon
olarak işleme almamasının İç Tüzük hükümlerine uygun olup olmadığı hakkında
OKTAY VURAL (İzmir) – Evet, burada, usul tartışmasının
amacı ve hedefi: Bu kürsüden, milletin kürsüsünden 3 siyasi parti grubunun
imzaladığı bu deklarasyonu ben de teyiden okumak için söz aldım.
“Türkiye Büyük Millet Meclisi
Başkanlığına
Ülkemiz bugün vahim bir terör saldırısıyla daha karşı
karşıya kalmıştır. Öncelikle, bu menfur saldırıda hayatını kaybeden Türk
Silahlı Kuvvetleri personelimize ve aziz vatandaşlarımıza Allah’tan rahmet,
yaralılarımıza acil şifalar diliyoruz. Milletimizin başı sağ olsun.
Bizler
Türkiye Büyük Millet Meclisinde grubu bulunan siyasi partiler olarak birlik ve
bütünlüğümüze, huzur ve güvenliğimize yönelik insanlık dışı terör saldırılarını
şiddetle kınıyoruz. Terör ve şiddet hiçbir zaman hedefine ve amacına
ulaşamayacaktır. Aziz milletimizin teröre asla boyun eğmeyeceğini, Türkiye
Cumhuriyeti’nin bu oyunu bozacak güç ve kudrete sahip olduğunu kararlılıkla
ilan ediyoruz. 17 Şubat 2016
 Mehmet
Naci Bostancı  Özgür Özel 
 Amasya Manisa 
 AK
PARTİ Grubu Başkan Vekili CHP Grubu Başkan
Vekili 
 Erkan
Akçay
 Manisa
 MHP
Grubu Başkan Vekili”
Arz ederim. (MHP, AK PARTİ ve CHP sıralarından ayakta
alkışlar)
BAŞKAN
– Teşekkür ederim Sayın Vural. 
Sayın
Özgür Özel. (CHP, AK PARTİ ve MHP sıralarından alkışlar)
ÖZGÜR
ÖZEL (Manisa) – Sayın Başkan, öncelikle, açılmış olan usul tartışmasında
tutumunuzun lehinde söz aldım, o konuya bir açıklık getirmemiz gerekiyor.
Demokrasi, özellikle Meclis, kurallar manzumesidir ve durumun önemine veya
taraflarına, kimin nerede olduğundan bağımsız olarak -biraz önce de gördünüz-
yıllar önce yapılmış bir uygulamanın bugün tekrarının da anlamlı olmasıyla
ancak bu kuralları takip edebiliriz. 
Bugün
4 partiden 3’ünün, yarın 4 partiden 2’sinin, bir başka partinin başkan vekili
oradayken kendi partisinden gelen bir önerinin, o kürsüden Meclisin tüm
partileri adına yapılmış bir deklarasyon gibi okunması, gelecekte bugünden
öngöremeyeceğimiz sakıncaları içerebilir. Sayın Hamzaçebi’nin tutumu
tecrübesiyle mütenasiptir ve tutumunu destekliyoruz. 
Desteklediğimiz
bir başka husus, bugün, altında imzamızın bulunduğu deklarasyondur. O
deklarasyonu partimiz adına okuyorum: 
“Türkiye Büyük Millet Meclisi
Başkanlığına
Ülkemiz bugün vahim bir terör saldırısıyla daha karşı
karşıya kalmıştır. Öncelikle, bu menfur saldırıda hayatını kaybeden Türk
Silahlı Kuvvetleri personelimize ve aziz vatandaşlarımıza Allah’tan rahmet,
yaralılarımıza acil şifalar diliyoruz. Milletimizin başı sağ olsun.
Bizler Türkiye Büyük Millet Meclisinde grubu bulunan
siyasi partiler olarak birlik ve bütünlüğümüze, huzur ve güvenliğimize yönelik
insanlık dışı terör saldırılarını şiddet kınıyoruz. Terör ve şiddet hiçbir
zaman hedefine ve amacına ulaşamayacaktır. Aziz milletimizin teröre asla boyun
eğmeyeceğini, Türkiye Cumhuriyeti’nin bu oyunu bozacak güç ve kudrete sahip
olduğunu kararlılıkla ilan ediyoruz. 17 Şubat 2016
 Mehmet Naci Bostancı  Özgür
Özel 
 Amasya Manisa 
 AK PARTİ Grubu Başkan Vekili CHP
Grubu Başkan Vekili 
 Erkan Akçay
 Manisa
 MHP Grubu Başkan Vekili”
(CHP, AK PARTİ ve MHP sıralarından
ayakta alkışlar)
BAŞKAN
– Teşekkür ederim Sayın Özel.
Aleyhte
Sayın Naci Bostancı. (AK PARTİ sıralarından alkışlar)
MEHMET
NACİ BOSTANCI (Amasya) – Sayın Başkanım, değerli arkadaşlar; aleyhte almamın
usul gereği olduğunu takdirlerinize arz ederim, esasen üzerinde demem gerekir.
Kastımız, buradaki 3 grubun ortak bir şekilde hazırlamış olduğu bu metni ifade
etmek. 
“Türkiye Büyük Millet Meclisi Başkanlığına
Ülkemiz
bugün vahim bir terör saldırısıyla daha karşı karşıya kalmıştır. Öncelikle bu
menfur saldırıda hayatını kaybeden Türk Silahlı Kuvvetleri personelimize ve
aziz vatandaşlarımıza Allah’tan rahmet, yaralılarımıza acil şifalar diliyoruz.
Milletimizin başı sağ olsun. 
Bizler
Türkiye Büyük Millet Meclisinde grubu bulunan siyasi partiler olarak birlik ve
bütünlüğümüze, huzur ve güvenliğimize yönelik insanlık dışı terör saldırılarını
şiddetle kınıyoruz. Terör ve şiddet hiçbir zaman hedefine ve amacına
ulaşamayacaktır. Aziz milletimizin teröre asla boyun eğmeyeceğini, Türkiye
Cumhuriyeti’nin bu oyunu bozacak güç ve kudrete sahip olduğunu kararlılıkla
ilan ediyoruz. 17 Şubat 2016
 Mehmet
Naci Bostancı  Özgür
Özel
 Amasya Manisa

 AK
PARTİ Grubu BaşkanVekili CHP
Grubu Başkan Vekili
 Erkan
Akçay
 Manisa

 MHP
Grubu Başkan Vekili”
Saygılarımla.
(AK PARTİ, CHP ve MHP sıralarından ayakta alkışlar)
BAŞKAN
– Teşekkür ederim Sayın Bostancı.
Sayın
Baluken…
AYŞE
SULA KÖSEOĞLU (Trabzon) – Keşke sizi de burada alkışlayabilseydik Sayın
Baluken.
BÜLENT
TURAN (Çanakkale) – “Yazıklar olsun.” diyecekler, var ya!
İDRİS
BALUKEN (Diyarbakır) – Sayın Başkan, değerli milletvekilleri; hepinizi saygıyla
selamlıyorum.
Öncelikle
şunu ifade edeyim: Oturumun hemen başında bu acımasız saldırıyı kınadığımızı ve
bu saldırıyla ilgili yaşamını yitirenlere Allah’tan rahmet, yaralılara acil
şifalar ve bütün toplumumuza başsağlığı ve geçmiş olsun dileklerimizi ifade
ettiğimizi burada bir kez daha altını çizerek vurgulamak isterim. 
Burada
öyle bir tablo ortaya çıktı ki sanki bu menfur saldırıyı 3 siyasi parti kınamış
da 1 siyasi parti kınamamış şeklinde siyasi etiğe uymayan bir durum maalesef
yaşandı. Oysaki… 
TAHİR
ÖZTÜRK (Elâzığ) – O zaman imza atın!
ALİM
TUNÇ (Uşak) – O zaman kına, kına! 
İDRİS
BALUKEN (Devamla) – Neyi imzalayıp imzalamadığımızı size soracak değiliz, bir
dinleyin, biz sizi sakin bir şekilde dinledik.
Oysaki,
burada saldırıyı kınamayla ilgili, bütün topluma başsağlığı, geçmiş olsun
dileklerini iletmeyle ilgili bir sorun yok.
ORHAN
DELİGÖZ (Erzurum) – Niye imzalamadınız?
İDRİS
BALUKEN (Devamla) – Hazırlanmış olan metnin içeriğiyle ilgili bir uzlaşma
ortaya çıkmamıştır. Biz Halkların Demokratik Partisi olarak bu metnin
içeriğinde Diyarbakır İstasyon Meydanı’nda patlayan bombalarla beraber,
Suruç’ta, Ankara’da ve Sultanahmet’te yapılmış olan katliamların da yer alması
gerektiğini, bölgede de devam eden sokağa çıkma yasaklarında, kimden gelirse
gelsin yaşanan bütün sivil can kayıplarıyla ilgili bir ibarenin olması
gerektiğini ifade ettik. 
ORHAN
DELİGÖZ (Erzurum) – Ne alakası var, isyan ve başkaldırının bununla ne alakası
var?
İDRİS
BALUKEN (Devamla) – Dolayısıyla, burada farklı bir algı yaratmaya çalışmak, bir
toplumsal histeriyi ayaklandırmaya çalışmak siyasi etiğe uymaz. 
Hem
Genel Başkanımız hem de grup başkan vekili olarak bugün burada Halkların
Demokratik Partisinin bu menfur saldırıyla ilgili net tutumunu ifade ettik,
söyleyeceğim bunlardır.
Hepinizi
saygıyla selamlarım. (HDP sıralarından alkışlar)
BAŞKAN
– Teşekkür ederim Sayın Baluken.
ERKAN
AKÇAY (Manisa) – Sayın Başkan…
BAŞKAN
– Tüm gruplara söz verdim Sayın Akçay.
ERKAN
AKÇAY (Manisa) – Sayın Başkan…
BAŞKAN
– Sayın Akçay, tüm siyasi parti gruplarına söz verdim efendim, ben konuşacağım.
ERKAN
AKÇAY (Manisa) – Efendim, siz konuşacaksınız, ben söz istemedim. Ben
tutanaklara girmesi bakımından bir cümle sarf edeceğim. Bu kadar sözümü
kesemezsiniz, istirham ederim.
BAŞKAN
– Buyurun Sayın Akçay.
ERKAN
AKÇAY (Manisa) – Ben, sadece bu açıklama metninin ilk cümlesini tekraren
hatırlatmak istiyorum: “Ülkemiz bugün vahim bir terör saldırısıyla daha karşı
karşıya kalmıştır.” ibaresi bugüne kadar yapılan bütün terör saldırılarını
kapsamaktadır. Bunu hassaten tekrar hatırlatmak istedim. (MHP, AK PARTİ ve CHP
sıralarından alkışlar)
BAŞKAN
– Teşekkür ederim Sayın Akçay.
Sayın
milletvekilleri, söz konusu terör saldırısına ilişkin ilk bilgiler Başkanlık
Divanına intikal ettiğinde olayın biraz daha ayrıntı kazanmasını bekledim. Bu
esnada, 4 siyasi parti grubundan da bana ara verilmesi yönünde ya da Meclisin
bugün çalışmalarına son vermesi yönünde öneriler geldi, buna Milliyetçi Hareket
Partisi de dâhil, dâhil dememin nedeni, usul tartışmasını açmış olduğu için
söylüyorum. Ben böyle bir terör olayı karşısında Türkiye Büyük Millet
Meclisinin çalışmalarına ara vermesinin bir zafiyet olacağını söyleyerek
Türkiye Büyük Millet Meclisinin çalışmalarına devam edeceğini ifade ettim. (AK
PARTİ ve CHP sıralarından alkışlar) Hâlen aynı görüşteyim. “Yemek arasından
sonra mı ara versek?” şeklindeki bazı -şüphesiz iyi niyetle ortaya konulan- önerileri
de kabul etmedim, Türkiye Büyük Millet Meclisi çalışmalarına devam edecektir. 
20’nci
yüzyılın en büyük ve en onurlu mücadelesini, Anadolu topraklarında dağılan bir
imparatorluğun ardından yeni bir devleti, cumhuriyeti kurma mücadelesini
yürütmüş olan, halkımızın bağrından çıkan, o savaşı yönetmiş olan Büyük Millet
Meclisinin bugünkü mirasçıları, bugünkü evlatları, bugünkü milletvekilleri
Meclisin hemen yanı başında bile olsa bir terör saldırısı karşısında
çalışmalarına asla ara vermez. (AK PARTİ, CHP ve MHP sıralarından alkışlar) 
Siyasi
parti grupları terörle ilgili konuda açıklamalarını yerlerinden yaptılar önceki
oturumda, ben onun üzerine dedim ki: “Eğer siyasi parti grupları ortak bir
deklarasyon metni üzerinde uzlaşırlarsa bu ortak metni de buradan okumaktan
mutlu olurum.” Böyle olduğu hâlde, benim bu tutumum hakkında bir usul
tartışması açılmış olmasını üzüntüyle karşıladım. Elbette, siyasi parti
gruplarının usul tartışması açması hakkıdır ama teamüller, hukuk bizi her zaman
bağlar arkadaşlar. Teamülleri o ana göre esnetirsek inanın doğru bir şey yapmış
olmayız.
Teşekkür
ediyorum.
Tutumumda
herhangi bir değişiklik yoktur.
OKTAY
VURAL (İzmir) – Sayın Başkan…
BAŞKAN
– Buyurun Sayın Vural.
OKTAY
VURAL (İzmir) – …biz burada aziz milletimizin gönderdiği milletvekilleri ve
siyasi partiler olarak milletimizi üzen bu girişim karşısında bir irade
beyanını okuduk. Dolayısıyla, böyle bir irade beyanının zatıaliniz tarafından
okunmasını talep etmemizi bir üzüntü kaynağı olarak görmenizi değil, biz bir irademizin
ortaya konması bakımından bir fırsat olarak değerlendirilmesini istedik, usul
tartışmasını da zaten bu amaçla açtık, bu iradeyi de gerçekleştirdik.
Dolayısıyla, aslolan, aziz milletimizin üzüntülerine ve bu konuda kararlılığına
karşı milletimizin hep beraber, birlikte tavır koymasıdır. Dolayısıyla, bu usul
tartışmasının amacı… (MHP ve AK PARTİ sıralarından alkışlar)
BAŞKAN
– Sayın Vural, biraz önce Divana gelerek bana dediniz ki… Bir yanlış
anlaşılmaya meydan verilmemesi amacıyla bu açıklamayı yaptınız. Biz tutumunuzla
ilgili değil anlamında yani bu açıklamanın kürsüden okunması bağlamında biz
bunu talep ettik, sizin de…
OKTAY
VURAL (İzmir) – Evet.
BAŞKAN
- …yani cümlelerinizde şu saklıydı “Siz de esasında bu düşüncedesiniz ama biz
bunu bir kez de ifade etmek istedik.” 
Şimdi,
bizim üzüntüyle karşılamamızı siz niye üzüntüyle karşılıyorsunuz, anlamıyorum?
OKTAY
VURAL (İzmir) – Sayın Başkan, o kürsüde, benim zatıalinize, size ilettiğim
konuyu genel olarak ifade etmeniz aslında sizin bu tutumunuzun çok yanlış
olduğunu ortaya koyuyor. Evet, ben bunu başta da söyledim, “Ben bu usul
tartışmasını bu metni okumak için açtım.” diye söyledim yani bunu söyledim,
aziz milletim de bildi.
BAŞKAN
– Sayın Vural…
OKTAY
VURAL (İzmir) – Dolayısıyla, bizim yerimizden söz talebi konusu her zaman
olabilir ama bu kürsü milletin kürsüsüdür. Milletin iradesi olarak grup başkan
vekillerinin bu kürsüde hitap etmesi için usul tartışmasını bir vesile olarak
kıldık, iyi de yaptık. 
Allah
hepsinden razı olsun, bu bildiriye destek olanlardan Allah razı olsun. (MHP ve
AK PARTİ sıralarından alkışlar)
BAŞKAN
– Sayın Vural, teşekkür ederim.
Benim
kastettiğim şudur, üzüntü duyduğum konu şudur: Yani bu bildiriyi okumaktan
imtina eden bir tutum varmış gibi bir algı yaratmaya çalıştınız, bunu üzüntüyle
karşılıyorum.
Teşekkür
ederim arkadaşlar. (AK PARTİ ve CHP sıralarından alkışlar) 
HÜSEYİN
KOCABIYIK (İzmir) – Sayın Başkanım, HDP bu tutumuyla meşru bir siyasi parti
olmadığını göstermiş, terör örgütünün bir uzantısı olduğunu göstermektedir,
zabıtlara geçmesini istiyorum.
İDRİS
BALUKEN (Diyarbakır) – Ne alakası var?
BAŞKAN
– Teşekkür ederim.
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kişisel Verilerin Korunması Kanunu Tasarısı
ve Adalet Komisyonu Raporu (1/541) (S. Sayısı: 117) (Devam)
BAŞKAN
- Sayın milletvekilleri, 117 sıra sayılı Kanun Tasarısı’nın görüşmelerine
kaldığımız yerden devam ediyoruz. 
Komisyon?
Yok. 
Ertelenmiştir.

Gündemin
2’nci sırasına alınan, Türkiye Cumhuriyeti Hükümeti ile Amerika Birleşik
Devletleri Hükümeti Arasında Genişletilmiş Bilgi Değişimi Yoluyla Uluslararası
Vergi Uyumunun Artırılması Anlaşması ve Eki Mutabakat Zaptının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız.
2.- Türkiye Cumhuriyeti Hükümeti ile
Amerika Birleşik Devletleri Hükümeti Arasında Genişletilmiş Bilgi Değişimi
Yoluyla Uluslararası Vergi Uyumunun Artırılması Anlaşması ve Eki Mutabakat
Zaptının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/310) (S. Sayısı: 6)
BAŞKAN –
Komisyon? Yok. 
Ertelenmiştir.
Kanun tasarı ve
teklifleri ile komisyonlardan gelen diğer işleri sırasıyla görüşmek için 18
Şubat 2016 Perşembe günü, alınan karar gereğince saat 14.00’te toplanmak üzere
birleşimi kapatıyorum.
İyi geceler. 
Kapanma Saati: 00.24




(x) Bu bölümde hatip tarafından Türkçe
olmayan bir kelime ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) 117 S.
Sayılı Basmayazı tutanağa eklidir




