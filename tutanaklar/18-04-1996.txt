


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular















 DÖNEM : 20			 CİLT : 3 		       YASAMA YILI : 
1


T. B. M. M.
TUTANAK DERGİSİ

39 uncu Birleşim
18 . 4 . 1996  Perşembe



İ Ç İ N D E K İ L E R
  I. – GEÇEN TUTANAK ÖZETİ
 II. – GELEN KÂĞITLAR
III. – BAŞKANLIĞIN GENEL KURULA SUNUŞLARI
A)  TEZKERELER VE ÖNERGELER
1. – Romanya’ya gidecek olan Cumhurbaşkanı Süleyman Demirel’e, 
dönüşüne kadar, TBMM Başkanı Mustafa Kalemli’nin vekâlet 
edeceğine ilişkin Cumhurbaşkanlığı tezkeresi (3/230)
IV. – ÖNERİLER
A)  DANIŞMA KURULU ÖNERİLERİ
1. – (9/3) esas numaralı Meclis soruşturması önergesinin gündemdeki 
yeri ve görüşme gününe ilişkin Danışma Kurulu önerisi
V. – KANUN TASARI VE TEKLİFLERİYLE 
KOMİSYONLARDAN GELEN DİĞER İŞLER
1. – 1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285, 286) (S. Sayıları : 1, 2)
A)  TÜRKİYE BÜYÜK MİLLET MECLİSİ BAŞKANLIĞI
1. – Türkiye Büyük Millet Meclisi 1996 Malî Yılı Bütçesi
B)  CUMHURBAŞKANLIĞI
1. – Cumhurbaşkanlığı 1996 Malî Yılı Bütçesi
C)  SAYIŞTAY BAŞKANLIĞI
1. – Sayıştay Başkanlığı 1996 Malî Yılı Bütçesi
D)  ANAYASA MAHKEMESİ BAŞKANLIĞI
1. – Anayasa Mahkemesi Başkanlığı 1996 Malî Yılı Bütçesi
E)  BAŞBAKANLIK
1. – Başbakanlık 1996 Malî Yılı Bütçesi
F)  DENİZCİLİK MÜSTEŞARLIĞI
1. – Denizcilik Müsteşarlığı 1996 Malî Yılı Bütçesi
G)  KÖY HİZMETLERİ GENEL MÜDÜRLÜĞÜ
1. – Köy Hizmetleri Genel Müdürlüğü 1996 Malî Yılı Bütçesi
H)  HAZİNE MÜSTEŞARLIĞI
1. – Hazine Müsteşarlığı 1996 Malî Yılı Bütçesi
I)  DEVLET PLANLAMA TEŞKİLATI MÜSTEŞARLIĞI
1. – Devlet Planlama Teşkilatı Müsteşarlığı 1996 Malî Yılı Bütçesi
İ)  SOSYAL HİZMETLER VE ÇOCUK ESİRGEME KURUMU 
GENEL MÜDÜRLÜĞÜ
1. – Sosyal Hizmetler ve Çocuk Esirgeme Kurumu Genel Müdürlüğü 
1996 Malî Yılı Bütçesi
J)  DANIŞTAY BAŞKANLIĞI
1. – Danıştay Başkanlığı 1996 Malî Yılı Bütçesi
K)  DIŞ TİCARET MÜSTEŞARLIĞI
1. – Dış Ticaret Müsteşarlığı 1996 Malî Yılı Bütçesi
L)  GÜMRÜK MÜSTEŞARLIĞI
1. – Gümrük Müsteşarlığı 1996 Malî Yılı Bütçesi
M)  DEVLET İSTATİSTİK ENSTİTÜSÜ BAŞKANLIĞI
1. – Devlet İstatistik Enstitüsü Başkanlığı 1996 Malî Yılı Bütçesi
N)  TAPU VE KADASTRO GENEL MÜDÜRLÜĞÜ
1. – Tapu ve Kadastro Genel Müdürlüğü 1996 Malî Yılı Bütçesi
VI. – SORULAR VE CEVAPLAR
A)  YAZILI SORULAR VE CEVAPLARI
1. – Kırşehir Milletvekili Cafer Güneş’in, isteğe bağlı sigortalılara 
ilişkin sorusu ve Çalışma ve Sosyal Güvenlik Bakanı Emin Kul’un 
yazılı cevabı (7/534)
I. – GEÇEN TUTANAK ÖZETİ

TBMM Genel Kurulu saat 10.00’da açılarak iki oturum yaptı.
1996 Malî Yılı Genel ve Katma Bütçeli İdareler Bütçe Kanunu 
Tasarılarının (1/285, 286) (S. Sayıları : 1, 2) tümü üzerindeki 
görüşmeler tamamlanarak maddelerine geçilmesi kabul edildi ve 
tasarıların 1 inci maddeleri okundu.
Antalya Milletvekili Deniz Baykal, Başbakan Mesut Yılmaz’ın şahsına 
sataşması nedeniyle bir konuşma yaptı.
18.4.1996 Perşembe günü saat 10.00’da toplanmak üzere 20.48’de 
birleşime son verildi.

Kamer Genç
Başkanvekili
		Ünal Yaşar				M. Fatih Atay
		 Gaziantep				    Aydın
		 Kâtip Üye				 Kâtip Üye



II. – GELEN KÂĞITLAR
18 . 4 . 1996 PERŞEMBE
Sözlü Soru Önergesi
1. – Amasya Milletvekili Cemalettin Lafçı’nın, hayvan besicilerinin 
sorunlarına ilişkin Tarım ve Köyişleri Bakanından sözlü soru önergesi 
(6/55) (Başkanlığa geliş tarihi : 16.4.1996)
Yazılı Soru Önergeleri
1. – Tekirdağ Milletvekili Fırat Dayanıklı’nın, Karayollarında meydana 
gelen bozulmalara ilişkin Bayındırlık ve İskân Bakanından yazılı soru 
önergesi (7/623) (Başkanlığa geliş tarihi : 12.4.1996)
2. – Tekirdağ Milletvekili Fırat Dayanıklı’nın, Tekirdağ - Saray’da bir 
termik santralın kurulacağı iddiasına ilişkin Enerji ve Tabiî Kaynaklar 
Bakanından yazılı soru önergesi (7/624) (Başkanlığa geliş tarihi : 
12.4.1996)
3. – Erzincan Milletvekili Naci Terzi’nin, akaryakıt zamlarına ilişkin 
Başbakandan yazılı soru önergesi (7/625) (Başkanlığa geliş tarihi : 
15.4.1996)
4. – Afyon Milletvekili Sait Açba’nın, Afyon Şeker Fabrikasındaki 
Çiftlik Müdürlüğüne alındığı ve imha edildiği iddia edilen hayvanlara 
ilişkin Sanayi ve Ticaret Bakanından yazılı soru önergesi (7/626) 
(Başkanlığa geliş tarihi : 15.4.1996)
5. – İstanbul Milletvekili Ercan Karakaş’ın, 1 Mayıs’ın Emekçiler 
Bayramı olarak kutlanmasına ilişkin Başbakandan yazılı soru önergesi 
(7/627) (Başkanlığa geliş tarihi : 16.4.1996)
6. – İstanbul Milletvekili Ercan Karakaş’ın, tavuk üreticisi firmaların 
uyguladıkları zamlara ilişkin Sanayi ve Ticaret Bakanından yazılı soru 
önergesi (7/628) (Başkanlığa geliş tarihi : 16.4.1996)
7. – Rize Milletvekili Şevki Yılmaz’ın, orta öğretimdeki “dışardan 
bitirme” sınavlarının uygulamasına ilişkin Millî Eğitim Bakanından 
yazılı soru önergesi (7/629) (Başkanlığa geliş tarihi : 16.4.1996)
8. – Kayseri Milletvekili Memduh Büyükkılıç’ın, Kamu kesiminde 
çalışan işçilerin ikramiyelerine ilişkin Başbakandan yazılı soru 
önergesi (7/630) (Başkanlığa geliş tarihi : 17.4.1996)



BİRİNCİ OTURUM
Açılma Saati :10.00
BAŞKAN : Başkanvekili H. Uluç Gürkan
KÂTİP ÜYELER : Ali Günaydın (Konya), Mustafa Baş (İstanbul)


BAŞKAN – Türkiye Büyük Millet Meclisinin 39 uncu Birleşimini 
açıyorum.
Çalışmalarımızın, ülkemiz ve ulusumuz için iyilikler, güzellikler 
getirmesini diliyorum.
Sayın milletvekilleri, 1996 Malî Yılı Genel ve Katma Bütçeli İdareler 
Bütçe Kanunu Tasarıları üzerindeki görüşmelere devam edeceğiz; 
ancak, görüşmelere başlamadan önce, Başkanlığın Genel Kurula 
sunuşları vardır.
Cumhurbaşkanlığının bir tezkeresi vardır, okutuyorum:

III. – BAŞKANLIĞIN GENEL KURULA SUNUŞLARI
A) TEZKERELER VE ÖNERGELER
1. – Romanya’ya gidecek olan Cumhurbaşkanı Süleyman Demirel’e, 
dönüşüne kadar, TBMM Başkanı Mustafa Kalemli’nin vekâlet 
edeceğine ilişkin Cumhurbaşkanlığı tezkeresi (3/230)
Türkiye Büyük Millet Meclisi Başkanlığına
Romanya Cumhurbaşkanı Ion Iliescu’nun resmi davetlisi olarak, 18 
Nisan 1996 tarihinde Romanya’yı resmen ziyaret edeceğimden, 
dönüşüme kadar Cumhurbaşkanlığına, Türkiye Cumhuriyeti 
Anayasasının 106 ncı maddesi uyarınca, Türkiye Büyük Millet Meclisi 
Başkanı Doç. Dr. Mustafa Kalemli vekâlet edecektir.
Bilgilerinize sunarım.
							Süleyman Demirel	    

Cumhurbaşkanı
BAŞKAN – Bilgilerinize sunulmuştur.
Danışma Kurulunun bir önerisi vardır, okutup, oylarınıza sunacağım.

IV. – ÖNERİLER
A) DANIŞMA KURULU ÖNERİLERİ
1. – (9/3) esas numaralı Meclis soruşturması önergesinin gündemdeki 
yeri ve görüşme gününe ilişkin Danışma Kurulu önerisi
Danışma Kurulu Önerisi
No : 9						           Tarihi :17.4.1996
Genel Kurulun 16.4.1996 tarihli 37 nci Birleşiminde okunmuş bulunan 
eski Başbakan Tansu Çiller hakkındaki (9/3) esas numaralı Meclis 
soruşturması önergesinin, gündemin “Özel Gündemde Yer Alacak 
İşler” kısmında yer alması ve Anayasanın 100 üncü maddesi gereğince 
soruşturma açılıp açılmaması hususundaki görüşmelerin 9.5.1996 
Perşembe günkü birleşimde yapılmasının Genel Kurulun onayına 
sunulması Danışma Kurulunca uygun görülmüştür. 
		Hasan Korkmazcan
		Türkiye Büyük Millet Meclisi
		Başkanı Vekili
	Şevket Kazan	Ali Rıza Gönül
	RP Grubu Başkanvekili	DYP Grubu Başkanvekili
	Cumhur Ersümer	Mümtaz Soysal
	ANAP Grubu Başkanvekili	DSP Grubu Başkanvekili
Nihat Matkap
CHP Grubu Başkanvekili

BAŞKAN – Kabul edenler... Kabul etmeyenler... 
ALİ RIZA GÖNÜL (Aydın) – Söz istiyoruz.
LÜTFÜ ESENGÜN (Erzurum) – Söz istiyoruz.
SAFFET ARIKAN BEDÜK (Ankara) – Söz istiyoruz Sayın Başkan.
TURHAN GÜVEN (İçel) – Söz istiyoruz.
ŞEVKİ YILMAZ (Rize) – Söz istiyoruz.
BAŞKAN – Efendim oyladık, bitti.
SAFFET ARIKAN BEDÜK (Ankara) – Hayır efendim, hayır...
LÜTFÜ ESENGÜN (Erzurum) – Sayın Başkan, önce biz istedik.
ALİ RIZA GÖNÜL (Aydın) – Oylamayı takiben kişisel söz talebinde 
bulunduk.
TURHAN GÜVEN (İçel) – Kişisel söz talebimiz var Sayın Başkan.
BAŞKAN – Ali Rıza Gönül, Lütfü Esengün...
V. – KANUN TASARI VE TEKLİFLERİYLE 
KOMİSYONLARDAN 
GELEN DİĞER İŞLER
1. – 1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285, 286) (S. Sayıları : 1, 2)
A)  TÜRKİYE BÜYÜK MİLLET MECLİSİ BAŞKANLIĞI
1. – Türkiye Büyük Millet Meclisi 1996 Malî Yılı Bütçesi
B)  CUMHURBAŞKANLIĞI
1. – Cumhurbaşkanlığı 1996 Malî Yılı Bütçesi
C)  SAYIŞTAY BAŞKANLIĞI
1. – Sayıştay Başkanlığı 1996 Malî Yılı Bütçesi
D)  ANAYASA MAHKEMESİ BAŞKANLIĞI
1. – Anayasa Mahkemesi Başkanlığı 1996 Malî Yılı Bütçesi (1)
BAŞKAN – Şimdi, bütçe görüşmelerine başlıyoruz.
Program uyarınca, bugün dört tur görüşme yapacağız. 
Birinci tur görüşmelere başlıyoruz.
Komisyon?.. Burada.
Hükümet?.. Burada.
Sayın milletvekilleri, birinci turda Türkiye Büyük Millet Meclisi 
Başkanlığı, Cumhurbaşkanlığı, Sayıştay Başkanlığı, Anayasa 
Mahkemesi Başkanlığı bütçeleri yer almaktadır.
Birinci turda grupları ve şahısları adına söz alan sayın üyelerin 
isimlerini okuyorum:
Gruplar: Cumhuriyet Halk Partisi Grubu adına, Ankara Milletvekili 
Sayın Yılmaz Ateş, Hatay Milletvekili Sayın Atila Sav; Demokratik Sol 
Parti Grubu adına, Trabzon Milletvekili Sayın Hikmet Sami Türk, 
Gaziantep Milletvekili Sayın Ali Ilıksoy; Refah Partisi Grubu adına, 
Kahramanmaraş Milletvekili Sayın Mustafa Kamalak, Bursa Milletvekili 
Sayın Ertuğrul Yalçınbayır; Anavatan Partisi Grubu adına, Ankara 
Milletvekili Sayın Nejat Arseven; Doğru Yol Partisi Grubu adına, 
Amasya Milletvekili Sayın Ahmet İyimaya, İçel Milletvekili Sayın 
Turhan Güven.
Şahısları adına: Lehinde söz alan yok; aleyhinde, Erzurum Milletvekili 
Sayın Lütfü Esengün.
Cumhuriyet Halk Partisi Grubu adına, buyurun Sayın Ateş. (CHP 
sıralarından alkışlar)
Sayın Ateş, Grubunuzun söz hakkı 20 dakikadır; Sayın Sav’la, 
herhalde, eşit süre kullanacaksınız. Eğer dilerseniz, 20 dakikalık süreyi 
başlatıp size müdahale etmem, kalan süreyi de Sayın Sav’a 
kullandırırım; ama, dilerseniz, 10 uncu dakikada sizi uyarayım.
YILMAZ ATEŞ (Ankara) – 10 uncu dakikada uyarırsanız sevinirim.
BAŞKAN – Peki. 
Buyurun.
CHP GRUBU ADINA YILMAZ ATEŞ (Ankara) – Sayın Başkan, sayın 
milletvekilleri; sizleri ve televizyonları başında çalışmalarımızı 
izleyen vatandaşlarımızı, şahsım ve Cumhuriyet Halk Partisi Grubu 
adına saygı ve sevgiyle selamlıyorum. Grubumuzun, Türkiye Büyük 
Millet Meclisi Başkanlığı ile Cumhurbaşkanlığı bütçeleri üzerindeki 
görüşlerini Meclise arz etmek üzere söz almış bulunuyorum.
Sayın Başkan, sayın milletvekilleri; Türkiye Büyük Millet Meclisi ile 
Cumhurbaşkanlığı, bütün ulusumuzu temsil eden ve cumhuriyetin en 
temel iki kurumudur. Plan ve Bütçe Komisyonumuzda, eski 
milletvekillerimizin özlük haklarından, Meclisimizin araba sorunundan 
ulaşım sorununa kadar birçok idarî soruna değinildiği için, bu konulara, 
zaman darlığı nedeniyle, değinmiyorum. 
Sayın milletvekilleri, Türkiye Büyük Millet Meclisi ile 
Cumhurbaşkanlığı, cumhuriyetin ve demokrasimizin en temel 
kurumları oldukları kadar, en saygın kurumları da olmak 
durumundadırlar. Saygınlık, saygın kelimesini sık sık kullanmakla 
kazanılmıyor. Saygınlık, kişilerin ve kurumların görevlerini yerine 
getirme düzeyinde, yerine getirdiği oranda kazanılır. Bizleri ve bizden 
öncekileri seçip buraya gönderen halkımız, birey olarak biz 
milletvekillerinden, kurum olarak Meclisimizden, yaşamakta olduğu 
sorunlara çözüm bulmamızı beklemektedir. Bir gün dahi ertelenmeye 
tahammülü olmayan iç barış, demokratikleşme, ekonomide istikrar, 
hayat pahalılığı, eşitlik ve işsizlik sorunlarını bir an önce 
çözümlememizi halen sabırsızlıkla beklemektedir; ama, maalesef, 
geçmiş dönemlerde de, bu dönem geride bıraktığımız yaklaşık dört 
aylık süre içerisinde de, bu beklentilere olumlu yanıt verdiğimizi 
söyleyemiyoruz. Halkın beklentilerine yanıt vermek şöyle dursun, 
İçtüzük dahi derlenememiştir. 1982 Anayasasının geçici 6 ncı 
maddesiyle, İçtüzük, şöyle formüle edilmiştir: “Anayasaya göre kurulan 
Türkiye Büyük Millet Meclisinin toplantı ve çalışmaları için kendi 
içtüzükleri yapılıncaya kadar, Millet Meclisinin 12 Eylül 1980 
tarihinden önce yürürlükte olan İçtüzüğünün, Anayasaya aykırı 
olmayan hükümleri uygulanır.” İçtüzüğün 1 inci maddesi de, seçimlerin, 
uzatılmadığı takdirde, dört yılda bir yapılacağını; yasama yılının da, 
1 Kasımda başlayıp, 31 Ekimde sona ereceğini belirtmekte -silinmiş 
olmasına rağmen, Anayasada kalkmış olmasına rağmen- birçok kurumu 
dile getirmektedir. 
Sayın milletvekilleri, seçilip, milletvekili olarak Türkiye Büyük Millet 
Meclisine adımımı attığım ilk gün bana verilen Türkiye Cumhuriyeti 
Anayasası ve Millet Meclisi İçtüzüğü kitabının sayfalarını açtığımda, 
yüreğimin burkulduğunu ve yüreğimden bir şeylerin kopup gittiğini 
hissettim, yaşadım. Türkiye Büyük Millet Meclisinin kapısına kilit 
vuran, siyasî partileri kapatan, siyasî kadroları, liderleri zindana tıkan 12 
Eylül 1980 darbesinin üzerinde onaltı yıl geçmiştir. Bu onaltı yılda, üç 
dönem seçilen milletvekilleri görevlerini tamamlamış ve biz, 4 üncü 
dönem milletvekilleri gelmişiz. Zindana tıkılan siyasî kadrolar 
milletvekili olmuş, bakan olmuş, Türkiye Büyük Millet Meclisi Başkanı 
olmuş, tekrar, genel başkan olmuş, hatta hatta, Cumhurbaşkanı olmuş; 
ama, Meclisin İçtüzüğünü dahi değiştirme zahmetine katlanılmamıştır. 
Doğrusu, bu kitabı elime almayı dahi demokrasi adına zül kabul 
ediyorum. 
Sayın milletvekilleri, bu dönem, Meclis Başkanımızın da gayretleriyle, 
siyasî partilerimizin, öncelikli konu olarak Meclis İçtüzüğünü yeniden 
düzenlemeyi ele almasını memnunlukla karşılıyoruz, sevindirici bir 
gelişme olarak görüyoruz; ama, yeterli değildir. İçtüzüğün yetersizliği 
kadar, 1982 Anayasası da yetersizdir ve mutlaka değiştirilmelidir. 
İçtüzükle birlikte Anayasa değişikliği de süratle başlatılmalıdır.
Meclisimizin erteleyemeyeceği bir başka konu da, Anayasaya uyum 
yasalarıdır. Geçen dönem, partimizin özverili girişimleriyle Anayasada 
birtakım -sınırlı da olsa- değişiklikler yapıldı; ancak, uyum yasaları 
çıkarılamadığı için, siyasî partilerimizin kadın, gençlik kolları 
kurulamıyor, memur sendikaları işlerlik kazanamıyor, üniversite 
gençliği siyasî partilere üye olamıyor, öğretim üyeleri siyasî partilerde 
görev alamıyor, sivil toplum kuruluşu yöneticileri görevlerini 
bırakmadan milletvekili dahi olamıyor. Anayasanın kırılan bu yasaklar 
zincirinden, vatandaşlarımızı ve siyasî partilerimizi de bir an önce 
kurtarmalıyız.
Sayın milletvekilleri, Türkiye Büyük Millet Meclisi, emperyalizme ve 
her türlü mandacılığa, gericiliğe karşı verilen Ulusal Kurtuluş 
Savaşımızın bağımsızlık ruhu üzerine kurulmuş, demokratik, laik 
hukuk devletinin en üst organıdır. Öyle bir organdır ki, emperyalizmin 
orduları Polatlı’ya dayandığı ve Türkiye Büyük Millet Meclisine 75 
kilometre yaklaştığı bir günde dahi, yetkilerini sonuna kadar kullanmış, 
Mustafa Kemal gibi bir lidere dahi yetkilerini devretmemiştir. Bırakın 
sorunları çözme iradesini bir lidere, bir alt kuruma devretmesini, 
kaptırmasını, Ulusal Kurtuluş Savaşı üzerindeki hâkimiyetini sonuna 
kadar sürdürmüştür. 
Ne yazık ki, günümüzde bu duyarlılığı göremiyoruz. Türkiye’nin 
sorunları Türkiye Büyük Millet Meclisinde tartışılamıyor, 
konuşulamıyor, çözüme kavuşturulamıyor. Türkiye’nin huzurunun, iç 
barışının, ekonomisinin ve demokrasisinin temel kurumlarının kan 
kaybetmesini seyretmekle kalıyoruz. Kabul edelim etmeyelim, 
gözlerimizi kapatsak, sırtımızı dönsek de, alev alev yanan Kürt sorunu, 
sönmek bir yana, Ankara’yı da, İstanbul’u da, İzmir’i de sarmaya 
başladı; ama, biz bu sorunu Türkiye Büyük Millet Meclisinde 
konuşamıyoruz, tartışamıyoruz, çözüm bulamıyoruz; konuşulması 
gereken bu Kurumun dışında, herkes, bu sorunu konuşuyor, tartışıyor 
ve kendilerine göre çözüm de öneriyorlar. Gençlik konuşuyor, 
üniversiteler konuşuyor, sivil toplum örgütleri konuşuyor, işverenler 
konuşuyor, işveren kuruluşları konuşuyor, çözüm üretiyor; ama, 
Türkiye Büyük Millet Meclisi konuşmuyor, çözüm üretmiyor. Bu çatı 
altında konuşulan, köy korucuları, özel tim, olağanüstü hal, Çekiç Güç... 
Bunların da, çözümsüzlük getirdiğini, kan getirdiğini, gözyaşı 
getirdiğini, enflasyon getirdiğini, işsizlik getirdiğini, yoksulluk 
getirdiğini ve bakkal Ahmet efendinin veresiye defterine dönen bütçeyi 
getirdiğini görmezlikten gelmeye devam ediyoruz. 
3 milletvekili arkadaşımız Hakkâri’ye gitti; bölgedeki tespitlerini, bir 
rapor halinde, bu sorunun muhatabı makamlara iletti; sorunu, Türkiye 
Büyük Millet Meclisi çatısı altında tartışmaya açmak istedik. Teröre 
bulaşmayan vatandaşlarımızın insan hak ve özgürlükleri yok 
edilmeden, ayaklar altına alınmadan, teröre karşı verilen mücadelenin 
yanındayız; ama, terörü önlüyoruz diye, masum insanlar üzerinde terör 
estiren, hele hele faili meçhul cinayetlere adı karışan kişiler ,görevleri 
ne olursa olsun, hakkındaki iddiaları araştırmayı istemek, en doğal 
hakkımızdır ve en temel görevimizdir.
BAŞKAN – Sayın Ateş, son 2 dakikanıza giriyorsunuz.
YILMAZ ATEŞ (Devamla) – Peki efendim.
Bunu istedik diye, bazı kişilerin, saygın kurumlarımızın arkasına 
saklanarak, milletvekillerimiz hakkında suç duyurusunda bulunma 
sorumsuzluğunu göstermesi, bizi derinden üzmüştür; bizi derinden 
üzmenin ötesinde, Türkiye Büyük Millet Meclisine karşı yapılmış bir 
hakaret olarak görmekteyiz. 
Olayın bizi üzen diğer bir yanı da, diğer siyasî partilerin 
duyarsızlığıdır. Türkiye Büyük Millet Meclisini temsil eden Sayın 
Başkan ile en keskin siyasî mücadelenin içerisinden geçerek gelen, bugün 
demokrasinin rayına oturması için büyük gayret gösteren ve Türkiye 
Büyük Millet Meclisi adına başkomutanlık görevini üstlenen Sayın 
Cumhurbaşkanının gerekli duyarlılığı göstereceğini umuyor ve 
bekliyoruz. Sayın Başbakandan da, her türlü iddiayı soruşturması ve 
üzerine gitmesini bekliyoruz. 
Türkiye’yi demokratik ve laik bir ülke yapmanın temel kuralı, din 
devleti yapılanmasına karşı durmak kadar, militarizme karşı da dik 
durmaktan geçer, çifte standartlı olmamaktan geçer. Çifte standarttan 
kurtulmadığımız sürece, bir bakarsınız, demokrasiye işlerlik 
kazandıranlar da, tıkayanlar da aynı kefeye konulmuş, zindanlara 
tıkılmış; bir bakarsınız, bu ülkeye hizmet eden bakanlar, başbakanlar 
darağacına gitmiş; bir bakarsınız, sömürüsüz, soygunsuz bir dünya, bir 
ülke isteyen fidan gibi gençlerimiz darağacına gitmiş. Gelin, çifte 
standardı kaldıralım; demokratik, laik, sosyal hukuk devletinin gereği 
neyse, onu yapalım; evrensel demokrasi ve hukuk kuralları içerisinde, 
kişi ve kurumları yerli yerine oturtalım; seçilmişlerin de atanmışlar 
kadar vatansever olduklarını, saygın olduklarını, davranışlarımızla, 
eylemlerimizle gösterelim.
(Mikrofon otomatik cihaz tarafından kapatıldı)
BAŞKAN – Sayın Ateş, süreniz doldu. 
YILMAZ ATEŞ (Devamla) – 2 dakika daha...
BAŞKAN – 1 dakika... O konuşma metnini tamamlayamazsınız. 
YILMAZ ATEŞ (Devamla) – 2 dakika...
BAŞKAN – Herkese aynı şeyi uygulayacağım; 10 dakikada yalnızca 
1’er dakika ilave süre vereceğim; çünkü, dört tur görüşme yapacağız. 
Mikrofonu yeniden açmayacağım; lütfen, ona uyalım. 1 dakika...
YILMAZ ATEŞ (Devamla) – Sayın Başkanım, sizden rica ediyorum... 2 
dakikayı aşmayacağım.
BAŞKAN – Efendim, bakın, dört tur; her biri, asgarî süreye uyarsak, 3 
saatte tamamlanacaktır. Yani, en ufak bir ödün veremiyeceğim. Lütfen, 1 
dakikada Genel Kurulu selamlayın; mikrofonu yeniden açmayacağım; 
zor durumda kalmayalım.
YILMAZ ATEŞ (Devamla) – Sayın milletvekilleri, cumhuriyeti kuran, 
devleti kuran, demokrasiyi kuran bir partinin milletvekillerine hain 
gözüyle bakmak, hiç kimsenin haddi değildir, hele hele atanmışların hiç 
değildir. Bu kararlılığı gösteren kişiler ve kurumlar, halkın gözünde 
saygınlık kazanabilirler, saygın olabilirler.
Sayın milletvekilleri, Türkiye Büyük Millet Meclisinin önünde duran bir 
diğer temel konu da, şu : Seçimlerden önce bütün siyasî partilerimiz, 
siyasî kirlenmişlikten, siyasîleri, Parlamentoyu korumanın yolu olarak, 
milletvekilliği dokunulmazlığının yeniden gözden geçirilmesi 
gerektiğini vurguladılar; ancak, bırakın bu milletvekilliği 
dokunulmazlığına yeni bir içerik kazandırmayı, birtakım iddialarla 
suçlanan kişileri, bu dokunulmazlık zırhına büründürmek için liste başı 
yapıp Meclise taşıdıklarını üzülerek görüyoruz.
Sayın milletvekilleri, bir RTÜK, yani...
(Mikrofon otomatik cihaz tarafından kapatıldı)
BAŞKAN – Lütfen, Sayın Ateş, bitirmemiz gerekiyor.
YILMAZ ATEŞ (Devamla) – İki cümleyle bitiriyorum. 
BAŞKAN – Lütfen, bunu yapmayalım, alışkanlık haline getirmeyelim. 
Lütfen... Yoksa tamamlayamayacağız bu yılki denememizi. 
YILMAZ ATEŞ (Devamla) – Sayın Başkan, bir cümleyle 
tamamlıyorum, selamlıyorum. 
BAŞKAN – Lütfen... Bunu söyledim, açmayacağım.
YILMAZ ATEŞ (Devamla) – Selamlamadan sonra...
BAŞKAN – Açmayacağım efendim. Lütfen... 
YILMAZ ATEŞ (Devamla) – Aç, saygı sunalım.
BAŞKAN – Yapmayın yani... Lütfen...
YILMAZ ATEŞ (Devamla) – Sayın Başkan, açın, Meclise saygı 
sunayım, ineyim.
BAŞKAN – Lütfen iner misiniz Sayın Ateş. 
YILMAZ ATEŞ (Devamla) – Sayın Başkan, Meclise saygılar sunayım 
ineyim. 
MUSTAFA CUMHUR ERSÜMER (Çanakkale) – Aldık, kabul ettik 
Sayın Ateş. 
BAŞKAN – Sundunuz saygıyı, lütfen, inin. 
YILMAZ ATEŞ (Devamla) – Açın... 
BAŞKAN – Lütfen iner misiniz Sayın Ateş. Zaman kaybetmeyelim ama. 
MUSTAFA ÇİLOĞLU (Burdur) – Ayıp yahu ayıp!.. Böyle pazarlık 
olur mu... Ayıp!..
YILMAZ ATEŞ (Devamla) – Nedir ayıp olan!?. 
BAŞKAN – Sayın Ateş, lütfen, iner misiniz kürsüden. 
YILMAZ ATEŞ (Devamla) – Sayın milletvekilleri, hepinizi saygıyla 
selamlıyorum. (CHP sıralarından alkışlar)
BAŞKAN – Teşekkür ediyorum Sayın Ateş.
Sayın milletvekilleri, bu olay, Başkanlığın kişisel kaprisi değil; ama, bu 
sene yeni bir uygulama başlattık. Dört bütçeyi birden görüşeceğiz. 
Bunun başarısı için, sürelere, hepimizin; sayın grupların, şahsı adına 
konuşanların ve Başkanlığın titizlikle uyması gerekiyor. Aksi takdirde, 
bu işi bitiremeyiz. (Alkışlar)
Buyurun Sayın Sav.
Sayın Sav, süreniz 10 dakikadır. Lütfen, dikkat etmenizi rica ediyorum. 
CHP GRUBU ADINA ATİLA SAV (Hatay) – Teşekkür ederim Sayın 
Başkan.
Sayın Başkan, Yüce Meclisin sayın üyeleri; Anayasa Mahkemesi ve 
Sayıştay bütçeleri hakkında, Cumhuriyet Halk Partisinin görüşlerini 
sunmak üzere huzurunuzdayım. Konuşmama başlarken, Yüce Meclisi en 
derin saygılarımla selamladığımı bilgilerinize sunmak isterim. 
Adalet, devletin temelidir. Bu temeli oluşturan, yargı kuruluşlarıdır. 
Anayasa Mahkemesi, bu yargı kuruluşlarının en önemlilerinden ve en 
yücelerinden -fonksiyonu ve görevleri itibariyle en önemlisi- sayılabilir. 
Anayasa Mahkemesi, demokratik, laik hukuk devletimizin temel 
kurumlarından birisidir. 
Bilindiği üzere, Anayasa Mahkemesi, hukuk sistemimize 1961 
Anayasasıyla girmiştir. 1924 Anayasasında da “hiçbir yasa, Anayasaya 
aykırı olamaz” kuralı vardı; ancak, bu kuralın uygulanmasında, 
yargısal açıdan denetleme yapacak bir kurum yoktu. Bu eksiklik, 1957-
1960 döneminde, bir rejim bunalımına yol açtı. Bu nedenle, yasaların 
ve başkaca birtakım yasama işlemlerinin Anayasaya aykırılığını 
denetleyecek bir yargı organı olarak Anayasa Mahkemesi, devletimizin 
temel kurumları arasındaki yerini aldı. O zamandan beri, Anayasa 
Mahkemesi, görevini, tam tarafsızlıkla ve başarıyla yapmaktadır. 
Yorumları, tanımları, öngördüğü ilkesel içtihatlarıyla, demokratik 
hukuk devletinin gelişiminde, insan hak ve özgürlüklerinin 
korunmasında işlevini tam bir yeterlilikle yerine getirmektedir. Hukuk 
çevrelerinde, ufuk açıcı ve yol gösterici bir görev üstlenmektedir. 
Hukuk devleti, yalnızca soyut ve genel kural düzenlemeleriyle 
gerçekleşmez. Kurallara canlılık kazandıran ve yaşayan hukuku ortaya 
koyan içtihatlarla da oluşur. Anayasa Mahkemesinin bir işlevi de budur. 
Anayasa yargısı, anayasanın uygulanmasını sağlamak, anayasaya 
aykırılıkları önlemek ve anayasanın sözünü dinletmek için vardır. 
Anayasa kaynak belgesinin, zaman içerisinde okunabilirliğinde, Yüce 
Mahkemenin etkisi çok önemli bir görev yapmıştır. Anayasa yargısını 
benimsemiş olan diğer ülkelerde de gelişmeler bu yöndedir. 
Yasama, yürütme, yargı erklerinin dengesi naziktir. Demokrasinin 
işlerliği bu ilişkilerin sağlıklı oluşumuna bağlıdır. Anayasamız, 
erklerin ayrılığı ilkesini, özellikle yargı erki açısından, özenle 
gözetmiştir; bu nedenle, yargının bağımsızlığına olduğu kadar, yargı 
kararlarının uygulanmasına da özen göstermek gerekir. Yargıyı 
etkilemek, onun kararlarını yönlendirmeye ve güdümlemeye kalkışmak, 
yargı bağımsızlığına ve erklerin ayrılığı ilkesine aykırıdır. 
Kuşkusuz, her hukuk kuralı, her hukukî kaynak metin gibi, Anayasa 
Mahkemesinin kararları da hukukî eleştiriye açıktır; bu tartışma, 
demokrasinin bir gereğidir. Örneğin, Yüksek Mahkemenin kimi 
kararlarının yazımının uzun süre alması, uygulamada sıkıntılara yol 
açmaktadır; ancak, bu hukuk eleştirisini, siyasal amaçlı bir güdümleme 
ya da saldırı eylemine dönüştürmemek gerekir. Anayasa Mahkemesinin 
iptal kararlarına bu anlayışla bakan ve siyasallaşmayı ön planda tutan 
sakat ve sakıncalı bir tutumu, doğru ve sağlıklı sayamayız. 
Türkiye Büyük Millet Meclisi, Anayasa Mahkemesinin iptal ettiği 
yasaları ve diğer kararları nedeniyle doğan boşlukları, süresinde ve 
hukukun ışığında doldurma görevini, zamanında yapmalıdır. Yüksek 
Mahkemece iptal kararı verilirken, Yasama Organına süre tanınan 
kararların gereğini yerine getirmeliyiz. Bu tür kararlar nedeniyle, çok 
uzun süredir doldurulamayan yasa boşlukları bulunmaktadır. Geçenlerde 
tartışma konusu olan 2802 sayılı Hâkimler ve Savcılar Kanununun 37 
nci maddesindeki boşluk, bunun örneklerinden birisidir. Bir başka örnek 
de, Sayıştay Yasasının 5 ve 6 ncı maddeleridir; bu nedenle, Sayıştay 
Başkanı ve üyelerinin seçimindeki boşluklar giderilememektedir. 
Sayıştay bütçesiyle ilgili görüşlerimizi açıklarken, bu sakıncalı duruma 
ayrıca değineceğim.
Anayasa Mahkemesinin görevleri çok ağırdır. Yüksek Mahkeme, 
yasaların, kanun hükmünde kararnamelerin, İçtüzüğün ve diğer yasama 
tasarruflarının norm denetimini, iki yoldan (iptal davası ve def’i 
biçiminde) yapmaktadır. Bunun yanı sıra, anayasa değişikliklerini biçim 
yönünden denetlemekde, Anayasadan doğan ve yaygın bir alanı 
kapsayan ağır bir sorumluluk taşımaktadır. Yüce Divan olarak görev 
yaptığı gibi, siyasal parti kapatma davalarına bakmakta, Türkiye Büyük 
Millet Meclisinin, dokunulmazlık kaldırılması ve milletvekilliği 
düşürülmesi yolundaki kararlarını denetlemektedir. Ayrıca, siyasal 
partilerin akçalı denetimi de, Yüksek Mahkemeye verilmiş olan görevler 
arasındadır. 
Görevleri, bu denli önemli olan Yüksek Yargı Organının, ödevlerini 
başarıyla yaptığını bir kez daha belirtmek istiyoruz. Başta, Başkanı 
olmak üzere, Yüksek Mahkemenin bugünkü kadrosu, anayasal görevini, 
tam bir sorumlulukla yerine getirmektedir. 
Yüksek Mahkemenin, birbirinden çok değişik alanlarda görev yaptığını 
gördük; bir yandan anayasa hukukunun kuramsal araştırma ve 
incelemelerini işleyip hazırlayacak araştırmacılara, öte yandan parti 
hesaplarını değerlendirecek inceleme görevlilerine ihtiyaç vardır; bütün 
bunların üstünde de asıl ve yedek olmak üzere, 15 yüksek yargıçtan 
oluşan bir kadro.
“Alet işler el övünür” diye bir atasözümüz var. Yargıda, sonuçta kararı 
yargıç verir; ama, bu, son derece titiz ve dikkatli bir hazırlığı gerektirir. 
Çağdaş teknoloji, artık adalet hizmetlerine, her aşamada girmelidir; 
Anayasa Mahkemesinin de gelişmiş bilgisayar ve iletişim 
teknolojisinden en geniş biçimde yararlanması olanağı hazırlanmalıdır. 
Anayasa Mahkemesi, devletin temel görevlerinden birini başarıyla ve 
liyakatla yürüten bir yüksek yargı organıdır. Buna karşılık, genel 
bütçeden en mütevazı pay alan kurum odur. Yüksek Mahkemenin, 
önümüzdeki dönemde de demokratik, laik, sosyal hukuk devletinin ve 
Anayasanın koruyucusu, adaletin gerçekleştiricisi olarak görevlerini 
olgunlukla sürdürmesini dileriz.  
Kamu gelirlerinin, yasaların öngördüğü biçimde toplanamadığı, kamu 
giderlerinde savurganlıktan ve yolsuzluklardan sık sık söz edildiği ve 
kamu mallarının tam anlamıyla korunamadığı ülkemizde, Sayıştay, 
çok önemli bir konum kazanmaktadır; çünkü, Sayıştay, bu konularda, 
Yüce Meclis adına denetim işleviyle görevli bir kurumumuzdur. Kamu 
fonunun kullanıldığı hemen her alanda, Sayıştay denetimi vardır. 
Belirtilmesi gereken bir başka nokta da şudur: Sayıştay, hukuka 
uygunluk denetiminin yanı sıra, harcamaların verimliliğini ve 
yerindeliğini de araştırmaya yönelmelidir. 
BAŞKAN – Sayın Sav, sürenizin son 2 dakikasına girdiniz. 
ATİLA SAV (Devamla) – Teşekkür ederim Sayın Başkan.
Sayıştayımız,1862 yılında kurulmuş ve bugüne değin özenle ve 
titizlikle görev yapmıştır. Ne var ki, bugün, belirtilen özelliklerin 
oluşturduğu çağdaş çizgiye, henüz erişememiştir. Bugün, 
Sayıştayımızın denetimi, belgeler üzerinden ve malî işlemlerin yasalara 
uygun olup olmadıklarını saptamaya yönelik ve biçimsel niteliktedir. 
Türkiye’nin kaynakları sınırlıdır, bunların en verimli biçimde 
kullanılmasına özen göstermek zorundayız. Bu nedenle, kamu 
harcamalarının ekonomik etki ve katkılarına, malî işlemlerin ekonomik 
ve sosyal gereklere uygunluğuna, hizmetin en düşük maliyetle nasıl 
yapılabileceğine mutlaka inilmesi gerekmektedir. Kısacası, verimlilik 
ve etkinlik denetimine, artık geçilmelidir. Gerek 832 sayılı Sayıştay 
Kanunu gerekse 1050 sayılı Muhasebei Umumiye Kanununda, bu tür 
denetime olanak veren hükümler bulunmaktadır; bu hükümlere işlerlik 
kazandırılmalıdır. 
Anayasamızın 160 ıncı maddesine göre, Sayıştayımızın denetim 
alanı, ilke olarak, genel ve katma bütçeli dairelerdir. Dünya ölçeğinde, 
kamu fonu kullanılan her alanın, Sayıştayca denetleniyor olması 
karşısında, Sayıştayımızın denetim alanının hayli dar olduğu ortaya 
çıkmaktadır. 1980’li yıllardan bu yana, fon uygulamasının giderek 
büyük boyutlara ulaşmış olması ve kamu iktisadî teşebbüsleri için ayrı 
bir denetim mekanizmasının varlığı da eklenince, Sayıştaya çizilen 
görev alanı dar tutulmuş olmaktadır. Kamu fonu kullanılan tüm 
alanların Sayıştayca denetlenmesi...
(Mikrofon otomatik cihaz tarafından kapatıldı)
BAŞKAN – Sayın Sav, 1 dakikalık ek süre veriyorum, mikrofonu 
yeniden açmayacağım; lütfen, bu süreyi aşmayınız. Ben de, söz yarıda 
kaldığında sayın hatipler kadar üzülüyorum. Sağ olun.
ATİLA SAV (Devamla) – Teşekkür ederim Sayın Başkan. 
Bu arada, sözlerimi bitirmeden önce, Sayıştay Yasasında 3677 sayılı 
Yasayla yapılan değişiklikle düzenlenen, 5 ve 6 ncı maddelerin Anayasa 
Mahkemesince iptali üzerine doğan bir hukuk ve yönetim boşluğu 
üzerinde de durmak gerekiyor.
Sayıştaya üye seçimi ile başkan seçimini düzenleyen bu maddelerdeki 
iptal kararları, Sayıştayın işlemesinde zorluk yaratmıştır ve genel 
kurul, çeşitli üyelerin toplantılara katılamaması, bir kısım üyelerin 
emekliye ayrılmış olması nedeniyle toplanamamaktadır. Özetle, bu 
kurulların işlevleri yürümemektedir.
Anayasanın 164 üncü maddesinin buyurucu kuralına karşın, genel 
uygunluk bildiriminin Türkiye Büyük Millet Meclisine sunulamaması da, 
bunun sonuçlarından birisidir.
(Mikrofon otomatik cihaz tarafından kapatıldı)
ATİLA SAV (Devamla) – Yüce Meclisin, bu yasama yılında, bu 
boşluğu dolduracağı umuduyla Yüce Meclise en derin ve içten 
saygılarımı sunuyorum efendim. Sağ olun. (CHP sıralarından alkışlar)
BAŞKAN – Teşekkür ediyorum Sayın Sav.
Demokratik Sol Parti Grubu adına Trabzon Milletvekili Sayın Hikmet 
Sami Türk.
Buyurun Sayın Türk. (DSP sıralarından alkışlar)
Sayın Türk, herhalde, siz de süreyi eşit paylaşacaksınız; sürenizi 10 
dakika olarak ayarlıyorum.
DSP GRUBU ADINA HİKMET SAMİ TÜRK(Trabzon) – Sayın 
Başkan, değerli milletvekilleri; Türkiye Büyük Millet Meclisi, ulusal 
egemenliğin tecelli ettiği, üyeleri doğrudan doğruya halk tarafından 
seçilen en yüksek organdır; başka bir adı, yürürlükteki Anayasamıza 
göre ikinci bir kanadı yoktur. Yüce Meclisin varlığı, Türkiye’de temsilî 
demokrasiyle eşanlamlıdır. Anayasamızca benimsenen, parlamenter 
rejimin dayandığı yumuşak kuvvetler ayrılığı sistemi içerisinde yasama 
yetkisi, Türk Milleti adına Türkiye Büyük Millet Meclisince kullanılır.
20 nci Dönem Türkiye Büyük Millet Meclisinin gündemindeki ilk yasa 
tasarıları, 1996 Malî Yılı Bütçe Kanunu Tasarısı ile Katma Bütçeli 
İdareler 1996 Malî Yılı Bütçe Kanunu Tasarısıdır.
Anayasamızda, Plan ve Bütçe Komisyonu ile Genel Kurulda görüşülme 
usulleri özel hükümlerle düzenlenen bütçe yasaları, aynı zamanda, 
Cumhurbaşkanının, uygun bulmadığı yasaları bir daha görüşülmek 
üzere Meclise geri gönderme yetkisinin tek istisnasını oluşturmaktadır.
20 nci Dönem Türkiye Büyük Millet Meclisinin asıl çalışmaları, 1996 
Malî Yılı Bütçe Kanunu Tasarılarından sonra başlayacaktır. Yüce 
Meclisin verimli çalışabilmesi, öncelikle, 1961 Anayasası döneminin 
çift meclisli parlamento yapısına göre 1973 yılında kabul edilmiş 
bulunan Millet Meclisi İçtüzüğünün, bir yandan 1982 Anayasasına 
uygun duruma getirilmesine ve bazı boşlukların doldurulmasına, öbür 
yandan, Meclis çalışmalarının daha hızlı ve daha sağlıklı 
yürütülmesini sağlayacak biçimde düzenlenmesine bağlıdır. 
Bütçe tasarılarından sonra Genel Kurul gündemine girecek olan geniş 
kapsamlı bir değişiklik paketi, 1983’ten bu yana geçen üç yasama 
döneminde yapılamayan içtüzük değişikliklerinin gerçekleştirilmesi 
yolunda önemli bir adım olacaktır.
19 uncu Yasama Döneminde Mecliste temsil edilen partiler arasında 
varılan uzlaşmayla başlatılan anayasa değişiklikleri, 20 nci Dönemde de 
demokratik toplum düzenini bütün çağdaş kurumlarıyla güçlendirecek, 
temel hak ve özgürlükleri genişletecek yeni değişikliklerle 
sürdürülmelidir.
Bu arada, bir yandan, Türkiye Büyük Millet Meclisi üyeliğiyle 
bağdaşmayan işlerin, milletvekilinin siyasal iktidar ve özel ekonomik 
güç merkezleri karşısında düşünce bağımsızlığını koruyacak, görevini 
yaparken çıkar çelişkisine düşmesini önleyecek, nüfuzunu kötüye 
kullanmasına fırsat vermeyecek, Meclis çalışmalarına yeterli zaman 
ayırmasını sağlayacak hükümlerle yeniden tanımlanması, öbür yandan, 
halen adi suçlardan dolayı yapılacak kovuşturmalar karşısında bile 
milletvekiline toplum vicdanını rahatsız edici bir korunma zırhı 
sağlayan yasama dokunulmazlığının, milletvekili seçilmeye engel 
suçlardan dolayı kural olarak tutuksuz sorgulama ve yargılama olanağı 
getirecek yeni bir düzenlemeyle daraltılması, öncelikle ele alınması 
gereken konulardandır. Bu değişiklikler, milletvekillerinin, dolayısıyla 
Meclisin saygınlığına gölge düşürebilecek gelişmelere set çekecektir.
Geçen yıl Anayasada yapılan değişikliklerden çoğunun uygulamaya 
yansıması, ilgili yasalarda da aynı yönde değişiklik yapılmasını, başka 
bir deyişle, anayasaya uyum yasalarının çıkarılmasını 
gerektirmektedir. 24 Aralık 1995 Milletvekili Genel Seçimi öncesinde  
yapılmayan bu değişikliklerin  en kısa zamanda gerçekleştirilmesi de, 
20 nci Dönemde ele alınması gereken öncelikli konuların başında 
gelmektedir. 
Sayın Başkan, değerli milletvekilleri; bir yasama döneminde 
görüşülmeyen yasa tasarı ve önerileri dönem sonunda kadük olduğu 
halde, Türkiye Büyük Millet Meclisinde görüşülmeyen kanun hükmünde 
kararnameler geçerliliklerini korumaktadır. Anayasamızda, belli 
konulardaki yetki yasaları ile bunlara dayanan kanun hükmünde 
kararnamelerin Meclis komisyonları ve Genel Kurulda öncelikle ve 
ivedilikle görüşülmesi hükme bağlandığı halde, kanun hükmünde 
kararnameler bakımından, bu hükmün gereği çoğu kez yerine 
getirilmemiştir. O yüzden, halen çeşitli komisyonların gündeminde, bir 
bölümü 1980’li, hatta, 1970’li yıllardan kalma 266 kanun hükmünde 
kararname bulunmaktadır. 20 nci Dönemde, bir yandan, yasama 
yetkisinin kanun hükmünde kararname kavramının amacı ve işleviyle 
bağdaşmayan bir genişlikte devri anlamına gelebilecek yetki yasaları 
çıkarmamaya öbür yandan, Meclise sunulan kanun hükmünde 
kararnameleri gerçekten öncelik ve ivedilikle görüşmeye özen 
gösterilmeli; bu arada, önceki yasama dönemlerinden kalma kanun 
hükmünde kararnamelerin görüşülmesi, en kısa zamanda 
tamamlanmalıdır. 
Milletvekillerinin Meclis çalışmalarındaki verimliliğini azaltan önemli 
bir etken, onları, özellikle, resmî daire ve kuruluşlar nezdinde bireysel 
sorunları takip etmek zorunda bırakan yoğun isteklerdir. Şüphesiz, 
ülkemizin her yöresinde çözüm bekleyen çeşitli ekonomik ve toplumsal 
sorunlar -örneğin, yaygın işsizlik, yoksulluk, hastane kapılarında 
yığılmalar- devam ettiği, üstelik, her sorunun çözümü merkezî 
yönetimden beklenildiği sürece, bu durumun önüne geçilemez. Ancak, iş 
takipçiliğinin kurumsallaşmasıyla sonuçlanacak düzenlemelerden de 
kaçınmak gerekir. Her durumda milletvekili olarak üstlendiğimiz güç 
görevi başarmak için, istisnasız hepimiz çok çalışmak zorundayız. 550 
milletvekilinin ve Meclisin saygınlığının asıl ölçüsü de, ülke 
sorunlarının çözümündeki başarıdır. 
Sayın milletvekilleri, üyeleri Türkiye Büyük Millet Meclisince seçilen 
Radyo ve Televizyon Üst Kurulu, kuruluşundan bu yana geçen kısa süre 
içinde, radyo ve televizyon yayınlarının düzenlenmesi konusunda 
gerekliliği daha iyi anlaşılmış, özerk ve tarafsız bir kamu tüzelkişisidir. 
Radyo ve Televizyonların Kuruluş ve Yayınları Hakkında Kanun, 
uygulamada edinilen tecrübelerin ışığında, her zaman gözden 
geçirilebilir, aksayan yönleri düzeltilebilir. Ancak, medyadaki 
tekelleşmenin ve onunla birlikte gelecek tek yönlü koşullandırmaların 
önlenmesi, çağdaş yayıncılık ilkelerinin ülke bütünlüğüne ve ulusal 
birliğe bağlı, toplumun ortak değerlerine ve kişilik haklarına saygılı, 
çoğulcu demokrasiyi benimsemiş bir anlatım özgürlüğü anlayışıyla 
uygulanması açısından, Radyo ve Televizyon Üst Kurulu, bundan sonra 
da önemli hizmetleri yerine getirmek durumunda olacaktır.
Sayın Başkan, değerli milletvekilleri; Anayasamızda, Bakanlar 
Kuruluyla birlikte yürütme yetki ve göreviyle donatılan Cumhurbaşkanı, 
aslında parlamenter rejimin gereklerine uygun olarak devletin tarafsız 
başıdır. Bu sıfatla Cumhurbaşkanı, Anayasanın 104 üncü maddesinde 
belirtildiği gibi, Türkiye Cumhuriyetini ve Türk Milletinin birliğini 
temsil eder; Anayasanın uygulanmasını, devlet organlarının düzenli ve 
uyumlu çalışmasını gözetir. 
Türkiye, yakın geçmişte, cumhurbaşkanlarının bazı söz ve 
davranışları üzerinde yoğun tartışmalardan geçmiş bir ülkedir. Kayda 
değer ki, dokuzuncu Cumhurbaşkanımızın şimdiye kadarki görev 
süresi, bu tartışmaların en az yapıldığı bir dönem olmuştur. Sayın 
Cumhurbaşkanı, parlamenter rejimin, kurallarına ve geleneklerine 
uygun biçimde yürütülmesi konusunda büyük bir dikkat ve özen 
göstermektedir; fakat, 24 Aralık 1995 Milletvekili Genel Seçimiyle 
ortaya çıkan parlamento aritmetiği içinde yeni Hükümetin 
kurulmasındaki gecikmede olduğu gibi, parlamenter rejimin zaman 
zaman karşılaştığı bazı güçlükler, kimi çevreleri, başkanlık sistemi 
gibi şimdiye değin yalnız bir ülkede, o ülkenin kendine özgü yapısı, 
gelenek ve dengeleri içinde başarıyla işleyen, benzeri gelenek ve 
dengelerden yoksun ülkelerdeyse bekleneni vermeyen, hatta dikta 
rejimlerine yol açabilen yeni sistem arayışlarına itmektedir. Oysa, aynı 
nedenlerle, başkanlık sisteminin Türkiye’de de başarıyla işlemesi şansı 
bulunmamaktadır. 
Son günlerde ortaya atılan başka bir öneri ise, Cumhurbaşkanına, 
Türkiye tarihinin artık çok gerilerinde kalmış, üstelik kaldırıldığı 
zaman bile İslam dünyası üzerinde birleştirici hiçbir etkisi kalmamış 
halifelik unvanı verilmesine yöneliktir. Böyle bir önerinin, laik 
cumhuriyet ilkesiyle asla bağdaşmadığı ortadadır. 
Türkiye, parlamenter rejimin gereklerine uygun olarak, 
Cumhurbaşkanında, devletin tarafsız başı sıfatı ile ulusal birliğin 
simgesini görmektedir. Ancak, insanlarımızın yeni sistem arayışlarına 
yönelmemesi de, parlamenter demokratik rejimin sağlıklı işleyişine 
bağlıdır.
BAŞKAN – Sayın Türk, son iki dakikanız...
HİKMET SAMİ TÜRK (Devamla) – Bu amacın gerçekleştirilmesiyse, 
yalnız Cumhurbaşkanının değil, aynı zamanda Meclisin görevidir. 
Bu düşüncelerle, 1996 Malî Yılı Türkiye Büyük Millet Meclisi, Radyo 
ve Telvizyon Üst Kurulu ve Cumhurbaşkanlığı Bütçelerinin hayırlı 
olmasını diler, Yüce Meclisi Grubum ve şahsım adına saygıyla 
selamlarım. (DSP, DYP, ANAP ve CHP sıralarından alkışlar)
BAŞKAN – Teşekkür ediyorum Sayın Türk.
Şimdi, Gaziantep Milletvekili Sayın Ali Ilıksoy, buyurun efendim.(DSP 
sıralarından alkışlar)
Sayın Ilıksoy, Sayın Türk’ün bıraktığı 2 dakikayı da ekleyerek, 
sürenizi 12 dakika olarak başlatıyorum.
Buyurun.
DSP GRUBU ADINA ALİ ILIKSOY (Gaziantep) – Teşekkür 
ediyorum.
Sayın Başkan, sayın milletvekilleri; demokratik yaşamımızda önemli 
katkıları olan, laik cumhuriyetimizin güvencesi olarak 
değerlendirdiğimiz Anayasa Mahkemesi ile Sayıştayımızın bütçeleri 
üzerinde Demokratik Sol Partinin görüşlerini anlatmak üzere 
huzurlarınızdayım. Yüce Heyete ve televizyonları başında bizi izleyen 
yurttaşlarımıza saygılarımı sunuyorum.
Sayın milletvekilleri, Sayıştay, geçmişi 1860’lı yıllara dayanan köklü 
bir kuruluşumuzdur; 1876 Anayasasında, anayasal bir organ olarak yer 
almıştır. Yine, o tarihten bugüne kadar yapılan bütün anayasalarda, 
anayasal bir organ olarak yerini almış niteliktedir. 1982 Anayasasında 
da bu niteliğini muhafaza etmektedir. Uzun geçmişe karşın, 
Sayıştayımızın, gelişmiş ülkelerdeki örnekleri kadar etkin bir denetim 
yapamaması ise, düşündürücüdür. 
Anayasanın 7 nci maddesinde “Yasama yetkisi, Türk Milleti adına 
Türkiye Büyük Millet Meclisinindir. Bu yetki devredilemez” 
denilmektedir. Yine, Anayasamızın 160 ıncı maddesinde ise “Sayıştay, 
genel ve katma bütçeli dairelerin bütün gelir ve giderleriyle mallarını 
Türkiye Büyük Millet Meclisi adına denetlemek ve sorumluların hesap 
ve işlemlerini kesin hükme bağlamak ve kanunlarla verilen inceleme, 
denetleme ve hükme bağlama işlerini yapmakla görevlidir” denilmek 
suretiyle, Sayıştayın denetleme görevi belirtilmiştir.
Sayıştayımız da, maalesef, diğer mahkemeler gibi, ağır işlemektedir. 
Kararlarının yıllar sonra kesinleşmesi, malî olayların dinamizmine ayak 
uyduramamakta ve kararların infaz kabiliyeti dahi kalmamaktadır.
Yine, ülkemizde, Sayıştay, malî işlemlerin sadece hukuka uygunluğunu 
denetlemekle yetinmektedir. Malî işlemlerin, verimlilik ve etkinlik 
yönünden değerlendirilmesi yapılamamaktadır; oysa, Batıdaki çağdaş 
sayıştaylar bu denetimi de yapmakta ve böylece, ülke gelir ve giderleri 
açısından daha verimli çalışmalarda bulunmaktadırlar. Biz de ise, kamu 
fonları Sayıştay denetimi dışı bırakılmakta, KİT’ler ayrı bir denetim 
mekanizmasına bağlanmaktadır; böylece, bir anlamda, Sayıştayın 
denetim alanı iyice daraltılmak istenmektedir. Oysa, dünya ölçeğinde, 
kamu fonu kullanan her alan sayıştaylarca denetlenmektedir. Bizde ise, 
âdeta, her şey denetimden kaçırılmak istenmektedir.
Buna hakkımız olmasa gerek; çünkü, o zaman, yolsuzluk iddiaları had 
safhaya çıkar. Bunu önlemenin yolu ise, Sayıştayın kontrol ve 
denetiminin klasik bütçeler üzerinde kalmaması, kamu sektörü ve ulusal 
bütçeyi de kapsayacak şekilde genişletilmesidir. Böylece, yolsuzluk ve 
kamu kaynaklarının talanı önlenebilir. Yolsuzluk yapanın yanına kâr 
kalmayacağı bir ortamı da, bu vesileyle yaratmış olabiliriz. 
Sayın milletvekilleri, Sayıştayımız, 1996 yılı genel kurulunu halen 
yapamamıştır. Bunun nedeni, bir kısım üyeliklerinin boş olması ve 
nisabın temin edilememiş olmasıdır ve ayrıca, çift başlılık 
durumundan kaynaklandığı da gözlenmektedir, görülmektedir. 
Bildiğiniz üzere, Sayıştayın aslî fonksiyonu olan yerinde denetim ve 
merkezde yapılacak hesap denetimleri, genel kurulca belirlenmektedir; 
genel kurulun yapılamaması nedeniyle bu işlemler askıdadır. Yine, çift 
başlılık nedeniyle, Sayıştayımız, yargısal görevini de yerine 
getirememektedir. Ayrıca, terfi gelen meslek mensuplarının terfileri de 
halen yapılamamıştır. O nedenle, 832 sayılı Sayıştay Yasasıyla ilgili 
değişikliklerin bir an önce çıkarılması gerektiği kanısındayız.
Anayasa Mahkemesi: Çağdaş Batı demokrasilerinde, özellikle, İkinci 
Dünya Savaşından sonra yapılan anayasaların hepsinde anayasa 
mahkemelerine rastlıyoruz. 196l Anayasasıyla bizde de, Anayasa 
Mahkemesi, demokratik yaşamımızdaki yerini almıştır. Bunun nedeni, 
1950-1960 yılları arasında çok partili yaşamın düzenli 
işleyememesidir. 1924 Anayasasındaki bu eksiklik, bu vesileyle 
giderilmiştir. 1924-1960 yılları arasında, yasaların Anayasaya 
uygunluğu siyasal denetimle sağlanırdı. 196l Anayasasıyla ilk kez ve 
büyük bir yenilik olarak, Anayasa Mahkemesi kurulur. Bu 
kuruluşumuzun kurulmasına öncülük eden değerli hukukçularımıza, 
bilim adamlarımıza ve siyasetçilerimize huzurlarınızda şükranlarımı 
sunmayı onurlu bir görev sayıyorum.
Anayasa Mahkemesinin görev ve yetkileri, Anayasanın 148 inci 
maddesinde belirtilmiştir. Buna göre, Anayasa Mahkemesi, kanunların, 
kanun hükmünde kararnamelerin ve Türkiye Büyük Millet Meclisi 
İçtüzüğünün Anayasaya şekil ve esas bakımlarından uygunluğunu 
denetler; ayasa değişikliklerini ise, sadece şekil bakımından inceler ve 
denetler. Buna, anayasa hukukunda, norm denetimi denmektedir. 
Anayasa Mahkemesinin temel görevi, temel işlevi budur. Anayasa 
Mahkemesi, bu görevini yerine getirirken, yansız ve bağımsızdır; temel 
hak ve özgürlüklerin, hukukun üstünlüğünün, laik ve demokratik 
cumhuriyetin güvencesi olarak görev yapmaktadır; demokrasimizin 
kurumsallaşmasına ve gelişmesine katkıda bulunan yüce bir 
kuruluşumuzdur. 
Anayasa Mahkemesi, iptal istemiyle yapılan başvurular üzerine, istemin 
Anayasaya uygun olup olmadığını araştırıp, ona göre kararını ittihaz 
etmektedir ve bu kararlar, zaman zaman eleştirilere neden olmaktadır. 
Bu eleştiriler, hukukî nitelikte olmayıp, daha ziyade siyasal niteliklidir. 
Oysa, Yüce Mecliste yasal düzenlemeler ve değişiklikler yapılırken 
gerekli özen gösterilse ve eleştiriler nazara alınıp Anayasaya ve hukuka 
uygun yasalar çıkarma gayreti gösterilse, bu eleştiriler olmayacaktır.
Anayasa Mahkemesinin kararları, bize göre yanlış da olabilir, hoşumuza 
gitmeyebilir, işimize de gelmeyebilir; ama, bu kararlara uymak ve bu 
kararları uygulamak zorundayız. Hukuku, ancak böyle üstün kılabiliriz. 
Yoksa, kararları kınamak, etkisiz kılmakla olumlu sonuç almak 
mümkün değildir. Kaldı ki, yasaya karşı direnmenin ve güçlük 
çıkarmanın anlamı yoktur; önemli olan, yargı denetiminin sonuçlarına 
katlanmaktır. Bunu, içimize sindirdiğimiz sürece yargıya güç veririz ve 
Anayasa Mahkemesinin, demokratik parlamenter sistemimizin yargısal 
bekçiliği görevini, onurlu ve saygın bir şekilde yerine getirmesine 
katkıda bulunmuş oluruz.
Eğer, ülke ve toplum yararına birtakım yasal düzenlemelere ihtiyaç 
olduğunu düşünüyorsak, Anayasa Mahkemesini eleştireceğimize, 
Anayasada gerekli değişiklikleri yapmalıyız. Hiçbir milletvekilinin şunu 
demeye hakkı yoktur : “Anayasayı değiştiremiyoruz. Anayasaya 
aykırılıklar varsa, Anayasa Mahkemesi buna göz yumsu, gözardı etsin.” 
Bu, hukukun üstünlüğü anlayışına aykırı olduğu gibi, zaman içerisinde 
Anayasa Mahkemesinin yıpranmasına yol açar ve Anayasayı bu yolla 
delmeye kalkışmak, hukuka aykırıdır. Yargı denetiminden kaçmak ise 
dikta eğilimlerinin ve özlemlerinin tehlikeli belirtileridir.
Yargı gücü, yasama ve yürütme gibi, devleti oluşturan kuvvetlerden 
biridir. Hiçbirinin diğerine veya birbirine üstünlüğü ya da karşıtlığı 
yoktur. Bu hususu, Anayasanın “Başlangıç” bölümünde belirtildiği gibi, 
medenî bir işbölümü ve işbirliği olduğu ve üstünlüğün ancak Anayasa ve 
kanunlarda bulunduğu ibaresini de, hukuksal bir ayrım olarak görmek 
gerekir. 
Egemenlik, kayıtsız ve koşulsuz ulusundur. Yasama organı olan 
Türkiye Büyük Millet Meclisi yasama yetkisini, yürütme organı 
egemenlik hakkını ulus adına kullanıyorsa, bağımsız yargı organı, 
ulus adına yargılama yetkisini kullanmaktadır; o halde, egemenlik 
hakkını, ulus adına ve kuvvetler ayrılığı ilkesi uyarınca, bu organlar, 
birlikte kullanacaklardır. Eğer, bencillik edilirse, yürütmeyi yargının 
veya yasama organının üstünde görmek gibi tehlikeli bir anlayışa 
gidilecek olursa, geçmişte olduğu gibi, bindiğimiz dalı kesmiş oluruz; 
bunun ise kimseye yararının olmadığı, geçmişteki acı olaylarla sabittir. 
Anayasanın 148 inci maddesinin üçüncü paragrafında, Anayasa 
Mahkemesinin, Yüce Divan sıfatıyla yargılama yapacağı yetkisi de 
belirtilmektedir. Bu görev ve yetki nedeniyle, bazı siyasîlerimizin 
geçmişte Anayasa Mahkemesinde yargılandıklarını, bir kısmının 
aklandığını, bir kısmınınsa, maalesef, hüküm giydiğini biliyoruz. 
BAŞKAN – Sayın Ilıksoy, son 2 dakikanız...
ALİ ILIKSOY (Devamla) – Teşekkür ederim Sayın Başkan.
O nedenle, siyasîlerimizin görevlerini yaparken yargı denetimine tabi 
olmaları, bir anlamda keyfîliği önlemiştir. Unutmayalım; dün veya 
bugün, Başbakan, bakan olabilirsiniz; eğer, yaptığınız işlemlerde 
yolsuzluk ve usulsüzlük varsa, yargılama kaçınılmazdır, doğaldır. Bu, 
hukuk devletinin gereğidir. Yargılanılacak mekân ise, Anayasa 
Mahkemesinin Yüce Divan sıfatıyla görev yaptığı salondur. Dileriz, 
kimse buraya yargılanmak için sevk edilmez; ancak, gidilecek olursa ve 
suçlu değilseniz, korkmayınız; çünkü, Türk Ulusu adına bağımsız 
yargı görevini yerine getiren, anayasal bir kuruluş olan Anayasa 
Mahkemesindesiniz. 
Sayın milletvekilleri, Anayasa Mahkemesine dava açabilecekler 
sayılıdır; bu sayının artırılması gerekir. Örneğin, Yargıtay, Danıştay, 
Sayıştay, Türkiye Barolar Birliği ve üniversiteler ile diğer bazı 
kuruluşlara dava açma hakkı tanınmalıdır. Böylece, bu yüce 
kuruluşumuzun görüşleri, hukukumuza fazlasıyla yansıyacak ve hukuk 
alanında da bir zenginlik yaratmış olacağız.
Kıt olanaklarıyla görev yapan Anayasa Mahkemesi ve onun saygıdeğer 
üyelerinin durumları ekonomik olarak iyileştirilmeli, kadrosundan araç 
gerecine, lojmanına kadar Anayasa Mahkemesinin ve diğer yargı 
organlarının ihtiyaçları en iyi şekilde karşılanmalıdır. Devletin gücü 
buna yeter. Böylece, Anayasa Mahkemesine ve diğer yargı kuruluşlarına 
verdiğimiz önemi yansıtmış oluruz. 
Sayın milletvekilleri, sözlerimi bağlarken, Sayıştay ve Anayasa 
Mahkemesi bütçelerinin ülkemize, ulusumuza, bağımsız yargıya, anılan 
mahkemenin çalışanlarına ve tüm ülkemize yararlı olması dileğiyle, 
Yüce Heyetinize saygılar, sevgiler sunuyorum. (DSP, ANAP ve CHP 
sıralarından alkışlar)
BAŞKAN – Teşekkür ediyorum Sayın Ali Ilıksoy.
Gruplar adına konuşmaların üçüncü sırasında, Refah Partisi Grubu 
adına, Kahramanmaraş Milletvekili Sayın Mustafa Kamalak; buyurun 
efendim. (RP sıralarından alkışlar)
Sayın Kamalak, size de sorayım: Arkadaşınızla eşit mi 
kullanacaksınız süreyi?
MUSTAFA KAMALAK (Kahramanmaraş) – Evet efendim.
BAŞKAN – Buyurun.
RP GRUBU ADINA MUSTAFA KAMALAK (Kahramanmaraş) – 
Sayın Başkan, değerli milletvekilleri; Türkiye Büyük Millet Meclisi, 
Cumhurbaşkanlığı ve Sayıştaş bütçeleri hakkında, Refah Partisi adına, 
görüşlerimi belirtmek üzere söz almış bulunmaktayım. Konuşmama 
başlarken, hepinizi saygıyla selamlıyorum.
Değerli arkadaşlarım, konu başlığına uygun olarak, konuşmamı, üç 
bölüm halinde sunacağım. 
Önce, Türkiye Büyük Millet Meclisi bütçesi: Türkiye Büyük Millet 
Meclisi bütçesi, 11 trilyon 726 milyar lira olarak bağlanmıştır. Bu 
miktar, Anadolu’daki 18 üniversitenin ödeneğine tekabül ediyor. Ayrıca, 
bu miktarın 6 trilyon 732 milyar lirası cari, 3 trilyon 78 milyar lirası 
yatırım, 1 trilyon 916 milyar lirası ise transfer harcamasıdır. Bu 
durumda, Meclisin aylık maliyeti 977 milyar, günlük maliyeti ise toplam 
32 milyar liradır. Türkiye Büyük Millet Meclisi, bu haliyle, âdeta, dev bir 
KİT görünümündedir; bu böyle gitmez. Bize göre, Yüce Meclisin 
yeniden yapılanması, reorganize olması lazımdır.
Değerli arkadaşlarım, bugünkü haliyle hantal bir yapıya sahiptir Meclis. 
Bakınız, seçimlerin üzerinden dört ay geçmiş olmasına rağmen, 
komisyonlar daha yeni oluştu. Anayasanın üzerinden ondört yıl geçmiş 
olmasına rağmen, Meclis, hâlâ eski Tüzükle çalışıyor. O Tüzük ki, 
birçok maddesi Anayasaya aykırıdır. 
Değerli arkadaşlarım, bize göre, 550 milletvekili fazladır. Gerçekten 
milletvekili sayısını 450’den 550’ye çıkarmakla Mecliste ne gibi bir 
değişiklik, ne gibi bir etkinlik, ne gibi bir yenilik oldu?!.(RP sıralarından 
alkışlar)
Yüce milletimiz bundan ne kazandı?
NEJAT ARSEVEN (Ankara) – Sizi kazandık.
AHMET UYANIK (Çankırı) – Vatandaşlara daha çok hizmet ediyorlar.
MUSTAFA KAMALAK (Devamla) – O münasebetle diyoruz ki, bu sayı 
mutlaka azaltılmalı ve Meclis mutlaka yeniden reorganize olmalıdır.
Değerli arkadaşlarım, dün, Sayın Başbakanımızın da belirttiği gibi, 
millet siyasilere güvenmiyor. Bu, Yüce Meclisimiz için korkunç bir 
durumdur.
AHMET İYİMAYA (Amasya) – Size de güvenmiyor.
MUSTAFA KAMALAK (Devamla) – Bu münasebetle, mutlaka ama 
mutlaka yeniden yapılanmamız gerekiyor. 
Bütçe ödeneklerini artırmakla, milletvekili sayısını çoğaltmakla 
Meclisin itibarı yükselmez; kıymetimiz, gayretimiz kadardır. 
Bakın, ülke ne halde: Ekonomi çökmüş, paramız pula dönmüş, içborç 
dışborç derken Hazine iflas etmiş. Ülkemiz, maalesef, bölünme 
noktasına gelmiş; güneydoğuda kardeş kardeşi vuruyor. Terörist deyip 
geçiyoruz; kimdir bu terörist; yerden mi bitti, gökten mi yağdı, yoksa 
dışarıdan mı ithal ettik?! Hayır, değerli arkadaşlarım, bunları biz 
yetiştirdik, devlet yetiştirdi. Şu an, vuran da vurulan da bu devletin 
vatandaşıdır. Ülke kan kaybediyor. Bu kanı durdurmak, bu yarayı 
sarmak, bizlere, Yüce Meclisimize düşmektedir. Bu konuda, Yüce 
Meclisimiz, Birinci Meclisi örnek olarak almalıdır. 
Değerli arkadaşlarım, herşeyi ithal ediyoruz; ama, kurtarıcı ithal 
edemeyiz. Bu ülkenin problemlerini biz çözeceğiz, çözmek 
zorundayız.(RP sıralarından alkışlar)
Değerli arkadaşlarım, Meclisin yeniden yapılanması konusunda 
birtakım önerilerimiz olacaktır. Şöyle ki: 
Bize göre; 
1. Anayasa değişmeli; antidemokratik kurullar, hükümler, Anayasadan 
çıkarılmalıdır. 
Mesela, yargı yolunu kapayan birtakım maddeler var. Bunlar, mutlaka 
ama mutlaka, Anayasadan çıkarılmalıdır. Hukuk devletinde yargı yolu 
kapatılamaz. 
2. Süreden kazanmak için, milletvekili yemini, mazbatayı almadan önce, 
mahallinde, hâkim tarafından yaptırılmalıdır. 
Bilindiği gibi, Meclisimiz, seçimlerden, aşağı yukarı 15 gün sonra 
toplandı ve 15 saat, burada, yemin etmek için uğraştı. Buna hiç lüzum 
yoktur. Mazbatayı almadan önce, hâkim tarafından, milletvekiline yemin 
yaptırılabilir. 
3. Meclis, resmî sonuçların ilanından itibaren, iki gün içerisinde 
toplanmalı ve iki gün içerisinde, mutlak surette, Başkanını seçmelidir. 
4. Meclis Başkanı ve Başkanvekilleri için de mutlak surette gensoru 
sistemi getirilmelidir. 
5. Kanun hükmünde kararnamelere bir çekidüzen verilmelidir. 
Belli bir süre içerisinde Genel Kuruldan geçmeyen kanun hükmünde 
kararnameler otomatik olarak hükümsüz sayılmalıdır. 
Maalesef, aradan on yıl geçmiş olmasına rağmen, Genel Kurula 
gelmemiş yüzlerce kanun hükmünde kararname var bugün. 
6. Genelkurmay Başkanlığı, tıpkı Atatürk döneminde olduğu gibi Millî 
Savunma Bakanlığına bağlanmalıdır. (RP sıralarından alkışlar)
Bu durum, hem Genelkurmayın hem de Meclisimizin itibarını 
artıracaktır; fakat, her halükârda demokrasimiz kazanacaktır. 
BAŞKAN – Sayın Kamalak, son iki dakikanız efendim.
MUSTAFA KAMALAK (Devamla) – 7. Millî Güvenlik Kurulunda 
siyasî parti liderleri de mutlaka temsil edilmelidir. 
8. Mecliste çalışan personelin özlük hakları yeniden gözden 
geçirilmelidir ve birtakım haksızlıklar var, onların giderilmesi 
lazımdır. 
Zaman dar olduğu için Cumhurbaşkanlığı bütçesine geçiyorum: 
Cumhurbaşkanlığı bütçesi, bu sene, geçen yıla nispetle yüzde 400’den 
fazla artırılmıştır. Bunun sebebini anlamak pek mümkün değildir. 
Cumhurbaşkanlığı konusunda da birtakım önerilerimiz olacaktır: 
Başlıcası; Cumhurbaşkanı, mutlak surette halk tarafından seçilmelidir; 
doğrudan doğruya halk tarafından seçilmeli... (RP sıralarından alkışlar) 
Çünkü, cumhur, halk demektir; cumhurbaşkanı da, halkın başkanı... Şu 
halde, halk, mutlaka başkanını seçmeli. Bizler nasıl ki başkanımızı 
seçiyorsak, barolar kendi başkanını seçiyorsa, dernekler kendi 
başkanını seçiyorsa, odalar kendi başkanını seçiyorsa, halk da kendi 
başkanını seçmelidir. Cumhurbaşkanını halka seçtirmemek, ya halktan 
korkmak veya halka güvenmemek anlamına gelir. (RP sıralarından 
alkışlar) Halbuki, hâkimiyet, kayıtsız şartsız milletindir. O halde, seçim 
hakkını mutlaka halka vermek durumundayız. 
Türkiye Cumhuriyeti bir hukuk devleti olduğuna göre, 
Cumhurbaşkanının işlemlerine karşı da yargı yolu açık tutulmalıdır. 
Cumhurbaşkanının yargı üzerindeki yetkileri sınırlandırılmalıdır ve 
üniversite rektörlerini Cumhurbaşkanı seçmemeli, bunların seçimi, 
mutlaka üniversitelere bırakılmalıdır.
Değerli arkadaşlarım, zamanım bitmek üzere, bu münasebetle Sayıştaya  
geçiyorum:
Sayıştay, kökü Yavuz Sultan Selim Han’a kadar uzanan çok önemli bir 
kuruluşumuzdur; eski adı Divan-ı Muhasebattır; Anayasamızın 160 
ıncı maddesiyle düzenlenmiştir; fakat, Sayıştayın... 
(Mikrofon otomatik cihaz tarafından kapatıldı)
BAŞKAN – Sayın Kamalak, size 1 dakikalık ve mikrofonu yeniden 
açmamak üzere ek süre veriyorum.
Buyurun.
MUSTAFA KAMALAK (Devamla) – ...denetim alanı, son derece 
sınırlı tutulmuştur. Bize göre, Sayıştay, kamu fonu kullanan bütün kişi 
ve kuruluşları denetlemelidir. 
Değerli arkadaşlarım, günümüzde, siyaset kirlenmiştir. Halk, kamu 
görevlilerine pek güvenmiyor; çünkü, rüşvet, yolsuzluk had safhadadır. 
Bu münasebetle, Sayıştay nezdinde, bu tür yolsuzlukları yargılamak 
üzere, bir ihtisas dairesi kurulmalıdır. Adı yolsuzluğa karışan kamu 
görevlileri, bu daire tarafından, lüzumu muhakeme kararına gerek 
kalmadan yargılanmalıdır. 
Bu duygularla, hepinizi saygıyla selamlıyor; bütçenin, bu kurumlara ve 
ülkemize hayırlı olmasını diliyorum. (RP sıralarından alkışlar)
BAŞKAN – Teşekkür ediyorum Sayın Kamalak.
Şimdi, Refah Partisi Grubu adına, ikinci olarak, Bursa Milletvekili 
Ertuğrul Yalçınbayır konuşacaklar.
Buyurun Sayın Yalçınbayır. (RP sıralarından alkışlar)
Sayın Yalçınbayır, süreniz 10 dakikadır.
RP GRUBU ADINA ERTUĞRUL YALÇINBAYIR (Bursa) – Sayın 
Başkan, saygıdeğer üyeler; Refah Partisi Grubu ve şahsım adına, 
hepinizi saygıyla selamlıyorum. 
Takdir edersiniz ki, tanınan 10 dakikalık süre içerisinde, cumhuriyet, 
insan hakları, demokrasi, gerçek laiklik, sosyal devlet, hukuk devleti gibi 
ilkeler üzerinde durabilmek çok zor ve bunların teminatı olan Anayasa 
Mahkemesi üzerinde ve yine Anayasa Mahkemesinin işlediği Anayasa 
üzerinde durabilmek çok zor. Bu, hakkıyla üyelere ve partilere tanınan 
bir süre değil; bu, Anayasaya da aykırı bir durumdur. 
Anayasalar, bilindiği gibi, devlet ile millet kaynaşmasının ve 
anlaşmasının ürünleridir. 82 Anayasasına baktığımızda, cumhuriyetin 
niteliklerini görüyoruz ve onlar demin saydıklarımdı. 
Yine, Anayasada, devletin temel amaç ve görevlerinin, halkın huzur ve 
refahını... Ve niteliklerinde belirtilen hususlar önündeki sosyal, siyasal, 
ekonomik ve anayasal engelleri kaldırmak olduğunu; insanın maddî ve 
manevî varlığının geliştirilmesi için gerekli tüm önlemleri almak 
olduğunu görüyoruz. 
Yine, bizim Anayasamıza baktığımızda, kuvvetler ayrılığının 
benimsendiğini; yasama, yürütme ve yargının ayrı ayrı fonksiyonları 
olduğunu; ama, koordinasyonun da bulunduğunu görüyoruz. 
Yine, Anayasamızda, kaynağını Anayasadan almayan hiçbir yetkinin, 
hiçbir kişi ve makam tarafından kullanılamayacağını ve Anayasanın 
bağlayıcılığını biliyoruz. 
Bunların ve insan haklarının teminatı olan Anayasa Mahkemesi, 
şüphesiz ki, hukukumuzda özgün ve saygılı yerini almıştır. 1961’deki 
Anayasanın gereği 22 Nisan 1962 tarihinde kurulan Anayasa 
Mahkemesi, önümüzdeki günlerde 34 üncü yılını kutlayacaktır. Artık 
Anayasa Mahkemesi üzerindeki tartışmalar bitti ve insanlar, artık, 
hukuka daha uygun, hukuk devletine uygun yasalar istiyor. Bu, Yüce 
Meclisin de görevi. Yüce Meclis, Hükümet veya idare edenler, keyfî 
davranamazlar. Onlar mutlak sınırsız değillerdir. Meclis her şeyi 
yapamaz. Meclis, şüpesiz ki, Anayasaya uygun yasalar çıkaracak, hatta 
Anayasayı da aşarak, üstün hukuk kurallarını ülkede hâkim kılacaktır. 
Meclisin borcu budur, halkın beklentisi şüphesiz ki budur.
Keyfîliği önlemek için idarî yargımız ve anayasal yargımız var. 
Anayasal yargımıza baktığımızda, 1962 ilâ 1996 arasında 500’den 
fazla davanın görüldüğünü -516 davanın görüldüğünü- ve 261’i 
hakkında iptal veya kısmen iptal kararları verildiğini; 19 uncu 
Dönemde, 57 iptal davasına karşılık, 50 kabul kararı verildiğini 
görüyoruz. Bunlar korkutucu rakamlar. Bunlar, Anayasaya aykırılık 
hususunda iradenin istikrarını ortaya koyuyor. Bunlar tehlikeli 
gelişmeler. 
Meclise geldik, ilk keyfîliği, Türkiye Büyük Millet Meclisi Başkanının 
kural tanımayan lojman tasarrufunda gördük. Yasalara uygun olarak 
davranmak zorunda olan kurumların, yasadışı, yönetmelik dışı kurallar 
koymasını kabul etmek mümkün değil. 
Yine, şunu gördük ki, Türkiye Büyük Millet Meclisindeki oylamalar 
Anayasa gereği değil. Anayasanın geçici 6 ncı maddesi delaletiyle 110 
uncu ve 96 ncı maddeleri ve bunların uygulanmasına dair İçtüzük 
hükümlerinin Anayasaya aykırı olduğunu ciddî biçimde gördük. 
Yine, dün, ciddî biçimde, Sayın Erbakan’ın, DSP’li ve CHP’lilerin, 
Anayasaya aykırılık iddialarıyla karşılaştık. 
Türkiye Büyük Millet Meclisinin ilk çıkaracağı kanun, bu bütçe kanunu; 
Anayasaya aykırılık iddialarıyla dolu bir bütçe kanunu. Bununla ilgili, 
muhalefet partilerinin, bütçe kanunu tasarısı üzerindeki muhalefet 
şerhlerini lütfen okuyun. Türkiye keyfî devlet değil; hiç kimse bu ülkeyi 
istediği gibi yönetemez; hukuk kuralları egemendir; üstün hukuk 
kuralları da buraya egemen olmalıdır; ama, bakın ki, dün, Sayın Mesut 
Yılmaz ne dedi; Anayasa Mahkemesinden dönen bütçeyle ilgili kararlar 
hakkında, Sayın Erbakan’ın eleştirisine verdiği cevaplar arasında “evet, 
bunlar doğrudur” dedi. Bunlar doğruyken, siz kim oluyorsunuz, siz 
kimsiniz ki, hukuka aykırı işlem yaparsınız! Kimsiniz siz! (RP 
sıralarından alkışlar)
M. KEMAL AYKURT (Denizli) –Biraz daha bağır, duymuyoruz! 
İnsaf!..
ERTUĞRUL YALÇINBAYIR (Devamla) – Hukuk egemendir, hak 
egemendir; keyfîlik yoktur. 
YILMAZ ATEŞ (Ankara) – Ankara belediyesinde de uygulayın.
ERTUĞRUL YALÇINBAYIR (Devamla) – Onlara da... Her türlü 
hukuksuzluğa karşıyız. Delilleriyle getirilsin, birlikte mücadele edelim. 
Birlikte bu ülkeyi hakka hukuka uygun hale getirelim. 
M. KEMAL AYKURT (Denizli) – Meydan konuşması!..
ERTUĞRUL YALÇINBAYIR (Devamla) – Evet, meydan konuşması... 
Bu, heyecandan kaynaklanıyor; bu, bunu duymaktan kaynaklanıyor. Her 
sene, burada, bütçe üzerinde konuşulurken bunlar gelişigüzel söylenmiş. 
Bu heyecanı duymak ve yaşamak ve yaşatmak gerekir. Bırakın 
kalıpları; gelin, hakkı hukuku yaşatacak düzenlemeleri hep birlikte 
yapalım. (RP sıralarından alkışlar)
Yine, saygıdeğer üyeler, hak aramanın önündeki tüm engelleri 
kaldıralım. Bunlar arasında, Anayasa Mahkemesine gitmeyle ilgili 
sınırlandırmaları kaldıralım. Tüm parti grupları, hatta tüm partiler, 
hatta bireysel hakları ihlal edilen kişiler nasıl Avrupa İnsan Hakları 
Adalet Divanına başvurabiliyorsa, gelsinler, onlar da Anayasa 
Mahekemesine başvursunlar. 
Gelin, hak aramayı genişletelim; hakkın önündeki sınırları kaldıralım 
ve yine bunun sebepleri arasındaki, yoksulluğun giderilmesini, işsizliğin 
giderilmesini, göçün ve terörün önlenmesini sağlayalım. 
Tüm temel hak ve özgürlüklerin insanca kullanılabilmesi önündeki 
engelleri birlikte aşalım ve biz, Anayasa Mahkemesini gelişigüzel 
tartışmak yerine -ki, onların değer hükmü üzerinde bizim söz 
söylememiz mümkün değil; bilindiği üzere, onlar, ancak Anayasayı 
yorumluyor, ancak Anayasayla hükmediyorlar- onlara yapılan haksız 
eleştirileri bir tarafa bırakalım; onların daha iyi bütçeye kavuşabilmeleri 
ve daha iyi anayasaya hepimizin kavuşabilmesi, kuruluş kanunlarına 
kavuşabilmesi, siyasî partilerin malî denetimlerinin daha etkin biçimde, 
daha iyi biçimde yapılabilmesini sağlayalım ve siyasî partilerin 
kapatılması hususundaki yasalardaki sınırlandırmaları kaldıralım.
Siyasî partileri kapatmak ne demek!.. Kimi, nasıl kapatırsanız kapatın; 
o, yeniden doğar, gelişir, büyür; bunun önüne geçemezsiniz.
BAŞKAN – Sayın Yalçınbayır, son iki dakikanız...
ERTUĞRUL YALÇINBAYIR (Devamla) – Düşünce özgürlüğünün, 
inanç özgürlüğünün, temel özgürlüklerin önünü kesemezsiniz siz. Her 
şeyi tabiî mecrasına bırakmak ve hakkı, adaleti üstün tutan bir sistem 
getirmek zorundayız. Çürüyen bu sistemden, giderek halk da etkileniyor. 
Gelin -umut veren güzel olaylar var- birbirimizin doğrularına destek 
verelim; umulur ki, gün gelir, bizim doğrularımız da destek bulur.
Ben, bu duygular içinde, Sayın Başkanın yeniden uyarıya veya kapatma 
gibi nedense hiç kabul edemediğimiz üsluba başvurmaksızın, sözümü 
tamamlamak istiyorum.
Bu Anayasanın, Anayasa Mahkememize, insanlarımıza, insanlığa 
hayırlı olmasını diliyorum, saygılar sunuyorum. (RP sıralarından 
alkışlar)
BAŞKAN – Teşekkür ederim Sayın Yalçınbayır.
Kapatma, bir üslup değil, Danışma Kurulunun aldığı bir kararın 
uygulanmasıdır.
ERTUĞRUL YALÇINBAYIR (Bursa) – İçtüzükte göremedim de Sayın 
Başkan...
BAŞKAN – Ee, o zaman, İçtüzüğü açıp bakarsanız görürsünüz. Meclis 
kararıdır bu;. Danışma Kurulunun kabul ettiği ve Meclisin onayladığı 
bir karardır; her şey, süreye bağlıdır. Herhalde, sizi, akşama kadar 
konuşmak için kürsüde bırakamayız, değil mi Sayın Yalçınbayır! Her 
şeyin bir usulü var ve bu Meclis karar almıştır buna; onu uygulayacağız 
efendim.
Sağ olun.
ERTUĞRUL YALÇINBAYIR (Bursa) – Teşekkür ederim. Daha nazik 
yöntemler bulunabilir.
BAŞKAN – Anavatan Partisi Grubu adına, Sayın Nejat Arseven; 
buyurun. (ANAP sıralarından alkışlar)
Süreniz 20 dakikadır.
ANAP GRUBU ADINA NEJAT ARSEVEN (Ankara) – Sayın Başkan, 
Yüce Meclisin değerli üyeleri; 1996 malî yılı bütçesinin, Türkiye Büyük 
Millet Meclisi, Radyo Televizyon Üst Kurulu, Cumhurbaşkanlığı, 
Sayıştay, Anayasa Mahkemesi Başkanlığı bütçeleri üzerinde, Anavatan 
Partisinin görüşlerini sunmak üzere huzurlarınızdayım; bu vesileyle, 
şahsım ve Anavatan Partisi Grubu adına, hepinizi saygıyla 
selamlıyorum ve tabiî, aynı zamanda, televizyonları başında bizi 
seyretmekte olan değerli vatandaşlarımıza da, en içten, sevgi, saygı ve 
hürmetlerimi sunuyorum.
Sayın Başkan, değerli milletvekilleri; Türkiye Büyük Millet Meclisinde, 
yasama ve denetim faaliyetlerinin etkin ve verimli bir şekilde yerine 
getirilmesini engelleyen sorunları, şu başlıklar altında toplamak 
mümkündür: Yeni bir İçtüzüğün çıkamamış olması; çağdaş ve modern 
bir çalışma ortamının henüz tesis edilememiş olması; aşırı ziyaretçi 
akını; milletvekili ve personel sayısının artmasından kaynaklanan 
sorunlar.
Değerli arkadaşlarım, hiç kuşkusuz, bu saydığım sorunların dışında, 
muhakkak ki, başka sorunlar da sayılabilir; ancak, yukarıda saydığım 
sorunlara öncelikle çözüm getirilmesini, biz, Anavatan Partisi Grubu 
olarak, gerekli görmekteyiz. Türkiye Büyük Millet Meclisi Başkanımız, 
göreve başladığı günden itibaren, saydığım bu sorunlara çözümler 
getirebilmek için, sürekli, projeler üretme çabası içerisinde olmuştur. Bu 
çalışmalarını da, takdirle karşılıyoruz. 
Türkiye Büyük Millet Meclisinin yasama faaliyetlerinin daha verimli ve 
hızlı bir biçimde yerine getirilebilmesi için, İçtüzüğümüzde mevcut 
bazı aksaklık ve eksikliklerin giderilmesi, kaçınılmaz bir hale gelmiştir. 
Bu nedenle, Türkiye Büyük Millet Meclisi Başkanı, çok kısa bir 
zamanda, bir İçtüzük taslağı hazırlatarak, siyasî parti gruplarının görüş 
ve önerilerine sunmuştur. Bu bağlamda, siyasî parti grupları 
temsilcilerinden oluşturulan özel bir komisyonda, İçtüzük değişiklik 
taslağı görüşülerek değerlendirilmiş ve çalışmalar sonucunda 
hazırlanan teklif, Başkanlıkça, Anayasa Komisyonuna havale edilmiştir. 
Anayasa Komisyonu, bu teklifi görüşmeye devam etmektedir; çok kısa 
bir sürede Genel Kurulun da takdirine sunulacak olan bu teklifin, bir an 
önce Genel Kuruldan geçmesi için, biz, Grup olarak ciddî bir gayret 
göstereceğiz. 
Bilindiği gibi, otuzbeş yılı aşkın bir süredir kullandığımız, Meclisin 
toplandığı Genel Kurul salonu, bir konferans düzenine sahip olup, 
gelişmiş çağdaş demokrasi ilkelerine aykırı bir toplantı düzeni 
içermektedir. Ayrıca, zamanaşımı sebebiyle, teknik donanımda eksilme 
ve yetersizlikler görülmektedir. Toplantılarda sık sık talep edilen 
yoklama isteğiyle kaybedilen zaman, tüm kamuoyunun dikkatini 
çekmektedir. 
İşte, bu sorunları çözecek, çağdaş ve modern bir çalışma ortamını 
sağlayacak olan projenin önçalışmalarının tamamlandığını ve kısa bir 
zamanda uygulama çalışmalarına başlanacağını da, memnuniyetle 
öğrenmiş bulunmaktayız. Böylece, bu projenin uygulanması 
tamamlandığında, dünya parlamentoları içerisinde en çağdaş toplantı 
salonuna da sahip olacağız.
Yukarıda belirttiğim sorunlardan bir tanesi de, aşırı ziyaretçi akınıdır; 
bunun nedeni de, aşırı merkeziyetçiliktir. Vatandaşlarımız, bu 
merkeziyetçilik anlayışıyla Başkent’e, Ankara’ya akın etmektedirler. 
Başkent’e gelindiğinde de, vatandaşlarımız, haklı olarak, sorunlarının 
çözümlenmesinde kendilerine yardımcı olacak bölge milletvekillerine 
başvurma gereğini duymaktadırlar. Hiç kuşkusuz, bu durum, bizlerin, 
yasama faaliyetlerine yeteri kadar zaman ayırmamıza da engel teşkil 
etmektedir. Her şeyden önce, bu sorunun çözümü için, merkezî yönetime 
ait bulunan bazı görev ve yetkilerin mahallî yönetimlere devredilmesi 
gerekli görülmektedir; Hükümetimizin bu yönde bazı çalışmalar 
yürüttüğünü de bilmekteyiz. 
Diğer taraftan, Türkiye Büyük Millet Meclisi Başkanı, aşırı ziyaretçi 
akınına çözüm amacıyla, Anayasanın 86 ncı maddesinde değişiklik 
öngören bir kanun teklifi taslağını hazırlatıp, Meclis parti 
gruplarımızın da görüşlerine sunmuştur. Bu teklifin, siyasî parti 
gruplarınca benimsenerek imzalanması ve Genel Kurulca tasvip görmesi 
halinde, biz milletvekillerine, seçim bölgelerimizde özel büro açma 
imkânı da sağlanmış olacaktır. Bu durum, hiç kuşkusuz, 
vatandaşlarımızın merkeze taşınmamalarına da büyük ölçüde 
yardımcı olacaktır. 
Arz ettiğim sorunlardan bir tanesi de, milletvekili ve personel sayısının 
artmasından kaynaklanan sorunlardır. Bildiğiniz gibi, son anayasa 
değişikliğiyle,  milletvekili sayısı 450’den 550’e çıkarılmıştır. Daha 
önce 450 üyenin ihtiyaçlarına cevap verebilen imkânlar,  miletvekili 
sayısının artması nedeniyle bugün yetersiz kalmıştır. Bu artışın 
hemen akabinde erken seçim kararı alınması, bazı hizmetlerin önceden 
yapılabilmesine imkân vermemiştir. Ankara’da konut bulma güçlüğü 
içinde bulunan milletvekillerimiz için, geçici bir tedbir olarak, Başkanlık 
Divanınca, kira uygulaması getirilmiştir. Ayrıca, kalıcı bir çözüm 
olarak lojman yapımına da başlanmış olduğunu, konutların kısa sürede 
bitirilebileceğinin ifade edilmiş olmasını da memnuniyetle 
karşılıyoruz. 
Bir diğer konu da, personelin, milletvekillerinin çalışmalarında daha 
yararlı olabilmelerini temin için, gerekli eğitim hizmetlerine önem 
verilmesidir. Sayıdan ziyade personel kalitesinin artırılması için gerekli 
tedbirlerin alınmasını da dilemekteyiz. 
Başkanlığımızın sorunların çözümü için ürettiği projelerin 
gerçekleşmesi yönündeki gayretlerine, Anavatan Partisi olarak destek 
vereceğimizi de huzurlarınızda ifade etmek istiyorum. 
Sayın Başkan, değerli milletvekilleri; Türkiye Büyük Millet Meclisi 
bütçesi içinde, kısaca Radyo ve Televizyon Üst Kuruluyla ilgili 
görüşlerimi de ifade edeceğim. 
3984 sayılı Radyo ve Televizyonların Kuruluş ve Yayınları Hakkında 
Kanun, 13 Nisan 1994 tarihinde kabul edilmiştir. Radyo ve Televizyon 
Üst Kurulu da 16 Mayıs 1994 tarihinde görevine başlamıştır. Üst 
Kurulun göreve başladığı tarihte, ülkedeki radyo ve televizyonların 
yayınlarına bakıldığında görülen durum, işin ciddiyetini ve vahametini 
açıkça göstermekteydi.  Radyo ve Televizyon Üst Kurulu, göreve 
başladığı tarihten bu yana çok ciddî bir faaliyet sergilemiş 
bulunmaktadır. 
Yayınların izleniminin, 3984 sayılı Kanunda belirtilen ilkeler 
açısından değerlendirilmesinde önemli bir husus da, Kurulun görevinin, 
yayınlanmış olan programları izleyip değerlendirmesi olduğudur. Üst 
Kurulun, programların yayınlanmasından önce izleme, değerlendirme 
ve bir programla ilgili herhangi bir tasarruf hakkı bulunmamaktadır. 
Kurulun, yayınların izlenmesi ve değerlendirilmesinde hiçbir zaman 
sansürcü bir zihniyete sahip olmamasını, ayrıca, ülkemizde, çağdaş, 
demokratik, millî ve manevî değerlerle, kişi haklarına saygılı, ülke 
menfaatlarını her şeyin üzerinde tutan bir yayıncılık anlayışını hâkim 
kılma gayretlerini de, takdirle karşılıyoruz.
Değerli milletvekilleri, Radyo ve Televizyon Üst Kurulunun gelirleri, 
radyo televizyon kuruluşlarının brüt reklam gelirlerinden yüzde 5 pay -
ki, bu, ilk üç yıl için yüzde 4’tür- yayın izni verilecek kuruluşlardan 
tahsil edilecek yayın izni ve lisans ücretleriyle, gerektiğinde, Türkiye 
Büyük Millet Meclisi bütçesinin transfer tertibinde yer alan ödenekten 
oluşmaktadır.
Sayın Başkan, değerli milletvekilleri; Cumhurbaşkanlığı bütçesiyle 
ilgili olarak konuşmama devam etmek istiyorum. 
Sayın Süleyman Demirel, 8 inci Cumhurbaşkanımız Turgut Özal’ın 
vefatı üzerine, Anayasanın 102 nci maddesine uyularak, 
Cumhurbaşkanlığına seçilmiştir. Burada, dün 3 üncü ölüm yıldönümü 
dolayısıyla andığımız, Partimizin kurucusu, 8 inci Cumhurbaşkanımız 
Turgut Özal başta olmak üzere, bugüne kadar görev yapmış bütün 
cumhurbaşkanlarımızı, bir kere daha, saygı ve hürmetle yâd ediyorum.
Yüce Meclisin oylarıyla, Türkiye Cumhuriyetinin 9 uncu 
Cumhurbaşkanı seçilen Süleyman Demirel, 16 Mayıs 1993 tarihinde, 
Türkiye Büyük Millet Meclisi huzurunda andiçerek görevine 
başlamıştır. Bugün bu yüce makamın ülkede tartışılmıyor olmasını, 
ülkedeki demokratik rejim bakımından da, Türk halkının devlete ve 
rejime olan inancı bakımından da, fevkalade önemli saymaktayız. 
Burada, Cumhurbaşkanının, seçildiği günden itibaren, bugüne kadar 
geçen sürede, Anayasada tarif edilen çerçeve içerisinde, kendisine 
verilmiş bulunan görevleri, tam bir tarafsızlık içinde ve azamî dikkat 
sarf ederek yerine getirmiş olması da büyük rol oynamıştır. Ayrıca, 
Cumhurbaşkanı, Cumhurbaşkanlığı görevine seçildiği günden itibaren, 
ülkenin bölünmez bütünlüğüne, cumhuriyetin temel niteliği olan laikliğe, 
bağımsızlığa ve ülke içerisinde huzur ve güvenin eksiksiz 
sağlanmasına, ülkenin savunmasına, dış menfaatlarının korunmasına, 
cumhuriyetin eşitlik, açıklık, şeffaflık ve dürüstlük prensiplerine 
sadakatle bağlı kalmıştır. 
Bütün bunlar dikkate alındığında, Cumhurbaşkanlığının, devletin en 
üst makamı olarak, ülkenin temel sorunları bakımından önemli bir 
konuma sahip olduğu da açıkça görülmektedir. 
Bundan başka, Türk siyasî tarihinde, devlet başkanlarına, asırlardan bu 
yana, ayrıcalıklı bir konum da tanınmıştır. Bir başka ifadeyle, 
Cumhurbaşkanı, her türlü tartışmanın üzerinde kalmış olmak suretiyle, 
anayasal cumhurbaşkanı olmaya özen göstermek durumundadır. Türkiye 
Cumhuriyetinin, Türk Milletinin birliğini temsil eden ve bütün 
vatandaşlarımızı, onların, siyasî partiler dahil, her türlü yasal 
örgütlerini kucaklamak göreviyle yükümlü olan Cumhurbaşkanının, 
taraf olması ve tarafsızlığına gölge düşürecek herhangi bir davranış 
içerisinde olması düşünülemez; ancak, tarafsızlığı, niteliğinde siyaset 
olan ülke ve dünya sorunları dışında kalmak, hiçbir şeye karışmamak 
şeklinde yorumlamak da fevkalade yanlıştır. Cumhurbaşkanı, 
Anayasanın kendisine verdiği görevleri yaparken, tarafsızlığı, 
sağduyunun ve kamu vicdanının denetimi altında gerçekleştirmek 
durumundadır. 
Ayrıca, Cumhurbaşkanlığı makamı, onayına sunulan her türlü kanun 
hükmünde kararname, kanun, Bakanlar Kurulu kararı, atamalar ve diğer 
işlemlerin en kısa süre içerisinde incelemelerini tamamlayarak, gereğini 
de yapma makamıdır. 
Ülkede karşılaşılaşılan sorunların zamanında aşılması ve ülkenin 
daha ileriye gitmesi için, rejimin ve devletin sağlıklı ve etkin bir şekilde 
işlemesi gerektiğine olan inancını bildiğimiz Cumhurbaşkanı, aynı 
zamanda, devlet organlarının uyum içerisinde çalışmalarına da büyük 
dikkat ve özen göstermelidir. Cumhurbaşkanı, bu çerçevede, devletin 
işlerliğini sürdürmesi için, işlemleri hızla yürütmeli ve koordinasyonun 
sağlanması için de her türlü gayreti sarf etmelidir. 
Cumhurbaşkanı Süleyman Demirel, devlet işlerinin aksamadan 
yürümesi bakımından, kendisine Anayasada verilen yasama, yürütme ve 
yargıya ilişkin görevleri etkin bir şekilde yerine getirmelidir. 
Cumhurbaşkanı, Türk Milletinin birliğini temsil etme görevine de uygun 
olarak, Türkiye’nin her kişisinin ve her köşesinin Cumhurbaşkanı olmak 
konusundaki titizliğini mutlaka sürdürmelidir. Cumhurbaşkanı, bu 
tutumuyla, çeşitli sebeplerle istenen düzeyde sağlanamayan devlet-millet 
bütünleşmesinin tam anlamıyla gerçekleşmesini hedeflemekle de 
yükümlüdür. Dolayısıyla, Cumhurbaşkanı, bu çerçevede, toplumun 
farklı kesimlerini temsil eden sivil örgütler ve bizzat halkla doğrudan 
ilişki içerisinde olmaya da devam etmelidir. 
Sayın Başkan, sayın üyeler; konuşmama, Sayıştay Başkanlığı 
bütçesiyle ilgili olarak devam etmek istiyorum. 
Tarihine bakıldığında, parlamentoların, halkın kamu maliyesini kontrol 
etme ihtiyacı sonucu doğduğu ve ilk yetkilerini malî alanda kazandıkları 
görülmektedir. Hukuk devletinin vazgeçilmez unsurlarından biri olarak 
mütalaa ettiğimiz Türk Sayıştayı da, Osmanlı İmparatorluğunun 
1800’lerdeki ıslahat hareketleri meyanında, malî hayatın düzenlenmesi, 
devlet gelir ve giderlerinin denetimi ile yıl sonlarında ilgili memurların 
hesaplarının incelenmesi amacıyla, 1862 tarihinde, bir yüce mahkeme 
olarak kurulmuştur. Bu tarihten ondört yıl sonra çıkarılan, ilk 
Anayasamız olan Kanun-u Esaside, anayasal bir müessese olarak 
düzenlenmiştir. 1924 Teşkilat-ı Esasi Kanunu ile 1961 ve 1982 
Anayasalarında da, bu anayasal kimliğini koruyagelmiştir. 
Anayasanın 160 ıncı maddesinde, Sayıştay, genel ve katma bütçeli 
dairelerin bütün gelir ve giderleri ile mallarını Türkiye Büyük Millet 
Meclisi adına denetlemek, sorumluların hesap ve işlerini kesin hükme 
bağlamak ve kanunlarla verilen inceleme, denetleme ve hükme bağlama 
işlerini yapmakla görevlendirilmiş bulunmaktadır. Böylesine geniş bir 
yelpaze oluşturan, devlet hayatı için son derece önemli bu yargısal, idarî 
ve istişarî görevler, Sayıştayın çok mahdut elemanı tarafından 
yürütülmeye çalışılmaktadır. 
Sayın Başkan, değerli üyeler; yukarıda işaret edildiği üzere, 1862 
yılında kurulmuş olması ve bu haliyle çok uzun bir maziye sahip 
olmasına rağmen, Sayıştayımızın, hâlâ, bazı ciddî problemlerinin 
bulunduğu da ortadadır. Evvelemirde, Anayasamızın 160 ıncı maddesi 
hükmüne göre, mademki, Yüce Türkiye Büyük Millet Meclisi adına 
denetim yapmaktadır; o halde, bu denetim sonuçlarından, Yüce 
Meclisimizin, mutlaka haberdar edilmesi gerekmektedir. Bu hususta, 
İçtüzükten kaynaklanan sorunlar varsa, bunların, yeni İçtüzük 
düzenlemesinde mutlaka giderilmesi gerekmektedir. Böylelikle, Türkiye 
Büyük Millet Meclisi ile Sayıştay arasında düzenli bir bilgi akışı da 
sağlanmış olacaktır. 
Öte yandan, Sayıştay, büyük bir iş yüküyle karşı karşıyadır. Sayıştay 
yetkililerinden aldığım bilgilere göre, içinde bulunduğumuz tarih 
itibariyle, değişik türde, yaklaşık 13 bin adet saymanlık hesabı, 
Sayıştay denetimine tabi bulunmaktadır; bu, milyonlarca evrak 
demektir. Bu devasa evrak, sadece, 584 denetçi tarafından elden 
geçirilmeye çalışılmaktadır; bu, fevkalade güç bir iştir. Bu itibarla, bina 
yetersizliği ve -malum- tasarruf tedbirleri nedeniyle, denetçi yetersizliği 
varsa, bu eksikliğin giderilmesinin de yerinde olacağı kanaatindeyiz. 
Bu vesileyle, Sayıştayın çok acil bir durumunu da, Yüce Meclisin 
kürsüsünden değerli milletvekillerine ifade etmek istiyorum. Anayasa 
Mahkememizin, 1991/21 karar sayılı 23.5.1992 tarihli Resmî Gazetede 
neşredilen 11.7.1991 gün 1990/39 esas kararıyla, 832 sayılı Kanunun, 
Sayıştay Başkanı ve üyelerinin seçimine ilişkin 5 inci maddesi ile 6 ncı 
maddesinin üç, dört ve beşinci fıkraları iptal edilerek, iptal kararının, 
yayımlandığı tarihten itibaren altı ay sonra yürürlüğe girmesi 
kararlaştırılmıştır. Anayasa Mahkemesince verilen süre Kasım 
1992’de dolmuş, karar da yürürlüğe girmiştir. Söz konusu hukukî 
boşluğun, bir an önce doldurulması gerekmektedir. Yüce Meclisimizin, 
bu soruna acilen eğilerek, Sayıştayımızın bu meselesini çözeceğine de, 
biz, Anavatan Partisi Grubu olarak yürekten inanıyoruz. 
Sayın Başkan, değerli milletvekilleri; izninizle, konuşmama, Anayasa 
Mahkemesi bütçesiyle ilgili olarak devam etmek istiyorum. Tüm çağdaş 
demokrasilerde olduğu gibi, Türkiye Cumhuriyeti Anayasasına göre de 
“egemenlik ulusundur” ancak, yine, Anayasamız, güçler ayrılığı ilkesini 
kabul etmiştir. Bu ilkeye göre, Türk Ulusu, egemenliğini, Anayasanın 
koyduğu esaslar çerçevesinde yasama, yürütme ve yargı organları eliyle 
kullanır. Yani bu organlar, ulus egemenliğinin tümünü kendi alanlarında 
kullanırlar. Bu, organların birbirlerine üstünlükleri anlamına gelmez; 
uygar bir işbölümü ve işbirliğidir. Bu bağlamda, Anayasa Mahkemesinin 
yasaları iptal etmesi, Türkiye Büyük Millet Meclisinin üzerinde 
olduğunu göstermez; hukuk devleti olmanın basit bir sonucudur. Hukuk 
devletinde güç, denetimle dengelenmiştir. Anayasa Mahkemesine verilen 
görev de, yasamanın gücüne karşı, denetim yoluyla anayasal denge 
getirilmesi amacının ürünüdür.
Anayasa mahkemeleri, siyaset alanıyla hukuk alanının kesiştiği yerde 
görev yapan kurumlardır. Bu görev niteliği, onların, siyaseti 
hukuksallaştırma işlevine sahip olmalarını gerektirmiştir. Bu, çok 
duyarlı bir denge içerisinde olmayı gerektirir ki, Anayasa Mahkememiz, 
kendisine düşen bu duyarlılığı da göstermektedir. 
Anayasa Mahkemesi, öncelikle anayasa ve hukukun üstünlüğü 
kurallarıyla bağlıdır. Avrupa Birliği kapsamında, ulusalüstü hukuk 
normlarını iç hukuka taşıma görevi de bulunan Anayasa Mahkemesi, 
anayasada açık kural bulunmadığı ve değişiklik yoluna gidilmediği için, 
bu işlevini gereğince yerine getirememekte, bu kuralları ölçü-norm 
olarak kullanamamaktadır. 
BAŞKAN – Sayın Arseven, son dakikanıza girdiniz.
NEJAT ARSEVEN (Devamla) – Bu kararlarında, ancak uluslararası 
kuralları gözetmekte ve destek gerekçe olarak yararlanmaktadır. 
Şurası açıktır ki, yargı, herkes için gereklidir; geçmiş deneyler bunu 
kanıtlamıştır. Bu yüzden, yargının yıpratılması herkesin zararınadır. 
Anayasa Mahkemesi, bu bağlılık içerisinde yorumlarında, önce devletin, 
ülkesi ve ulusuyla bölünmez bütünlüğünü ve laiklik ilkesini, sonra 
kuşkusuz, devletin ve halkın yararını gözetmektedir. Mahkeme 
kararları eleştirilebilir; ancak, bu eleştirinin, bilimsel temellere 
oturtulması gerekir. Bilimsel temelden uzak eleştiriler, Anayasa 
Mahkemesini -bu yüce kurumu- yıpratır. Bu, demokrasinin dayanağı 
olan hukukun üstünlüğüne ve giderek de, çok önem vermemiz gereken 
demokrasimize zarar verir; çünkü, Türkiye Büyük Millet Meclisi ve 
Anayasa Mahkemesi, demokrasinin ve rejimin temelidir.
BAŞKAN – Sayın Arseven, mikrofonu, sözünüzü bağlamanız için 1 
dakikalığına açıyorum, yeniden açmayacağım.
NEJAT ARSEVEN (Devamla) – Teşekkür ederim Sayın Başkan.
Sayın Başkan, değerli milletvekilleri; azamî tasarruf ilkelerine riayet 
edilerek hazırlandığı, tarafımızdan ve Grubumuzca tespit olunan ve 
tasviplerine arz edilmiş bulunan, Türkiye Büyük Millet Meclisi, Radyo 
ve Televizyon Üst Kurulu, Cumhurbaşkanlığı, Sayıştay, Anayasa 
Mahkemesi Başkanlığı 1996 bütçelerinin ülkemize ve milletimize 
hayırlı olmasını diler, Yüce Heyetinizi saygıyla selamlarım. (ANAP ve 
DYP sıralarından alkışlar)
BAŞKAN – Teşekkür ediyorum Sayın Arseven.
Gruplar adına son konuşma için, Doğru Yol Partisi Amasya Milletvekili 
Sayın Ahmet İyimaya; buyurun efendim. (DYP sıralarından alkışlar)
Sayın İyimaya, arkadaşınızla süreyi eşit mi kullanacaksınız?
AHMET İYİMAYA (Amasya) – Eşit kullanacağız efendim.
BAŞKAN – Buyurun efendim.
DYP GRUBU ADINA AHMET İYİMAYA (Amasya) – Değerli 
Başkan, değerli milletvekili arkadaşlarım; Grubum adına konuşmaya 
başlamadan önce, hepinizi saygıyla selamlıyorum.
Parlamentonun menşeinde, krala lazım olan paranın, halktan 
toplanmasına, yani, vergilendirmeye meşruiyet kazandıran bir hey’et 
keyfiyeti vardır; bu anlamda, parlamentonun kurucusu monarktır. 
Türkiye Büyük Millet Meclisini ise doğrudan millet kurmuştur. 1920 
Meclisi, sivil kurucu iktidar olarak, çarıklısıyla, sarıklısıyla, 
kravatlısıyla, Gazi Mustafa Kemal Paşanın Başkanlığında, istiklali 
tammenin ve üniter devlet prensibinin yılmaz savaşçısı olmuştur. 
Çatısı altında bu yüce görevi icra etme fırsatını bize veren milletimizin 
bağrından doğan ve çok büyük işler başarmış Türkiye Büyük Millet 
Meclisinin itibarına sahip çıkmak, bizlerin temel ödevidir. İtibar, parlak 
sözlerle, övmelerle veya övünmelerle sağlayabileceğimiz bir değer 
yargısı değildir. İtibarın, olmazsa olmaz şartı, kendi fonksiyonuna 
hâkim, kendi görevini mükemmel seviyede yürüten, rasyonel çalışma 
düzenini kurmuş parlamentoyu gerçekleştirmektir. 
Bu bağlamda, Türkiye Büyük Millet Meclisi, çalışma düzenine ilişkin 
İçtüzüğünü, parlamento hukukunun, siyaset biliminin, özellikle, siyasal 
partiler rejiminin ve anayasal değerlerin ortak bileşkesi olarak, 
behemehal, yeniden inşa etmek zorundadır. Parlamentoyu oluşturan 
sujeler arasındaki dengeyi uzlaşma temelinde koruyan, başkana inisiyatif 
tanıyan, hak ve yetkinin kötüye kullanılması ve İçtüzüğe karşı hile 
yasaklarını bünyesine alan, mukayeseli hukuk verilerine de dayalı 
kümülatif bir düzenleme, acil zarurettir. Mevcut çalışma düzeni 
içerisinde, yasama ve politika verimliliğinin, yerini, genel olarak, 
engellemelere ve seviyesiz, tatsız tartışmalara bırakacağı 
kaçınılmazdır. 
Türkiye Büyük Millet Meclisine bağlı bir enstitünün veya akademinin 
kurulması çok önemlidir. Bu enstitü, Parlamentonun can damarı, 
yasamanın bilgi proteini olacaktır. Parlamento hukuku, siyaset etiği 
(siyasal ahlak) ve benzeri alanlarda, güncel, formel yasama sorunlarında, 
araştırma ve birikimleriyle, Parlamentonun fonksiyonuna, bu enstitü 
katkı sağlayacaktır. Türkiye Büyük Millet Meclisi Başkanlığı ve Divan 
makamlarıyla ilgili olarak, şu ana kadar, bırakınız bir doktora tezini, 
çok kısa hukuk etütlerinin dahi bulunmamış olması, kurumsal açıdan 
çok şey anlatmaktadır. Kurucu iktidar olarak, çerçeve anayasa anlayışı 
içinde kapsamlı bir anayasa değişikliği, tartışmaları asgarîye indirecek 
seçim mevzuatı düzenlemeleri, siyasal partilerimizin ortak görevi olarak 
önümüzdeki durmaktadır. 
Ülke konjonktürüne uymak kaydıyla, ancak seçim yasalarında yer 
alabilecek kimi ilkelerin, Anayayasada yer almış olması doğru değildir. 
Temsilde adalet, yönetimde istikrar ilkesi bunun tipik bir örneğidir. 
Gelişmekte olan ülkeler için bu kural, bölünmüş, ufalanmış partilere ve 
istikrarsızlığa siyasal davetiyedir. 
Ülkenin kıymetli vaktinin parti tartışmaları içerisinde harcanmasının 
faturalarını milletimize ve gelecek nesillere kesmekte olan bu hükmü, 
günün birinde Anayasadan çıkarmak veya sonucu önleyecek başkaca 
çözüm yolları oluşturmak zorunda kalacağımızı söylemek, herhalde bir 
kehanet sayılmasa gerektir. 
Değerli Başkan, değerli milletvekilleri; Türkiye Büyük Millet Meclisinin 
temel unsuru ve dinamosu, siyasal partiler ve milletvekilidir. 
Milletvekilinin yokluğunda parlamento, nihayet bir mimarî ve tarihî 
yapıdan öteye geçemez. Milletvekilini parlamento fonksiyonundan uzak 
bırakan problemleri çözmeye mecbur ve hatta mahkûmuz. Bize bu 
görevi veren, bizi seçen milletimizdir. Vatandaşları, hemşerilerimizi her 
zaman bağrımıza basarız; onları, akın akın Türkiye Büyük Millet 
Meclisine, uzak ellerden Ankara’ya getiren devlet yapısında bir eksiklik 
değil, kronik bir rahatsızlık var demektir. Vatandaşları, hemşerileri her 
zaman bağrımıza basarız. 
Şunu da ifade edelim ki: Bugün bu meseleyi çözmedikçe, rasyonel bir 
parlamento veya parlamenterizmde rasyonalite asla sağlanamaz. Ankara 
ve devlet, yerel yönetimlere gerekli yetkileri devretmeli, küçülerek, daha 
kuvvetli öz yapısına dönmeli ve bu yöndeki reformu uzlaşmayla 
gerçekleştirmelidir. Bugünkü duruma, ne devlet ne Türkiye ne 
milletvekili, kader mahkûmu olmamalıdır. Ne yapalım, böyle gelmiş 
böyle gider felsefesi, milletvekilini, iş bulma ve yer değiştirme işlerinin 
esiri kılar. Üzülerek söyleyelim ki, birkaç ilimiz dışındaki milletvekili 
arkadaşlarımızın, zamanları, mekânları ve beyinleri -tabiri, isabetle 
ifade ettiğimi zannediyorum- işgal altındadır; okumaya, düşünmeye ve 
üretmeye vakitleri yoktur. Bu meselede, değerli vatandaşlarımızın en 
ufak bir kusuru bulunmamaktadır; sorumluluk, sistemdedir. Bu sorun 
çözülmedikçe, milletvekilinden, yasamada ve diğer normatif görevlerinde 
verim beklemek hayal olur. 
Türkiye Büyük Millet Meclisinin siyasal iktidarı denetleme yolları, 
parlamenter rejimin karakteristik özelliklerindendir. Hukuk devletinin 
sınırları içerisinde bu yetkilerin kullanılmasını, demokrasinin de tabiî 
icabı saymak gerekir. Ancak, bu yollardan birinin -özellikle Meclis 
soruşturmasının- bir hak kullanımı görüntüsü içerisinde, bir siyasînin 
önüne engeller koymak gayretine dönüştürülmeye çalışılması, 
müessesenin konuluş amacıyla bağdaşmaz. Siyasette çamur üzerine 
oturulmaz; doğrudur, siyasette çamur da atılmaz; bu da aynı derecede 
doğrudur. Denetim araçlarının, kendi amaç ve fonksiyonları dışında, 
siyaset vasıtası olarak kullanılmasının, ülkeye, siyasete ve 
Parlamentoya katacağı bir şey yoktur. Bu gibi manevraların tek sonucu, 
siyasal partiler arasında mevcut bulunan uzlaşma yolunu kapatması, 
politikanın seviye kaybetmesi ve ülkenin, istikrarsızlık fırtınalarına 
terk edilmesidir. Filhakika, yarı yargı yetkisi taşıması sebebiyle, böyle 
bir vasıtanın, siyasîlerin eline verilemeyeceği yönünde güçlü bir eğilimin 
varlığına ve çağdaş ülke anayasalarında bu yönde düzenlemelere 
gidilmiş olduğuna işaret etmeliyiz. 
Meclis soruşturması, birbirleriyle siyasal yarış ve çatışma içerisinde 
bulunan partilerin milletvekillerine, savcılık görevi vermektedir. Böyle 
bir yolun, siyasal manevra aracı kılınmasının, toplum yararına bir 
politika ve yöntem oluşturmadığı bir yana, tarafsızlık ve adalet 
temellerine dayanmadığı da açıktır; Parlamento tarihimiz, bunun yakın 
örnekleriyle doludur.
BAŞKAN – Sayın İyimaya, son dakikanıza girdiniz.
AHMET İYİMAYA (Devamla) – Bitiriyorum Başkanım.
Cumhurbaşkanlığı bütçesiyle ilgili görüşlerimize gelince; 
Cumhurbaşkanlığı, gerek tarihî akış ve gerekse anayasal rejimimiz 
bakımından, devlet yapımızın zirvesindedir. Cumhurbaşkanımızın, 
tarafsızlığa büyük sadakat içerisinde, siyasal partiler arasındaki 
uzlaşmacı tutumuna, çevre değerlerinin gelişmesine ve bozulmasının 
önlenmesine, erozyon tehlikesi ve ağaçlandırma davalarında ve diğer 
millî meselelerde gösterdiği yüksek ihtimama, gerçekleştirdiği olumlu 
sonuçlara saygıyla yaklaşmaktayız.
Değerli Başkan, değerli milletvekilleri; siyaset dünyası olarak, bilim 
dünyası olarak, başkanlık sisteminin, bütün yönleriyle tartışmaya 
açılması bir zarurettir. Esasen, seçim unsuru ve bazı nüanslar dışında, 
1982 Anayasasıyla, yarı başkanlık sistemine yaklaşılmıştır; iktidarın, 
kraldan parlamentoya, parlamentodan yürütmeye, oradan da başkana 
doğru seyrettiği gözlenmektedir. 
(Mikrofon otomatik cihaz tarafından kapatıldı)
BAŞKAN – Sayın İyimaya; buyurun.
AHMET İYİMAYA (Devamla) – Bitiriyorum; sistemin bana cimrice 
ve zorunluluk gereği olan süreye riayet edeceğim Başkanım.
BAŞKAN – Teşekkür ederim.
AHMET İYİMAYA (Devamla) – Devleti yeniden inşaa mecburuz.
Her iki bütçenin, memleketimiz ve milletimiz için hayırlı olmasını 
diler, Divanı, Yüce Parlamentoyu ve halkımızı gönülden selamlarım. 
(DYP sıralarından alkışlar)
BAŞKAN – Teşekkür ederim Sayın İyimaya.
Şimdi, Doğru Yol Partisi Grubu adına, İçel Milletvekili Sayın Turhan 
Güven. (Alkışlar)
Buyurun Sayın Güven. 
DYP GRUBU ADINA TURHAN GÜVEN (İçel) – Sayın Başkan, 
değerli milletvekilleri; Doğru Yol Partisi Grubu adına, hepinizi, içten 
sevgi ve saygıyla selamlıyorum.
Sayın Başkan, genel ve katma bütçeli idarelerin bütün gelir ve 
giderlerini, mallarını, Türkiye Büyük Millet Meclisi adına denetleyen ve 
sorumluların hesap ve işlemlerini kesin hükme bağlayan inceleme ve 
denetleme yapan Sayıştay, bir anayasal kurumdur; yani, bir malî yargı 
merciidir. Yüz yılı geçkin bir süreden beri görev yapan, eski adıyla 
Divan-ı Muhasebat, yani, Sayıştayımız, bugüne kadar gayretli, ciddî bir 
çalışma düzeni kurmuş ve bunu da öteden beri, bu şekilde 
götüregelmektedir; ancak, çağdaş denetleme metotları içerisinde ve 
dünyada da görülen örneklerinden anlaşılacağı üzere, Sayıştayımızın, 
yalnızca, kamunun bir kesiminde denetleme yapmak görevini bırakarak, 
özellikle yıllardan beri Türkiye’de, bütçeye malî yük getiren kamu 
iktisadî teşebbüsleri üzerinde de performans denetimine geçmesi zamanı 
gelmiştir; yani, bir diğer deyişle, artık, Sayıştay, sadece, bazı kamu 
kurumlarının değil, kamu iktisadî teşebbüslerinin de hukukî yönün 
dışında performans denetimini, verimlilik denetimini yapmalıdır; bu 
nedenle de kanunlarda gerekli düzenlemeler yapılarak, artık belli bir 
dönemden beri Türkiye’de, devlete büyük yük getiren bu 
teşebbüslerimizin,  Sayıştaya bağlanması ve Yüksek Denetleme 
Kurulunun bu bünye içerisine alınmasıyla birlikte yeni bir revizyonla, 
beraberce bu işi götürmesi zamanı çoktan gelmiş çatmıştır.  
Hukukî uygunluğun yanında, bu performans denetimini Sayıştayımıza 
verdiğimiz zaman, kendisinin de 1991 ve 1992’den bu tarafa, Anayasa 
Mahkemesinin iptali üzerinde götüregeldiği sıkışıklığı da ortadan 
kaldıracak yeni düzenleme yapma zamanı gelmiştir. Memnuniyetle ifade 
etmek istiyorum ki; bütün partilerin anlaşması sonucu bir kanun teklifi 
hazırlanmış ve Yüce Başkanlıkça Plan ve Bütçe Komisyonuna kadar bu 
teklif indirilmiştir. Bu teklif, kanunlaştığı takdirde, Sayıştayın bazı 
problemlerini kökünden çözeceğine olan inancım tamdır. 
Sayın Başkan, değerli üyeler; Sayıştayımız, ciddî bir yargı, malî yargı 
kuruluşu olmakla birlikte, diğer yargı gibi biraz ağır çalışmaktadır. Bu 
ağır çalışmasını önleyecek, süratlendirecek bir biçime kavuşması için 
de, birtakım yasal düzenlemeler söz konusudur. Bu kanun teklifi 
görüşülürken, değerli milletvekillerinin, komisyon üyelerinin, bazı 
önergelerle bu değerlendirmeyi yapacaklarını zannediyorum. 
Yalnız, bir şey var; Danıştayı bir hesap mahkemesi olarak kabul 
ediyoruz, onlara, diğer hâkimlere verilen bütün imkânları sağlıyoruz. 
Oysa, hâkimler kanununda açık bir hüküm bulunmaktadır; hâkimler, 
ikinci bir görev ifa edememektedirler. Fakat, bakınız, Sayıştayımızda 
neler oluyor; bu konuyu tenkit babında söylemiyorum da, düzeleceğine 
inandığım için ifade etmeye çalışıyorum, Sayıştayın denetçileri, hatta, 
üyeleri, adlî yargı mercileri tarafından; yani, adliye mahkemeleri 
tarafından bilirkişi olarak davet edilmekte ve bilirkişilik görevi 
yapmaktadır. Çünkü, Sayıştay kanununa böyle bir hüküm konulmuştur; 
yani, ikinci iş yasağı anlatılırken, getirilmiş “bilirkişilik yapabilirler” 
hükmü oraya konulmuştur. Hâkimin, bir başka hâkime bilirkişilik 
yapması mümkün değildir. Madem, bir malî yargıdır diyoruz; o nedenle, 
buradan, bilirkişilik müessesesini malî yargı içinden çıkarmak ve bu 
değerli arkadaşlarımızı, gerçek hâkim hüviyetine kavuşturmak 
gereklidir.
Sayın Başkan, değerli milletvekilleri; daha önceki yıllarda, Sayıştay 
üzerinde çok kısa konuşmalar yapılmış; bu nedenle, ben de, bugünkü 
programdaki dizi içinde herhangi bir öncelik veremediğimden, Doğru 
Yol Partisi Grubu adına, Anayasa Mahkemesi bütçesi üzerindeki 
görüşlerimizi dile getirmeye çalışacağım. 
Yalnız, bunu söylerken, eskilerin “fa’ali hayır” dedikleri bir olayı sizlere 
arz etmekte yarar görüyorum. 35 yıldır, yani 1961 Anayasasından bu 
tarafa kurulmuş olan ve aynı zamanda 61’den sonra da Yüce Divan 
görevini üstlenen bu yargı mercii, bu üst mahkeme, bazı partilerimizin, 
35 sene sonra aklına gelmiş, hatta ona başvurma da, 1,5 ay sonra, bir 
iptal davası sonucu Türkiye’nin huzuruna getirilmiştir. Fakat, 
zannederim, bu değerli arkadaşlarımızın daha öğreneceği işler var; 
çünkü, burada fevkalade güzel beyanlarda bulundukları için kendilerine 
teşekkür ediyorum; ama, daha, bir dava dilekçesinin şekil ve şartlarını 
herhalde yakında öğrenecekler; umut ediyorum. (DYP sıralarından 
alkışlar)
Sayın Başkan, değerli üyeler; Anayasa Mahkemesi, kuvvetler ayrılığı 
ilkesinde, yargı erkinin, yasama ve yürütme erkinden daha değişik bir 
yapısı olduğunu veya birinin diğerinden daha kuvvetli veya daha önde 
olduğunu, hukuk bilen hiçbir insanın iddia etmesi söz konusu değildir. 
Ancak, gelin görün ki, bu kuvvetler ayrılığı prensibi, bazı kesimin çok 
beğendiği 1961 Anayasasında gerçek anlamıyla tesis edilememiştir. 
Çünkü, çok enteresan, bu denge, 1961 Anayasasında yürütme erkine 
yetki vermemiş, sadece görev vermiştir.
BAŞKAN – Sayın Güven, son iki dakikanız efendim. 
TURHAN GÜVEN (Devamla) – Oldu Sayın Başkanım. 
Bir dakika da dahil mi buna Sayın Başkanım ?
BAŞKAN – Değil.
TURHAN GÜVEN (Devamla) – Bu itibarla, 1982 Anayasasında bu 
yanlışlık düzeltilmiştir. Kuvvetler ayrılığı prensibi, gerçek manasıyla 
Anayasaya getirilmiş, konulmuştur. 
Ama, bu arada, Anayasa Mahkemesinin layık olduğu yere geldiğini bu 
şekilde ifade etmekle birlikte, bazı konularda birkaç ufak fikir beyan 
etmeye müsaade ederseniz çalışayım.
1. Türk demokrasisinin sağlıklı bir yapıya kavuşturulması için Anayasa 
Mahkemesinin yaptığı güzel bir görev vardır; ancak, yetkisi olmayan 
bazı konulara girdiği müşahade edilmiştir: Bir; tehiri icra kararı; yani, 
yürütmeyi durdurma kararı verme yetkisi, Anayasa Mahkemesinin 
yetkileri arasında yoktur. Bu neden böyledir; çünkü, kendilerinden talep 
gelmiştir, “böyle bir yetkimiz yoktur, bize bu yetkiyi verin..” demişlerdir; 
daha evvelki kararlarına dayanarak ifade ediyorum. O yüzden, yürütmeyi 
durdurma yetkisinin bir düzenlemeyle  kendilerine verilmesinde yarar 
görmekteyiz.
Sayın Başkan, değerli üyeler; bir de, Anayasa Mahkemesi, malumları 
olduğu üzere, 11 asıl, 4 yedek üyeden müteşekkildir. Şunu rahatlıkla 
ifade ediyorum ki, bu 4 yedek üyeden, bir gün toplantıya katılmadan 
emekli olan üye vardır. O yüzden, bir değişiklik yapılmalı, tamamını 
asıl hale getirmeli, ama toplantıların yine 11 üye şeklinde yapılması 
gerçekleştirilmelidir.
(Mikrofon otomatik cihaz tarafından kapatıldı)
BAŞKAN – Sayın Güven, son bir dakikanızı kullanıyorsunuz; buyurun.
TURHAN GÜVEN (Devamla) – Müsaade ederseniz bir dakika içinde  
sizlere, Anayasa Mahkemesinin, Yüce Divan olarak görev yapmasından 
bahsetmek istiyorum: 1961’e kadar Anayasa Mahkemesi 
bulunmadığından, Yüce Divan, Yargıtay ve Danıştay üyelerinden 
müteşekkildi; 1961’den sonra Anayasa Mahkemesine bu görev 
verilmiştir. Ancak, bakın, görün ki, Anayasa Mahkemesinin 
oluşmasında, Türk ceza hukukunu veya özel kanunlardaki ceza 
hükümleri bilenler yerine, hukuk mezunu olmayan arkadaşlarımız -
değerli arkadaşlarımızdır- yer almaktadırlar. Bunu en güzel yapacak 
kesim ise, ceza davalarında yıllarca tecrübe ve birikim elde eden, ceza 
davalarına bakan ceza daireleri başkanlarıdır; Yüce Divan görevinin 
onlara verilmesi lazımdır; çünkü, bu bir ceza davasıdır. 
Sayın Başkan, değerli üyeler; söyleyecek çok şey var belki; ama, bu kısa 
süre içerisinde, her iki bütçenin Türk milletine ve yargı mensuplarına 
hayırlı ve uğurlu olmasını diliyor; saygılar sunuyorum.
BAŞKAN – Teşekkür ediyorum Sayın Güven.
Birinci turda gruplar adına konuşmalar tamamlanmıştır.
Meclis bütçesi adına Sayın Hasan Korkmazcan; buyurun efendim.
TBMM BAŞKANVEKİLİ HASAN KORKMAZCAN (Denizli) – 
Sayın Başkan, değerli milletvekilleri; 1996 bütçesinin, Türkiye Büyük 
Millet Meclisi, Radyo ve Televizyon Üst Kurulu, Cumhurbaşkanlığı, 
Sayıştay ve Anayasa Mahkemesi bölümüyle ilgili olarak, değerli siyasî 
parti gruplarımızın sözcüleri tarafından ortaya konulan görüşleri 
cevaplamak ve bu görüşler üzerine açıklamalarda bulunmak üzere 
huzurunuzdayım. 
Sayın Başkanlığı ve Yüce Heyetinizi, Türkiye Büyük Millet Meclisi 
Başkanlık Divanı ve Başkanı adına saygıyla selamlıyorum.
Değerli arkadaşlarım, Türkiye Büyük Millet Meclisinin 20 nci Dönemi, 
gerçekten, bundan önceki dönemlerden farklı, sadece bir seçimden 
gelmiş olmanın yeniliğiyle değil, aynı zamanda, milletvekili 
sayısındaki artış dolayısıyla yetmiş yıllık Millet Meclisi kanadımızın 
ayrı bir özel konumuna sahip bulunmaktadır. 
Bununla beraber, Türkiye Büyük Millet Meclisi, yüzyirmi yıllık 
Parlamento geleneğimizin ve 1920’den bu yana geçen Türk Milletinin 
temsilcisi olma özelliğinin devam ettiği yüce bir çatı olması hasebiyle, 
bir bütündür.
Yüzyirmi yıl önce, Türkiye’nin o zamanki devlet yapısı içerisine 
parlamento girerken, Türk Milletinin temsilcisi olarak görev yapma 
bilinci başlamıştı ve bu bilinçle, çağın gerektirdiği bütün kurumları bu 
millete kazandırma ve milleti hem temsil ederek hem de dünya milletleri 
arasındaki yarışta ön plana çıkarmanın sorumluluğunu taşıyarak 
götürme görevi Meclisin üzerindeydi. Bu anlayış, aradan geçen 
yüzyıldan fazla süre içinde de değişmemiştir. Bu anlayış, hem Meclis 
üyeleri yönünden değişmemiştir hem de bu Meclise vücut veren, bu 
Meclisi bağrından çıkaran Türk Milletinin Meclisimize bakış açısı 
itibariyle değişmemiştir. Şu anda, bu Meclis çatısı altında grupları 
temsilen konuşan arkadaşlarımız dahi, konuşmalarında, halkımızın bu 
eğilimini ve bu bakış açısını yansıtmışlardır.
Burada yapılan eleştirilerin birkısmı, anayasal hudutlar içerisinde, 
Türkiye Cumhuriyeti Anayasasının Türkiye Büyük Millet Meclisine 
yüklediği görevler çerçevesinde bakıldığı zaman, Meclisle ilgili 
değildir; ama, Meclisimize bizim milletimizin bakışı doğrultusunda 
olayı değerlendirirsek, elbette, arkadaşlarımızın ortaya koyduğu 
eleştirilerin tek adresi gene de Türkiye Büyük Millet Meclisidir.
Şimdi, bu yüce çatı altında görev yapmış olanları da, bu münasebetle, 
rahmetle anma görevini yerine getiriyorum. Başta Türkiye Büyük Millet 
Meclsinin kurucusu ve ilk Başkanı Aziz Atatürk olmak üzere, bu çatı 
altında bugüne kadar görev yapmış millet temsilcilerinden ahirete intikal 
etmiş olanları rahmetle anıyor, hayatta bulunanları saygıyla 
selamlıyorum. Ayrıca, bu bölümde bütçesini müzakere ettiğimiz 
Cumhurbaşkanlığı makamının, Sayıştayın ve Anayasa Mahkemesinin 
de bugüne kadar görev yapmış tüm mensuplarını, Meclis Başkanlığı 
adına selamlıyorum.
Değerli arkadaşlarım, Türkiye Büyük Millet Meclisinin 20 nci 
Döneminde, anayasa değişikliği dolayısıyla, 100 yeni milletvekili 
bulunmaktadır. 100 yeni milletvekilinin seçilmiş olması, ayrıca, 
milletvekili seçimlerinin,1946’dan  bugüne kadar yapılan seçim 
zamanlarından farklı olarak, 24 Aralık gibi nevi şahsına münhasır bir 
tarihte gerçekleşmiş olması, Türkiye Büyük Millet Meclisinde verilen 
hizmetlerde göze çarpan bazı eksiklikleri kaçınılmaz hale getirmiştir. 
Bu bakımdan, değerli sözcü aradaşlarımızın, Türkiye Büyük Millet 
Meclisindeki hizmetlerle ilgili eleştirilerine katılmamak mümkün 
değildir; ancak, bu eksikliklerin giderilmesinde her birimize görev 
düşmektedir; öncelikle, milletvekili arkadaşlarımıza görev düşmektedir; 
taleplerini, insaf ölçüsü içinde dile getirme görevi düşmektedir. 550 
milletvekili var; ama, Türkiye Büyük Millet Meclisine ait 400 konut var. 
550 milletvekili var; ama, Türkiye Büyük Millet Meclisi üyelerinin 
kullanabileceği, ancak 450 tane, 8’er metrekarelik küçük odacıklar var. 
Bu fizikî şartlar içerisinde ve seçimden bu yana geçen kısa sürenin 
inşaat sezonu dışında olduğu da dikkate alınırsa, bütün taleplerin, aynı 
şekilde, hiç kimsenin şikâyetine mucip olmayacak tarzda yerine 
getirilmesi mümkün değildir. Arkadaşlarımızın, taleplerini ortaya 
koyarken bu gerçeği gözönünde tutmaları gerekmektedir. Bazı 
uygulamalarda zorunlulukların ortaya koyduğu şartlar dolayısıyla 
hatalar da yapılmış olabilir; ama, bunları, Meclis Başkanlığı 
yönetiminin keyfî olduğu tarzında ifade etmenin, herhalde, bazı 
sınırları zorlamak olduğunu arkadaşlarımız da takdir edeceklerdir. 
Değerli arkadaşlarım, 20 nci Dönem Türkiye Büyük Millet Meclisi, en 
büyük sorun olarak, yine, 19 uncu Dönemde olduğu gibi, Türkiye 
Cumhuriyeti Anayasasını değiştirerek, devletimizi yeniden 
yapılandırma göreviyle karşı karşıyadır. Bu görevi, en temel görev, en 
kaçınılmaz görev ve en öncelikli görev sayıyorum. Çünkü, bunu 
yapamadığımız takdirde, diğer eleştiri konularından ne Meclisin ne 
demokratik sistemin ne de milletvekillerinin kurtulması mümkündür. 
Devletimizi yeniden yapılandıramadığımız müddetçe, evvela -Sayın 
İyimaya arkadaşımızın da burada ifade ettiği gibi- yasama 
fonksiyonunu sağlıklı olarak yerine getirme imkânına kavuşamayız. 
Bugün, vatandaşlarımızın şikâyet konusu olan, siyasî partilerimizin 
şikâyet konusu olan ve  milletvekillerimizin şikâyet konusu olan birçok 
husus -derleyin toplayın- devletin, artık, çağın ihtiyaçlarına uygun bir 
yapılanmanın gerisinde kalmış olmasının sonucudur. Bunu bazıları 
100 yıl gibi dramatik zamanlarla ifade ediyorlar. Bazılarının 100 yıllık, 
bazılarının çok partili siyasî hayata geçtiğimiz 50 yıllık dönem olarak 
gördükleri bu gecikmeyi, inşallah bu  dönemde kapatmak zorundayız. 
Ancak, bu görevi yaparken, asla konuyu bir iktidar-muhalefet 
çekişmesinin dar koridoruna sokmamalıyız. Burada başarının tek şansı 
budur. 
Devletin yeniden yapılandırılması, Türkiye Büyük Millet Meclisinin 
ortak görevidir. Çünkü, Türkiye Büyük Millet Meclisi sadece bir yasama 
organı değildir, Türkiye Büyük Millet Meclisi aynı zamanda bir kurucu 
meclistir; Anayasamız gereği, Anayasa koyucudur. Meclis, Anayasa 
koyuculuğu sıfatını aldığı zaman, iktidar-muhalefet kanatlarının 
günlük icraatla ilgili çekişmelerinin dışına çıkmak zorundadır. 19 uncu 
Dönemde -hepinizin bildiği gibi- kapsamlı bir anayasa değişikliği 
gerçekleştirdik. Her ne kadar, bu değişiklik, burada konuşan 
arkadaşlarımızdan bazılarının haklı olarak yeterli bulmadığı bir 
kapsamda kaldıysa da, 1982’den bu yana değil, 1950’lerden bu yana 
yapılan en kapsamlı değişikliklerden biri 19 uncu Dönemde gerçekleşti. 
O değişikliklerin, bugün, istediğimiz noktaya gelememiş olmasının 
sebebi de, maalesef, 19 uncu Dönemde iktidar grupları ile muhalefet 
gruplarının hadiseye farklı yaklaşmaları, farklı ele almalarıdır. Şimdi, 
aynı hatayı 20 nci Dönemde tekrarlamayalım. Anayasa değişikliği 
Meclisin görevidir. 
Değerli arkadaşlarım, aynı şekilde, içtüzük değişikliği yapma 
durumundayız. Şu anda, Anayasa Komisyonumuzda bir içtüzük 
çalışması vardır. Bu çalışma, partilerarası komisyonun 7 
toplantısında, siyasî parti gruplarının uzlaşması sonucunda, bir metin, 
bir teklif haline getirilmiştir. Teklif, Anayasa Komisyonunun bir alt 
komisyonunda, partilerarası komisyonda ele alınamayan hususlar da 
gözden geçirilerek yeni bir metin haline getirilmiş ve Anayasa 
Komisyonumuzda tamamlanmak üzeredir; önümüzdeki günlerde, Yüce 
Genel Kurulun değerlendirmelerine sunulacaktır.
Ancak, içtüzük değişikliğini de aynen anayasa değişikliklerinde olduğu 
gibi kâfi bulmuyoruz, yeterli bulmuyoruz ve sorunların tamamını 
çözecek genişlikte bulmuyoruz. Şu anda, Anayasa Komisyonunda 
üzerinde çalışılmakta olan değişiklik teklifi, mevcut bazı 
tıkanıklıkları giderme hedefine dönüktür; ama, Türkiye Büyük Millet 
Meclisinin, Dahilî Nizamnameden beri sürüp gelen, arada çift meclisli bir 
dönem yaşanmış olmasının izlerini taşıyan metninden farklı bir metne 
kavuşturulması zorunluluğu vardır. Bunu da, aynen anayasa değişikliği 
gibi, partilerarası anlayışla gerçekleştirmek zorundayız, bunu da, 
iktidar-muhalefet çekişmesine kurban etmemek zorundayız; çünkü, 
Türkiye Büyük Millet Meclisinin İçtüzüğünü değiştirme görevi de, 
Türkiye Büyük Millet Meclisinde yer alan bütün milletvekili 
arkadaşlarımızın ortak sorumluluğundadır.
Değerli arkadaşlarım, bu seneki Türkiye Büyük Millet Meclisi 
bütçesinin, rakam itibariyle geçen yıldan epeyce yüksek olduğu 
görülmektedir. Bu yüksekliğin birinci sebebi, Meclisimizde, şu anda, 
Anayasa değişikliği gereği, 100 yeni milletvekili arkadaşımızın görev 
yapmaya başlamış olmasıdır. Tabiî, bunun hem carî harcamalarda hem 
de Meclis içi yatırım harcamalarında getirdiği külfet bütçeye 
yansımıştır. Ayrıca, Türkiye Büyük Millet Meclisi Genel Kurul 
salonunda fizikî yetersizlikler olduğu, değerli grup sözcüsü 
arkadaşlarımızın da ifade ettiği gibi, bu çatının bir konferans salonu, 
hatta miting alanı düzenlemesi içerisinde olduğu görülmektedir. Bu 
Mecliste yapılan müzakerelerden birçoğunun gereksiz duyarlılıklar 
yaratması, Genel Kurulda gereksiz sürtüşmelere girilmesi, biraz da bu 
fizikî yapının sonucudur. Halbuki, çağdaş parlamentolarda, ortak bir iş 
görme anlayışına uygun yapılanmalar mevcuttur. İnşallah, gelecek yıl; 
yani, 20 nci Dönemin İkinci Yasama Yılında, biz de aynı tarzda bir 
Genel Kurul salonuna kavuşmuş olacağız. Şu andaki hazırlıklara göre, 
bu Genel Kurul salonu, iddialı olarak ifade ediyorum, dünyanın en 
çağdaş elektronik donanımlarıyla, akustik donanımlarıyla donatılmış 
olacaktır. Türkiye Cumhuriyetinin ve Türk Devletinin şanına uygun; 
ama, aynı zamanda, Türkiye Büyük Millet Meclisi üyelerinin görevlerini 
en iyi şekilde yerine getirebilmelerine uygun bir salona kavuşmuş 
olacağız. Tabiatıyla, bunun meydana getirdiği bütçe artışları da 
olmuştur. 
Değerli arkadaşlarım, ayrıca, ülkemizin dış ilişkileri, her zamankinden 
daha yoğun olarak yürütülmek zorunluluğuyla karşı karşıyadır. Bütün 
arkadaşlarımız biliyorlar ki, artık, globalleşen dünyada, uluslararası 
ilişkiler, sadece hükümetlerarası ilişkiler, elçi teatisi, mektup yazımı 
şeklinde yürütülmüyor; bütün milletler, bütün kurumlarıyla, birbirleriyle 
ilişki içindedirler. Elbette, bu ilişkiler yumağı içinde, yükselen kurumlar 
olarak, milletler tarafından seçilmiş organların doğrudan ilişkileri de 
önemli bir yer tutmaktadır. Bugünlerde, Parlamentolararası Birliğin 
yüzyılı aşan tarihinde ilk defa, Türkiye, ev sahipliği yapmaktadır. Şu 
anda, PAB’ın, İstanbul’da toplantısı devam etmektedir.
Bunun dışında, Karadeniz Ekonomik Topluluğu gibi, Avrupa Konseyi 
gibi, NATO gibi uluslararası kuruluşlarla da Parlamentomuzun doğrudan 
ilişkileri vardır. Bu ilişkilerde bütün harcamalar döviz üzerinden 
yapılmaktadır ve tabiî, onun da bütçemize getirdiği fazlalıklar vardır. 
Bunlar, asla karşılığı gelmeyecek harcamalar değildir; devletimizin ve 
milletimizin temsili, ülkemizin itibarının korunması için zorunlu 
harcamalardır.
Değerli arkadaşlarım, vaktin çok daraldığını görüyorum. Değerli grup 
sözcüsü arkadaşlarımızın değindikleri konulara girerek, biraz da, 
Türkiye Büyük Millet Meclisi bütçesi dışında ortaya konulmuş 
temennilerle ilgili hususlara değineceğim.
Sayın Turhan Güven arkadaşımız -son konuşmacıdan başlıyorum- 
Sayıştayla ilgili kanun teklifinin Yüce Meclise sunulmuş olmasından 
duyduğu memnuniyeti ifade etti ve bu kanun teklifinin bir an önce 
yasalaşması konusundaki temennilerini ortaya koydu. Diğer 
arkadaşlarımızın da Sayıştayla ilgili bazı önerileri var. Bunların 
tamamı, zannediyorum ki, gruplarımızın işbirliğiyle, mevcut teklifte 
aksaklıklar varsa, eksiklikler varsa onları giderci biçimde Meclisimize 
gelmelidir; şu anda, bütçeden sonra, Plan ve Bütçe Komisyonumuzun ilk 
ele alacağı konulardan biridir. Bu konularda görüş ifade eden 
arkadaşlarımız, mevcut düzenlemeyi yeterli hale getirmekte katkıda 
bulunurlarsa, Sayıştayımızın da, Sayıştayla bağlantısı dolayısıyla 
Meclis yönetiminin de eksik gördüğü birtakım hususlar, 1991’den beri 
devam eden bu boşluk süratle doldurulmuş olacaktır. 
Anayasa Mahkemesinin Yüce Divan olarak görev yapmaması konusunda 
Sayın Güven’in bir temennisi var. Bu konu da, bildiğiniz gibi, uzun 
yıllardan beri hukukçular arasında ve siyasetçiler arasında 
tartışılmaktadır, yeni bir anayasa değişikliği yapılırken bu konuların 
değerlendirilebileceğini umut ediyorum. Yani, hangi konuya el atsak, 
mutlaka, karşımıza bir anayasa değişikliği ihtiyacı da çıkmaktadır. 
Bunları, güncel ihtiyaçlar çerçevesinde değil, geçmişe dönük bir derinlik 
içerisinde, bütün partilerin işbirliğiyle çözmek durumundayız.
Sayın İyimaya’nın “İçtüzük çalışmalarındaki asıl amaç, yasama ve 
Meclis denetimi çalışmalarındaki engellemeleri aşmak olmalıdır” 
temennisine katılıyorum. Şu anda hazırlamakta olduğumuz içtüzük 
değişikliği, tahmin ediyorum ki, yasama faaliyetlerinin bir parçası olan 
halkla temaslar konusuna da denetim konusuna da -soru önergelerinin 
süratle cevaplandırılması ve yığılma meydana getirmeyecek şekilde 
yapılan düzenlemeler dolayısıyla- büyük kolaylıklar getirecektir. 
(Mikrofon otomatik cihaz tarafından kapatıldı) 
BAŞKAN – Devam edin efendim.
TBMM BAŞKANVEKİLİ HASAN KORKMAZCAN (Devamla) – 
Sayın İyimaya, Anayasada, temsilde adalet ve yönetimde istikrar 
ilkesinin bulunmasını, kısıtlayıcı hüküm olarak, seçim sistemleri 
üzerinde kısıtlayıcı hüküm olarak değerlendirdiler. Ben, aynı görüşe 
katılmıyorum. Eskiden, seçim sistemleri, Anayasanın eşitlik ilkesi 
doğrultusunda sadece ve sadece temsilde adalet ilkelerini gözetmesi 
gerekir gibi, bazı hukuk çevrelerinde bir görüş vardı. Bu yeni 
düzenleme, yönetimde istikrar unsurunun da anayasal bir müessese olarak 
dikkate alınması gerektiğini, kanun koyucunun, seçim kanunlarını 
yaparken sadece Anayasanın genel prensipleri içerisindeki eşitlik 
düşüncelerine, eşitlik felsefesine bağlı kalmayacağını, aynı zamanda 
kamu yararının temsilde adalet ilkesini de gözetmekten geçtiğini ifade 
etmiş oldu. Yani, bu maddenin, Anayasa metni haline gelmesinde 
katkıda bulunan bir Anayasa Komisyonu üyesi olarak, geçmişte bizim 
düşüncelerimiz buydu, bundan sonra da böyle yorumlanmasını temenni 
ediyoruz. 
Sayın İyimaya’nın, vatandaş-Meclis ilişkilerinde, devletimizin yeniden 
yapılandırılması, merkezden yönetim yerine yerel yetkilerin artırılması 
konusundaki temennilerine, zannediyorum ki, bütün gruplarımız 
katılmaktadır. Bu da, bir anayasa değişikliğinin temel alındığı bir 
yasama dizisiyle gerçekleştirilebilecektir. 
(Mikrofon otomatik cihaz tarafından kapatıldı) 
BAŞKAN – Sayın Korkmazcan, süreniz doldu efendim. Bir dakika 
içinde, kurallarımıza uyarak tamamlarsınız herhalde. 
TBMM BAŞKANVEKİLİ HASAN KORKMAZCAN (Devamla) – 
Sayın Başkan, kurallara uymak, tabiatıyla, Meclis yönetimi adına 
konuşan bir sözcünün ilk görevi. Ben de, cevaplayamadığım sözcü 
arkadaşlarımın beni mazur görecekleri inancıyla, konuşmamı burada 
noktalıyorum. 
1996 yılı bütçesinin, Türkiye Büyük Millet Meclisine, Radyo ve 
Televizyon Üst Kuruluna, Cumhurbaşkanlığımıza, Sayıştayımıza ve 
Anayasa Mahkememize, hayırlı uğurlu olmasını diliyor, Yüce 
Heyetinizi saygıyla selamlıyorum. (ANAP ve DYP sıralarından 
alkışlar)
BAŞKAN – Teşekkür ediyorum Sayın Korkmazcan. 
Şimdi, şahsı adına, Erzurum Milletvekili Sayın Lütfü Esengün, aleyhte 
konuşacaklar; buyurun efendim. (RP sıralarından alkışlar)
Sayın Esengün, süreniz 10 dakikadır.
LÜTFÜ ESENGÜN (Erzurum) – Sayın Başkan, muhterem arkadaşlar; 
hepinizi saygıyla selamlıyorum. Görüşülmekte olan Türkiye Büyük 
Millet Meclisi Başkanlığı, Cumhurbaşkanlığı, Sayıştay ve Anayasa 
Mahkemesinin 1996 yılı bütçesi üzerinde, vaktin elverdiği imkân 
nispetinde, görüşlerimi, şahsî düşüncelerimi arz etmek üzere 
huzurunuzdayım. 
Sayın milletvekilleri, Türkiye Büyük Millet Meclisi, millî iradenin tecelli 
ettiği yüce bir organdır; demokrasinin ve çoksesliliğin kalbidir; 60 
milyon insanımızın, sorunlarına çare aradığı bir mercidir. Bugün, tüm 
memleket sathında, derdi, problemi, sorunu olan herkes, haklı olarak, 
gözünü Meclise dikmiş, beklemektedir. İşsiz, fakir, muhtaç, mağdur, 
mazlum her insan, Meclisten çare ummaktadır. Köylünün, işçinin, 
esnafın, memurun, öğrencinin, kısacası, tüm toplumun dertleri 
önümüzde dağ gibi durmaktadır. Millet Meclisinden, halkımız, 
milletimiz, sorunlarına eğilinmesini, çare bulunmasını beklemektedir; 
bunun en önemli göstergesi de, her gün Meclise gelen binlerce 
seçmenimiz, hemşerimiz, vatandaşımızdır. Bu insanlar, Meclise, hoşça 
vakit geçirmek için gelmiyorlar; halledemedikleri sorunlarına, en yüksek 
seviyede, Millet Meclisinde çare bulunacağı inancıyla kapımıza 
dayanmaktadırlar; ama, birçok meselede, özellikle, işsiz gençlerimize, 
işsiz insanlarımıza iş bulma konusunda, maalesef, hepimiz çaresiziz.
Kamuoyunda Meclisimizin itibarını yıpratan, Meclisin kendisi değildir; 
hükümetlerin beceriksizliği, hükümetlerin çare üretememesi, 
hükümetlerin yanlış zihniyetidir sonuçta Meclisimizin değerini 
milletimiz nazarında düşüren Hükümetler becerikli olsa, başarılı olsa, 
halkımızın dertlerini halledebilse, inanıyorum, Meclisimizin itibarı da 
ona paralel olarak artacaktır. 
Tabiatıyla, birkısım medyanın Meclisimize yaptığı haksız tenkitler, 
saldırılar... Bakınız, bu konuda, benim dikkatimi çeken bir husus var: 
Sayın cumhuriyet savcıları, yıllardan beri, Türkiye Büyük Milet 
Meclisinin manevî şahsiyetini tahkir ve tezyif edecek ölçüde yapılan, 
hakarete varan yayınlar hakkında, maalesef, soruşturma 
açmamaktadırlar. Bilmiyorum, o, birkısım medyanın şerrinden midir, 
başka sebeplerden midir! Aslında, Türkiye Büyük Millet Meclisine 
yapılan bu tür haksız saldırılarda savcılarımızın çok daha titiz ve 
dikkatli davranması lazım. 
Muhterem arkadaşlar, 20 nci Dönem seçimi 13 Ekim 1996’da 
yapılacaktı; ama, geçmiş Hükümet, sorunların altında ezildiği için 
erken seçime gitmek mecburiyetinde kaldı ve 24 Aralıkta erken seçim 
yapıldı. Alışılageldiği gibi, her seçim, o günün şartlarında, iktidar 
partilerinin iktidarlarını ve güçlerini devam ettirmek için aradıkları 
tedbirler muvacehesinde yeni bir seçim kanunuyla, o günün hâli, 
menfaatlarına neyi gerektiriyorsa öyle bir seçim kanunuyla yapıldı. 
1991 seçiminde uygulanan sistem niçin terk edildi; çünkü, Refah Partisi 
tek başına iktidara gelecekti. Oturuldu, düşünüldü, yeni bir seçim 
kanunu ihdas edildi, Refah Partisinin tek başına iktidara gelmesi 
engellendi; ama, yasal engeller, milletin aşabileceği engellerdir. 
Bekleyin, sabredin, bir dahaki genel seçim, Refah Partisinin tek başına 
iktidara geldiği seçim olacaktır. (RP sıralarından alkışlar)
Sonra ne yapıldı; Refah Partisi birinci parti olarak Meclise gelmesine 
rağmen, Meclisimizde yerleşmiş olan elli yıllık gelenek, elli yıllık 
teamül terk edildi. Elli yıldan beri, çokpartili hayata geçtiğimiz günden 
beri, Türkiye Büyük Millet Meclisi Başkanlığına, Mecliste en fazla 
üyesi olan partinin adayı getirilirdi; ama, iş Refah Partisine gelince bu 
teamül terk edildi, üçüncü partinin adayı Meclis Başkanı seçildi. Bu, 
yanlıştır. Bu uygulamalarla, biz, Mecliste yazılı olmayan hukuk 
kurallarını bu şekilde ihlal edersek, yarın, birçok konuda Mecliste 
teamülden bahsetmeye kimse cesaret edemez. 
Sonra ne yapıldı; yepyeni uygulamalar -İsrail’de varmış, İskandinav 
ülkelerinde varmış- bugüne kadar görmediğimiz dönüşümlü 
başbakanlık, üçüncü partinin genel başkanının başbakanlığı gibi 
görüşler, öneriler gündeme getirildi ve sonuçta, işte bugünkü bu 
Hükümet kuruldu. 
Bakınız, bugünlerde bir dosya savaşından bahsediliyor. Biz, dosya 
savaşı veya kimseyle savaş niyetinde değiliz.  Verdiğimiz Meclis 
soruşturması önergeleri, partiler tarafından tanzim edilmemektedir; 
buna, Anayasa mânidir. Anayasaya göre, bu konuda parti gruplarında 
görüşme dahi yapılamaz, karar alınamaz. Bu, milletvekillerinin, ferden 
yaptıkları bir denetim görevini yerine getirme işleminden ibarettir ve 
Millet Meclisi üye tamsayısının onda birinin verdiği soruşturma 
önergesinin, burada, bir ay içerisinde görüşülmesi mecburiyeti vardır. 
Hakkında Meclis soruşturması önergesi verilen insan, bakan veya 
başbakan, bu konudan memnun kalmalıdır; medyada, birtakım 
çevrelerde, hakkında yapılan isnatlardan temize çıkarılması için, 
bakanın veya başbakanın aklanması için en güzel fırsattır. Soruşturma 
komisyonu kurulsun; eğer, bir şey bulamazsa, yüce huzurunuza, 
hakkında, Yüce Divana sevk edilmemesine dair raporunu getirsin; ama, 
komisyonun tespit ettiği birtakım suçlama ve deliller varsa, o zaman da, 
o bakan veya başbakan, Yüce Divanda hesap versin. Şeriatın kestiği 
parmak acımaz. Adalete hepimizin saygısı var. Türkiye’de hâkimler var; 
bundan, hiç kimse endişe etmesin. Hak, her zaman yerini bulur, tecelli 
eder. Onun için, verdiğimiz bu Meclis soruşturması önergeleri, hiçbir 
zaman, Hükümeti sarsmak niyetiyle, Hükümeti bozmak niyetiyle 
verilmiş değildir. Hiç kimse, Hükümetin bozulması gibi bir gerekçeyi 
ortaya koyarak, Meclis soruşturması önergelerini desteklemekten 
kaçmasın veya o vebal altına girmesin. (RP sıralarından alkışlar)
Yıllarca söylendi; bugün, hesap sormanın zamanı geldi. Hesaplar 
Meclisimizde sorulsun. Art niyetli değiliz, kötü niyetli değiliz; sadece, 
Meclis çalışsın, Anayasanın 100 üncü maddesindeki Meclis 
soruşturması gündeme getirilsin, uygulansın diyoruz. 
Muhterem arkadaşlar, 19 uncu Dönemde, Anayasa, maalesef 
değiştirilemedi; çok söylendi, yeni bir sivil anayasa yapılamadı, yeni bir 
içtüzük yapılamadı, yerleşik, tutarlı bir seçim sistemi ihtiyacı maalesef 
yerine getirilmedi, getirilemedi. Anayasada değişiklikler yapıldı; ne 
yapıldı; 450 milletvekili 550’ye çıkarıldı. Şimdi, onun sıkıntısını 
yaşıyoruz. 
Bugün görüşmekte olduğumuz Meclis bütçesi 11 trilyon 700 küsur 
milyar lira. Tüyü bitmemiş yetimin hakkı var bu paranın içerisinde...
BAŞKAN – Sayın Esengün, son 2 dakikanız...
LÜTFÜ ESENGÜN (Devamla) – Sağ olun Sayın Başkan.
Yolu olmayan, çaresiz insanımızın parasını, Meclis lojmanlarına yeni 
2 blok ilave için kullanıyoruz. Hani, bu Meclis lojmanları, milletvekili 
lojmanları özelleştirilecekti; hani tüm lojmanlar özelleştirilecekti!.. Bu 
Meclisten, Özelleştirme Yasası nasıl bir şaşaayla çıktı!.. Biz, şimdi, o 
işlerden vazgeçtik, milletvekilleri lojmanlarını özelleştirmiyoruz; 
yerine, trilyonlar harcayıp yeni bloklar dikiyoruz; yeni sekreterler, yeni 
odalar, yeni bir sürü israf... İşte, Anayasa değişikliğiyle yapılan budur...
Anayasa değişikliğiyle başka ne yapılması gerekirdi; din ve vicdan 
hürriyetinin önündeki en büyük engel olan 24 üncü maddeyi 
değiştirmemiz gerekirken, Askerî Şûra kararlarının yargı denetimine 
tabi olmasını gerektiren değişikliği yapmamız lazımken, uluslararası 
anlaşmalar ki, Anayasaya göre kanun hükmündedir; ama, Anayasa 
Mahkemesi yolu kapalıdır; bu kapalı yolu açmamız lazım gelirken biz 
ne yaptık; 550 milletvekiline çıkardık sayımızı ve bugün de o 
sıkıntıları çekiyoruz.
Geçen dönemde, Meclis araştırmaları, gerçekten gayretle yapıldı; 
ancak, dönem aniden bittiği için, bir Faili Meçhul Cinayetleri Araştırma 
Komisyonu raporu basılıp dağıtılamadı; bir İSKİ yolsuzluğunun 
raporu, hâlâ, tozlu raflarda bekliyor; liderlerin mal varlıklarının 
incelenmesiyle ilgili rapor, hâlâ, tozlu raflarda bekliyor. Bunların 
muhakkak basılıp, bu dönem sayın milletvekillerine, bilgi kabilinden de 
olsa dağıtılması lazım; çünkü, çok büyük bir emeğin mahsulüdür.
(Mikrofon otomatik cihaz tarafından kapatıldı)
BAŞKAN – Sayın Esengün, konuşmanızı toparlamanız için 1 
dakikalık süre veriyorum; buyurun.
LÜTFÜ ESENGÜN (Devamla) – Şu anda, İçtüzük değişikliği Anayasa 
Komisyonunda görüşülüyor. Maalesef, bunda da, İktidar Partilerinin 
baskısı var; çünkü, iki gün önce Komisyondan geçmesine rağmen, 
bugün tekriri müzakere istenildi her nedense. Anayasaya aykırı olan, 
İçtüzüğün 105 inci maddesindeki değişiklik, bugün, tekrar geri 
getirilecek. Güven oyları, güvensizlikten fazla olursa, hükümet güvenoyu 
alırmış!.. Bu, açıkça Anayasaya aykırıdır. Anayasanın 96 ncı maddesi 
yürürlükte olduğu sürece, bunun aleyhinde hiç kimse birtakım mütalaalar 
fikirler ileri sürmesin. Anayasanın 96 ncı maddesi fevkalade açıktır. 
Muhterem arkadaşlar, Sayıştayla ilgili bir kanun teklifi geliyor. Burada, 
enteresan bir hüküm var: “Liderlerin mal varlıklarını, bundan sonra 
Sayıştay incelesin” deniliyor. Bu, Meclisin denetiminden kaçmaktır. 
Bunu, kim, o teklife yazdıysa hata etmiştir...
(Mikrofon otomatik cihaz tarafından kapatıldı)
BAŞKAN – Sayın Esengün...
LÜTFÜ ESENGÜN (Devamla) – Liderlerin mal varlıklarını da Meclis 
araştırsın...
BAŞKAN – Lütfen, Sayın Esengün...
LÜTFÜ ESENGÜN (Devamla) – Hepinize saygılarımı arz ediyorum. 
(RP sıralarından alkışlar)
BAŞKAN – Teşekkür ediyorum. 
Sayın milletvekilleri, birinci tur görüşmelerimiz tamamlanmıştır.
Şimdi, sorulara geçiyoruz.
Soruları okutmadan önce, bir konuya öncelikle açıklık getirmek 
istiyorum. Adıyaman Milletvekili Sayın Ahmet Çelik, doğru olmayan 
bir soru sordu. Sayın Çelik, onu okutmayacağım. Bunu açıklamak 
istiyorum. 
Sayın Çelik, “savaş” olarak nitelediği güneydoğudaki terörle mücadele 
nedeniyle, Meclisin bu konuları görüşmesi gerektiğini; ama, 
görüşmediğini;  Meclis Başkanlığının, bu konuda, özel bir gündem 
düşünüp düşünmediğini soruyor. 
Yasal olarak, Meclis Başkanı, böyle bir şeyi düşünme durumunda değil; 
ama, Sayın Çelik, arzu ediyorsa, 9 arkadaşıyla beraber veya grubu 
olarak, bu konuda, bir genel görüşme talebinde bulunabilir. O, Sayın 
Çelik’in kendi inisiyatifindedir; Meclis Başkanlığının değil. Bu 
nedenle, bu soruyu okutmuyorum.
Şimdi, normal sorulara geçiyorum. 
Bildiğiniz gibi, soru-cevap işlemleri, Genel Kurulumuzun 2 Nisan 1996 
tarihli 31 inci Birleşiminde alınan karar uyarınca, tur için öngörülen 
grup konuşma süresiyle sınırlandırılmıştır; yani, 20 dakikadır. Biz, 
bunun 10 dakikasını, soruların okunmasına; 10 dakikasını da, sayın 
ilgililerin, bakanların cevaplarına ayıracağız.
Şimdi, 10 dakika için:
Türkiye Büyük Millet Meclisi Başkanlığına 
Cumhurbaşkanlığı bütçesi her yıl artırılmaktadır. Bu yıl da 
artırılmıştır. Cumhurbaşkanlığının birkısım harcamaları lüks ve israf 
olduğu kanaati yaygındır. Örnek vermek gerekirse, yazlık villalar, köşk 
içi yeni binalar ve tefrişat gibi. 
İç ve dışborçların arttığı, hayat pahalılığının çekilmez hale geldiği, 
kar altında ekmek arayanların ülkesinde, 
1. Bu tür yatırımların programlandığı doğru mu?
2. Varsa durdurulamaz mı?
3. Cumhurbaşkanlığı olarak, halka örnek somut bir iki örnek verilebilir 
mi?
Soruların ilgililerce cevaplanmasına tavassutunuzu saygıyla arz ederiz. 
	Veysel Candan 	Zülfikâr Gazi
	Konya	Çorum

Türkiye Büyük Millet Meclisi Başkanlığına
Aşağıdaki sorularımın Başkanlığınız tarafından cevaplandırılmasını 
saygılarımla arz ederim. 
		Feti Görür
		Bolu
TMO’daki yolsuzluk ve usulsüzlükleri araştırmakla görevli 10/6 esas 
numaralı Meclis Araştırma Komisyonu üyesiyim. Komisyonumuzun 
çalışmalarının ilmî ve teknik olarak yapılabilmesi ve sıhhatli bir 
sonucun elde edilebilmesi için, 2919 numaralı Türkiye Büyük Millet 
Meclisi Genel Sekreterliği Teşkilat Kanununun 12/3 üncü maddesi 
gereğince komisyonumuzda, çeşitli kurumlarda müfettişlik yapan 5 
personelin geçici olarak görevlendirilmeleriyle ilgili, komisyonumuzun 
8.4.1996 tarih ve 4/5 nolu kararıyla ilgili, makamınıza yazılan yazılı 
müracaata cevaben, geçici görevlendirme yerine, İçtüzüğün 103 üncü 
maddesine göre, komisyonun gerekli gördüğü, uygun bulacağı uzmanları 
çağırma ve bilgilerine başvurmanın yeterli olacağı bildiriliyor. 
Sorularım:
1. Bu tür araştırma ve soruşturma komisyonlarında, komisyon üyeleri, 
müfettişlik bilgi ve tekniğine sahip olan kişilerden mi oluşturuluyor?
2. 2919 numaralı Türkiye Büyük Millet Meclisi Genel Sekreterliği 
Teşkilat Kanununun 12/3 maddesi bu konunun ehemmiyetine ve 
lüzumuna binaen hazırlanmadı da, başkaca bir gerekçeyle mi 
hazırlandı?
3. 2919 numaralı Türkiye Büyük Millet Meclisi Genel Sekreterliği 
Teşkilat Kanununun 12/3 maddesinin çalıştırılmaması neticesinde, 
ilgili komisyonunun görevini yerine getirmemesi ve sağlıklı bir sonuç 
alınamamasının, bu tür araştırma ve soruşturma komisyonlarının 
bundan sonraki çalışmalarını olumsuz yönde etkilemez mi?
4. Eğer, geçici görevle gelecek personelin malî külfeti düşünülüyorsa, bu 
maliyet, araştırılan konunun maliyetinden daha mı fazla?
Türkiye Büyük Millet Meclisi Başkanlığına 
RTÜK ile ilgili aşağıdaki sorularımın, delaletinizle, Sayın Başkan 
tarafından cevaplandırılmasını arz ederim.
		Yakup Budak 
		Adana
1. RTÜK’ün personel sayısı nedir?
2. Görevini yapabilecek yeterli donanıma sahip midir?
3. TRT ve özel televizyon kanallarında millî ve dinî değerlerimizi hiçe 
sayan programlar hakkında hangi tedbirler düşünülmektedir?
4. Televizyon yayınlarında, şiddeti, uyuşturucuyu ve alkolü teşvik eden 
programlardan gençlerimizi ve çocuklarımızı korumak için ne gibi 
önlemler planlanmaktadır?
Türkiye Büyük Millet Meclisi Başkanlığına 
Türkiye Büyük Millet Meclisi Başkanlığı bütçesiyle ilgili olarak 
aşağıdaki yazılı sorularımın cevaplandırılmasını saygılarımla arz 
ederim.
		Ertuğrul Yalçınbayır
		Bursa
Sorular:
1. Lojman iptal davası kapsamı dışında olan “lojmanı devretme” ve 
“devredilen lojmanı kuraya tabi olmaksızın devralma” işlemlerini iptal 
etmeyi ve bu lojmanlar için yeniden kura çekmeyi düşünüyor musunuz?
2. Sebepsiz yere, yasal dayanağı olmaksızın, lojmanları işgal edenlerin 
fuzuli işgallerine son verecek misiniz? Ne zaman?
3. Lojmanlarda, gerçek hak sahibi olmadığı halde oturanların sayısı kaç 
tanedir?
4. Ankara’da oturmaya elverişli konutu bulunan milletvekili sayısı 
kaçtır ve bunların kaçına lojman tahsis edilmiştir?
Türkiye Büyük Millet Meclisi Başkanlığına
Aşağıdaki sorularımın cevaplandırılması için gereğini saygılarımla 
arz ederim.
		Memduh Büyükkılıç
		Kayseri
1. Sayıştay Genel Kurulu ne zamandan beri toplanmamaktadır?
2. Denetçiler bir yılda denetlenmesi gereken kurumların yüzde kaçını 
denetleyebilmekteler?
BAŞKAN – Sayın Başkan, sorulara sözlü mü yazılı mı cevap 
vereceksiniz?
TÜRKİYE BÜYÜK MİLLET MECLİSİ BAŞKANVEKİLİ 
HASAN KORKMAZCAN (Denizli) – Bazılarını cevaplandırmak 
istiyoruz.
Sayın Başkan, Sayın Candan ve Sayın Gazi’nin sorularını yazılı 
olarak cevaplayacağız.
Sayın Feti Görür’ün sorusu, doğrudan doğruya Meclis Başkanlığını 
ilgilendirdiği için, şu cevabı vermek durumundayım: Türkiye Büyük 
Millet Meclisi tarafından kurulan araştırma komisyonlarının görevi, 
Anayasanın 98 inci maddesinin üçüncü fıkrasında belirtilmiştir. Bu 
görev, asla, teftiş kurullarının inceleme fonksiyonlarına benzemez; bilgi 
edinmekten ibarettir. Onun için, bu komisyonlara seçilen üyelerimizin, 
teftiş kurullarında çalışanların niteliklerine sahip olması gerekmez. 
Ayrıca, Sayın Feti Görür’ün sorusu, Başkanlığımızca incelenmiş ve 
yazılı olarak da cevaplandırılmıştır.
İçtüzüğümüz, Meclis araştırma komisyonlarına, bilgi ve belge toplama 
hususunda, bütün kurum ve kuruluşlarda inceleme yapmak, ilgililerini ve 
uzmanlarını çağırmak gibi geniş yetkiler vermiştir. Bu nedenledir ki, bu 
konuda, 2919 sayılı Kanun hükmünün uygulanması, Başkanlığımızca 
uygun bulunmamaktadır. 
Radyo Televizyon Üst Kuruluyla ilgili soru, Kurum tarafından, yazılı 
olarak cevaplandırılacaktır. 
Sayın Yalçınbayır’ın, Türkiye Büyük Millet Meclisi lojmanlarıyla ve 
bunların kullanımlarıyla ilgili sorusu, soru önergesi çerçevesinde 
cevaplandırılacak kısımları yazılı olarak; ama, bunu aşan kısımları 
da, Mecliste kayıtlar bulunmadığı için, kendi ölçüleri içerisinde 
cevaplandırılacaktır.
Sayın Memduh Büyükkılıç’ın sorusu da, yazılı olarak 
cevaplandırılacaktır.
Teşekkür ederim.
BAŞKAN – Teşekkür ediyorum Sayın Başkan.
Şimdi, sırasıyla, birinci turda yer alan bütçelerin bölümlerine geçilmesi 
hususunu ve bölümlerini ayrı ayrı okutup, oylarınıza sunacağım:
Türkiye Büyük Millet Meclisi 1996 malî yılı bütçesinin bölümlerine 
geçilmesini oylarınıza sunuyorum: Kabul edenler... Kabul etmeyenler... 
Kabul edilmiştir.
ALİ OĞUZ (İstanbul) – Saymadınız efendim.
BAŞKAN – Efendim, sayı çok açık Sayın Oğuz...
ALİ OĞUZ (İstanbul) – Hayır, saymadınız efendim...
BAŞKAN – Lütfen... Lütfen...
ALİ OĞUZ (İstanbul) – Hayır efendim, saymadınız...
BAŞKAN – Efendim, sizin arkadaşlarınız da ellerini kaldırmadı; 
bundan sonra, ellerini kaldırırlarsa, dikkat ederiz; yani, ret konusunda oy 
kullanacaksanız, lütfen, arkadaşlarınız zahmet edip, elini kaldırsın.
ALİ OĞUZ (İstanbul) – Hayır, saymadınız Sayın Başkan, lütfen... 
Saymadınız, olur mu öyle şey!..
BAŞKAN – Bölümleri okutuyorum: 
A) TÜRKİYE BÜYÜK MİLLET MECLİSİ BAŞKANLIĞI
1. – Türkiye Büyük Millet Meclisi 1996 Malî Yılı Bütçesi

A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	6 259 206 000 
000
		BAŞKAN – Kabul edenler... Etmeyenler...
		Kabul edilmiştir.
	111	Yasama Hizmetleri	2 358 508 000 000
		BAŞKAN – Kabul edenler... Etmeyenler...
		Kabul edilmiştir.
	Program
	Kodu	Açıklama	Lira	
	112	Millî Sarayların İdare ve Korunması	1 192 720 000 
000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	1 916 500 000 000
		BAŞKAN – Kabul edenler... Etmeyenler...
		Kabul edilmiştir.
		                              TOPLAM	111 726 934 000 000
		BAŞKAN – Kabul edenler... Etmeyenler...
		Kabul edilmiştir.
Türkiye Büyük Millet Meclisi 1996 malî yılı bütçesinin bölümleri kabul 
edilmiştir.
Şimdi, 1996 malî yılı bütçesinin, Cumhurbaşkanlığı bütçesiyle ilgili 
bölümlerine geçilmesini oylarınıza sunuyorum: Kabul edenler... Kabul 
etmeyenler... Kabul edilmiştir.
Bölümleri okutuyorum:
B) CUMHURBAŞKANLIĞI
1. – Cumhurbaşkanlığı 1996 Malî Yılı Bütçesi

A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	2 710 635 000 
000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	22 000 000 000
		BAŞKAN – Kabul edenler... Etmeyenler...
		Kabul edilmiştir.
		                              TOPLAM	2 732 635 000 000
		BAŞKAN – Kabul edenler... Etmeyenler...
		Kabul edilmiştir.
Cumhurbaşkanlığı 1996 malî yılı bütçesinin bölümleri kabul edilmiştir.
Sayın milletvekilleri, biraz önce kabul edilen Türkiye Büyük Millet 
Meclisi bütçesiyle ilgili bir ifadede bulunacağız.
Türkiye Büyük Millet Meclisi Bütçesinin sonunda yer alan Radyo ve 
Televizyon Üst Kurulunun bütçesi ve kadro cetvelleri, ek gösterge ve 
makam tazminatı hariç, 13.4.1994 tarihli ve 3984 numaralı Kanunun 12 
nci maddesi gereğince karara bağlanmış bulunmaktadır. 
Bilgilerinize sunuyorum.
Şimdi, Sayıştay Başkanlığı 1996 malî yılı bütçesinin bölümlerine 
geçilmesini oylarınıza sunuyorum: 
PLAN VE BÜTÇE KOMİSYONU BAŞKANI BİLTEKİN 
ÖZDEMİR (Samsun) –Sayın Başkan müsaade eder misiniz...
BAŞKAN –  Efendim, oylama yapıyorum...
...Kabul edenler... Kabul etmeyenler... Kabul edilmiştir. 
Bölümleri okutuyorum:  
C) SAYIŞTAY BAŞKANLIĞI
1. – Sayıştay Başkanlığı 1996 Malî Yılı Bütçesi

A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	609 109 000 
000
		BAŞKAN – Kabul edenler... Etmeyenler...
		Kabul edilmiştir.
	111	İnceleme, Yargı ve Karar Hizmetleri	654 212 000 
000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	13 500 000 000
		BAŞKAN – Kabul edenler... Etmeyenler...
		Kabul edilmiştir.
		                              TOPLAM	1 276 821 000 000
		BAŞKAN – Kabul edenler... Etmeyenler...
		Kabul edilmiştir.
Sayıştay Başkanlığı 1996 malî yılı bütçesinin bölümleri kabul 
edilmiştir.
Plan ve Bütçe Komisyonu Başkanının bir maruzatı vardı galiba, 
buyurun efendim. 
PLAN VE BÜTÇE KOMİSYONU BAŞKANI BİLTEKİN 
ÖZDEMİR(Samsun) – Radyo ve Televizyon Üst Kurulunun kadro 
cetvelleri ve bütçesiyle ilgili olarak, geçen yılların aksine, bu yıl, 3984 
sayılı Kanunun ilgili maddeleri de tekrar değerlendirilerek, Plan ve 
Bütçe Komisyonumuzda, bu kuruluş hakkında ne yapılacağı 
değerlendirilmiş, gerekli görüşmeler Plan ve Bütçe Komisyonunda 
yapılmış ve bu kuruluşumuzun kadro usulü hakkında, devletin diğer 
kadrolarıyla ilgili kanunlara tâbi olmadığı ve kadroları hakkında 
yapılacak işlemlerin, bütçesiyle birlikte, Plan ve Bütçe Komisyonunda 
görüşülerek, Büyük Millet Meclisinin kararına sunulacağı hususları da 
dikkate alınarak, cetvellerinin içerisinde uygun görülen kadroların ek 
göstergelerinin ve bunlardan makam tazminatına müstahak olanların da 
belirtilmesinin, bir boşluğu gidereceği mülahaza edilerek, öneri, Plan ve 
Bütçe Komisyonunda, o haliyle Genel Kurulumuza sunulmuştur.
Bu hususun gerekli olduğunu, mütalaaten, tekrar Başkanlığa arz ederim.
BAŞKAN – Teşekkür ederim.
Yalnız, o öneri, yasanın yerine geçmiyor. Bizim burada bulunduğumuz 
ifade, yasanın gereğidir. İlgili yasanın 15 nci maddesi, bu konuda bize, 
maalesef, ek gösterge ve makam tazminatı konusunda, yasanın önüne 
geçecek bir Meclis kararı alma imkânını vermiyor. O düzeldiği zaman, 
her halde işlemler normal yürüyecek.
Ben de, Başkanlık olarak bilgi...
PLAN VE BÜTÇE KOMİSYONU BAŞKANI BİLTEKİN 
ÖZDEMİR (Samsun)–Sayın Başkanım, belirttiğiniz hususlar, teknik ve 
yasa önünde Komisyonumuzda mütalaa edilmişti; arz ederim.
BAŞKAN – Sağ olun; ama, yasa değişmiş olmuyor; biz de onu 
vurgulamış bulunduk.
Şimdi, Anayasa Mahkemesi Başkanlığının, 1996 malî yılı bütçesinin 
bölümlerine geçilmesini oylarınıza sunuyorum: Kabul edenler...Kabul 
etmeyenler...Kabul edilmiştir.
Bölümleri okutuyorum:
D) ANAYASA MAHKEMESİ BAŞKANLIĞI
1. – Anayasa Mahkemesi Başkanlığı 1996 Malî Yılı Bütçesi

A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	132 800 000 
000
		BAŞKAN – Kabul edenler... Etmeyenler...
		Kabul edilmiştir.
	111	İnceleme ve Yargı Hizmetleri	28 200 000 000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	1 200 000 000
		BAŞKAN – Kabul edenler... Etmeyenler...
		Kabul edilmiştir.
		                              TOPLAM	162 200 000 000
		BAŞKAN – Kabul edenler... Etmeyenler...
		Kabul edilmiştir.
Anayasa Mahkemesi Başkanlığı 1996 malî yılı bütçesinin bölümleri 
kabul edilmiştir.
Türkiye Büyük Millet Meclisi, Cumhurbaşkanlığı, Sayıştay Başkanlığı 
ve Anayasa Mahkemesi Başkanlığının 1996 malî yılı bütçeleri kabul 
edilmiştir; hayırlı olmalarını temenni ederim.
Sayın milletvekilleri, birinci tur görüşmeleri tamamlanmıştır.
Saat 14.00’te toplanmak üzere, birleşime ara veriyorum.
Kapanma Saati: 12.54


İKİNCİ OTURUM
Açılma Saati : 14.00
BAŞKAN : Başkanvekili H. Uluç Gürkan
KÂTİP ÜYELER : Ali Günaydın (Konya), Mustafa Baş (İstanbul) 


BAŞKAN – Sayın milletvekilleri, Türkiye Büyük Millet Meclisinin 39 
uncu Birleşiminin İkinci Oturumunu açıyorum. 
V. – KANUN TASARI VE TEKLİFLERİYLE 
KOMİSYONLARDAN GELEN DİĞER İŞLER (Devam)
1. – 1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285, 286) (S. Sayıları : 1, 2) (Devam)
E) BAŞBAKANLIK
1. – Başbakanlık 1996 Malî Yılı Bütçesi
F) DENİZCİLİK MÜSTEŞARLIĞI
1. – Denizcilik Müsteşarlığı 1996 Malî Yılı Bütçesi
G) KÖY HİZMETLERİ GENEL MÜDÜRLÜĞÜ
1. – Köy Hizmetleri Genel Müdürlüğü 1996 Malî Yılı Bütçesi
BAŞKAN – 1996 Malî Yılı Genel ve Katma Bütçeli İdareler Bütçe 
Kanunu Tasarılarının ikinci tur görüşmelerine başlıyoruz.
Komisyon?.. Yerinde.
Hükümet?.. Yerinde.
İkinci turda, Başbakanlık, Denizcilik Müsteşarlığı, Köy Hizmetleri 
Genel Müdürlüğü katma bütçeleri yer almaktadır.
İkinci turda, grupları ve şahısları adına söz alan sayın üyelerin 
isimlerini okuyorum: 
Grupları adına :
Demokratik Sol Parti Grubu adına; Ordu Milletvekili Sayın İhsan 
Çabuk, Eskişehir Milletvekili Sayın Mahmut Erdir. 
Refah Partisi Grubu adına; İstanbul Milletvekili Sayın Mehmet Ali 
Şahin, İzmir Milletvekili Sayın İsmail Yılmaz. 
ANAP Grubu adına; Kocaeli Milletvekili Sayın Bülent Atasayan, 
Manisa Milletvekili Sayın Abdullah Akarsu. 
Doğru Yol Partisi Grubu adına; Konya Milletvekili Sayın Necati 
Çetinkaya, Sakarya Milletvekili Sayın Ertuğrul Yılmaz. 
Cumhuriyet Halk Partisi grubu adına; İstanbul Milletvekili Sayın Ali 
Topuz. 
Şahısları adına :
Lehinde, Konya Milletvekili Sayın Veysel Candan; aleyhinde, Trabzon 
Milletvekili Sayın İsmail İlhan Sungur. 
Şimdi, ikinci tur görüşmeler için, Demokratik Sol Parti Grubu adına, 
Ordu Milletvekili Sayın İhsan Çabuk; buyurun efendim. (DSP 
sıralarından alkışlar)
Sayın Çabuk, süreyi eşit mi kullanacaksınız?
İHSAN ÇABUK (Ordu) – Evet efendim. 
BAŞKAN – Buyurun.
DSP GRUBU ADINA İHSAN ÇABUK (Ordu) – Sayın Başkan, değerli 
milletvekilleri; Başbakanlık ve Denizcilik Müsteşarlığının bütçesi 
üzerinde, Demokratik Sol Parti Grubu adına söz almış bulunuyor; Yüce 
Meclisin değerli üyelerini saygıyla selamlıyorum. 
Değerli arkadaşlar, ülkemizde, Başbakanlık, siyasî gücün en etkin 
olduğu ve bürokrasinin temelini oluşturan bir teşkilattır. Her geçen gün 
Başbakanlık, daha da büyümekte, kendine bağlı kamu kurum ve 
kuruluşlarının sayıları giderek artmaktadır. Bunun doğal sonucu 
olarak, Başbakanlığın gücü ve yetkileri de iyice büyümektedir; hatta, 
artık, Başbakanlık bu yükü kaldıramaz hale gelmiştir. Özellikle, 3056 
sayılı Yasayla düzenlenen Başbakanlık teşkilatının kuruluş amacı; 
bakanlıklar arasında işbirliğini sağlamak, hükümetin genel siyasetinin 
yürütülmesini izlemek, devlet teşkilatının düzenli bir şekilde işlemesini 
sağlamak, Anayasa ve kanunlarla Başbakana verilen görevleri yerine 
getirmek için Başbakanlık Teşkilatının kurulmasına, teşkilat ve 
görevlerine ait esasları düzenlemek olarak belirlenmiştir.
Başbakanlık, bakanlıklararası koordinasyon ve eşgüdümü sağlayan bir 
teşkilat olarak görülmektedir. Bugün, Başbakanlığa bağlı 49 tane kurum 
ve kuruluş, 32 tane koordinasyon amaçlı kurul, 22 müşavirlik ve 
başmüşavirlikle devletin en büyük örgütü durumundadır. Devletin her 
birimindeki işlevler, Başbakanlığa bağlı hale getirilmiş durumdadır. Bu 
yüklü haliyle Başbakanlığın, koordinasyon işlevini yerine getirmesini 
beklemek hayal olur diye düşünüyoruz. Başbakanlığın, bu durumunu en 
hızlı şekilde çözüme ulaştırması gerektiği inancındayız.
Değerli arkadaşlar, yurtdışı temsilciliklerimize baktığımızda; her bir 
büyükelçilik ya da konsolosluğun yanında, Başbakanlığa bağlı bu 
kuruluşların da yurtdışı teşkilatlarını görmekteyiz. Her kuruluş için bir 
temsilcilik, onun için ayrı bir bina, ayrı bir sekreterya ve ayrı destek 
hizmetlerinin hepsini koymaya, bu ülkenin gerçekten gücü yoktur. 
Dışişleri Bakanlığı, kendi elemanlarıyla bu problemleri çözümleyebilir. 
Eğer, gerçekten, bazı ihtisas görevlerini yerine getirecek elemanlara 
sahip değilse, bünyesinde, bu kuruluşlarda çalışan kişileri belirli bir süre 
yurtdışında görevlendirerek bu işi çözümleyebilir. Bu konuda da gerekli 
ilgi ve icraatını bekliyoruz.
Değerli milletvekilleri, ülkemizde denizciliğin konumu ve Denizcilik 
Müsteşarlığının durumuyla ilgili bazı bilgiler ve görüşler ifade etmek 
istiyorum. Denizcilik denildiğinde, deniz ve gemi işletmeleriyle ilgili 
işlerin tümü düşünülmelidir. Denizcilik, dünyanın her yerinde kâr 
getiren ve üzerinde önemle durulan bir iş alanıdır. Bu sektör, ülke 
kalkınmasına direkt etki eden bir faktördür; çünkü, ülke ekonomisine 
yapacağı katkılar küçümsenmeyecek kadar önemlidir. 
Üç tarafı denizlerle çevrili olan ülkemiz için, Avrupa ve Asya’yı 
birleştiren uluslararası deniz ulaşım yolları, ekonomik ve stratejik 
açıdan önem taşımaktadır. Boğazlarımız, gerek ülkemiz açısından 
gerekse denizciliğimiz açısından çok önemli bir konuma sahiptir. 
Boğazlarımızın bu kritik durumu dikkate alınarak, İstanbul ve 
Çanakkale Boğazlarında, gemilerin giriş ve çıkışlarıyla ilgili trafik 
istasyonlarının artırılması ve trafik düzenlemeleriyle ilgili işlemler, 
güvenliğin sağlanması, boğazlarımızda radar kontrolü sistemi projesinin 
bir an önce hayata geçirilmesi gerekmektedir. 
Avrupa Birliği ve gümrük birliğinin imzalamasından sonra, 
denizyollarımız ve deniz ticaretinin daha da hız kazanacağı ülkemizde, 
liman ve barınaklarımıza önem verilmesi gerekmektedir.
Denizcilik ve deniz eğitimine önem veren ülkeler daima gelişmişlerdir. 
Tuzla’da kurulan Denizcilik Fakültesinin ülkemize ne kadar yararlı 
olduğu, hepimiz tarafından bilinmektedir. Ordu İlinİlinde, kapatılan 
denizcilik meslek lisesinin yeniden açılmasını, hatta deniz kenti olan 
diğer vilayetlerde de, bu okulların açılmasını istiyoruz. Deniz ticareti ve 
deniz turizminin bilinçli ellerde gelişip büyüyeceğine inanıyoruz. 
Denizcilik sektöründe ilk akla gelen balıkçılıktır. Denizcilik sektörü ve 
balıkçılık sektörü bir bütündür; bunları bir birinden ayıramayız. 
Ülkemizin üç tarafı denizlerle çevrili ve bir de, üstelik, iç denizimiz 
Marmara olmasına rağmen, balıkçılık konusunda gerekli duyarlılık, 
maalesef gösterilmemiştir.
Beslenme alanında önemli bir yeri olan balıkçılığa, gelişmiş ülkelere 
oranla, Türkiye’de, ilgisizlik, bilgisizlik ve çevre kirlenmesiyle büyük 
darbe vurulmuştur. Gerekli destek sağlanamadığı için, günübirlik 
avcılık yapılmaktadır. Genelde, balıkçılık, babadan oğula geçen bir 
meslek dalı olmuştur. Diğer ülkeler, gelişen teknolojilerini kullanarak, 
denizden daha fazla yararlanma olanakları elde etmeye çalışırken, 
Türkiye, büyük bir potansiyele sahip olmasına rağmen, bu yarışın 
dışında kalmıştır.
Sayın milletvekilleri, dünyada, denizcilik sektörü dev adımlarla 
ilerlemektedir. Teknoloji hızlı bir şekilde gelişmekte, gemi tip ve 
yapıları gün geçtikçe değişmektedir. Dünya teknolojisine ayak 
uydurmak zorundayız.
Limanlarımızın çoğu içler acısıdır; yenilenmeli ve kapasitelerinin 
artırılmasına çalışılmalıdır. Limanlarımızı, dünyadaki benzerleriyle 
kıyaslanabilir hale getirmemiz gerekmektedir.
Bu kadar zengin deniz ve kıyı şeridine sahip ülkemizde, deniz turizmi 
çok ihmal edilmiştir. Deniz turizmi ve ticaretinin gelişmesi ve ülke 
ihtiyaçlarının yanında, yurtdışında da hizmet verecek hale getirilmesi 
için gerekli önlemlerin alınması şarttır. Deniz ticaretini elinde tutmak 
için güçlü deniz filosuna ihtiyaç vardır. Komşu ülkeler, deniz 
ticaretinden büyük gelirler elde etmektedir.
Türk ticaret filosu, uluslararası sıralamada 17 nci sırada yerini almıştır; 
güç ve tonaj itibariyle ne kadar zayıf olduğumuz ortadadır. 36 tersaneye 
sahip olmamıza rağmen kapasite imkânlarımız çok zayıftır. 
Komşumuz Yunanistan, millî gelirinin yüzde 45’ini deniz ticaretinden 
elde etmektedir; ülkemizde ise, millî gelirin yüzde 5,5 ilâ yüzde 6’sı, 
deniz ticareti ve deniz ürünlerinden sağlanmaktadır. Uluslararası 
limanlara, canlı ve cansız doğal kaynaklara sahip olan ülkemizin bu 
nimetlerinden, maalesef, yeterince yararlanamamaktayız; üstelik, bu 
doğal kaynağı korumayı bile başaramamaktayız.
Son zamanlarda, denizlerimizdeki kirlilik oranı gün geçtikçe artmakta 
olup, balık ve diğer su ürünlerimizin nesli tükenmeye başlamıştır. 
Boğazlarımızda çok sık meydana gelen gemi kazalarında denize 
dökülen petrol ürünleri önemli bir problemdir. Ayrıca, yükledikleri 
nükleer atıkları getirip denizlerimize döken Avrupalıların bu 
tutumlarını kınamaktan ileriye de gidemiyoruz.
Sayın milletvekilleri, bir diğer önemli konu ise, ülkemizdeki gemi 
sanayiidir. Ülkemizin coğrafî konumuna rağmen, denizcilik alanında geri 
kalmış bir durumdayız. Kamu ve özel sektör tersanelerinin kapasitesi 
düşük orandadır. Gemi yapım malzemelerinin yüzde 50’si ithal 
edilmektedir. Tersanelerin yeterli iş olanaklarına kavuşturulması, gemi 
sanayiinin, özel tersanelerde olduğu gibi, yatırım teşvik mevzuatından 
yararlandırılması, geçmiş yıllardan bu yana yapılan ve bir türlü 
sonuçlanamayan çalışmaların sonuçlandırılması, D.B. Deniz Nakliyatı 
T.A.Ş. Genel Müdürlüğü ve Türkiye Denizcilik İşletmeleri A.Ş. Genel 
Müdürlüğünün siparişleriyle bakım, onarım ve havuzlama işlerinin 
azamî oranda gemi sanayiine yönelmesi, bu iki kuruluşun işbirliği 
sağlaması, yurtdışından siparişler alınması ve olumlu sonuca 
bağlanması konusunda çaba gösterilmesi gerekmektedir. Faaliyet 
kârının bir önceki yıla oranla artırılması, tersanelerimize önem 
verilerek faaliyetlerinin ihracatı teşvik mevzuatından yararlandırılması 
konusunda gerekli işlemlerin sonuçlandırılması, tersanelerin ve motor 
fabrikalarındaki işçilik oranlarındaki dengesizliğin giderilmesi için, 
çalışmaların bir an önce neticelendirilmesi; üçüncü şahıslar adına 
yapılan gemi inşa, onarım, havuzlama gibi işler için senet alımı yerine, 
teminat mektubu veya gemi üzerinde ipotek tesisi teminat altına 
alınması gerekmektedir.
Yabancı bandıralı gemilerin periyodik bakımları için, tersanelerin 
kendilerini buna göre teçhiz etmesi, ayrıca, çok pahalı ve dövize dayalı 
onarımların buralarda yapılarak ülkemize döviz kazandırılması için 
gerekli girişimlerin, hiç zaman kaybetmeden, acilen yapılması 
gerekmektedir.
Türk deniz ticareti filosunun, son beş yıllık dönem içinde şirket 
paylarının periyodik olarak düşüş gösterdiği görülmektedir. Son beş yıl 
içinde, kabotaj taşımacılığında önemsenecek derecede düşüş 
görülmüştür. 1990 yılında pay yüzde 30,8 iken, 1994 yılı sonunda 
yüzde 8,6 seviyelerine inmiştir. Bunun nedeni, denizciliğimize, yıllardır, 
gereken önemin verilmeyip, büyük bir ihmale uğraması ve özensiz, 
bilgisiz, ciddiyetsiz yaklaşımdır. 
Denizcilik Müsteşarlığının amacı, sektörü, bilimsel ve uygulama 
bakımından en güzel şekilde sergilemek ve denizcilik sistem ve 
hizmetlerinin, ülkenin uluslararası çıkarlarına uygun olarak tesisi ve 
geliştirilmesini sağlamaktır.
Denizcilik konusunda, Hükümetimizin ciddî, tutarlı ve köklü tedbirler 
alması gerekmektedir. 
Başbakana bağlı fonlar, geçmiş yıllarda yanlış yerlere 
yönlendirilmiştir. Bu fonların, verimsiz, gerekli olup olmadığı 
kanıtlanmayan alanlara kullanıldığı hepimizin malumudur. 
Denizciliğimize, bu fonlardan gerekli faydalanma sağlanmalıdır. 
Ülkemiz ekonomisi için büyük önem taşıyan denizciliğimizin, bir 
müsteşarlık bünyesinde değil, bir bakanlık olarak düzenlenmesi yoluna 
süratle gidilmesi gerektiği kanaatindeyim. Bunun, bir an önce 
gerçekleştirilmesini dilerken, bütçenin, aziz milletimize hayırlı 
olmasını diliyor, Yüce Meclise saygılar sunuyorum. (DSP sıralarından 
alkışlar)
BAŞKAN – Teşekkür ediyorum Sayın Çabuk.
Eskişehir Milletvekili Sayın Mahmut Erdir; buyurun efendim. (DSP 
sıralarından alkışlar)
Sizin de süreniz 10 dakikadır. 
DSP GRUBU ADINA MAHMUT ERDİR (Eskişehir) – Sayın Başkan, 
değerli milletvekilleri; Köy Hizmetleri Bütçesiyle ilgili olarak, 
Demokratik Sol Partinin görüşlerini açıklamak üzere söz almış 
bulunuyorum. Sözlerime başlamadan önce, Yüce Meclisi saygıyla 
selamlarım. 
Değerli milletvekilleri, ülkemiz, gerçek manada ne bir sanayi ülkesi ne de 
tarımda problemlerini tamamlayabilmiş bir tarım ülkesidir. Coğrafî ve 
jeolojik yapının bitki ekolojisine elverişli, iklim şartlarının ve 
topraklarının tarıma uygunluğu, memleketimizi, tarih boyunca tarımla 
uğraşı veren ülkelerin başında bulundurmaktadır. Dünyada, gelişmiş 
yedi büyük ülkenin -Japonya hariç- hemen arkasından, geçen iki yıla 
kadar, tüm tarımsal ihtiyaçlarını kendisi karşılayan ülkeler arasında 
Türkiye de bulunmakta idi. 
Tarımda verimi artıran ziraî faktör ve girdilerin başında, sulama, 
gübreleme, ilaçlama ve ziraî mekanizasyon gelmektedir. Tarımsal 
üretimin pazarlanması da, pazarlara olan yol iletişimi ile 
sağlanmaktadır. Bu maksatlara hizmet verebilmek gayesiyle kurulan Köy 
Hizmetleri Genel Müdürlüğü, özetle, köy yolları yapmak, mevcutları 
geliştirmek, toprak ve su kaynaklarının verimli kullanılmasını, 
korunmasını ve geliştirilmesini sağlamak; göçmen ve göçebeleri, 
gelişmesi mümkün olmayan orman içi köyleri, yeni bir yerleşme yerinde 
toplamak ve tarım içi ve tarım dışı yerlerde iskân etmek; köylerin, yol, 
su ve kanalizasyon tesislerini yapmak; tarım alanlarının gayesine uygun 
kullanımını sağlamak; devlet sulama şebekelerine arazi tesviyesi, tarla 
başı kanalları, tarla grup yolları ve tarla içi drenaj tesislerini ve göletleri 
yapmak gibi diğer benzeri görevleri gerçekleştirmektedir. 
Ülkemizde, ekonomik olarak sulanabilecek toplam 8,5 milyon hektarlık 
arazinin, ancak 3,5 milyon hektarlık bir kısmı, yani yüzde 41’i sulamaya 
açılmış bulunmaktadır. Bu Yüzyılın sonuna kadar, başta GAP projesi 
olmak üzere, inşaatı süren veya projesi tamamlanmış barajların devreye 
girmesi, küçük göletler ve halk sulamalarıyla birlikte 2,5 milyon 
hektarlık ilave bir alanın sulamaya açılarak, toplam sulu tarım 
alanlarımızın yaklaşık 6 milyon hektara ulaşması beklenmektedir. 
Sulamanın önemini belirtmek gayesiyle, sizlere, susuz tarımla, sulu 
tarımın verim farklarını rakamlarla vermek istiyorum. Özellikle 
gübrenin rolünü, su ile olan korelasyonundan dolayı birlikte veriyorum: 
Orta Anadolu’da, kıraç şartlarda, gübresiz ekilen buğday verimi, dekara 
80 ilâ 120 kilo; kıraç şartlarda gübreli verim, dekara 180 ilâ 200 kilo; 
sulu şartlarda gübreli verim, dekara 400 ilâ 450 kilo/ortalamadır. 
Görülüyor ki, sulamanın ve gübrelemenin önemi apaçık meydandadır. 
Sulamadan dolayı, Köy Hizmetleri Genel Müdürlüğüne düşen görevin 
önemi de açıkça görülüyor.
Gerek sulama şebekelerinin yapılması gerekse gölet, bent, havza ıslahı 
çalışmaları, erozyon kontrolü, yol yapımı, köylerin içmesularının 
temini, köylerimizin sosyal refahı ve ekonomik yönden kalkınmalarına 
olan katkısından dolayı, kaçınılmaz yatırımlardır. 
1996 yılı bütçesinde, bu maksatla, Köy Hizmetleri Genel Müdürlüğüne, 
40 trilyon lira ödenek ayrılmış; bilahara, 7,9 trilyon lira daha ilave 
edilerek, bu ödenek 47,9 trilyon liraya çıkarılmıştır. 
40 trilyon liralık bütçenin 27 trilyon lirası cari giderlere, 13 trilyon lirası 
da yatırımlara ayrılmıştır. 7,9 trilyon liralık eködeneğin tamamının 
yatırıma ilave edilmesi halinde dahi, yatırımların gerçekleşmesi 
mümkün değildir. 
Köy Hizmetleri Genel Müdürlüğüne binlerce proje gelmektedir. Bu 
projelerin, yılda, ancak, bir bölümünü programa alma durumu oluyor. 
Programlanan işlerin ödeneklerinin yetersiz oluşu, bu projelerin 
planlanan zamanda bitirilmesine mâni oluyor. Bu durumda, hem 
programdaki işler bitirilememekte hem programlara yeni yatırımlar 
alınamamakta hem de mevcut projeler, enflasyona bağlı olarak, daha 
pahalıya mal olmaktadır. 
Köy Hizmetlerine ayrılan ödenek en az 4 misli artırılabilseydi -toprak-
su yatırımları kısa sürede tamamlanan yatırımlar olduğu için- bir gölet 
yapımından veya sulama şebekesinden sağlanan verim artışı ve fayda, 
bir yılda, aynı şekilde, 4 katı olarak geri dönmüş olacaktı. 
Muhtelif siyasî baskılarla, programa konulmaması gereken yatırımlar, 
zamanlaması yapılmadan programa konulmakta, yatırım adedi artmakta 
ve gerçekleşme yeterince olamamaktadır; böylece, yatırımlar, yıllara 
sarkmakta ve pahalıya mal olmaktadır. Oysa, Köy Hizmetlerince 
yapılan yatırım projeleri kuruluşun kendisine bırakılsa, zamanında ve 
yerinde olarak daha ucuza gerçekleştirilebilecek ve yatırımlar, sırasıyla, 
süresi içerisinde bitirilecektir. 
Aynı şekilde, köy yollarının kalitesiz olduğu ve asfaltların bir yılda 
bozulduğu bilinmektedir. Bunun nedeni de, bir yılda yapılacak yol 
uzunluğunun, gerçeğin üzerine çıkılarak, eldeki imkânlarla, daha fazla 
yol yaptırılmasıdır. Kuruluşa, normal yatırım yaptırılsa, daha kaliteli 
yol yapılması mümkün olacaktır. 
Kuruluşun, 25 bin adet muhtelif makine, araç ve gereçlerden kurulu bir 
makine parkı bulunmaktadır. Bunların bakım, onarım ve yedek parça 
giderleri için ayrılan ödenek bir ayda bitmektedir.
Köy Hizmetleri Genel Müdürlüğünde, gerçek, kaliteli personele ihtiyaç 
vardır; fakat, 45 bin civarında geçici işçiyle ihtiyaç giderilmeye 
çalışılıyorsa da kalifiye işçinin ve teknik elemanın yeri 
doldurulamamaktadır.
Köy Hizmetleri Genel Müdürlüğünde, Özel İskân Fonu Dairesi 
bulunmaktadır. Bu daire, deprem ve afetlerden zarar gören çifçilerle, 
iskâna tabi tutulan köyler ve göçmenlere köy evleri yaparak 
yerleşimlerini sağlamaktadır. Özel İskân Fonunun denetimi, Türkiye 
Büyük Millet Meclisi adına, Başbakanlık Yüksek Denetleme Kurulu 
tarafından her yıl yapılarak rapor edilmekte; fakat, diğer kuruluşlar gibi, 
KİT Komisyonunda görüşülmemektedir. Anılan raporların, KİT 
Komisyonunda görüşülmesi gerekmektedir.
Televizyonlarda seyrediyoruz; köylerdeki öğretmenlerimizin, bazı 
doktorlarımızın ve diğer görevlilerin kaldıkları yerler perişan ve 
oturmaya elverişli değil. Köye hizmeti genişleterek, birkaç yere hitap 
edebilecek bir hizmet evi projesi geliştirilerek, köylerimizde görevli 
doktor, veteriner, tarım mühendisi veya teknisyeni, öğretmen ve diğer 
görevlilere yaraşır yapıların yapılması uygun olacaktır. 
Köyişleri bakanlığı, 1984 yılında dağıtılarak tarım bakanlığı 
bünyesine alınmıştır; böylece, hizmetleri ifası bir hayli güçleşmiştir. 
Ayrı ayrı ve işi çok olan iki bakanlık, tarım ve köyişleri bakanlıkları, 
tarım ve köyişleri bakanlığı adı altında birleştirilmiştir. Köyişleri 
Genel Müdürlüğü de, bir devlet bakanlığına bağlanarak, tarım 
bakanlığından zımnen ayrılarak, hizmet verdirilmeye çalışılmaktadır. 
Bu, idarede kargaşa yaratmakta, hizmetlerin de aksamasına neden 
olmaktadır. Köy Hizmetleri Genel Müdürlüğü, 1984’ten önce olduğu 
gibi, Toprak-Su Genel Müdürlüğü, Yol Su Elektrik Genel Müdürlüğü, 
Toprak İskân Genel Müdürlüğü, Kooperatifler Genel Müdürlüğü olarak 
yeniden yapılandırılmalı ve ülkemiz tarımına, altyapı hizmetlerinin 
daha sağlıklı ve verimli bir şekilde verilmesi sağlanmalıdır.
Köy hizmetlerinin çiftçiye daha rahat götürülmesinin araçlarından en 
önemlisini kooperatif örgütleri teşkil etmektedir. Burada, kooperatifler 
üzerinde durmayacağım; fakat, gübresiz sulama olmaz. Diğer bir terimle, 
bitkinin, topraktan gübreyi ve besin maddelerini alabilmesi, topraktaki 
suya bağlıdır.
Verimi artıran en mühim etkenlerden birisi gübredir. Tarım girdilerinin 
en önemlilerinden birisini oluşturan kimyasal gübreler, 1986 yılına 
kadar, Türkiye Ziraî Donatım Kurumu tarafından iç ve dış pazarlardan 
temin edilerek, yurdun en ücra köşelerine kadar ulaştırılarak çiftçilere 
dağıtılmıştır. 1986 yılında, çiftçilerin daha ucuz ve yeterince bol gübre 
sağlayabilmeleri; ayrıca, gerçek rekabet içerisinde hizmetlerin de 
geliştirileceği düşüncesiyle gübre rejimi libere edilmiştir. Liberasyon 
uygulamaları hiç gerçekçi olmamış, tam tersine, gübre karaborsası 
meydana gelmiş, fiyatlar da, ilan edilen fiyatların yüzde 100, yüzde 300 
oranında fazlasıyla gerçekleşmiştir. Üretim kontrolleri 
yapılmadığından gübrelerin (tenörleri) etkili maddeleriyle, torba 
ağırlıkları eksik olarak çiftçiye sunulmuştur. Nakliye masraflarını 
düşürebilmek için, özel firmalarca, liman ve fabrika mahallerinde 
tüketim yeğlenmiş ve yurdun uzak yerlerine yeterince, hatta, hiç gübre 
gönderilmemiştir; tam, haksız rekabet yaratılmıştır. Liberal ekonomiyi 
savunanların istemedikleri, -İngilizcesini söyleyeceğim- “imperfect 
competition” yaratmamak için yapmışlar; ama tam tersi olmuş...
BAŞKAN – Sayın Erdir, son dakikanıza girdiniz.
MAHMUT ERDİR (Devamla) – Bugün, pek çok çiftçi, gübre 
fiyatlarının pahalı oluşundan dolayı tarlalarına gübre atamamaktadır. 
Dolayısıyla, tarımsal üretim, ülkemizde günden güne düşmektedir. 
Halen, 3 milyon ton kapasiteli gübre depoları, modern teknolojinin en 
son yeniliklerini haiz traktör fabrikaları, tarım alet ve makineleri 
fabrikaları, tohum işleme tesisleri, ıslanabilir kükürt fabrikası ve yurt 
sathına yayılmış teşkilatıyla her türlü yatırımını yapmış, yılların 
deneyimine sahip Türkiye Ziraî Donatım Kurumunun hizmet dışı 
bırakılışının neye hizmet ettiği anlaşılamamaktadır. Bu ekonomik 
potansiyel ve varlığı, milletin malını nereye atıyorsunuz? Kuruma, 
şimdi gübre ithali yetkisi verilse, Türkiye’de, gübre fiyatları düşecek ve 
eskiden olduğu gibi yurdun her yerinde çiftçiye hizmet verilecektir; 
çünkü, Türkiye Ziraî Donatım Kurumunun altyapısı ve yetişmiş 
elemanları hazır, bekliyor.
(Mikrofon otomatik cihaz tarafından kapatıldı)
BAŞKAN – Sayın Erdir, size 1 dakika süre veriyorum.
MAHMUT ERDİR (Devamla) –  Demokratik Sol Parti olarak, bu 
konuda, mevcut her türlü tarımsal altyapısını tamamlamış; fabrikaları, 
işletmeleri, gübre depoları ve hizmet binalarıyla birlikte kapatılması 
planlanan Türkiye Ziraî Donatım Kurumunun, ziraî donatım çiftçi 
kooperatifleri olarak Türk çiftçisine devriyle, çiftçilerin, her türlü ziraî 
girdilerini kendilerinin üretip temin etmesini ve gübre rejiminin ivedilikle 
yeniden düzenlenerek daha gerçekçi ve daha sağlıklı bir duruma 
kavuşturulmasını, kaçınılmaz, gerekli ve en önemli bir konu olarak 
görüyoruz.
Köye hizmet, çiftçinin ürününü değerlendirmekle, ona destek vermekle 
olur. İki yıl üst üste verilen düşük pancar fiyatları, pancar rekoltesini 
etkiledi ve ekim oranları düştü. 
Grevlere karşı hükümetin yanlış tutumu sonucu, bozulan pancar ve 
fireden dolayı şeker üretim rekoltesi düştü. Şeker pancarı üretiminde 
dünyada dördüncü, Avrupa ülkeleri arasında, devamlı,  ikinci olan 
Türkiye, şeker  ithal eder duruma düşürüldü. 
Şekerpancarı fiyatlarını az bulan çiftçiler, soğan ve patates ekti; hepsi 
ellerinde kaldı, mahvoldu. Halbuki, çiftçi kooperatifleri olsaydı, 
ürünlerin satışları teminat altına alınsaydı, kooperatif, onları 
değerlendirirdi. Kırsal alanda elde edilen soğan, patates paralarıyla, 
çoktan, suyunu alma, kurutma ve şoklama tesisleri kurularak, dış 
pazarlara paketli olarak satışları sağlanırdı.
Son cümlemi söylüyorum Sayın Başkan.
Kooperatifler olmadığı için, çiftçiler, tüm girdileri pahalı temin ettikleri 
gibi, mallarını da değer fiyatta satmamaktadırlar. Ne soğan, ne patates; 
güneyde, domates, patlıcan, sebze bahçelerde kalıyor, yerlere dökülüyor, 
para etmiyor; ama, halde, daima fiyatlar yüksek... Halk pahalıya alıyor, 
vatandaşı düşünen yok.
Tek çözüm yolu, çiftçi kooperatiflerini kurmak, pazarlamayı, sistemi 
oturtmak...
(Mikrofon otomatik cihaz tarafından kapatıldı)
BAŞKAN – Sayın Erdir... Lütfen...
MAHMUT ERDİR (Devamla) – Son cümlemi söylüyorum.
BAŞKAN – Lütfen...
MAHMUT ERDİR (Devamla) – Son cümlemi söylüyorum.
BAŞKAN – Biliyorsunuz, bu konuda hiç pazarlık yapmıyoruz. Lütfen...
MAHMUT ERDİR (Devamla) – Türkiye tarımsız; tarım, kooperatifsiz 
olamaz.
Saygıyla selamlıyorum. (DSP sıralarından alkışlar)
BAŞKAN – Teşekkür ediyorum Sayın Erdir.
Refah Partisi Grubu adına Sayın Ali Şahin; buyurun efendim. (RP 
sıralarından alkışlar)
Süreniz 10 dakikadır efendim.
RP GRUBU ADINA MEHMET ALİ ŞAHİN (İstanbul) – Sayın 
Başkan, Meclisimizin değerli üyeleri; hepinizi saygıyla selamlıyorum.
Görüşmelerimizin, milletimiz için hayırlı hizmetlere vesile olmasını 
Cenabı Hak’tan niyaz ediyorum.
Refah Partisi Grubu adına, Başbakanlık bütçesi üzerindeki 
görüşlerimizi arz etmek üzere huzurunuza gelmiş bulunuyorum.
Değerli arkadaşlarım, takdir edersiniz ki, bütçe müzakereleri, 
Meclisimizin en önemli görevlerinden biridir. İnsanımızın alınteri, 
elemeği, göznuru karşılığı kazandığı meblağlardan ödediği vergilerle 
oluşan bütçenin, halkımız menfaatlerine kullanılıp kullanılmadığını 
takip etmek, hiç şüphesiz, hepimizin aslî görevidir. 
Dün, bütçenin tümü üzeride görüşmeler yapıldı; bugün de maddeler 
üzerinde görüşlerimizi belirtiyoruz. Konumuz, Başbakanlık bütçesi.
Başbakanlık, Cumhurbaşkanlığından sonra gelen en büyük devlet 
organı; âdeta bürokrasinin beynini oluşturmaktadır. Siyasî sistemimiz 
içerisinde, icra içinde en etkin yerin Başbakanlığa verildiğini görüyoruz. 
Buna bağlı olarak da Başbakanlık makamı, büyük ve önemli yetkilerle 
de donatılmıştır.
Bugün Başbakanlığın kontrolünde 51 kuruluş var; bunlardan 37 tanesi 
bağlı kuruluş, 13 tanesi ilgili kuruluş, 1 tanesi de sorumlu kuruluştur. 
Biz, Meclisimizde, bu kuruluşlardan 14 tanesinin bütçesiyle ilgili 
görüşme imkânına sahibiz, geriye kalan 37 tane kuruluş, Başbakanlık 
bütçesi içerisinde değerlendiriliyor.
Değerli arkadaşlarım, görülmektedir ki, Başbakanlık merkez ve bağlı 
kuruluşların bütçe müzakerelerini 10 dakikanın içerisine sığdırmak, bu 
hacim itibariyle mümkün değildir. Bu durum, hiç şüphesiz, devletin 
içinde bulunduğu hantal yapının da en çarpıcı örneğini 
oluşturmaktadır.
Bugün devletin de, ekonominin de yönetiminde en önemli problem, hiç 
şüphesiz merkeziyetçiliktir. Bu merkeziyetçilik, en fazla, Başbakanlık 
makamında tebarüz etmiştir. Biraz önce DSP adına konuşan 
arkadaşımız da, bu hususa, özellikle dikkat çektiler. Tüm ekonomik 
yetkilerin Başbakanlıkta toplandığını görüyoruz ve ayrıca, sosyal 
hayatı yönlendirecek tarzda birtakım yetkilerin de Başbakanlıkta 
toplandığı bir realitedir.
İşte, önümüzde yeni bir bütçe; Başbakanlık merkez teşkilatı ve bağlı 
kurululuşların bütçeleri toplamı 1 katrilyon 297 trilyon lira. Buna katma 
bütçeli daireleri, fonları ve bir de kamu bankalarının bütçelerini ilave 
edersek, 2 katrilyon liraya yakın bir bütçeye Başbakan yön vermektedir. 
Peki, bu, doğru mudur; yani, ideal bir toplum düzeninde ve devlet 
anlayışında, Türkiye bütçesinin yarıdan fazlasının bir tek kişi 
tarafından yönlendirilmesi isabetli midir?.. İzin verirseniz, bu sorunun 
cevabını ben vermeyeyim; geçtiğimiz yıl bu kürsüde konuşan, Anavatan 
Partisi adına konuşan Sayın Cengiz Altınkaya versin. Geçtiğimiz yıl, 
1995 yılı bütçe müzakereleriyle ilgili olarak, Sayın Altınkaya burada 
yaptığı konuşmada, o zamanın Başbakanı Çiller’i kastederek, aynen, 
“Sayın Başbakan, kendisine bağlı kurum ve kuruluşların çokluğuna ve 
bu kurumların elinde bulundurduğu ekonomik gücün büyüklüğüne işaret 
ederek ‘Avrupa’da elinde en büyük güç ve imkân bulunduran Başbakan 
benim’ şeklinde bir beyanatta bulundular. Gerçekten de, 
merkeziyetçiliğin ülkemizde ulaştığı bu noktada, daha fazla yetkinin 
daha az sayıda elde, hatta tek elde toplanması gibi bir olgu ortaya 
çıkmaktadır. Parlamenter sistemin ruhuna aykırı olarak, kendi 
ellerimizle, neredeyse, imparatorlar yaratıyoruz” diyor; biz de bu tespite 
aynen iştirak ediyoruz.
Gerçekten, Başbakanlıkta büyük bir yığılma vardır, çok büyük bir 
merkeziyetçilik ve temerküz olayı gerçekleşmektedir. Sayın Altınkaya 
ve ANAP bunu muhalefetteyken söylüyor; karakolda doğru söylüyor; 
ama, mahkemeye gelince şaşıyor! 
Şimdi, bir hususu daha burada belirtmek istiyorum. 1980 öncesi kurulan 
koalisyonlarda başbakanlık, hiçbir zaman bu denli önemli olmamıştı, 
sorun olmamıştı; ama, özellikle 24 Aralık seçimlerinden sonra, 
Başbakanlık makamını elde etme hususundaki yarış, herhalde, bu 
güçlü yetkilerle donatılmış olmasına bağlıdır.
Değerli arkadaşlarım, peki, çözüm nedir?.. Artık, bugün, yerinden 
yönetimlerin en iyi netice verdiği bir süreci yaşıyoruz. Bu sebeple, 
çözüm, kaynak, yetki ve sorumlulukların merkezden yerele, devletten 
bireye, kamudan özele, yukarıdan aşağıya devredilmesidir. Bu cümle de 
Anavatan Partisinin Seçim Beyannamesinden alınmıştır. Devletin 
yeniden yapılanmasına, şiddetle, hiç şüphesiz ki, ihtiyaç vardır. 
Bakınız, şu Hükümet Programıdır, şu da Sayın Maliye Bakanının, 
dün burada takdim ettiği bütçeyle ilgili görüşmesidir. Şu bütçeyle, şu 
Hükümet Programını gerçekleştirmek mümkün değildir. Neden 
mümkün değildir; bunun cevabını da, izin verirseniz, Sayın Mesut 
Yılmaz’dan alalım. Sayın Başbakan, geçtiğimiz yıl, bütçe müzakereleri 
üzerinde bu konuyla ilgili yaptığı konuşmada aynen şunları söylüyor: 
“1995 bütçesini görüşmek üzere toplandığımız bugün, bizce bu 
bütçenin samimî bütçe olup olmadığını tartışmak bile abesle iştigaldir. 
Bu Hükümetin  âyinesi 1994 bütçesidir. 1994 bütçesi delik deşik bir 
bütçedir, 1995 bütçesi ise hayalî bir bütçedir, daha görüşülmeye 
başlamadan iflas etmiş bir bütçedir.”
Dün Sayın Başbakan burada ne dedi? “Bu bütçeyi biz hazırlamadık; bu 
bütçeyi, daha önceki Hükümet, Tansu Çiller Hükümeti hazırladı; benim 
de gönlümdeki bütçe bu değildir” dedi. 
Şimdi, Tansu Çiller Hükümetinin hazırlamış olduğu 1994 yılı bütçesi 
delik deşik bir bütçe olacak, 1995 yılı bütçesi daha görüşülmeye 
başlamadan önce iflas etmiş bir bütçe olacak... Peki, aynı Hükümetin 
hazırlamış olduğu 1996 yılı bütçesi için ne demek lazım? Hiç şüphesiz 
ki, Sayın Mesut Yılmaz’ın konuşmasındaki sözleri -sadece yılları 
değiştirmek suretiyle- söylemek, bu bütçeyle ilgili, herhalde, en sağlıklı, 
en isabetli değerlendirme olur.
Değerli arkadaşlarım, hiç şüphesiz, bu Meclis bizim, güvenoyuyla ilgili 
tartışmalar devam ediyor olmasına rağmen, hiç şüphesiz ki, bu 
Hükümet de bizim. Eğri oturup doğru konuşmak durumundayız; bu 
Hükümetin, bu haliyle ve bu bütçeyle bir şey yapması mümkün değildir. 
Bakanlar Kurulunda bir sayın bakanın -basına da intikal etti- Devlet 
Bakanı Sayın Yaman Törüner’in, bizzat “bu Hükümetin bir şey yapması 
mümkün değildir; bir iş yapamayız ağabey” diye birilerine söylediğini, 
basında ve televizyonda izledik. Daha üzerinden bir yıl geçmeden, 
Bakanlar Kurulundaki bir sayın bakanın, bu Hükümetle ilgili umudunun 
olmaması, bu Hükümetin doğarken öldüğünün en canlı ispatı değil 
midir?.. Hiç şüphesiz...
BAŞKAN – Sayın Şahin, son 2 dakikanız.
MEHMET ALİ ŞAHİN (Devamla) – Çok teşekkür ediyorum Sayın 
Başkan.
Peki, bu Hükümet enflasyonu durdurabilir mi, işsizliği durdurabilir mi, 
terörü durdurabilir mi, sosyal ve ekonomik sıkıntıları durdurabilir mi, 
dış politikadaki sıkıntılarımızı durdurabilir mi?.. Bu soruya verilecek 
cevap “hayır” dır. Niye; çünkü, bu Hükümet bunları gerçekleştirmek 
için kurulmadı; bu Hükümet, Refah Partisinin iktidara gelmesini 
önlemek için kuruldu. (RP sıralarından alkışlar) Bu Hükümete destek 
veren sayın Ecevit ve partisi de, Refah Partisinin önünü kesmek için bu 
Hükümete destek verdiğini ifade etti. 
HASAN HÜSAMETTİN ÖZKAN (İstanbul) – Doğru.
MEHMET ALİ ŞAHİN (Devamla) – Demek ki, bu Hükümet, bu 
sorunları çözmek için değil, Refah Partisinin Hükümete ortak olmasını 
veya Hükümete girmesini önlemek için kurulmuştur; yani, bu Hükümet 
kurulurken olumsuzluk üzerine kurulmuştur. Olumsuzluk üzerine 
kurulmuş olan bir Hükümettten olumlu işler beklemek mümkün mü?..
Ancak, şunu hemen belirtmek istiyorum ki, korku, Refah’tan değildir, ne 
Necmettin Erbakan’dandır ne de burada bulunan Refah Partili sayın 
milletvekillerindendir; aslında, milletten korkuluyor, halktan korkuluyor; 
halkın kendisine dönmesinden, özüne  dönmesinden, kendi kültürüne 
yönelmesinden korkuluyor.
MEHMET CAVİT KAVAK (İstanbul) – Ne alakası var!
MEHMET ALİ ŞAHİN (Devamla) – Ama, bunlara hiç gerek yok. 
Birbirimizi sevmek, birbirimizi -bu çatı altında bulunan arkadaşlar 
olarak- hüsnüniyetli kabul etmek mecburiyetindeyiz. 
Değerli arkadaşlarım, şu anda bütçesini görüşmekte olduğumuz Sayın 
Başbakanın, demin saydığım icraatları yapması mümkün mü, 
enflasyonu durdurması, terörü durdurması mümkün mü? Sayın 
Başbakan, bunları yapamayacağını, kendisi de biliyor.
(Mikrofon otomatik cihaz tarafından kapatıldı)
BAŞKAN – Sayın Şahin, 1 dakika süre veriyorum.
MEHMET ALİ ŞAHİN (Devamla) – Onun için, enflasyonu 
durduramayacığını, terörü durduramayacağını anlayan Sayın 
Başbakan, en sonunda hiç olmazsa bir şeyi durdurayım diye düşünmüş 
olacak ki, şoförüne rica ediyor, kırmızı ışıkta makam arabasını 
durduruyor! 
ABDULLAH AKARSU (Manisa) – Güzel; doğru yapıyor.
MEHMET ALİ ŞAHİN (Devamla) – Bu bütçe, Sayın Başbakanın 
geçtiğimiz yıl ifade ettiği gibi, iflas etmiş bir bütçedir ve bu iflas etmiş 
bütçeyle -Sayın Başbakanın geçtiğimiz yıl yaptığı konuşmaya 
dayanarak söylüyorum- Türkiye’nin meselelerini çözmek mümkün 
değildir.
İçinde bulunduğumuz günlerin ve şartların, millet menfaatına uygun 
yeni oluşumlara gebe olmasını, yeni oluşumları ortaya çıkarmasını 
diliyor ve hepinizi, yeniden, sevgiyle, saygıyla selamlıyorum efendim. 
(RP sıralarından alkışlar)
BAŞKAN – Teşekkür ediyorum Sayın Şahin.
Şimdi, Sayın İsmail Yılmaz; buyurun. (RP sıralarından alkışlar)
RP GRUBU ADINA İSMAİL YILMAZ (İzmir) – Sayın Başkan, 
değerli milletvekilleri; müzakere etmekte olduğumuz Denizcilik 
Müsteşarlığı ve Köy Hizmetleri Genel Müdürlüğünün bütçeleri üzerinde 
Refah Partimiz Grubunun görüşlerini ifade etmek üzere huzurlarınıza 
çıkmış bulunmaktayım. Bu vesileyle, Sayın Başkan, şahsınızı, değerli 
milletvekillerini ve Meclisimizin şahsında Yüce Milletimizi saygıyla 
selamlıyorum.
Öncelikle, Denizcilik Müsteşarlığı bütçesi üzerindeki görüşlerimizi arz 
etmek istiyorum. Denizcilik Müsteşarlığı, hepinizin de malumu olduğu  
gibi, 491 sayılı Kanun Hükmünde Karanameyle kurulmuş ve işlevlerini, 
faaliyetlerini sürdüren bir müsteşarlığımızdır. Merkezde destek ve 
yardımcı hizmetler birimlerinin yanı sıra, taşrada da örgütlenmiş olan 
bu Müsteşarlığımızın, Deniz Ulaştırması Genel Müdürlüğü ve Gemi 
İnşa ve Tersaneler Genel Müdürlüğüyle, hizmeti, ortaklaşa yürüttüğünü 
biliyoruz.
1996 bütçesi içerisinde Denizcilik Müsteşarlığının bütçe payı 534 
milyar 501 milyon olarak belirlenmiş, bunun yatırımların için öngörülen 
miktarı ise 73 milyar 500 milyon olarak ifade edilmiştir. Yani, bütçenin 
toplam payı içerisinde yatırımlar yüzde 15 oranında öngörülmüştür.
8 300 kilometrelik kıyı şeridine sahip olan ülkemizde, bu 
Müsteşarlığımızın ve ona bağlı kuruluşların önemini, buradan, 
Meclisimizin değerli üyelerine aktarmayı gerekli görmüyorum; 
hepimizin, bunun bilincinde olduğunu biliyorum. 
Üç tarafı denizlerle çevrili olan ve birçok ülkenin sahip olmadığı deniz 
ve kıyı imkânlarına sahip olan ülkemizde, bu önemli Müsteşarlığımıza 
iki önemli görev tevdi edilmiştir. Bunlardan birisi, deniz seyir 
güvenliğinin sağlanması, dolayısıyla can ve mal güvenliğinin 
sağlanması; diğeri ise, denizcilik sektörünün bir bütün olarak ülke 
ekonomisine daha büyük ölçüde pay, katkı sağlayacak şekilde 
planlayıcı, yönlendirici, düzenleyici ve teşvik edici tedbirlerin 
alınmasıdır.
Mevcut bütçenin yatırımlara ayrılan payı dikkate alınacak olursa, 
bunun, bu iki görevin sadece birincisi olan, denizlerde seyir güvenliğinin 
sağlanması, can ve mal güvenliğinin korunması noktasında yapılacak 
olan çalışmalara dahi yeterli olmadığı hemen görülecektir. 
Özellikle, boğazlarımızda -İstanbul ve Çanakkale Boğazlarında- her 
gün artan deniz trafiğinin yanı sıra, taşınan yükün cins ve miktarının, 
özellikle İstanbul ve Çanakkale şehirleri için büyük tehlikeler 
oluşturduğunu biliyorsunuz. Geçtiğimiz günlerde, birçok tanker 
faciasına, 12 milyonluk İstanbul’un geleceğini gerçekten tehdit eden 
birçok deniz kazasına hep beraber şahit olduk. Dolayısıyla, İstanbul 
halkının, Çanakkale halkının, denizlere kıyısı olan yerleşim 
birimlerindeki vatandaşlarımızın can ve mal emniyetinin korunması 
amacıyla, özellikle boğazlarımızda, muhakkak bu trafik kazalarını, 
gemi kazalarını önleyici birtakım tedbirlerin alınması gerekmektedir. 
Bunun için, gemilerin boğazda güvenlikle seyredebilecekleri trafik 
ayırım şemalarının ihdası gerekmektedir. Bu çerçevede, bu 
çalışmaların, muhakkak radar kontrollü yapılması ve bilgisayar dektekli 
gemi trafik yöntemlerinin, sistemlerinin oluşturulması gerekir, bunların 
altyapılarının oluşturulması gerekir. Bunlar, bugün, maalesef iptidaî 
yöntemlerle yapılmaktadır. 
Bu bütçenin, yatırımlara ayrılan kısmının, sadece bunları bile 
karşılamaktan yoksun bir noktada olduğunu ifade etmek istiyorum. 
Denizcilik Müsteşarlığının ikinci görevi olan tüm deniz sektörünün bir 
koordine altında incelenmesi ve ülke ekonomisine artı değer katkıda 
bulunması amacına yönelik yatırımları, bu bütçeyle yapmak mümkün 
değildir. 
Hepinizin bildiği gibi, denizcilik sektörü, dünyada, çok gelişen bir sektör. 
Özellikle, kıyıları, kıyı uzunlukları bizden daha az olan ve de nüfusu 
bizden daha az olan ülkelerin denizcilik sektöründe aldıkları mesafeyi, 
burada, benden önce konuşan değerli arkadaşlarım ifade ettiler, tekrara 
lüzum görmüyorum; ancak, geri kaldığımız bu noktada, kaybettiğimiz 
mesafenin kapatılması için, bir an önce bu girişimlerin yapılması 
lazım. Özellikle, denizcilikle ilgili birimlerin bir çatı altında toplanması 
lazım. Limanların sorumluları başka, tersanelerin sorumluları başka, 
gemi taşımacılığının sorumluları başka; yani, bir kargaşa, 
keşmekeşlik söz konusu. Dolayısıyla, birimler arası koordinasyon 
sağlanamamaktadır. Bunun için, Refah Partisi olarak, öncelikle, 
tekliflerimiz, bir an önce, yıllardan beri bahsedilen; ama, bir türlü 
çıkarılmayan denizcilik bakanlığı kanunu çıkarılmalı ve denizcilik 
bakanlığı kurulmalıdır. Bizden daha küçük nüfusa sahip ve kıyı şeridi 
daha az olan ülkelerde, denizcilik sektörü, bakanlık düzeyinde temsil 
edilmektedir. Bizim, bir an önce, bu noktada, gerekli girişimleri, bu 
dönemdeki Meclisimiz tarafından yapmamız gerekmektedir. 
Yine, navlun gelirleri dolayısıyla, bu bakanlığın girdilerinin 
artırılması sağlanmalı. Özellikle, Deniz Nakliyatı, Gemi Sanayii ve 
Denizcilik İşletmeleri birimleri, bildiğiniz gibi, Özelleştirme 
Kurumunun şu anda uhdesindedir, özelleştirme kapsamında olduğu için; 
fakat, üzüntüyle, özelleştirmede bugüne kadar izlenen kötü sicilin bu 
sektörlere de bulaştığını görüyoruz ve Deniz Nakliyatının ve Gemi 
Sanayiinin özelleştirme çalışmalarında birtakım olumsuz gelişmeleri 
gözlüyoruz. Refah Partisi olarak bu olayın takipçisiyiz. Şu anda, 
araştırma gruplarımızdaki arkadaşlarımız, bu özelleştirmenin 
detaylarını incelemektedirler. Muhtemelen, önümüzdeki günlerde, 
Meclisin önüne, bunlar, bir dosya halinde sunulacaktır. Özellikle, Deniz 
Nakliyatı, Gemi Sanayii ve Denizcilik İşletmelerinin, kurulacak olan bu 
bakanlığın bünyesinde, yine, bakanlığın elemanları tarafından planlı, 
programlı bir şekilde özelleştirilmesi gerekiyorsa -özelleştirmenin 
ruhuna uygun olarak, özelleştirmenin verimliliğine sadık kalınarak - 
özelleştirilmesinin yapılması, teklifimizdir. 
Özellikle, yat turizminin altyapısının geliştirilmesi gerekmektedir. 
Turizmi, sadece Turizm Bakanlığına havale etmek son derece yanlıştır; 
özellikle, deniz turizmi, yat turizmi, direkt olarak, kurulacak olan 
denizcilik bakanlığı ile Turizm Bakanlığının ortak çalışmasıyla 
geliştirilir; altyapısı, liman ve diğer hizmetleri, denizcilik bakanlığı 
tarafından, muhakkak, deruhte edilmelidir.
Kurulacak olan -bizim teklifimiz olan- denizcilik bakanlığı, muhakkak, 
Çevre Bakanlığıyla koordineli çalışma yapmak suretiyle, 
kıyılarımızın kirlenmesini ve kirletilmesini önleyici tedbirler 
almalıdır. 
Geçen yıllarda, Avrupa ülkelerinin, kimyasal ve nükleer atıklarını 
ülkemizin kıyılarına nasıl bıraktığını, kuzey ülkelerinin, kıyı 
kirlenmemize sebep olan kimyasal atıklarını kıyılarımıza nasıl 
attıklarını, hep beraber, üzüntüyle izledik ve buna sahip çıkacak bir 
birimimiz dahi, cesurca, bu çalışmalara iştirak edemedi ve millet olarak, 
bu, bizleri derinden üzdü; bunu engelleyemedik, uluslararası planda 
hakkımızı savunamadık...  
BAŞKAN – Sayın Yılmaz, 1,5 dakikanız var. 
İSMAİL YILMAZ (Devamla) – Köy Hizmetleri konusunda, herhalde, 
Grubumuz adına düşüncelerimi ifade edemeyeceğim; ama, benden sonra 
konuşacak arkadaşlarım, muhakkak, gerekli takviyeleri yapacaklardır. 
Son olarak, ülkemizde, âdeta sahipsiz bir sektör olarak duran 
balıkçılığımızın, Tarım ve Hayvancılık Bakanlığının, bir proteinli 
gıda mantığı ve bakış açısı içerisine bırakılmasını son derece yanlış 
görüyoruz. Kurulacak olan denizcilik bakanlığının bünyesinde, kıyı ve 
açık deniz balıkçılığının, yine, deniz ve tatlı su kültür balıkçılığının, 
muhakkak bir genel müdürlük çatısı altında birleştirilmesinin gerekli 
olduğuna inanıyoruz. 
Şu anda -yine ifade ediyorum- kıyı uzunlukları bizden daha az, nüfusu 
bizden daha az ülkelerden balık ithal ediyoruz. Türkiye’de balıkçılık 
sektörü ölmek üzere; balık ithal ediyoruz... Geçtiğimiz günlerde deli 
dana krizini yaşadık; korkuyorum, şimdi, İskandinav ülkelerinin 
nükleer atıklardan dolayı kirlenmiş denizlerinden deli balık kriziyle 
karşı karşıya kalacağız; kırmızı etten vazgeçtik, beyaz eti de elimizden 
kaçıracağız. Bunun endişesini yaşıyoruz ve bir an önce, muhakkak, 
buna çare bulunmasını Yüce Meclisten ve Hükümetten diliyoruz. 
Efendim, konuşmalarımı burada özetlemek istiyorum; çünkü, Değerli 
Başkanın ikinci bir ikazına fırsat vermek istemiyorum...
(Mikrofon otomatik cihaz tarafından kapatıldı)
İSMAİL YILMAZ (Devamla) – 1 dakikamı kullanacağım, müsaade 
ederseniz. 
BAŞKAN – Buyurun. 
İSMAİL YILMAZ (Devamla) – Görüşmeleri yapıyoruz, şu anda 
Hükümet sıralarına bakıyoruz; Doğru Yol sıralarında ve Anavatan 
sıralarında birkaç tane fedakâr arkadaşımızı görüyoruz. Biz, bu 
Hükümetin bütçesini görüşüyoruz; ama, Hükümet yok ortada, Başbakan 
yok ortada!.. Biz, niçin görüşüyoruz?!. Tabiî, milletimizin takdirine 
sunuyorum. Bu bütçeler, muhalefet partilerinin hazırladığı bütçeler mi, 
yoksa iktidarın hazırladığı bütçeler mi?.. 
DEVLET BAKANI ALİ TALİP ÖZDEMİR (İstanbul) – Hükümet 
burada. 
İSMAİL YILMAZ (Devamla) – Efendim, zaten sayın bakanlar 
bulunmasa, görüşme yapamayacağız; mecburen bulunuyorlar, 
görüşmeyi, Sayın Başkan, sayın bakanlar bulununca başlatıyor. 
Takdirlerinize sunuyorum; saygılar sunuyorum efendim. (RP 
sıralarından alkışlar)
BAŞKAN – Teşekkür ederim Sayın Yılmaz. 
Şimdi, Anavatan Partisi Grubu adına, Sayın Bülent Atasayan; buyurun 
efendim. 
ANAP GRUBU ADINA BÜLENT ATASAYAN (Kocaeli) – Sayın 
Başkan, sayın milletvekilleri; Başbakanlık ve Başbakanlık bütçesi 
içerisinde yer alan diğer kurum ve kuruluşlar ile Denizcilik 
Müsteşarlığının 1996 yılı bütçeleri üzerinde, Anavatan Partisi Grubu 
adına görüşlerimi sunmadan önce, sizleri içtenlikle selamlarım. 
Başbakanlık bütçesi içerisinde yer alıp da merkez teşkilatı dışında bir 
bütçeye sahip olan 9 ayrı kurum ve kuruluş var. Takdir edersiniz ki, 10 
dakikalık süre içerisinde, Başbakanlık ve bağlı 9 ayrı kuruluşun ve hem 
de Denizcilik Müsteşarlığının bütçeleri üzerinde ayrıntılı bir 
değerlendirme yapmak mümkün değildir. 
Başbakanlık ve bağlı kuruluşlarını 1996 yılı bütçesinin 1995 yılına 
göre artış oranı yüzde 24,5 olurken, en yüksek artış oranı, yüzde 
172,3’le yatırım ödeneklerinde görülüyor. 24 trilyon 575 milyar 777 
milyon liralık bütçenin yüzde 13,3’ü cari giderlere ayrılmış durumda. 
Millî İstihbarat Teşkilatı, 10 trilyon 500 milyar liralık bütçeyle ilk 
sırada; Başbakanlık merkez teşkilatı, 8 trilyon 772 milyar 599 milyar 
liralık bütçesiyle ikinci sırada yer alırken; Türkiye ve Orta Doğu Amme 
İdaresi Enstitüsü, 75 milyar liralık bütçesiyle son sırada yer almaktadır. 
Sayın Başkan, sayın milletvekilleri; Türkiye’de, yıllardır tartışılan, 
üzerinde hemen her çevrece mutabakata varılan; ancak, yine de 
çözümlenemeyen bir sorun vardır; devletin küçültülmesi. Yüce Meclisin 
çatısı altında olan bütün sayın üyelerin, zaman içinde, bu konuda ortak 
bir fikir beyan etmiş olduklarını tahmin ediyorum; ancak, ülke genelinde 
bu tür bir mutabakat olduğu halde, bugüne kadar devleti küçültemedik. 
Bilinmelidir ki, yönetsel yapıyı reorganize etmeden devletteki verim 
artışını sağlamak mümkün değildir. Bu yapı içerisinde, bugün, 1996 
yılı bütçesini görüştüğümüz Başbakanlığın da aynı organizasyona tabi 
tutulması ihtiyacı vardır. 
Anavatan Partisi Seçim Taahhütnamesinde “Başbakanlığı küçülteceğiz 
ve bir koordinatör bakanlık haline getireceğiz” ibaresi yer almaktadır. 
Gerçekten de, yapılması gereken işin özü budur. Bugün, Başbakanlık, 
kendisine bağlı kurum ve kuruluşlarla, mini bir bakanlar kurulu 
hüviyetindedir. Gelinmesi gereken nokta ise, Başbakanlığın, 
koordinasyon işlevine yönelmesidir.
Yapısal değişikliğe gidilmediği sürece, hizmetteki verimsizlik devam 
edecektir. Bu nedenle, Anavatan Partisi olarak, devletin yeniden 
yapılandırılması konusu üzerinde hassasiyetle duruyoruz. Özellikle 
yerel yönetimler alanında yapmış olduğumuz çalışmalarda yerinden 
yönetim ilkesine ağırlık verdik ve tüm yönetim şemasını bu ilke 
üzerine şekillendirdik. Yerel nitelikli hizmetlerin büyük kısmını, yetki 
ve malî imkânlarıyla birlikte yerel yönetimlere devreden 
hazırlıklarımızı uzun zaman önce tamamladık. Ümit ediyorum ki, bu 
hazırlıklar, yakın bir zamanda kanun tasarısı olarak Yüce Meclise 
gelecektir.
Tüm bu düzenlemeleri yapabilmek için, öncelikle, yetki devrini güç 
kaybı olarak algılayan merkeziyetçi düşüncenin hızla terk edilmesi 
gerekir. Devletin üniter yapısına hiçbir koşulda zarar vermeden 
yapılacak olan düzenlemelerle merkez güç kaybetmeyecek, aksine, çok 
daha güçlü bir Türkiye yaratılacağından, güç kazanacaktır. Başbakanlık 
için yapılması gereken düzenlemeler, bu esaslar dahilinde ele 
alınacaktır.
Sayın Başkan, sayın milletvekilleri; bu yasama döneminde hepimize 
büyük görevler düşüyor. Türkiye Büyük Millet Meclisi olarak, hepimiz, 
bu sorumluluğun bilinci içerisindeyiz. Sorunlara kalıcı bir çözüm 
arıyorsak, devletin yeniden yapılanması konusunda mutlak surette 
birlikte hareket etmek zorundayız. Bu yapı için somut çözümler 
üretemediğimiz takdirde, diğer sorunlara ilişkin icraatlarımız, günlük 
çözümlerin ötesine geçemeyecektir.
Bütçesini görüştüğümüz Başbakanlık da dahil olmak üzere, gerek 
merkezî gerekse yerel yönetim ünitelerini verimli hizmet üretebilecek 
yapıya kavuşturamazsak, 2000’li yılların dünyasının çok uzağında 
kalırız.
Sayın Başkan, sayın milletvekilleri; ülkemizin kısa ve uzun vadeli 
ekonomik hedeflerinin gerçekleşmesinde, denizcilik sektörünün 
göstereceği gelişmenin büyük önemi vardır. Denizlerdeki ekonomik 
potansiyelin hızla arttığı bir dünyada, Türkiye gibi bir deniz ülkesinin, 
bu potansiyelden yeterince yararlandığını söylemek mümkün değildir. 
Türkiye’nin dışa açılma politikası, siyasî bir tercih olduğu kadar, 
ekonomik bir zorunluluktur. Dünya ticaret pazarıyla entegrasyon ve 
ekonomik büyüme için, sürekli, ucuz ve düzenli taşımacılığın 
gerçekleştirilmesi gerekir. 
Deniz Ticaret Filomuzun, 1996 yılının ilk 3 aylık dönemi sonunda, 300 
grostondan büyük gemiler itibariyle yaş ortalaması 18,5’tir. Bu durum, 
başta Avrupa Birliği ülkeleri olmak üzere, ABD ve birçok ülke 
limanlarına kabul konusunda olumsuz sonuçlar doğurmaktadır. 
Diğer taraftan, limanlarımız yetersizdir ve ekonomik kapasiteye 
karşılık vermekten uzaktır. Yükleme, boşaltma ve depolama 
tesislerimizin yetersizliği, ekonomik kayıplara neden olmaktadır. 
Finansman sorunu, sektörel gelişmenin önündeki engellerden bir 
diğeridir. Kalifiye eleman bulunmadığı, güçlüklerle karşılaşıldığı için; 
mevzuatın güncelliğini kaybetmiş olması, yetki ve sorumluluğun çeşitli 
kurumlar arasında dağılması gibi diğer sorunlar da, sektörel gelişmeyi 
engelleyici rol oynamaktadır. 
Filonun mevcut yapısının modernize edilip gençleştirilmesi yönünde 
yapılan çalışmaların ilkinin iki temel hareket noktası vardı. Bunlardan 
birincisi, 1983 yılında hazırlanmış olan 10 yıllık master plan; diğeri 
ise, gemi inşaat sanayii kredi ve destek düzenlemeleridir. Yapılan bu 
düzenlemelerle sektörel gelişme sağlanmış; ancak, sonraki dönemde 
gerekli önlemler alınmadığından sıkıntı yaşanmıştır. 
Sektörel gelişim dikkate alındığında, mevcut limanlarımızın yeterli 
ekipmanlarla donatıldığını söylemek de mümkün değildir. Gemi ve 
tersane yatırımlarında büyük malî kaynaklara ihtiyaç vardır. Finansman 
için yeterli kaynağın temin edilemeyişi, gemi inşasının uzun zaman 
alışı ve işletme sermayesi temininde karşılaşılan güçlükler özel 
sektörün bu alandaki yatırım gücünü kırmaktadır.
Sayın Başkan, sayın milletvekilleri; denizlerde seyir güvenliğinin 
sağlanması ile can ve mal emniyetinin korunmasına ilişkin hususlar, ilk 
bakışta sektörel gözükmese de, ülke ekonomisini etkileyecek niteliktedir. 
Denizlerde seyir güvenliğinin sağlanabilmesi, teknolojik modernizasyonu 
sağlanmış navigasyon kontrol sistemiyle mümkün olabilir. 
BAŞKAN – Sayın Atasayan, son 2 dakikanız...
BÜLENT ATASAYAN (Devamla) – Teşekkür ederim. 
Denizcilik Müsteşarlığınca hazırlanan Boğazlar ve Marmara Bölgesi 
Deniz Trafik Düzeni Hakkında Tüzük ve bu tüzükle getirilen yeni trafik 
düzeni uygulaması 1 Temmuz 1994 tarihinde yürürlüğe girmiştir. 
Özellikle boğaz girişlerindeki trafiğin düzenlenmesi için, gemilerin, 
boğazlara gelmeden önce seyir planlarını bildirme zorunluluğu 
getirilmiştir. Ancak, bugün için, çıplak göz kontrolü ve VHF 
haberleşmesine dayalı olarak yürütülen kontrol sisteminin, radar 
kontrollü ve bilgisayar destekli bir gemi trafik sistemine kavuşturulması 
gerekmektedir.
Sektörde yaşanan bu sıkıntıların aşılması için, uygulanması gereken 
politikaları şu şekilde sıralamak mümkündür : 
Denizcilik bakanlığının kuruluş çalışmaları kısa sürede tamamlanarak, 
konuyla ilgili yetki ve sorumluluk tek çatı altında toplanmalıdır. 
Sektöre yön veren mevzuat güncelleştirilerek günün ihtiyaçlarına göre 
düzenlenmelidir. 
KİT’lerce işletilen limanlar bir an önce özelleştirilmelidir. 
Türk Deniz Ticaret Filosunda yer alan gemilerin yaş ortalamasındaki 
yükseklik nedeniyle, yabancı ülke limanlarında olumsuz bir yaptırımla 
karşı karşıya kalmamaları için, gerekli teknik donanımların 
uluslararası standartlara uygunluğu sağlanmalıdır. 
Uluslararası örgütlerle olan ilişkiler geliştirilmeli, uluslararası 
anlaşmalarla denizcilik sektörümüz gözetlenmelidir. 
Uluslararası standartlarda gemi adamı yetiştirmek için eğitime ağırlık 
verilmelidir. 
Mevcut limanların iyileştirilmesi çalışmalarına bir an önce 
başlanmalıdır. 
Özel sektörün bu alana yatırımı teşvik edilmeli, finansman sorunu 
çözülmelidir. 
(Mikrofon otomatik cihaz tarafından kapatıldı) 
BÜLENT ATASAYAN (Devamla) – 1 dakika daha rica ediyorum. 
BAŞKAN – Sayın Atasayan, 1 dakika ek süre veriyorum; buyurun. 
BÜLENT ATASAYAN (Devamla) – Özellikle, boğazlarda ve Marmara 
Denizindeki trafiğin güvenli hale getirilmesi amacıyla, bilgisayar 
destekli, radar kontrollü bir trafik denetim sistemi kısa sürede 
uygulamaya konulmalıdır. 
Denizlerdeki kirliliği önleyici politikalar geliştirerek, uygulamada 
eksikleri giderici, iyileştirici çalışmalar yapılmalıdır. 
Sayın Başkan, sayın milletvekilleri; denizcilik sektörünün yaşadığı 
sıkıntılar daha önceki bütçe görüşmelerinde ifade edilmiş olmasına 
karşın, gerekli büyüme ve rahatlama sağlanamamıştır. Ümit ediyorum 
ki, önümüzdeki bütçe döneminde, sıkıntıların aşıldığı ve konunun bir 
bakanlık çatısı altında toplandığı bir süreç yaşanır. 
Bu dileklerle konuşmama son verirken, 1996 yılı bütçesinin Türkiye için 
hayırlı olmasını temenni ediyor, bütçenin hazırlanmasında emeği 
geçen tüm arkadaşlarıma teşekkür ediyor, hepinizi saygıyla 
selamlıyorum. (ANAP ve DYP sıralarından alkışlar)
BAŞKAN – Teşekkür ederim Sayın Atasayan.
Sayın Abdullah Akarsu, buyurun efendim.

ANAP GRUBU ADINA ABDULLAH AKARSU (Manisa) – Sayın 
Başkan, değerli milletvekilleri; Köy Hizmetleri Genel Müdürlüğünün 
1996 yılı bütçesi üzerinde, Anavatan Partisi adına söz almış 
bulunuyorum; hepinize saygılarımı sunuyorum. 
Sizlere, Köy Hizmetleri Genel Müdürlüğünün çalışma ilkeleri 
hakkındaki görüşlerimizi ve temennilerimizi aktarmaya çalışacağız. 
Bildiğiniz gibi, kırsal kesimde dağınık olarak yerleşmiş 77 bin 
civarındaki yerleşim birimimize içme ve sulama suyu, yol, kanalizasyon 
ve diğer altyapı hizmetlerini götürmek, tarım için ayrılmış 
alanlarımızın amacına uygun olarak kullanılmasını sağlamak, 
denetlemek, göçmen ve göçerler ile kamulaştırma gibi nedenlerle evsiz 
kalan vatandaşlarımızın belirli yerlerde iskân edilmesini sağlamak Köy 
Hizmetleri Genel Müdürlüğünün görevleri arasındadır. 
Kırsal kesimdeki yaşam standardının yükselmesi, yol, içmesuyu, 
kanalizasyon, yerleşim planlaması ve benzeri sosyoekonomik tesislerin 
tamamlanmasıyla mümkündür. Bu projelerin uzun süre ihtiyaçlara cevap 
verebilmesi, Köy Hizmetleri Genel Müdürlüğünün çalışmalarındaki 
düzen, disiplin ve tutarlılığa bağlıdır. 
Ülkemiz, halen bir tarım ülkesidir. Köy Hizmetleri Genel Müdürlüğü, 
toplam nüfusumuzun yüzde 40’nın yaşadığı alanların bütün altyapı 
hizmetlerini yerine getirmeye gayret eden bir kurumumuzdur. Bu yıl 
konsolide bütçe içerisinde yüzde 1,35’lik paya sahip olan Köy 
Hizmetleri, 48 trilyon 447 milyar liralık bütçesiyle görevlerini yerine 
getirmeye, hizmet vermeye çalışacaktır. Bütçesinin 23 trilyon 661 
milyar lirasını işçilik, makine, teçhizat ve akaryakıt gibi cari giderlere 
ayıran kurum, 24 trilyon 786 milyarlık yatırım yapma durumundadır. 
1996 yılı yatırım ödeneklerinin, daha önceki yıllara göre artmış 
gözükmesine rağmen, acil, gerekli içmesuyu, kanalizasyon, yol, köprü 
gibi yatırımlar için yeterli olmadığı kanaatindeyim. 24 trilyonluk 
yatırımla neler yapılabilir?! Kaç köye standardı yüksek yol yapabiliriz?! 
Kaç köye sağlıklı içmesuyu verebiliriz?!
İçmesuyu o kadar mühim ki, bize göre ve bana göre, devletimizin 
yapabileceği en güzel ve en hayırlı hizmetlerden birisidir. İçmesuyu, 
aynı zamanda sadaka-i cariyyenin de en güzel örneği sayılmaktadır. 
Öyle ise, 2000’e 4 kala içmesuyunda durumumuz pek parlak değildir. 
Bunun için, özel önlem alınması gerektiği inancını taşıyorum.
Örnekler vermek istiyorum: Kars İlimizin köylerinden 50’si, dere 
suyunu içmektedir. Kars İlimizin 22 köyü, hayvan sırtında, üç-beş 
kilometre mesafeden içmesuyu nakli yapmaktadır. Bu Doğu 
Anadolu’dan bir vilayetimizdi. Manisa’dan bir örnek vermek istiyorum. 
Bakınız, Manisa’da 60 tane susuz köy vardır, 64 tane de yetersiz 
içmesuyuna sahip köy vardır. Onun için, bir batıdan bir doğudan örnek 
verdim; bu, Türkiye’ye şamil olarak düşünülebilir.
Köy içmesularına, mutlaka, özel bir önem verilmeli, özel bir şekilde 
gayret sarf edilmeli, yeni kaynaklar bulunup, bu içmesuları, köylümüzün 
ve hemşerilerimizin istifadesine sunulmalıdır diye düşünmekteyiz. 
Avrupa Birliğine giriyoruz; yeni bir yüzyıla giriyoruz; insanlarımıza 
sağlıklı bir ortamda yaşama imkânı sağlamak hedefimiz olmalı, 
köyümüze, köylümüze götürecek çok şeyimiz olmalı diye düşünüyoruz. 
İnsanımız, her vatandaş gibi, devletten beklentilerine cevap istiyor; 
yolu, suyu, tarıma uygun tarlası, kanalizasyonu olsun istiyor; bunun da, 
en doğal hakkı olduğu inancını taşımaktayız. 
Sayın Başkan, değerli milletvekilleri; imkânımız yok diyerek, yol, 
köprü, gölet yapmayacak mıyız; sağlıklı içmesuyu getirmeyecek miyiz; 
bunun, mutlaka, çözümlenmesi gerektiği ve yeni alternatifler bulunması 
gerektiği inancını taşıyoruz. Mahallî katkıları değerlendirerek, 
köyümüzle, köylümüzle işbirliği içerisinde, kaynaklarımızı israf 
etmeden, gücümüzün yettiğince, elimizden geldiğince, üzerimize düşeni 
yapmaya çalışacağız. Her köyümüzü, her yerleşim birimimizi, yaşam 
standardı yüksek, yaşanabilir bir kent haline getirmeliyiz. 
Değerli milletvekilleri, Köy Hizmetlerindeki geçici işçi sayısı 45 binlere 
ulaşmıştır. Kurum, bu yapıdan, çok kısa zaman içerisinde 
kurtarılmalıdır. Geçici işçilere acil çözüm bulunmalıdır. Bu sorunun, 
önümüzdeki aylar içerisinde çözümleneceği inancını taşıyoruz. 
Sayın milletvekilleri, 77 bin civarında yerleşim birimine hizmet veren 
bu kuruluş, bu hizmetleri yerine getirirken, ekonomik yönden güçlü 
olmak zorundadır. Şişkin kadronun yerine, yetişmiş, gerekli bilgi ve 
teknik donanımla hareket eden elemanlardan oluşmuş personel; 
ekonomik ömrünü tamamlamış, teknolojisi eskimiş araçlar yerine, 
gerekli güçlü donanımlı araçlarla hizmet veren Köy Hizmetlerinin, 
halkımıza, layık olduğu sosyal ve tarımsal altyapı hizmetlerini 
götürebileceği ve onların, sosyal, kültürel, ekonomik yönlerden 
kalkınmasındaki temel taşlardan birisi olacağı inancını hiç 
kaybetmiyoruz.
Muhterem arkadaşlarım, insanlarımız bizden hizmet bekliyor, haklılar; 
çünkü, onun için bize rey verdiler. Hizmetlerin tam anlamıyla yerine 
ulaşabilmesi için, tarafsız, adaletle davranan, liyakatli kişilere görev 
verilmesi gerektiği kanaatindeyim. Hizmette ayırımcılık yapılmasına 
tamamıyla karşıyız. Son yıllarda, benzeri birçok olayla karşılaştık. 
İktidar partisinin köyleri istediklerini alırken, yolları, kanalizasyonu 
yapılırken, su ihtiyaçları giderilirken, muhalefet partilerinin bölgeleri 
diğerlerini seyretmek durumunda kalmışlardır. Bu düşüncelere 
katılmıyoruz, katılmayacağız. Her yerde, her koşulda hizmet eşit 
dağıtılmalı; insanlara partilerine göre değil, insan oldukları için hizmet 
verilmeli; vergisini veren her vatandaş, bu haktan yararlanabilmeli. Biz, 
Anavatan Partisi olarak, bunun, bu şekilde icra edileceğine, Sayın 
Bakanımız ve Sayın Hükümetimiz tarafından bu yönde gayret 
gösterileceğine inanıyoruz. Bunu, bu şekilde icra edeceklerine de 
yürekten inanıyoruz.
BAŞKAN – Sayın Akarsu, 2 dakikanız kaldı.
ABDULLAH AKARSU (Devamla) – Teşekkür ediyorum efendim.
Bir gerçeğin hepimiz bilincindeyiz : Ülkemizin imkânları kısıtlı, 
ihtiyaçlarımız çok fazla, bütçemiz açık veriyor; ama, el ele verirsek, 
kaynaklarımızı rasyonel, verimli bir biçimde kullanabilirsek, hizmetleri 
eşit ve adilane dağıtabilirsek, hiç kimsenin bir şey söylemeye hakkı 
olmaz ve olamaz. Hâlâ, içmesuyunu hayvanların sırtında taşıyan, 
olmayan yollarda yürüyen, altyapısız köylerde yaşamlarını sürdüren 
insanlarımıza yardımcı olmak, hizmet vermek, bizlerin aslî görevidir. 
Gelecek kuşaklara yaşanabilecek bir dünya, yeterli ve geliştirilmiş 
toprak ve su kaynakları bırakabilmenin önkoşulu, bu kaynakların doğru 
biçimde kullanılmasıdır. Gerçek anlamda, bilimsel düzeyde 
rasyonelliği, verimliliği sağlayabilmek için, planlama çalışmaları çok 
ciddî bir şekilde yapılmalı, uygulanabilirlik ve fizibl, siyasî 
düşüncelerden uzaklaştırılmalı, iş makineleri ve insangücü iyi 
programlanmalı, böylelikle verimliliği kat kat artırmak amaçlanmalı; 
Kurum, teknik eleman ve teknik yapı açısından daha da 
güçlendirilmelidir. Yasal engeller, yapısal bozukluklar hepimizin çabası 
ve gayretiyle mutlaka düzeltilecektir.  
Partimizin, özellikle üzerinde durduğu en önemli konulardan birisi de, 
Köy Hizmetlerinin yükünün merkezî idareden alınıp, il genel 
meclislerine devridir. Bütçeden ödenek desteğiyle ve mahallî idareler 
kaynaklarının -yüzde 10 gibi seviyelerden yüzde 30’lara çıkarılarak- 
artırılmasıyla bunun sağlanacağı inancındayız.  
(Mikrofon otomatik cihaz tarafından kapatıldı) 
BAŞKAN – Sayın Akarsu 1 dakika...
ABDULLAH AKARSU (Devamla) – 1 dakika süre istiyorum, sözlerimi 
toparlayacağım efendim. 
BAŞKAN – Buyurun. 
ABDULLAH AKARSU (Devamla) – Halen merkezî idarenin 
sorumluluğunda bulunan hizmetlerden yerel nitelik taşıyanların, 
buralardan alınarak yerel idarelere devri mutlaka gerçekleştirilmelidir. 
Köy Hizmetlerinin çalışmalarında, daha çok ihale yolu tercih edilmeli, 
sadece bakım ve onarım için araç bulundurulmalı, kaliteye ve yüksek 
standarda önem verilmeli, gerçekten insanımız için, vatanımız için 
çalışır, çaba gösterir hale getirilmelidir. 
Bu bütçenin, köylümüze, memleketimize hayırlı olmasını diliyor, 
hepinize saygılar sunuyorum efendim. (ANAP sıralarından alkışlar) 
BAŞKAN – Teşekkür ediyorum Sayın Akarsu. 
Doğru Yol Partisi Grubu adına, Sayın Necati Çetinkaya; buyurun 
efendim.    
Sayın Çetinkaya, eşit olarak mı paylaşacaksınız konuşmayı?
NECATİ ÇETİNKAYA (Konya) – Evet.
BAŞKAN – Buyurun.
DYP GRUBU ADINA NECATİ ÇETİNKAYA (Konya) – Sayın 
Başkan, Yüce Meclisin sayın üyeleri; bugün Başbakanlık bütçesi 
münasebetiyle, Doğru Yol Partisinin görüşlerini belirtmek üzere 
huzurlarınızda bulunuyorum; konuşmama başlamadan önce, sizi ve 
Yüce Meclisimizi saygıyla selamlıyorum.
Sayın Başkan, Anayasamızın 112 nci maddesi “Başbakan, Bakanlar 
Kurulunun başkanı olarak, bakanlıklar arasında işbirliğini sağlar ve 
hükümetin genel siyasetinin yürütülmesini gözetir. Bakanlar Kurulu, bu 
siyasetin yürütülmesinden birlikte sorumludur... 
Başbakan, bakanların görevlerinin Anayasaya ve kanunlara uygun olarak 
yerine getirilmesini gözetmek ve düzeltici önlemleri almakla 
yükümlüdür” demektedir. Yine, bu görevlerin yerine getirilmesi için, 10 
Ekim 1984 tarihli ve 3056 sayılı Başbakanlık Teşkilat Yasası Yüce 
Meclisimizce kabul edilmiş ve yürürlüğe girmiştir; ama, gelin görün ki, 
zamanla Başbakanlık, bu koordinasyon görevinden öteye, âdeta, 
bakanlıkların ve birçok icracı unsurların, teşkilatların, KİT’lerin 
kendisine bağlı olduğu bir kuruluş haline gelmiştir.
Bugün, Başbakanlığa bağlı 60 kuruluş vardır. Bu aşırı yükün terakümü 
ve Başbakanlığa bağlanması, icracı bakanlıkların görevlerini bihakkın 
yapmasında veya mesuliyetlerini deruhte etmesinde, kanımca zafiyetler 
meydana getirir. Zira, başbakan, hükümetin bütün çalışmalarından 
sorumludur ve -Anayasanın 112 nci maddesinde belirtildiği gibi- bir 
koordinatör görevi vardır; âdeta -tabiri caizse- bir orkestra şefidir 
Başbakan ve o hükümeti sevk ve idarede gayet tabiî ki, siyasî 
sorumluluğu olan Başbakanda bu kadar yükün toplanması, bu 
koordinasyonu zafiyete uğratır. O sebepledir ki, her şeyden önce, 
Başbakanlığın bünyesinde bulunan bu 60 bağlı kuruluşun, kanaatimce, 
Başbakanlıktan alınarak icracı bakanlıklara... Mesela, Meteoroloji 
Genel Müdürlüğü, daha önce Tarım Bakanlığı bünyesindeydi; Gençlik 
ve Spor Genel Müdürlüğü, daha önce Gençlik ve Spor Bakanlığında 
veyahut da bir zamanlar Millî Eğitim Bakanlığı bünyesindeydi. Buna 
benzer daha birçok kuruluşu sayabiliriz; ama, bunlar, zamanla 
Başbakanlığın bünyesinde toplanmış ve dolayısıyla, her ne kadar 
devlet bakanlıklarının bağlı kuruluşları haline gelmişlerse de, yine 
Başbakanlığa bağlı kuruluşlar olarak devam etmektedirler. Onun için, 
Başbakanlığın, bence, bu yükten kurtarılması gerekir. Gelişen dünyayı 
incelediğimiz zaman, koordinatör görevi yapan başbakanlıkların, böyle 
ağır bağlı teşkilatlarının olmadığını görüyoruz. 
Yine, Başbakanlığın, 21 inci Yüzyıla girerken bütün ülkelerin en temel 
meselesi olan verimlilik sorununu ve ülkenin kalkınmasında başarılı 
olmasının, her şeyden önce, hepimiz tarafından arzulanan bir netice ve 
o neticeye vasıl olmak için de, işte, o başarıyı elde etmenin verimli 
yollarını aramak... Nedir o verimli yollar; nedir tutulacak yollar? İşte, 
devletin yeniden yapılanmasıdır bu... 
Bugün, devlet, âdeta, merkezî hükümette temerküz etmiş, merkezî 
hükümet, taşradaki kendi görevlisine, kendi görevlisine, kendisinin tayin 
ettiği görevliye, âdeta itimat edemez duruma gelmiştir. Küçük bir 
memurun Ankara’dan tayininin bir manası var mıdır?! Bir yolun, bir 
okulun, bir içmesuyunun, bir sağlık evinin DPT’de görüşülerek, merkezî 
idarede programlanmasının isabet kaydettiğine, hiçbir Meclis üyemiz 
kesinlikle evet diyemez. Ancak, yerel yönetimde ve devamlı olarak orada 
vazifeli olan görevliler isabetli bir şekilde o programları 
hazırlayabilirler. Örneğin,  son valilik yaptığım ilde, Manisa’da, bir 
Dağmarmara köyü vardı; âdeta dağların ötesinde, Kaf Dağının ötesinde, 
bilinmeyen saklı bir belde... 13 tane köyümüz var; gittiğimde içim 
parçalandı. Peki, bu köylerin yolları ne zaman yapılacaktı?..
MEHMET AYKAÇ (Çorum) – Efendim, siz İktidarsınız.
NECATİ ÇETİNKAYA (Devamla) – Müsaade buyurunuz, biz, 
devletin yeniden yapılanmasını anlatıyoruz; esas ana konu budur işte, 
biz bunu söylüyoruz ve bu Hükümetimizin de yapması gereken...
Şimdi, değerli arkadaşlar, işte, o köyün hizmet ve ihtiyaçları, genel 
meclisce ve oranın genel meclis başkanı olan o ilin valisi tarafından, 
herhalde, daha iyi bir şekilde tespit edilir ve programlanır. Onun için, bu 
işlerin bir an önce merkezî idareden alınarak, yerel yönetimlerin 
güçlerinin artırılması ve onlara devredilmesi lazım. O köyün yolları 
asfaltlandı; ama, eğer, benim gibi, her günü köyde geçmeyen bir yönetici 
olmamış olsaydı, belki, nice yıllar o köy o şekilde kalacaktı; ama, 
sistem kişilere vabeste kılınmamalıdır. Sistem, tam olarak rayına 
oturtulmalı ve gelen herkes, o sistemi en iyi bir şekilde uygulamalıdır; 
aslolan budur. 
O sebeple, ben diyorum ki, devletin yeniden yapılanması bu Meclisin 
tarihî bir görevidir. Ben bütün arkadaşlarımı, bu Mecliste şu anda görev 
alan 550 arkadaşımı, 23 Nisan 1920 Meclisinin o büyük 
kahramanlarının evlatları olarak, o gözle görüyorum ve diyorum ki, 
geliniz, o kahramanların evlatları olarak, gecemizi gündüzümüze 
katarak, tarihî görevimizi tam olarak yerine getirerek, modern devlet 
anlayışıyla, kanunî engelleri, hizmet erbabının ve kendisini hizmete 
adamış olan bu ülke insanlarının önünden kaldırarak, bir an önce, bu 
devletin yeniden yapılanmasını gerçekleştirelim; bu Meclis, bunu 
başaracak güçtedir. 
BAŞKAN – Sayın Çetinkaya, 1,5 dakikanız var. 
NECATİ ÇETİNKAYA (Devamla) – Ben, inanıyor ve güveniyorum 
ki, bu Meclis, bunu yapacak ve tarihî görevi olan o yeniden 
yapılanmanın... Yeniden yapılanmanın içerisinde özelleştirme vardır, 
yeniden yapılanmanın içerisinde yerel yönetimlere kaynak ve güç 
artırımı yetkisi verme vardır. Batı, Amerika, bu şekilde gelişmiştir; 
iller, birbirleriyle yarış halindedirler. Geliniz, hepimiz, el ele, gönül 
birliğiyle, bu yetkiyi verelim ve bu kanunları çıkaralım; bence, tarihî 
görev bu olsa gerektir ve o zaman, 23 Nisan 1920’de, Büyük Atatürk’ün 
ve O’nun başkanlığındaki kahraman Türkiye Büyük Millet Meclisinin, o 
aziz büyüklerin ruhları şad olacaktır; buna inanıyorum. 
Değerli arkadaşlarım ve Türkiye Büyük Millet Meclisinin değerli 
üyeleri; işte, bu konuların, bir an önce yapılmasını, ben, inanıyorum ki, 
bu Hükümet ve bu Hükümete güvenoyu veren bu Meclis 
gerçekleştirecektir. Bu bütçe, belki, bu hizmetlerin yapılması için yeterli 
değildir. Dün, Japonya ve Singapur’dan döndüm, inceleme ve 
araştırmalarımız oldu...
(Mikrofon otomatik cihaz tarafından kapatıldı)
BAŞKAN – Sayın Çetinkaya, 1 dakika içerisinde sözünüzü lütfen 
toparlayın.
NECATİ ÇETİNKAYA (Devamla) – Arkadaşlar, rakamları görünce 
insan üzülüyor. Singapur’un nüfusu 2 milyon 870 bin; ama, ihracatı ne 
kadar biliyor musunuz; 124 milyar dolar; fert başına düşen millî geliri 
ise 24 700 dolar. Bir ada ülkesi Singapur, bugün Asya’nın güçlü kaplanı 
olmuş. Ülkemiz de, kısa zamanda o ipi göğüsleyecek ve onu 
yakalayacaktır. İşte, yeniden yapılanmayla, devleti bir tüccar devlet 
olmaktan kurtarıp, ticareti erbabına bırakarak, devlet küçülecek, ama 
gücü büyüyecek, güçlü devlet olacak ve dünya ile yarışacaktır...
(Mikrofon otomatik cihaz tarafından kapatıldı)
BAŞKAN – Sayın Çetinkaya, süreniz doldu, lütfen efendim...
NECATİ ÇETİNKAYA (Devamla) – ...Göreceksiniz, önümüzdeki 
bütün engelleri aşacağız ve dolayısıyla 21 inci Asırda doğacak güneş, 
büyük Türk Milletinin medeniyet güneşi olacaktır.
Hepinizi saygıyla selamlıyorum. (DYP, ANAP ve RP sıralarından 
alkışlar)
BAŞKAN – Teşekkür ediyorum.
Kalan süreyi kullanmak üzere Sayın Ertuğrul Eryılmaz; buyurun 
efendim.
DYP GRUBU ADINA ERTUĞRUL ERYILMAZ (Sakarya) – Sayın 
Başkan, sayın milletvekilleri; Doğru Yol Partisi Grubu ve şahsım adına, 
sizleri ve televizyonları başında bizi dinlemekte olan sayın 
vatandaşlarımızı saygı ve muhabbetle selamlıyorum.
Grubumuz adına, Başbakanlığa bağlı Denizcilik Müsteşarlığı ile Köy 
Hizmetleri Genel Müdürlüğü bütçeleri üzerindeki görüşlerimizi, bu kısa 
süre içerisinde sunacağım. 
Köy Hizmetleri Genel Müdürlüğü, köyde yaşayan insanımızın en temel 
ihtiyaçlarından olan içmesuyu, sulama suyu, tarla içi geliştirme 
hizmetlerine ilişkin hizmetleri yerine getirmektedir. Bugün, ülkemiz 
insanının yaklaşık yarısı kırsal alanda yaşamaktadır. Kırsal alanda 
yaşayan insanımızın, sosyal, kültürel ve ekonomik yönlerden 
kalkınması sağlanmadıkça, ülke kalkınmasından söz etmek mümkün 
değildir. Bu nedenle, gelmiş geçmiş bütün cumhuriyet hükümetleri bu 
konuya özel bir önem vermişlerdir; ancak, konum olarak yerleşim 
yerlerinin çok dağınık oluşu, ülkemizin coğrafî şartlarının zorluğu, 
köye götürülen hizmetleri, planlanan hedeflerde yapmayı 
zorlaştırmaktadır; ancak, 1984 yılına kadar, YSE, Toprak Su ve Toprak 
İskân Genel Müdürlükleri olarak görev yapan kuruluşlarımız, bu 
sahalarda çok önemli hizmetler gerçekleştirmişlerdir. 
YSE Genel Müdürlüğü, 1965 yılında kurulmuştur; o gün itibariyle, 
ülkemizde toplam köy yolu ağı 160 bin kilometreydi. Bu yolun 23 bin 
kilometresi stabilize kaplama yol, 9 bin kilometresi tesviyeli yol 
mahiyetindeydi, geriye kalan 130 bin kilometrelik yol ise ham yoldur ve 
yapımı gerekmekteydi. Yani, bir ifadeyle ülkemizde, ulaşıma açık köy 
yolu uzunluğu 32 bin kilometreydi. Bu yıllarda, köy yollarında asfalt 
uygulaması yoktur. 1965 yılında, ülkemizde mevcut 35 441 adet 
köyden, 4 010 bin adeti devlet yollarından, 12 103 adeti stabilize 
kaplama yollardan, 1 935 adeti tesviyeli köy yollarından istifade 
etmekteydi. 
1.1.1996 tarihinde ise, toplam köy yolu uzunluğu ağı 320 bin kilometre 
olmuştur. Bu yolun 36 bin kilometresi asfalt kaplamalı yol, 157 bin 
kilometresi stabilize kaplamalı yol, 74 bin kilometresi tesviyeli yol 
hüviyetindedir; 53 bin kilometre uzunluğunda yeni yapılması gereken 
yol, yayla, mezra, kom gibi yerleşim yerleriyle, köyün ihtiyaç duyduğu 
birden fazla yolu kapsamaktadır.
Sayın Başkan, sayın milletvekilleri; bu mukayeseyi, köye götürülen 
hizmetlerdeki artışı, size sunmak için yaptım. Diğer sektörlerde de, 
durum bundan farklı değildir. Genel Müdürlük, her sahada yoğun bir 
çalışma temposu içerisindedir. 
Bu meyanda, kırsal kesimin ekonomik yönden kalkındırılmasında 
sulama büyük önem taşımaktadır. Ülkemizdeki sulanabilir 8,5 milyon 
hektar arazinin 2,9 milyon hektarlık bölümü, Köy Hizmetleri Genel 
Müdürlüğünce sulanacaktır. Bugüne kadar, 1 milyon 125 bin hektar arazi 
sulamaya açılmıştır; kalan araziler de bir an önce sulamaya açılarak, 
çiftçilerimizin maddî yönden daha iyi imkânlara kavuşturulmasıyla, 
diğer hizmetlerle birlikte, köyden şehire olan göçün önlenmesi mümkün 
olabilecektir. 
Genel Müdürlük, ülkemizde mevcut 76 bin yerleşim birimine hizmet 
götürmektedir. Bu kadar geniş bir sahaya hizmet götürmenin zorluğu 
aşikârdır; ancak, yapılan işin kutsallığı, yaratacağı fayda da değerlerin 
üzerindedir.
Köy Hizmetleri Genel Müdürlüğü bünyesinde, köye hizmet götürmede, 
81 bin personel ile 23 bin adet iş makinesi görev yapmaktadır; ancak, 
gerek personel fazlalığı gerekse iş makinelerinin ekonomik ömürlerini 
doldurmuş olmaları nedeniyle, işletme masraflarının artmış olması, 
köye götürülen hizmetlerde yatırıma ayrılan payı düşürmektedir. Köyde 
yaşayan insanımızın refah seviyesi ile, sosyal ihtiyaçlarının 
karşılanmasının yanı sıra, ekonomik yönden pazara ulaşmasının 
temini, köye sağlık ve eğitim gibi diğer sektör hizmetlerinin gelebilmesi 
için, köy yolu ulaşımına duyulan ihtiyaç büyük önem taşımaktadır. Bu 
nedenle, köylümüz, artık, rahat ve güvenilir bir ulaşım için, bitümlü 
asfalt yol, hatta beton asfalt yol istemekte, ürününden maksimum oranda 
değer elde etmek için, arazisinin sulanmasını istemekte, sağlıklı bir 
yaşam için, konut ve şebekeli içmesuyu istemektedir. 
Bu hizmetlere olan talep, son yıllarda önemli ölçüde artmıştır. Bundan 
sonra, bakım, onarım ve standart yükseltme çalışmalarına ağırlık 
verilmelidir. Genel Müdürlüğe daha fazla kaynak ve ödenek 
ayrılmalıdır. Buna mukabil, Genel Müdürlüğün genel bütçeden aldığı 
pay yüzde 3’ler civarında sabit kalmıştır. Diğer yandan, carî giderlerin 
artması nedeniyle, bu orandan yatırımlara ayrılan payı da düşürmüştür. 
Genel Müdürlük bünyesinde çalışan personelin 30 bini kadrolu işçi, 44 
bini mevsimlik işçi ve 7 bini de memur pozisyonundadır. 
Son yıllardaki  geçici işçi uygulaması hepinizce malumdur. Toplu iş 
sözleşmeleri gereği artan ücretlere karşın, geçici işçilerin çalışma 
süreleri kısalmış, ortalama dört aya düşmüştür. Bu uygulamadan ne 
Genel Müdürlük fayda görmüş ne de işçiler yeterince fayda bulmuştur. 
Genellikle mayıs ayında toplu olarak işe alınan geçici işçiler, iş 
sezonunun en yoğun olduğu eylül-ekim dönemlerinde işten çıkmak 
mecburiyetinde kalmışlardır. Ortalama bir hesapla, Genel Müdürlüğün 
yıllık bütçesinin yüzde 75’i işçilik giderlerine ayrılmaktadır. Bu 
hesabın artık gözden geçirilmesi gereği vardır. 
Genel Müdürlük bünyesinde çalışan geçici işçiler kademeli olarak 
azaltılırken, emekli olan kalifiye ve vasıflı personel yerine atama 
yapılarak bu sorun çözümlenmelidir. 
Sayın milletvekilleri, yukarıda da değindiğim gibi, Genel Müdürlüğün 
artık bir külfet haline gelen makine parkı da, kademeli olarak 
düşürülerek yerlerine yapım gücü yüksek, bilhassa bakım işlerinde 
kullanılabilecek makineler alınmalıdır. 
Ülkemiz, genel itibariyle bir kış memleketidir. Kış ayları, bilhassa 
Doğu ve Güneydoğu Anadolunun iç kesimlerinde sert geçmektedir. 
Genel Müdürlük, yaklaşık 37 bin köyün ulaşımını dokuz ay sağlamak 
durumundadır. Bu kış, Genel Müdürlükçe, 23 bin köyde 225 bin 
kilometre yolda kar mücadelesi çalışması yapılmıştır. Bu hizmetin 
çoğu, yeteri kadar kar makinesi olmadığı için, dozerlerle yapılmaktadır. 
Hepimiz, Genel Müdürlükten köylerimize asfalt yol istemekteyiz; ancak, 
kışın, dozerlerle yapılan kar mücadelesi çalışması, yapılan asfaltı 
tamamen söküp atmaktadır. Bu nedenle diyorum ki, Genel Müdürlüğün 
ihtiyacı olan bakım makineleri zaman geçirilmeden temin edilmelidir. 
Bu sayede, Genel Müdürlüğün yıllık akaryakıt ve yedek parça 
kullanımında önemli ölçüde tasarruf yapılmış olacaktır.
Diğer yandan, kalkınma planları, master planlar gereği belirlenen 
hedeflere ulaşabilmek için, Genel Müdürlüğe, yatırım harcamaları için 
ayrılan ödenekler de mutlaka artırılmalıdır. Genel Müdürlük yatırım 
programlarında, yılda yaklaşık 20-25 bin civarında iş talebi olmasına 
rağmen, ödeneklerin yetersizliği nedeniyle, yılda yaklaşık 8-10 bin 
civarında iş alınabilmektedir. Programlara alınan işlere de süreleri 
içerisinde bitmesi için gereken ödenek ayrılmayınca, programlardaki iş 
adeti artmakta, işler daha pahalıya mal olmakta, proje yatırım teklifleri 
eritilememektedir.
BAŞKAN – Sayın Eryılmaz, bir dakikanız var.
ERTUĞRUL ERYILMAZ (Devamla) – Bu nedenle, Genel Müdürlüğün 
yatırım ödeneklerinin artırılmasına ihtiyaç vardır. Yukarıda belirtilen 
hizmetlerin daha etkin bir şekilde yürütülerek, köylümüze en iyi şekilde 
hizmet götürülebilmesi için, Genel Müdürlükte, konuları itibariyle yeni 
bir reorganizasyona gidilmesinde fayda vardır. Bu amaçla, yol, su ve 
iskân genel müdürlüğü ile toprak su genel müdürlüğü kurulmalıdır. 
Yerinde yönetime önem verilmesini savunuyoruz. Bazı kuruluşların yine 
özel idarelere verilmesi şartıyla, bu genel müdürlükleri ve diğer 
kuruluşlardaki ilgili yerleri de katarak, ancak yeniden yapılanmayla 
köyişleri bakanlığının kurulmasıyla, bu hizmetlerin daha rasyonel, 
sağlıklı ve etkin bir şekilde götürülebilmesi mümkün olabilecektir.
(Mikrofon otomatik cihaz tarafından kapatıldı)
ERTUĞRUL ERYILMAZ (Devamla) – Ne kadar sürem var efendim.
BAŞKAN – Süreniz bitti efendim.
ERTUĞRUL ERYILMAZ (Devamla) – Denizcilik Müsteşarlığı için...
BAŞKAN – Bir daha mikrofonu açmamak üzere, ek 1 dakikalık son 
süreyi veriyorum; buyurun.
ERTUĞRUL ERYILMAZ (Devamla) – Benden evvel ANAP Grubu 
adına konuşan Sayın Bülent Atasayan’ın, Denizcilik Müsteşarlığı 
konusunda, partisinin adına sunduğu görüşlere ben de aynen 
katılıyorum ve bir an önce denizcilik bakanlığının kurulmasını Grup 
olarak biz de temenni ediyoruz; denizcilik bakanlığının kurulma 
çalışmalarının ivedilikle sonuçlandırılmasını arzu ediyoruz.
Sayın Başkan, sayın milletvekilleri; 1996 yılı bütçesinin, devletimize 
ve milletimize hayırlı olmasını diliyor, hepinize tekrar saygılar 
sunuyorum. (DYP ve ANAP sıralarından alkışlar)
BAŞKAN – Teşekkür ediyorum Sayın Eryılmaz.
Cumhuriyet Halk Partisi Grubu adına, Sayın Ali Topuz; buyurun 
efendim.
Sayın Topuz, süreniz 20 dakikadır.
CHP GRUBU ADINA ALİ TOPUZ (İstanbul) – Sayın Başkan, sayın 
milletvekilleri; 1996 malî yılı bütçesi çerçevesinde, Başbakanlık, 
Denizcilik Müsteşarlığı ve Köy Hizmetleri Genel Müdürlüğü bütçeleri 
üzerinde Cumhuriyet Halk Partisi Grubunun görüşlerini arz etmek üzere 
huzurlarınızda bulunuyorum. 1996 malî yılı bütçesinin ülkemize ve 
ulusumuza hayırlı olmasını diliyor, sizleri ve televizyonları başında 
bizleri izleyen sevgili vatandaşlarımızı, şahsım ve Cumhuriyet Halk 
Partisi Grubu adına saygıyla selamlıyorum.
Sayın Başkan, sayın milletvekilleri; Başbakanlık, Denizcilik 
Müsteşarlığı ve Köy Hizmetleri Genel Müdürlüğü bütçeleri üzerindeki 
görüşlerimizi arz etmeden önce, 1996 malî yılı konsolide bütçesinin 
tümü ve onun önemli konuları üzerinde kısa bir değerlendirme ve kısa 
bazı hatırlatmalar yapmak istiyorum.
Dün yapılan müzakerelerde de açıkça görüldü ki, bu bütçe, taşıması 
gereken niteliklerden yoksun bir bütçedir; bütçenin büyüklükleri ve 
dengeleri gerçekçi değildir, samimî değildir. Bu bütçenin ekonomiyi 
yönlendirici bir niteliği yoktur, yeni bir başlangıç yapabilecek şansı da 
yoktur. Bütçe, ufuk açıcı değildir. 
Bu bütçe, zamlarla ve borçlanmayla finanse edilmektedir. 1996 yılı için 
gayri safî millî hâsıla deflatörü yüzde 65’e yükseltilmiştir. Bu, yıl sonu 
toptan eşya fiyatlarındaki artış, yüzde 80 dolaylarında gerçekleşecek 
demektir. Bu durum, bütçenin büyüklüklerini ve dengelerini 
değiştirecektir. 861 trilyonluk bütçe açığının, yıl sonunda 1,2 katrilyon 
düzeyinde gerçekleşmesi kimseyi şaşırtmamalıdır. Bu nedenle, bütçede 
öngörülen faiz ödemeleri 1,36 katrilyondan 1,8 katrilyona ulaşabilecektir. 
239 trilyon liralık yatırımlar, borç alınarak gerçekleştirilmeye 
çalışılacaktır. Borçların, çok büyük bir bölümü de içborçlanmayla 
sağlanacaktır. İçborçlanmada, ortalama faiz hadlerinin, yüzde 125 ilâ 
yüzde 135 arasında seyrettiği de bilinmektedir. Bu nedenle, 100 Türk 
Liralık bir yatırım, yaklaşık olarak, 225 ilâ 235 liraya mal edilecektir.  
1996 malî yılı bütçesi, yılın ilk yarısı için, devlet memurlarına, sıfır 
zam öngörmektedir. Bu bütçeyi hazırlayıp Türkiye Büyük Millet 
Meclisine sunan Hükümet, gayrî safi millî hâsıla deflatörünü, yüzde 45 
olarak belirlemiş ve buna bağlı olarak devlet memurlarına, 15 Kasım 
1995 tarihinden geçerli olmak üzere, ortalama, yüzde 54 oranında ücret 
artışı sağlamıştır. 1996 yılı için deflatörü 20 puan yukarı çektiğiniz 
zaman, enflasyonun da 20 puan yukarı çıkması kaçınılmazdır. Buradan 
da anlaşılıyor ki, yeni Hükümet, bu kararının yükünü, ne yazık ki, 
devlet memurlarının sırtına yüklemektedir. Plan ve Bütçe 
Komisyonunda, Cumhuriyet Halk Partisi ve öteki muhalefet partilerine 
mensup milletvekilleri, deflatörden kaynaklanan bu farkın, 1 Ocak 1996 
tarihinden geçerli olmak üzere, memurlara ücret artışı olarak verilmesini 
talep etmişler; fakat, bütün çabalarına karşın, bunu, Hükümete, 
maalesef, kabul ettirememişlerdir.
1996 bütçesi, başta rant gelirleri olmak üzere, vergilendirme dışında 
kalan çeşitli gelirlerden vergi alınmasına dönük hiç bir yeni önlem 
getirmemektedir; olası önlemleri de,1997’den itibaren gerçekleşmesi 
gereken birtakım önlemleri de ertelemeye çalışmaktadır. 
Devlet gelirleri için yeni hiçbir kaynak yaratılmayan bu bütçeyle, sadece 
carî harcamalar, iç ve dış borçların sadece faizleri ödenebilmektedir; 
bunları yapabilmek için de yüksek oranda yeni borçlanmaya 
gidilmektedir. 1996 malî yılı bütçesini uygulayacak olan Hükümetin 
Başbakanlık bütçesini ve öteki bütçeleri, bu gerçekleri göz önünde 
bulundurarak değerlendireceğiz. 
Sayın Başkan, sayın milletvekilleri; bu girişten sonra, şimdi, 
Başbakanlık bütçesi ve Başbakanlık kurumuyla ilgili 
değerlendirmelerime geçiyorum. 
Kuvvetler ayrılığı ilkesine dayanan çok partili parlamenter sistemlerde, 
Başbakanlık, yürütme kuvvetinin, yürütme erkinin başıdır. Türkiye 
Cumhuriyetinde de, Başbakanlık, bu nitelikte oluşturulmuştur. 
Başbakanlığın işlevleri, kuruluş yasasında, özet olarak “Bakanlıklar 
arasında işbirliği sağlamak, genel siyasetin yürütülmesini izlemek, devlet 
örgütümüzün düzenli bir şekilde işlemesini sağlamak” biçiminde 
belirtilmiştir. Bu çerçevede, Başbakanlık, hükümet programının 
uygulanması, vatandaşlara verilen sözlerin yerine getirilmesi ve 
toplumun sorunlarına çözüm getirilmesi konularında başlıca sorumlu 
konumundadır. Yasama organıyla ilişkileri yürütmek ve yasama 
organının etkinliği için gerekli olan ortamı hazırlamak, yürütmenin 
anayasal ve yasal çerçevede sürdürülmesini sağlamak, dürüst ve şeffaf bir 
yönetim oluşturmak ve devlet örgütünde denetim sistemlerini 
geliştirmek, Başbakanlığın temel görevleri arasındadır. Başbakanlık, 
bu görevleri yerine getirebilmek amacıyla, iş bölümü çerçevesinde 
bakanlıkları ve ilgili kuruluşları çalıştırmakla ve bakanlıklar ile ilgili 
kuruluşlar arasında koordinasyonu sağlamakla yükümlüdür. 
Başbakanlık, yetkilerin tek elde toplandığı bir iktidar odağı değildir, 
olmamalıdır. Oysa, son onbeş yıl içerisinde, giderek artan bir 
yoğunlukta yürütmeyle ilgili yetkiler Başbakanlıkta toplanmış, pek çok 
kurum ve kuruluş Başbakanlığa bağlanmıştır. 
Son yıllarda, bir Sayın Başbakan, kendisine bağlı kurum ve 
kuruluşların çokluğuna ve kurumların elinde bulundurduğu ekonomik 
gücün büyüklüğüne işaret ederek “Avrupa’da, elinde en büyük güç ve 
imkân bulunduran Başbakan benim” diyerek övünmekte bir sakınca 
görmemektedir.
Yürütme yetkilerinin Başbakanlıkta yoğunlaşması, Başbakana, kişisel 
etkinlik açısından büyük olanaklar sağlamış ve böyle bir güç elde etmiş 
olan başbakanlar, bu kişisel etkinliği baskı aracı olarak kullanıp, 
demokratik sistemle bağdaşmayan bir otoriter sistemi fiilen 
oluşturmuşlardır. Bu gelişme, önce parti içi demokrasiyi zedelemiş, 
daha sonra da bir ölçüde tek yetkili haline gelen başbakanlar, Türkiye 
Büyük Millet Meclisinin yasama çalışmalarına ve denetleme görevlerine 
de baskı uygulamaya başlamışlardır. Böylece, başbakanlarla ilgili 
yürütme erki, yasama erkini kontrol eder bir konuma getirilmiş ve 
Türkiye Büyük Millet Meclisi etkisizleştirilmiştir. Başbakanlar, 
başkanlık sistemlerinde, başkanların kullandığı yetkileri fiilen 
kullanarak, Anayasamıza göre, sistemimizin dayandığı kuvvetler 
ayrılığı ilkesini zedelemişlerdir. 
Yönetimin yeniden yapılandırılması, merkezî yönetimin yetkilerinin, 
yerinden yönetime ve yerel yönetimlere devredilmesi konusu siyasal 
gündemimizin birinci sırasını oluşturduğu bir dönemde, merkeziyetçi 
bir anlayışla yetkileri Başbakanda toplamak, savunulabilecek bir 
yaklaşım değildir.
Çoğunluğu ekonomik konularla ilgili olan ve yürütme erkinin en önemli 
kurum ve kuruluşları Başbakanlığa bağlanmıştır. Bu kurum ve 
kuruluşların sayısını ve adlarını, sayın başbakanların, eksiksiz olarak 
ifade edebilmeleri bile olanaklı değildir.
Devletin ve yönetimin yeniden yapılandırılması çalışmalarına 
Başbakanlıktan başlanmalıdır. Başbakanlıkta toplanan yetkiler ilgili 
bakanlara aktarılarak, Başbakanın, esas görevlerine yönelmesi 
sağlanmalıdır. 
Başbakan Sayın Mesut Yılmaz, muhalefetteyken, bu 
değerlendirmelerimize paralel bir anlayış sergilemekteydi. Anavatan 
Partisi yetkili organlarınca karara bağlanmış bulunan politikalar 
içerisinde Başbakanlıkla ilgili olarak bu doğrultuda önermeler vardır. 
Anavatan Partisinin kitapçık halinde yayımlanan politika kararları 
arasında Başbakanlık için Başbakanlık, diğer bakanlıklar üzerinde bir 
emir ve koordinasyon makamı olarak ele alınmalı ve bugünkü icracı 
niteliğinden çıkarılmalıdır. Başbakanlıkla ilgili veya Başbakanlığa 
bağlı kuruluşlardan gerekli olanlar, görev alanlarına göre icracı 
bakanlıklara intikal ettirilmelidir” denilmektedir. 
Geçen yıl, Başbakanlık bütçesi üzerinde Anavatan Partisi Grubu adına 
konuşan sayın sözcü, Anavatan Partisinin Başbakanlıkla ilgili 
değerlendirmelerini ve önerilerini açık bir biçimde bu kürsüden ifade 
etmiştir. ANAP, günümüzde hükümet ortağıdır ve Anavatan Partisi 
Genel Başkanı Sayın Yılmaz da başbakanlık görevini üstlenmiştir. 
Şimdi, muhalefetteyken söylenenlerin yapılmasına sıra gelmiştir. Sayın 
Başbakandan bunu bekliyoruz; hem de Sayın Başbakanın bu işi çok 
ivedi olarak gerçekleştirmesini istiyoruz; çünkü, kendi 
başbakanlığındaki Hükümetin günleri sayılıdır. 
Başbakanlığın görev ve yetkileriyle ilgili olarak yapılması gereken 
düzenlemeler dışında, Başbakanlıktan beklentilerimizin başlıcalarını 
şöyle sıralayabiliriz: 
1. Başbakanlık başta olmak üzere, bütün bakanlıklar, kurumlar ve 
kuruluşlarda tasarruf önlemleri alınmalıdır. Bu çerçevede, resmî araba 
kullanımı hizmetle sınırlı hale getirilerek araba saltanatına son 
verilmeli, çok zorunlu olmadıkça mefruşat alımına izin verilmemelidir. 
2. Yolsuzluk iddialarının şeffaflık içinde ve vakit yitirilmeden 
incelenmesi ve araştırılması yapılmalı, kamuoyunun duyarlılığına 
özen gösterilmelidir. 
3. Bütün devlet kurumlarında, idarî yargı kararlarına gecikmeden 
uyulması sağlanmalıdır. 
4. Anayasaya aykırı uygulamalardan sakınılmalı, Anayasa Mahkemesi 
kararlarına tam uyum sağlanmalıdır. 
5. Yönetimin yeniden yapılandırılmasıyla ilgili reform çalışmalarından 
Türkiye Büyük Millet Meclsine daha önce sunulmuş bulunan öneriler, 
kısa bir zaman sürecinde gözden geçirilmelidir. Geçen yasama 
döneminde Cumhuriyet Halk Partili Adalet Bakanlarınca hazırlatılmış 
ve Türkiye Büyük Millet Meclisine sunularak, bir kısmı Genel Kurula 
kadar ulaşmış gündeme alınmış; ama, ne yazık ki, görüşülememiş olan 
bir dizi yargı reformu tasarıları ivedi olarak incelenmeli ve Türkiye 
Büyük Millet Meclisine yeniden sunulmalıdır. Türkiye Büyük Millet 
Meclisinde grubu bulunan partiler arasında uzlaşma sağlayarak ve ilgili 
toplum kesimlerinin katılımı da sağlanarak yeni reform tasarıları 
oluşturulmalı ve en kısa zamanda Türkiye Büyük Millet Meclisine 
sunulmalıdır.
6. Özellikle, ekonomiyle ilgili yeni düzenlemeler çerçevesinde, vergi 
oranlarını düşüren ve vergi tabanını genişleten, herkesi vergi verir hale 
getiren ve böylece, vergi yükünü adaletli biçimde dağıtan vergi 
reformuna öncelik verilmelidir.
7. Devlet memurlarının Anayasamızda belirlenen sendikal hakları 
yürürlüğe konulmalı ve işletilmelidir. Bu konuda, Cumhuriyet Halk 
Partisi Grubunun Türkiye Büyük Millet Meclisi Başkanlığına geçen 
hafta içinde sunduğu Kamu Görevlileri Sendikaları Yasa Teklifinin -ki, 
Anayasanın öngördüğü- bir an önce değerlendirilmesini ve 
benimsenmesini bekliyoruz. 
Öte yandan, bu hakların daha da geliştirilmesi için Anayasada yapılması 
gereken yeni düzenlemeler için Türkiye Büyük Millet Meclisinde 
uzlaşma ortamı yaratılmalıdır.
Sayın milletvekilleri, biz, bu görüşmeleri yaptığımız sırada, bugün, 
memurlarımız işi bırakma eylemi sürdürmüşlerdir. Pek çok yerde iş 
durmuştur. Pek çoğumuz, “bu hareket acaba neden bugünlerde bu ölçüde 
ortaya konuldu” diye merak etmiş olabilir. Sendika yöneticileri, 
konfederasyon yöneticileri, kısa bir süre önce Sayın Başbakandan 
sorunlarını kendilerine anlatabilmek için randevu talep etmiş olmalarına 
rağmen, Sayın Başbakan, konfederasyon yöneticilerine randevu 
vermemiştir; dertlerini Sayın Başbakana ulaştıramamışlardır. Bunlar, 
bizim devlette çalışan memurlarımızdır. Anayasanın bunlar için 
sağladığı yeni birtakım haklar vardır; onları kullanabilmeleri için yasal 
düzenlemeye ihtiyaç vardır. Sayın Başbakanın kendileriyle görüşerek, 
bu durumu onlarla müzakere ederek, onların düşüncelerini ve 
değerlendirmelerini de alarak soruna, uzlaşma içinde bir çözüm bulması 
mümkünken, bu randevuyu vermemek suretiyle memurların sokağa 
dökülmesine -bizce- neden olmuştur. (CHP sıralarından alkışlar)
MURAT BAŞESGİOĞLU (Kastamonu) – Yapmayın Sayın Topuz, 
yapmayın; 5 bin kişi mi...
ALİ TOPUZ (Devamla) – Kamu yöneticilerinin, sadece kamu 
yöneticilerinin değil, Türkiye’de yaşayan herkesin, demokratik kurallar 
içinde Anayasadan kaynaklanan haklarını talep etmelerine karşı direnç 
göstermek, demokrasiye inanmış insanlara yakışmayan bir tutumdur. 
Biz, Türkiye Büyük Millet Meclisi olarak, demokratikleşmeye karar 
vermiş ve bütün mevzuatımızı bu çerçevede gözden geçirmeye 
başlamış, cumhuriyet tarihinde ilk defa Türkiye Büyük Millet Meclisi 
kararıyla demokratikleşme yolunda Anayasayı değiştirebilmiş bir 
Meclisin üyeleri olarak, karşımıza çıkan bu taleplere karşı duyarsız 
olamayız, olmamalıyız; onlarla müzakere ederek, onları ikna ederek, 
onlardan bazı gerçekleri öğrenerek sorunlara çözüm bulmalıyız. Aksi 
takdirde, ortaya çıkacak olaylardan, hepimiz üstümüze düşen 
sorumluluğu almak durumuyla karşı karşıya kalırız.
Sayın Başkan, sayın milletvekilleri; şimdi de, Denizcilik Müşteşarlığı 
bütçesine ve denizcilik sorunlarımıza kısaca değinmek istiyorum.
Denizcilik Müsteşarlığı, en genç devlet kurumlarımızdan birisidir; bu 
sene, üçüncü yıl bütçesini görüşmekteyiz. Üç tarafı denizlerle çevrili 
ülkemizde, denizciliğin, yeterli sayılabilecek ilgiye muhatap olduğu 
söylenemez. Denizcilik sektörümüzün örgütlenmiş kesimi uzun süren bir 
mücadele sonunda Denizcilik Bakanlığı kurulmasını henüz 
sağlayamamış olmakla beraber, Denizcilik Müsteşarlığının 
kurulabilmiş olması, bu yolda atılmış çok önemli bir adım olarak 
değerlendirilebilir.
Denizcilik Müsteşarlığı bütçesi, işlevlerini yerine getirme konusunda 
çok yetersiz kalmaktadır. Bu durumu, kurumun, kuruluş aşamasını 
henüz aşamamış olmasına bağlayabiliriz. Aslında, 1996 malî yılı 
bütçesi, hiçbir alanda bütçe olanaklarını yeterli sayılabilecek düzeyde 
oluşturamamıştır. Bu nedenle, bütçenin rakamları üzerinde durmanın 
çok fazla yararı yoktur. 
Denizcilik sektörü uluslararası öneme sahip ve çeşitli yönleriyle 
yararlanılabilecek büyük bir potansiyel taşımaktadır. Deniz ticaretinin 
geliştirilmesi, deniz ticaret filosunun ve gemi sanayiinin teşvik edici 
önlemlerle desteklenmesi, denizlerde can ve mal güvenliğinin 
sağlanması, bu müsteşarlığının başlıca görevleri arasındadır. 
Denizlerdeki can ve mal güvenliğinin sağlanması, her yerde ve her 
koşulda önemli bir konudur; ancak, ülkemiz için bu konu özel bir önem 
taşımaktadır. 
İstanbul ve Çanakkale Boğazları, gerek ülkemiz açısından gerekse 
denizciliğimiz açısından özel bir önem taşımaktadır. 1 Temmuz 1994 
tarihinde yürürlük kazanmış bulunan Boğazlar Tüzüğü, boğazların ve 
çevresinin güvenliğiyle ilgili elimizdeki en önemli dayanaktır. Montrö 
Antlaşmasının özüne uygun olarak hazırlanmış bulunan ve Türkiye 
Cumhuriyeti Devletinin bir iç hukuk düzenlemesi olan Boğazlar Tüzüğü, 
bilindiği gibi, Birleşmiş Milletler Örgütü tarafından uygun bulunmuştur. 
Bu konuda, komşularımız Yunanistan ve Rusya’dan gelen ve 
gelebilecek olumsuz tavırlara karşı, sonuna kadar direnilmelidir.
BAŞKAN – Sayın Topuz, son 2 dakikanız...
ALİ TOPUZ (Devamla) – Öyle mi efendim?..
BAŞKAN – Evet efendim.
2 dakika süre verirseniz tamamlayacağım efendim.
NİHAT MATKAP (Hatay) – Sayın Başkan, süre 20 dakika, 2 artı 2, 4 
dakika vermeniz gerekir.
ALİ TOPUZ (Devamla) – Boğazlardan geçişleri düzenli bir biçimde 
yürütebilmek ve boğazlarla birlikte, boğaz çevresini de her türlü tehlikeye 
karşı koruyabilmek amacıyla, boğazlarda tesis edilmesi gereken teknik 
donanımın hızla bitirilmesi sağlanmalıdır.
Sayın Başkan, sayın milletvekilleri; kıyı ve açık deniz balıkçılığı ile 
balıkçılarımızın, biriken ve yoğunlaşan sorunları vardır. İlgililerin bu 
konuya eğilmeleri gerekir. Denizlerimiz önemli bir varlığımızdır. 
Denizcilik sektörümüz büyük bir potansiyel taşımaktadır. Bugüne kadar 
denizcilik sektörünü ihmal etmiş bulunuyoruz. Artık, yüzümüzü, biraz 
da denizlere çevirmeliyiz.
Son olarak da Köy Hizmetleri Genel Müdürlüğü bütçesiyle, kırsal alan 
sorunlarına değinmek istiyorum. Köy Hizmetleri Genel Müdürlüğü 
bilindiği gibi, kırsal alandaki köy yerleşim birimlerine ve tarım 
alanlarına devletçe götürülen altyapı hizmetlerini üreten bir kuruluştur. 
Kırsal alana hizmet veren devlet kurumları son onbeş yıl içinde sık sık 
yapı değişikliğine uğramış, bölünmüş, parçalanmış, sonra yeniden 
birleştirilmiş ve böylece, bu alandaki bilgi ve deney birikimi zaafa 
uğratılarak kırsal alana dönük hizmetlerin etkinliği azaltılmıştır. Bu 
durum, bu kurumlarda büyük özveriyle yıllardır hizmet vermekte olan 
kadrolarımızı, moral açıdan olduğu kadar, meslekî heyecanlar 
açısından da olumsuz biçimde etkilemiştir. Ayrıca, bu yapı 
değişiklikleri sırasında, örneğin, Toprak-Su gibi ...
(Mikrofon otomatik cihaz tarafından kapatıldı)
BAŞKAN – Sayın Topuz, 1 dakikalığına mikrofonu açıyorum, yeniden 
açamayacağım, mikrofon kesilirse üzüleceğim.
ALİ TOPUZ (Devamla) – 2 dakika değil mi efendim?..
BAŞKAN – 1 dakika efendim.
ALİ TOPUZ (Devamla) – Peki efendim.
NİHAT MATKAP (Hatay) – Sayın Başkan, 1 artı 1 ...
YAHYA ŞİMŞEK (Bursa) – Sayın Başkan, iki kişi konuştuğu zaman 2 
dakika daha kullanılıyor.
BAŞKAN – Süreyi geçiriyorsunuz efendim.
Buyurun Sayın Topuz.
ALİ TOPUZ (Devmla) – ... örgütlenme düzeyi, bilgi ve deney birikimi 
çok yükseklere erişmiş bulunan bir kurumun ortadan kaldırılması, yeri 
doldurulamaz bir boşluk doğurmuştur.
Sayın milletvekilleri, kırsal alanın sorunları yeni baştan gözden 
geçirilmelidir. Kırsal alan bir bütün olarak değerlendirilmelidir. Kırsal 
alandaki yerleşim birimlerine yol, su, elektrik götürmek ya da tarımsal 
altyapı anlamında birtakım hizmetler vermek, kırsal alanı 
kalkındırmaya yetmez. Çağımızda, tarım sanayileşmektedir, kırsal 
alanlar kentleşmektedir. Bizim, herkesten önce, kırsal alanımızda 
kademeli bir yerleşme düzenini oluşturabilmek için, planlı, tarımı daha 
verimli...
(Mikrofon otomatik cihaz tarafından kapatıldı) 
BAŞKAN – Sayın Topuz...
ALİ TOPUZ (Devamla) – Tamam mı?
BAŞKAN – Tamam. 
ALİ TOPUZ (Devamla) – Peki, teşekkür ederim.
BAŞKAN – Teşekkür ediyorum Sayın Topuz. 
Şimdi, şahısları adına, lehinde, Sayın Veysel Candan.
Sayın Candan, süreniz 10 dakikadır. (RP sıralarından alkışlar)
VEYSEL CANDAN (Konya) – Sayın Başkan, değerli milletvekilleri; 
1996 Yılı Köy Hizmetleri bütçesi üzerinde kişisel görüşlerimi 
açıklamak üzere söz almış bulunuyorum. Bu vesileyle televizyondan 
bizi izleyen vatandaşlarımıza ve siz değerli milletvekillerimize saygılar 
sunuyorum.
Ben, konuşmama başlamadan önce bir tespiti yapmak istiyorum. Buraya 
gerek iktidar gerekse muhalefet adına çıkan milletvekilleri, hep acı 
tabloyu ortaya koydular. ANAP ve DYP’nin sözcüleri, hatta CHP’nin 
sözcüleri, sanki bu memlekette yedi sekiz yıl iktidarda bulunmamışlar 
gibi, köy yollarının bozukluğundan, içme sularının hayvan sırtında 
getirildiğinden bahsettiler; hatta, daha ileri gittiler, işte, “tarım ülkesi 
oluğumuz halde buğday, şeker ve et ithal ediyoruz” dediler. 
Zannediyorum, bu, siyaset anlayışının enteresan bir gelişmesi. 
Ekrandan bizi izleyen vatandaşlarımız, “kim bu memleketi bu hale 
getirdi” veya “bu işin sorumlusu kim”; zannediyorum, bunu anlamakta 
güçlük çekecekler.
Dünkü oturumda da, buna benzer olaylar cereyan etti. Ben, burada, 
özellikle konularla ilgili olduğu için, konuşmam içerisinde 
bahsedeceğim. Sayın Başbakan, dün, burada, çıktı, enteresan bir 
açıklama yaptı; “bu bütçe benim bütçem değil, içime sindiremiyorum, 
her ne kadar bu rakamlar böyleyse de -işte, 1,4 katrilyon borç- bu bizim 
için bir borç değildir” dedi ve esas tehlikeli olanın  artış trendi, faiz 
oranlarının yüksek oluşu, enflasyon artı yüzde 60 gibi bir faiz ve üç ay 
gibi kısa vadeler olduğunu bize gösterdi. Sayın Erbakan, memurların, 
işçilerin, tarım ve hayvansal politikaların uygulanması için gereken 32 
milyar dolarlık ihtiyacı ifade ettiği zaman, Sayın Başbakanın, “bu 
paralar elimizde olur da rant gelirlerine gitmezse, ancak memurlara maaş 
verebiliriz” tarzındaki ifadesi de, çok değişik. Eğer bilerek yaptıysa, 
büyük bir talihsizlik; bilmeyerek yaptıysa, o daha büyük talihsizlik. 
Başbakanlık koltuğunu işgal eden insanların, enteresan açıklamaları 
“rant gelirlerine giden bu paralar elimizde olmuş olsaydı, 
memurlarımıza istediğimiz rakamı doğru dürüst verebilirdik; çiftçimize, 
memurumuza, bunları doğru dürüst verebilirdik” anlamındaydı.
Şimdi, Sayın Yılmaz’ın bu açıklamalarıyla, bu bütçeyi aslında bir 
bütçe olarak kabul etmek de mümkün değil; bir borç ödeme, maaşları 
ödeme belgesi olarak tarif etmek daha uygun olur kanaatindeyim. (RP 
sıralarından alkışlar)
Şimdi, aslında, ben, konuşmamda, rakamlardan ziyade temel prensipler 
üzerinde durmak istiyorum. 
Enteresan bir tablo da, SHP ve CHP’lilerin, burada sergiledikleri tablo. 
Şimdi, hükümet, sekiz yıl içerisinde -1983’den 1991’e- köy yollarını 
yapamamış, içmesuyunu ciddî şekilde getirememiş -biraz sonra 
rakamlar vereceğim- böyle olmasına rağmen, 1991-1994 döneminde de 
CHP hükümete ortak olmuş; köylülerin yolunu, suyunu istediğimiz 
şekilde getirememiş. Buraya çıkan arkadaşlar da, hâlâ, Hükümetin bu 
yanlış politikasına destek verme gibi bir yanlışın içerisindeler. Aynı 
yanlışı, bir hafta önce, ilaç fiyatlarıyla ilgili olarak yapılan bir oylamada 
da gösterdiler. İlaç fiyatlarında -mesleğim eczacılık olduğu için çok iyi 
biliyorum- ciddî bir yanlış fiyatlandırma politikası var ve bu fiyatların 
çoğunu devlet ödüyor ve bir kısmını da çok fakir insanlar ödüyor; öyle 
olmasına rağmen, burada, geldiler, fakirin kullandığı, almakta güçlük 
çektiği ilaç fiyatlarının lehinde oy kullandılar. Zannediyorum ki,  
köylülerimiz, vatandaşlarımız ekrandan, bunu çok daha iyi, dikkatle 
takip ediyorlar. Şimdi, bu paralar rantiyecinin eline gitmeseydi, 
zannediyorum ki, köylerin içmesuyuna gidecekti, yoluna gidecekti. 
Biraz önce, SHP sözcüsü ve ANAP sözcüsü arkadaşlarımız, hayvan 
sırtlarında...
ALİ RIZA BODUR (İzmir) – CHP... CHP...
VEYSEL CANDAN (Devamla) – CHP sözcüsü, CHP...
ALİ RIZA BODUR (İzmir) – Cumhuriyet Halk Partisi...
ZEKİ ÇAKIROĞLU (Muğla) – Sayın Başkan...
VEYSEL CANDAN (Devamla) – CHP... Bakın, şimdi... Müsaade 
buyurun... Müsaade buyurun... 
Şimdi, geldi, burada, diyor ki “efendim, bu hayvan sırtlarında 
götürülüyor...” Peki, rant gelirleri söz konusu olduğu zaman, bütçedeki 
bu fazla ödemeler birilerinin cebine gittiği zaman, yolsuzluk dosyaları 
buraya geldiği zaman, neden bütün partiler bir olup da, illâ Refah 
Partisinin dediğine karşı çıkmak gibi bir yanlışın içerisinde oluyor?! 
Birisi varsa, birisi yanlış yaptıysa, bunu yapan hangi partili olursa 
olsun... 
Sayın Başbakan, burada açıklama getirdi; diyor ki “efendim, hükümeti 
yıkmak gayesiyle olursa, mesele değişir.” Peki, siz, her birine böyle bir 
şart koyarsanız, bunu getirdiniz, bu da hükümeti yıkma gayesine 
matuftur; bunu getirdiniz, bu da ona matuftur... Başbakan ne diyor: 
“Çamurun üzerinde oturmam.” Yılbaşına kadar o oturacak, başka çaresi 
yok. Eğer, temiz bir mermerin üzerinde, taşın üzerinde oturmak 
istiyorsa, 7 Mayısta TOFAŞ dosyası gelecek ve kendisinin daha önce 
yolsuzlukla itham ettiği dosyalar incelenecek... Biz, burada, kimsenin zan 
altında bırakılmasını istemiyoruz; varsa bir iddia açıklanır, o 
arkadaşımız da temize çıkar.
Muhterem arkadaşlar, Köy Hizmetleri, 77 bin yerleşim birimine hizmet 
vermektedir. Yılda 25 bin proje gelmekte; bunlardan, ancak 9-10 bin 
civarında  proje programa alınabilmektedir. 
Köy Hizmetleri, ulaştırma, içmesuları, iskân hizmetleri, çevre teknoloji 
hizmetleri, tarım ve konut gibi yedi ana dalda hizmet vermektedir. 
Hizmetin hitap ettiği kesim, nüfusun yüzde 42’si, yani 25 milyon, köy ve 
köylülerimizdir.
Göçü önlemenin tek yolu, mahrumiyet bölgesi haline gelen köylerimize 
hizmet götürmektir. Şu anda, bütçe 40 trilyon; 7,9 trilyon komisyonda 
artırımıyla 47,9 trilyon. Baktığımız zaman, bunun 27 trilyonu cari 
harcamalardır; ancak, 20 trilyon civarında olan bir rakamın yatırıma 
ayrılması söz konusudur. 
Bu köylülerin, yolları, içmesuları, yerleşim düzenleme hizmetleri, sosyal 
ve ekonomik tesis yapımı, yerleri kamulaştırılan insanların iskânı, köy 
içi altyapıları, göçebe ve gezginci nüfus iskânı, çevre ve teknolojik 
araştırma, toprak ve su kaynaklarının etüdü, tarla içi geliştirme 
hizmetleri, drenaj ve toprak ıslahı, havza ıslahı, gölet çalışmaları gibi 
çok geniş kapsamlı bir hizmet sahası içerisinde, bu kadar parayla hizmet 
yapmanın çok zor olduğunu, bu bütçe rakamlarının Köy Hizmetlerinde 
görev yapacak bürokrat arkadaşlarımızı ne denli üzdüğünü hepimiz 
yakından biliyoruz.
Yine, 1995 yılı bütçesi içerisinde, kendi evini yapacaklar için 14 milyar, 
kamulaştırmalar için 175 milyar, köylerin altyapıları için 18 milyar -34 
bin köy için ayrılan para 18 milyar- göçebelerin iskânı için 157 milyar, 
drenaj ve toprak ıslahı için de, 14 milyar ödenek... 
BAŞKAN – Sayın Candan, 2 dakika süreniz kaldı. 
VEYSEL CANDAN (Devamla) – Tamamlayacağım.
Bunların daha küçük ve komik rakamlar olduğunu, hepimiz, yakından 
biliyoruz. 
Şimdi, Köy Hizmetleri Genel Müdürlüğümüzün en büyük sıkıntısı, 
kanaatimizce, 1995 yılı itibariyle, 45 bin geçici işçinin durumudur. 
Bunlar, yılda 4-7 ay çalışmaktadır. Her biri asgarî 8-10 ay çalışmıştır; 
yani, artık, Köy Hizmetleri, bu işçilerin ekmek kapısı olmuştur. Belli 
bir yaştan sonra, bu insanların, iş bulmaları mümkün değildir. 
DYP-CHP Koalisyonu döneminde, özellikle, işçiden, fakirden yana 
olduğunu iddia eden Hükümet döneminde, 2 500 memur kadrosu, 10 bin 
işçi kadrosu tahsis edilip, imtihan açılma noktasında, Başbakanlıkça 
durdurulmuştur. 
Şimdi, burada, 45 bin işçi adına, şunu, Hükümet yetkililerinden 
öğrenmek istiyoruz: Bu işçilerin sosyal hakları ve tazminatları ne 
olacak? Bu 45 bin işçimizden, asgarî -Köy Hizmetleri Genel Müdürlüğü 
yetkililerinin bildirdiğine göre, 20 bini ihtiyaçtır şu anda- 20 bini için 
kadro tahsis edilecek midir; iş akitleri feshedilenlerin sosyal hakları ve 
tazminatları ne olacaktır? Bu insanlar, günlük kazançlarıyla, günlük 
geçinen fakir insanlardır ve burada çıkacak bütçe tasarısını dört gözle 
beklemektedirler, mutlaka, kısa zamanda, işçilerimizin sorunlarının 
çözülmesi gerekmektedir. 
Bir taraftan özelleştirme derken, aynı bütçe içerisinde, 40 milyarın da 
lojmanlar için ayrıldığını görüyoruz. Süratle, bu lojmanların, inşaat 
halinde, çalışan insanlara satılması, belirli fiyatlarla satılması 40 milyar 
artı yarım kalan lojmanların da...
(Mikrofon otomatik cihaz tarafından kapatıldı)
BAŞKAN – Sayın Candan, 1 dakika içinde tamamlayınız lütfen. 
VEYSEL CANDAN (Devamla) – Netice olarak, özetle söylemek 
gerekirse, Türkiye’de, gelir dağılımında ve toplanan vergilerin insanlara 
götürülme şeklinde çok büyük bir çarpıklık var. 
Ben, buradan, içme suyu olmayan köylülere, yolu olmayan köylülere 
sesleniyorum. Siz, su bulamazsanız, bozuk su bulamazsanız, daha 
bozuğunu bulamazsanız, su içmeyin; milletvekilleri olarak, biz,bol bol 
tatlı su içiyoruz; imkânlarımız da buna müsaittir. 
Milletvekili arkadaşlarım, yarın köylere gidecekler, bölgelerini 
gezecekler; burada konuştuklarımız -köy yolları ve köy içmesuları- 
onlara ayırdığımız,şu cüzî rakamlarla,  en az, kırk yılda 
tamamlanabilir. Böyle, gülünç bir programla, milletin ve köylünün 
karşısına çıkmanın uygun olmayacağı kanaatindeyim. 
Bu duygu ve düşüncelerle, Köy Hizmetleri bütçemizin, memleketimize...
(Mikrofon otomatik cihaz tarafından kapatıldı)
VEYSEL CANDAN (Devamla) – ...hazırlayan arkadaşlarımıza ve 
milletimize hayırlı olmasını diliyorum. 
Teşekkür ederim. (RP sıralarından alkışlar) 
BAŞKAN – Teşekkür ederim Sayın Candan. 
Sayın Bakan, söz talebiniz var; buyurun efendim. 
DEVLET BAKANI İBRAHİM YAŞAR DEDELEK (Eskişehir) – 
Sayın Başkan, değerli miletvekilleri; 1996 malî yılı bütçesinin bu 
bölümündeki konuşmamda, sizlere, Bakanlığıma bağlı Köy Hizmetleri 
Genel Müdürlüğünün görevlerini, genel durumunu ve 1995 yılı 
çalışmalarını özetle dile getirdikten sonra, 1996 yılı bütçesi üzerindeki 
görüşlerimi arz edeceğim. 
Köy Hizmetleri Genel Müdürlüğü, 1984 yılında, Yol-Su-Elektrik, 
Toprak-Su ve Toprak-İskân Genel Müdürlüklerinin birleşmesi sonucu 
kurulmuştur. 
Genel Müdürlük, kırsal alana, ulaştırma sektörüyle, köy yolu 
hizmetlerini; diğer kamu hizmetleri sektörüyle, köy içmesuyu yapımı, 
kırsal alan planlaması, çevre ve teknolojik araştırmalar hizmetlerini; 
tarım sektörüyle, sulama, drenaj, tarla içi geliştirme ve toprak muhafaza 
çalışmaları hizmetlerini götürmekte; konut sektörüyle de, kalkınmada 
öncelikli yöreler başta olmak üzere, çalışanların sosyal durumlarını 
iyileştirmek üzere lojman yapımına devam etmektedir. 
Görüleceği gibi, Genel Müdürlük, kırsal alana, yedi önemli sektörde 
hizmet vermektedir. Bugün, bu kadar geniş sahaya, bu kadar değişik ve 
önemli sektörde hizmet götüren bir başka kuruluş yoktur; bu da, kırsal 
alana götürülen hizmetlere verilen önemin bir göstergesidir.
Köyün ve köylümüzün sosyal, kültürel ve ekonomik yönlerden 
kalkındırılması, köylümüzün refah düzeyinin yükseltilmesi için yoğun 
bir çalışma temposu içerisinde olan Genel Müdürlük hizmetlerinde, 81 
bin personel ile 23 bin adet iş makinesi görev yapmaktadır. Bugün, 
ülkemizde bulunan 37 251 köyden 32 441’ine köy yolu hizmeti, 34 
749’una da içmesuyu hizmetiyle, gerekli hallerde de tarımsal altyapı 
hizmetleriyle, iskân hizmetleri götürülmektedir. 
Tarımsal ürünlerin zamanında pazarlanması, köylerde yaşayan 
insanımızın sosyal ihtiyaçlarının karşılanması, sağlığın, eğitimin ve 
diğer sektör faaliyetlerinin köye götürülmesi bakımından köy yollarına 
büyük ihtiyaç vardır. Köylerimizde ekonomik ve sosyal bakımdan köy 
yoluna duyulan ihtiyacın yanı sıra, dağ ve orman köyleriyle, tabiî afete 
maruz yerleşim birimlerinde ulaşımın sağlanması özel bir önem arz 
etmektedir. 
Bugün, ülkemizde yolu olmayan köy yoktur. Genel Müdürlük, artık, 
üretim potansiyeli yüksek, köye gelir getirici tarımsal sahalarla, yeni 
ünite tarımı kazanmış birimlerin yollarının yapımının yanı sıra, 
mevcut yolların da standardının yükseltilmesine çalışmakta, tesviyeli 
yollar stabilize kaplanmakta, stabilize yollarsa asfalt yapılmaktadır. 
Genel Müdürlüğe 1995 yılı bütçesiyle 4 bin kilometre yeni yol, 4 bin 
kilometre stabilize kaplamalı yol, 2 470 kilometre asfalt kaplamalı yol 
ve 4 500 kilometre yol onarımı için 3 trilyon 963 milyar liralık ödenek 
tahsis edilmiştir. Aynı yıl içerisinde sağlanan ek imkânlar ve özel idare 
katkılarıyla, yıl sonu itibariyle, 5 004 kilometre yeni köy yolu, 9 800 
kilometre stabilize kaplama, 9 963 kilometre asfalt kaplama, 6 625 
kilometre yol onarımı yapılmıştır. Bunlara ilave olarak, geride 
bıraktığımız kış sezonunda 22 986 köyde 22 525 kilometre kar 
mücadelesi çalışması yapılmıştır. 
Yapılan bu çalışmalar sonucu, 1.1.1996 tarihi itibariyle, ülkemizde 
mevcut 320 bin kilometrelik yol ağının 36 bin kilometresi asfalt 
kaplamalı yol, 157 bin kilometresi stabilize kaplamalı yol, 74 bin 
kilometresi tesviyeli yol haline getirilmiş olup, 53 bin kilometrelik yol 
ise ham yol hüviyetindedir.
Değerli arkadaşlar, değerli milletvekilleri; 1996 yılında ise, bütçeden 
sağlanan 7 trilyon 610 milyar liralık ödenekle, 4 bin kilometre yeni yol, 7 
bin kilometre stabilize kaplamalı yol, 4 bin kilometre asfalt yol ile 8 bin 
kilometre yol onarımı yapımı planlanmıştır. Yıl içerisinde alınacak 
önlemlerle ve yaratılacak imkânlarla, 1995 yılı seviyesinin üstüne 
çıkılabilecektir.
Köy içmesularıyla ilgili bilgi vermek istiyorum :
Köy Hizmetleri Genel Müdürlğü, köy, mahalle, oba, mezra, kom gibi 
yerleşim ünitelerine ve 178 sayılı Kanunla da, askerî garnizonlara 
içmesuyu götürmek ve çevre sağlığıyla ilgili düzenlemeleri yapmakla 
görevli kılınmıştır. Genel Müdürlüğümüz, 34 749 adedi köy ve 41 738 
adedi bağlısı olmak üzere, toplam 76 487 yerleşim ünitesine içmesuyu 
götürmek durumundadır. Kırsal alanda yaşayan insanlarımıza, zaman 
geçirmeden hizmet götürmek için, yoğun çaba harcanmaktadır; ancak, 
coğrafî konum itibariyle, geriye, yapılması çok zor olan işlerin kalmış 
olması, yeterli miktarda yerüstü su kaynaklarının bulunmayışı, 
hizmetleri olumsuz yönde etkilemektedir. 
Bu sorunun, bir an önce çözüme kavuşturulması için, yeraltı su 
kaynaklarından yararlanmak üzere, sondaj çalışmalarına ağırlık 
verilmiştir. 1992 yılında, yapım kapasitesi yüksek 14 adet sondaj 
makinesi alınarak, Köy Hizmetleri Genel Müdürlüğünün hizmetine 
sunulmuştur.
Diğer yandan, içmesuyu yapım hizmetlerini hızlandırmak üzere, 
birkısım finansmanı dış kredilerden sağlanan kırsal kesime içmesuyu 
temin projesi uygulamaya konulmuştur. 
Doğu ve Güneydoğu Anadolu illeri grubu, Kuzey ve Batı Anadolu illeri 
grubu, Orta ve Güney Anadolu illeri grubu ve Şanlıurfa Ziyaret-Havi 
grubundan oluşan projeyle, beş yılda 7 880 üniteye daha içmesuyu 
götürülmüş olacaktır. 1997 yılında bitmesi planlanan proje, bugün 
itibariyle, yüzde 70 oranında gerçekleştirilmiştir. Bütün bu hizmetler 
için, 1995 yılı bütçesinde, 2 382 üniteye içmesuyu götürülmek üzere, 1 
trilyon 345 milyar liralık ödenek ayrılmıştır.
Genel Müdürlük, yıl içerisinde, köylü-devlet işbirliğine önem vererek, 
bilhassa limit uygulamalarını artırarak, 9 852 üniteye içmesuyu 
götürmüştür. 1.1.1996 tarihi itibariyle, mevcut 76 487 üniteden 50 265 
adedine sağlıklı ve yeterli   içmesuyu   götürülmüştür. 11 226 ünitenin 
suyu yetersiz vaziyettedir, 14 996 ünitenin ise sağlıklı ve yeterli 
içmesuyu yoktur.
1996 yılı bütçesiyle, içmesuyu ünitesi yapımlarına 2 trilyon 410 milyar 
liralık ödenek tahsis edilmiştir. 1996 yılında da köylü-devlet işbirliğine 
önem verilerek, limit içmesuyu ünitesi yapımı uygulamalarıyla, 10 bin 
civarındaki ünitenin ihtiyaç duyacağı bakım, onarım ve iyileştirme 
çalışmaları yapılacak, sağlıklı suyu olmayan ünitelere yeni içmesuyu 
götürülecektir.
Devlet eliyle yapılan kamulaştırmalar sonucu yerlerini kaybeden hak 
sahibi aileler ile dış ülkelerden göç yoluyla yurdumuza gelen 
soydaşlarımızın, ülkemizde göçebe olarak yaşayan insanlarımızın, 
yeni yerleşim birimlerinde iskân edilerek üretken bir toplum haline 
getirilmeleri; kendi evini yapmak isteyenlere verilen kredilerle konut 
yapımı ve köyde sosyal, kültürel, ekonomik yönden kalkınmanın 
sağlanması için sosyal ve ekonomik tesis yapımı hizmetleri de 
sürdürülmektedir.
Son yıllarda, Bulgaristan’dan, Yugoslavya’dan ve Türk 
cumhuriyetlerinden yurdumuza göçmen olarak gelen soydaş ailelerin, 
1992-1995 yılları arasında, iskân edilmelerinin sağlanması için gerekli 
önlemler alınmış olup, bu sahadaki çalışmalara devam edilmektedir. 
Bulgaristan’dan yurdumuza gelen ailelerden 150’si Gökçeada’da iskân 
edilecektir; bu ailelerin iskân işlemleri devam etmektedir. Diğer yandan, 
1992 yılında Bosna-Hersek’ten yurdumuza gelen 2 bin kişi ile Ahıska 
Türklerinden 150 ailenin iskânı çalışmaları tamamlanmıştır. Bu 
ailelerin öncelikle geçici iskân masrafları ve karşılıksız iskân 
yardımları, Genel Müdürlüğümüzce karşılanmaktadır. 1995 yılında 
bütçeden sağlanan 370 milyar liralık ödenekle 150 ailenin iskânı 
sağlanmış, 111 aileye kredi vermek suretiyle konut yapılmış, 301 adet 
sosyal ve ekonomik tesis ile 362 adet kanalizasyon yapılarak hizmete 
açılmıştır.
Ülkemizde bugüne kadar yapılan hizmetlere baktığımızda, 1.1.1996 
tarihi itibariyle, 7 907 ailenin iskânı sağlanmış, 9 bin aileye konut 
yapılmış, 8 701 adet sosyal ve ekonomik tesis hizmete açılmış, 1 183 
adet kanalizasyon bitirilmiştir. 1996 yılı bütçesiyle sağlanan 1 trilyon 
288 milyar liralık ödenekle bu hizmetlere devam edilecektir.
(Mikrofon otomatik cihaz tarafından kapatıldı) 
BAŞKAN – Sayın Bakan, biliyorsunuz bütçe görüşmelerinde hükümete 
ayrılan süre de 20 dakika. Sayın Özdemir’in de konuşma talebi var; 
eğer, siz de sayın siyasî parti grupları gibi lütfeder, 1 dakika içinde 
konuşmanızı tamamlarsanız, Sayın Özdemir’e de eşit süreyi verebilmiş 
olacağız.
Buyurun.
DEVLET BAKANI İBRAHİM YAŞAR DEDELEK (Devamla) – 
Evet.. Pardon efendim.
Değerli arkadaşlar, hakikaten, Köy Hizmetleri Genel Müdürlüğü, Yüce 
Meclisimizin ilgi gösterdiği, tüm milletvekillerimizin desteklediği bir 
genel müdürlük; detaylı bilgi vermek istedim; ama, Başkanı da saygıyla 
karşılıyorum, süremiz az. Ben, değerli arkadaşlarıma, bu, 44 337 geçici 
işçimizin durumlarıyla ilgili bilgi verip, saygılarımı sizlere arz 
edeceğim.
Biliyorsunuz, Köy Hizmetlerinde 44 337 geçici işçimiz vardır. Bu sene, 
bu işçilerimize ayrılmış olan ödeneğimiz, 7 trilyondur ve bunların hepsi 
dört ay süreyle çalıştırılacaktır; üç ayı aştığı için, sosyal hakları 
böylece muhafaza edilecektir. Kademeli olarak başlatıp, süreyi uzun 
tutacağız; ama, her işçimizi dört aylık bir süreyle çalıştıracağız. Tekel 
ve Orman Bakanlığı ile çalışmalarımız sürdürülmekte, bu işçi 
kardeşlerimizi oralara aktarmak suretiyle, inşallah, daha kalıcı bir iş 
düzeni ve sayımızı azaltarak kadro verme imkânını bulacağız.
Hepinize saygılar sunuyorum. (DYP sıralarından alkışlar)
BAŞKAN – Teşekkür ediyorum Sayın Bakan.
Buyurun Sayın Özdemir.
DEVLET BAKANI ALİ TALİP ÖZDEMİR (İstanbul) – Sayın 
Başkan, Yüce Meclisin değerli üyeleri; sayın milletvekillerimizin 
grupları adına yaptıkları konuşmalarda, Hükümetimizi hedef alan, 
Başbakanlık bütçesinin geneli üzerindeki eleştirilerde, bazı noktaları 
vuzuha kavuşturmak için söz almış bulunuyorum. 
Bütçe üzerindeki konuşmalarda ifade edilen ve özellikle, Sayın 
Başbakanla ilgili, sadece -medyada, basında ifade edildiği gibi- kırmızı 
ışıkta duruldu gibi, değişik spekülasyonları, bu kürsüden çok fazla dile 
getirdiğimiz için, bir nebze de olsun bunu açıklama ihtiyacını duydum. 
Değerli milletvekilleri, aslında, Hükümetin bir üyesi olarak, gayretli bir 
çalışmayla alınan kararları, belki kamuoyuna, sizlere gerektiği şekilde 
aktaramadığımız için, sanki bu geçen süre içerisinde, Hükümetin fazla 
fonksiyonel hizmetleri yerine getiremediği imajı doğmaya başlamıştır. 
İşin gerçeği öyle değildir. Mesela, ben, huzurunuzda, çok önemli bir 
kararı, tekrar, altını çizerek ifade etmek istiyorum :
Ülkemizde, yaklaşık 3,5 milyon esnaf ve sanatkârımız vardır. Bunların 
900 bini, götürü usulde defter tutmaya tabi tutulmuştur. Hükümetimiz, 
bundan bir hafta önce, 13 Nisanda Resmî Gazetede de yayımlanarak 
yürürlüğe giren karar neticesinde, bu götürü usuldeki esnaf 
arkadaşlarımızın, sanatkârımızın durumunu düzeltmek amacıyla bir 
indirimde bulunmuştur. Henüz bütçeye yeni başladığımız bu dönemde, 
sıkıntılı bir bütçe yaptığımız bu dönemde, bu fedakârlık, Hükümet 
için, alınmış çok önemli kararlardan bir tanesidir. Öyle ki, bu indirim, 
mücavir alan içerisinde yüzde 70 civarındadır. Özellikle Doğu ve 
Güneydoğu Anadolu’da büyük şehir kapsamında olan bölgelerde, bu 
oran yüzde 50 civarındadır. Yine, İstanbul, Ankara gibi büyük şehir 
merkezlerinde yüzde 40 civarında böyle bir indirime gidilmiştir. 
Bunun dışında, özellikle, enformasyon bakanlığı bünyesinde yapılan 
çalışmaları, da çok kısa, özetle arz etmek istiyorum. Geldiğimiz günden 
itibaren, Bakanlar Kurulundan başlamak üzere, inşallah, yakın sürede, 
yine milletvekillerimize de dağıtılmak üzere, dünyada ve Türkiye’de 
olan haberleri anında izleyebilmek için, bir çağrı sistemini 
gerçekleştirdik. Fevkalade önemli bir fonksiyon. Bu fonksiyonun 
çalışması, Bakanlar Kurulu üyelerine dağıttığımız sistem memnuniyet 
yaratmıştır. İnşallah, Yüce Meclisin değerli üyelerine de bunu 
gerçekleştirdiğimiz zaman, faydasını birlikte yaşamış olacağız. 
Ayrıca, 76 yıl önce kurulmuş olan Anadolu Ajansı, maalesef, şimdiye 
kadar, hâlâ telefonla haber iletişimi içerisindeydi. Arkadaşlarımızla, 
gelir gelmez yaptığımız çalışma içerisinde, uydu aracılığıyla bu 
haberlerin bütün dünyaya yayılması için, TRT ile gerekli işbirliğini 
tamamladık. Sadece 200 bin dolar gibi bir miktarla, bu fonksiyonu yerine 
getirme imkânını sağlamış olduk. İnşallah, önümüzdeki günlerde, bu 
montaj çalışması bittikten sonra, bu hizmetin de gerçekleşmiş olduğunu 
göreceğiz. 
Değerli milletvekilleri, aslında, bu Meclisin içerisinde bulunan, görev 
yapan hükümetler dahil olmak üzere, herkes, bu ülkeye bir şeyler yapma 
çabasında, bir gayret içerisinde. Hiç kimsenin, bulunduğu hükümette, 
bulunduğu bu Yüce Mecliste ülkesinin aleyhine bir şey yapması 
mümkün değil; ama, tabiî ki, eksikliklerimiz vardır. Bunları da ifade 
ederken, eğer yapıcı bir yöntemle, bunları proje bazında dile getirmiş 
olursak, fevkalade güzel olacağı kanaatini taşımaktayım. 
Denizcilik konusunda, şu anda, Başbakanlığa bağlı olduğu için, ben, 
yine, Devlet Bakanı olarak, ona da kısaca değinmek istiyorum. 
Denizcilik, bizim ülkemiz için fevkalade önemlidir. Üç tarafı denizlerle 
çevrili olan Türkiye Cumhuriyeti Devletinin bu konuda ciddî atılımlar 
yapması gerekmektedir. 
Aslında, bu on yıllık periyot döneminde, gerçekten, deniz 
taşımacılığında fevkalade önemli gelişmeler olmuştur. Mesela, 1989 
yılında, deniz taşımacılığı 4,5 milyon dead weight tonluk bir 
kapasiteye sahipken, bugün, bu, 11 milyon dead weight tona çıkmıştır; 
bu, fevkalede önemli bir gelişmedir. Bu gelişmeyi de, yine, bizim 
Hükümetimiz döneminde 1989’da çıkardığımız bir liberasyon 
yasasıyla gerçekleştirmiş bulunuyoruz. 
Bunun dışında, yeni atanan Denizcilik Müsteşarımız bu konuda 
fevkalade deneyimli bir devlet adamı, ilim adamıdır. Kendisini çok 
yakinen tanıdığım için ifade etmek istiyorum. Hakikaten, başladığı 
projeler bizleri fevkalade mütehassis etmektedir. İnanıyorum ki, 
denizcilik noktasında çok önemli gelişmeler yaşayacağız.
Bir de, aslında, Refah Partisi temsilcisi milletvekili arkadaşımın 
söylediği bir gerçeği buradan çelişki olarak arz etmek istiyorum. Tabiî ki, 
bu bütçe daha önce hazırlanmıştı. Bunu söylemek kadar tabiî bir şey 
yok; ama, şimdi, bu kadar hızlı, bu kadar fonksiyonel bir yapıyla, bu 
bütçeyi, memurların maaş alabilmesi için yetiştirmeye çalışıyoruz. 
Bundan da daha tabiî bir olay yok; ama, şunu da düşünüyorum 
oturduğum yerde: Acaba, Doğru Yol Partisiyle Refah Partisi bu 
koalisyonu gerçekleştirmiş olsaydı, başka bir formülle mi bu bütçeyi 
bugüne yetiştirmek imkânı vardı; tabiî ki değil; çünkü, Refah Partisinin 
değerli üyesinin de imzası neticesinde, onun katılımıyla da alınan 
Başkanlık Divanı kararıyla, bu bütçenin Yüce Mecliste altı günde 
görüşülmesi mümkün olacaktır. Onun için, ben, mutlaka... 
Biz, beşeriz; amacımız da insanlara hizmet etmek. Yaratılmışların en 
mükemmeli insan; ona hizmet etmenin ibadet olduğunu gönlümüzde hep 
hissediyoruz; ama, bunu yaparken mutlaka hatalarımız olacaktır. Bu 
hataların telafisi için de, Meclisin değerli üyeleri, diğer partilerin değerli 
üyeleriyle beraber, çok objektif bir çalışma içerisinde olmanın gayreti 
içerisindeyiz.
Denizcilik sektörünün gelişiminde, arkadaşlarımın bahsettiği gibi, deniz 
trafiğinin de fevkalade önemi vardır. Ben Moskova’dan yeni döndüm. 
Orada da birtakım gerekçeleri ortaya koydular; ama, aldığımız kararlar 
bizim için doğrudur. Deniz trafiğinde eksiğimiz... Özellikle Marmara 
Bölgesinde, bir radarla kompütürize bir sistemin mutlaka, trafiğin 
düzenlenmesinde acilen devreye sokulmasında büyük fayda vardır.
Hepimizin bildiği bir gerçek var: Karadenizden saniyede 20 milyon 
metreküp su, Boğaz vasıtasıyla Marmara Denizine akmaktadır. Aynı 
oranda aşağıdaki akıntı vasıtasıyla da 10 milyon metreküp su, tekrar 
Karadenize gitmektedir. Dolayısıyla Boğazlar ve Marmara Denizinde 
meydana gelecek kazalar, aynı zamanda Karadenizi de çok yakından 
ilgilendirmektedir. Ben bunu, Rusya Federasyonundaki ilişkilerimizde, 
çok açık bir şekilde anlattım. Dedim ki, bu aldığımız kararlar, yapılan 
çalışmalar aynı zamanda Rusya Federasyonunu ve Karadenizi koruma 
anlamına da gelmektedir; çünkü, yapılan ölçümlerde, Karadenizde 
ötrifikasyon başlamıştır. Bu fevkalade kötü bir neticedir.
BAŞKAN – Sayın Bakan, 1 dakikanız kaldı.
DEVLET BAKANI ALİ TALİP ÖZDEMİR (Devamla) – Bu 
ötrifikasyon neticesinde, Karadenizde de balık türleri azalmıştır, 
Marmarada da hakeza böyle devam etmektedir. Bunun için ekolojik 
dengenin denizlerimizde korunması ve bir güzel il olan İstanbulumuzun 
muhafaza edilebilmesi için, bu radar sisteminin bir an önce devreye 
sokulması ve acilen deniz itfaiyesinin de tekrar güçlendirilmesi ve 
sisteme adapte edilmesinde büyük fayda mülahaza etmekteyim.
Sayın Başkan, değerli milletvekilleri; beni sabırla dinlediğiniz için 
hepinize çok teşekkür ediyorum. Bu bütçenin, memleketimize, 
milletimize hayırlara vesile olmasını Cenabı Allah’tan niyaz ediyor, 
hepinize saygılar sunuyorum. (ANAP sıralarından alkışlar)
İBRAHİM ERTAN YÜLEK (Adana) – Sayın Başkan...
BAŞKAN – Buyurun Sayın Yülek.
İBRAHİM ERTAN YÜLEK (Adana) – Sayın Bakanımız, bunun, 
Danışma Kurulu kararı olarak getirildiğini söyledi; halbuki, bilindiği 
gibi, Refah Partisinin imzası yoktur; sadece, ANAP, DYP ve DSP’nin 
imzalarıyla gelmiştir. Zabıtlara girmesi bakımından arz ediyorum.
Teşekkür ederim.
BAŞKAN – Zabıtlara girdi efendim; sağ olun.
Şahsı adına, aleyhte, Sayın İsmail İlhan Sungur; buyurun. (RP 
sıralarından alkışlar)
Sayın Sungur, süreniz 10 dakikadır.
İSMAİL İLHAN SUNGUR (Trabzon) – Sayın Başkan, sayın 
milletvekilleri; Köy Hizmetleri Genel Müdürlüğü 1996 malî yılı bütçesi 
üzerinde, şahsî görüşlerimi belirtmek üzere söz almış bulunuyorum; 
Yüce Meclisi ve bu görüşmeleri televizyonları başında izleyen bütün 
vatandaşlarımı saygıyla selamlıyorum.
Köy Hizmetleri Genel Müdürlüğü 1996 yılı bütçesine ilişkin olarak, 
48,4 trilyon liralık bütçeden, yatırımlara ayrılmış ve kabul edilmiş olan 
24,3 trilyon liralık ödenek, gerçekten, çok azdır ve yetersizdir. 
Milletvekili olarak, bizi en çok üzen, dolaştığımız köylerimizin içler 
acısı halidir. Ülkemizde, köy denilince, maalesef, hâlâ, kışın çamurlu, 
yazın tozlu olan delik deşik yollar, bazı bölgelerimizde kar nedeniyle 
aylarca geçit vermeyen yollar, içecek suyu olmayan köyler, fakir veya 
işsiz milyonlarca köylü vatandaşımız aklımıza geliyor. Başta, Doğu 
Karadeniz Bölgemiz olmak üzere, ülkemizin her yanındaki köylü 
kardeşlerimiz, kendilerini ziyaret ettiğimizde, işsizlik, fakirlik ve diğer 
meselelerini bir yana bırakarak “içmesuyumuz getirilsin, yollarımız 
greyderle düzeltilsin ve beton ya da asfalt yapılsın” diyorlar. 
Köylü milletin efendisiyse, bu efendiliğe layık yol, sağlıklı içmesuyu ve 
sulama suyu hizmetlerini bir an önce götürmeye mecburuz; ancak, 
bugüne kadar, maalesef, köylü milletin efendisi olamamıştır. 
Türkiye’de, hâlâ, köylerin yarısında sağlıklı içmesuyu olmadığı için ve 
köylerimiz, artık, insanlarını besleyemediği için, bilhassa 1985 yılından 
itibaren, köylerden göç artarak köy nüfusu azalmış ve 25 milyona 
düşmüştür. Son yirmibeş yıl içerisinde, 20 milyondan fazla insanımız, 
nüfusu 20 binin üzerinde olan yerleşim birimlerine göç etmiştir. 
Plan ve Bütçe Komisyonunda, bu yıl belirtilen rakamlara göre, 
Türkiye’nin köy içmesuları ihtiyacının karşılanması için -Türk Lirası 
son yıllarda pula çevrildiği için, maalesef, dolara çevirip söylüyorum- 
457 milyon dolar, köy yolları için de 8 milyar dolar olmak üzere, toplam 
8,5 milyar dolara ihtiyaç var. Bu miktarı, 1996 malî yılı bütçesindeki 
yatırım miktarına böldüğümüz zaman, yaklaşık olarak elli yıl çıkıyor; 
milletimize, elli yıl daha eziyet çektirmeye hakkınız yok.
Sayın milletvekilleri, devlet kurumları içerisinde, bugüne kadar, 
partizanlığın en çok yapıldığı kurum, maalesef, Köy Hizmetleri Genel 
Müdürlüğüdür. Köy yolları yapımında kullanılan greyderler ve benzeri 
araçlar, cazgır parti ilçe başkanlarının emrinde çalıştırılmaktadır. 
Bunu, 24 Aralık 1995 seçimleri öncesinde, hepimiz çok açık olarak 
gözledik; para vermeden, greyderlere iş yaptırmak mümkün değildi. (RP 
sıralarından alkışlar) Ayrıca, hangi köyün yolunun yaptırılacağı teknik 
heyetlerce değil, bir bakan, bir milletvekili ya da iktidar partisinin ilçe 
başkanı tarafından kararlaştırılmaktadır. Bu kötü uygulamaya son 
verilerek, bu kurumun, mutlaka devletin kurumu haline getirilmesi 
devletimize saygınlık kazandıracaktır. 
Köy hayatının geliştirilmesi ve kalkınmasının sağlanması, altyapı 
hizmetleri için genel bütçeden ayrılan payın artırılmasına bağlıdır; 
ancak, sadece kaynak artışı yapılması yeterli değildir. Buna paralel 
olarak, bu kaynağın yerinde ve verimli kullanılmasını temin için, köy 
yönetiminin geliştirilmesi ve köylere giden hizmetlerin, Ankara ve il 
merkezleri yerine, ilçe merkezlerinden yönetilmesi gerekmektedir. Bunu 
sağlamak için, biz, Refah Partili 158 milletvekili, köylere genel bütçe 
gelirlerinden pay verilmesine dair kanun teklifimizi imzalayarak Meclis 
Başkanlığına verdik. Bu kanun teklifimizde, köylere, genel bütçe vergi 
gelirlerinden yüzde 6 pay ayrılmaktadır. Bu payın yüzde 4’ü -
nüfuslarına göre- doğrudan köy bütçelerine, yüzde 2’si ise birden fazla 
köyün ortak projeleri için, yine kaymakamlık denetiminde ilçe köy 
hizmet birliği tarafından kullanılmak üzere, ilçelere tahsis edilmektedir. 
Bu kanun teklifimiz kanunlaştığında, köylerimizin gelişme ve 
kalkınmasına büyük ölçüde hizmet edeceğine ve köylerimizin mevcut 
partizan baskılardan kurtulacağına inanıyorum. 
Değerli milletvekilleri, yıllardan beri süregelen başka bir yanlış 
uygulama da, köylere götürülecek hizmetin iller arasında hatta bir ilin 
ilçeleri arasında bile, adaletli dağıtılmamasıdır. Mesela seçim bölgem 
olan Trabzon İli, 4 805 ünitesi ve 12 885 kilometrelik köy yollarıyla 
hem ünite sayısı hem de köy yolu uzunluğu bakımından Türkiye’de 
birinci sırada olmasına rağmen, bugüne kadar yapılan fizikî hizmet 
sıralamasında 79 il arasında son sırada yer almaktadır. Yapılmış olan 
asfalt yollar bakımından mukayese edildiğinde İstanbul yüzde 52 ile ilk 
sırada, Ankara yüzde 23 ile 10 uncu sırada, Konya yüzde 11 ile 31 inci 
sırada yer alırken, Trabzon İlimiz, sadece 113 kilometrelik asfalt köy 
yoluyla, yani binde 3 ile 72 nci sırada yer almaktadır. Aslında arazisi 
engebeli, iklimi yağışlı olan bölgemizde beton yol yapımı daha 
uygundur ve halkımız tarafından da, asfalta tercih edilmektedir.
Biraz önce belirttiğim kanun teklifimiz kabul edilirse, köy yönetimlerine, 
kaymakam ve teknik heyetin denetiminde, sadece çimento, çakıl, boru ve 
benzeri yardımları yapsanız, köylümüz, çok daha az bir maliyetle kendi 
suyunu getirir ve kendi yollarını,  köprülerini en güzel şekilde yapar. 
Plan ve Bütçe Komisyonunda yaptığım konuşmamda da, Trabzon Köy 
Hizmetleri İl Müdürlüğüne, köy yolları, içmesuları, sulama, inşaat, 
iskân ve makine ikmal hizmetleri için toplam 917 milyar liralık ödeneğin 
1996 yılı bütçesine konulmasını ve bu ödeneklerden kısıntı 
yapılmamasını talep etmiştim; ancak, verilecek ödeneğin çok az 
olacağı, önümüze getirilen tasarıdan açık olarak görülüyor. Halbuki, köy 
yollarımızın yapımı hızlandırılabilseydi, köylümüz yıllardır çektiği 
yol işkencesinden kurtulabilecekti ve dolayısıyla bu yollar, bölgemizde 
son yıllarda ilgi odağı haline gelen yayla ve dağ turizminin gelişmesine 
ve ilimizin sosyoekonomik kalkınmasına katkıda bulunacaktı.
Bu arada, köy hizmetlerinde çalışan binlerce geçici işçimiz, her yıl, 
perişan durumda, siyasî parti binalarını ziyaret ederek, problemlerine 
çözüm aramaktadır. Bu kardeşlerimizin kadrolu yapılarak, meselelerinin 
biran önce çözülmesini istiyoruz. Sayın Bakanımın, bu konuda biraz 
önce yaptığı açıklamayı, kısmen de olsa memnuniyetle karşılıyorum.
Köy hizmetlerinin makine parkı, büyük ölçüde hizmet dışı kalmış 
durumdadır; eski makinelerin bakım ve tamiri yerine, bu işlerin özel 
sektöre yaptırılmasının çok daha ucuza malolacağını düşünüyorum ve 
bu konunun araştırılmasını rica ediyorum.
BAŞKAN – Sayın Sungur, 2 dakikanız kaldı.
İSMAİL İLHAN SUNGUR (Devamla) –  Sonuç olarak, Köy 
Hizmetleri Genel Müdürlüğü 1996 malî yılı bütçesinde, yatırımlara 
ayrılan paranın çok yetersiz olduğunu belirtiyor ve illerde, ilçelerde, 
köylerde yapılan partizanca uygulamalara biran önce “dur” denilmesini 
Hükümetten bekliyorum.
Sayın Bakanım, göreve yeni başlamanız dolayısıyla sizi tebrik 
ediyorum ve değerli hizmetler yapacağınıza inanıyorum. Bu yıl, hiç 
olmazsa, bölgemizdeki grup yollarının betonlanması veya asfaltlanması 
ve makine parkının güçlendirilmesi yolunda desteğinizi bekliyorum. 
Sayın Bakanım, konunuza vakıf olduğunuzu biliyorum ve size 
güveniyorum; böylelikle, bu konudaki sıralamada Trabzon ili olarak, 
Türkiye sonunculuğundan kurtuluruz inşallah.
Köy Hizmetleri Genel Müdürlüğü ve öteki kuruluşlarımızın, 1996 malî 
yılı bütçelerinin hayırlı olmasını Cenabı Allah’tan dileyerek, Yüce 
Meclise ve bütün vatandaşlarıma saygılarımı sunuyorum. (RP 
sıralarından alkışlar)
BAŞKAN – Teşekkür ediyorum Sayın Sungur.
Sayın milletvekilleri, ikinci tur görüşmelerimiz tamamlanmıştır.
Sorulara geçiyoruz.
Yazılı olarak 30 soru yöneltilmiştir. Bilindiği gibi, soru-cevap işlemleri, 
sabahki oturumda da belirttiğimiz gibi, Genel Kurulumuzun kararı 
uyarınca soru ve yanıt olarak 20 dakikayla sınırlıdır. Bu nedenle, 
sorulara ve yanıtlara 10’ar dakikalık süre ayırmak durumundayız ve 
soruları, bu çerçevede, ilk 10 dakikada geliş sırasına göre, nereye kadar 
olursa, okutmak durumundayız. Eğer, cevaplardan ek süre kalırsa, 
sorulara tekrar döneriz; ancak, arkadaşlardan, özellikle, sorularla ilgili 
birkaç noktayı rica ediyorum. Meclisimizin genel uygulaması, soruların, 
kısa, gerekçesiz olması yönündedir; Danışma Kurulumuz da bütçeyle 
ilgili sorularda bu doğrultuda bir karar almıştır; ama, bazı sorular, 
maalesef, çok uzundur; başka arkadaşların haklarını ellerinden alıyor. 
Onun için, bundan sonraki turlarda arkadaşların sorularda biraz daha 
dikkatli olmasını rica ediyorum. 
Bu arada, soruların tek imzayla sorulması gerekiyor; bazı sorularda 
birden çok imza var.
Ayrıca, uygulamalarımız, soruların, ancak soru sahibinin salonda 
bulunması halinde işleme konulmasını öngörmektedir. Onun için, soru 
sahiplerinin isimlerini okuyacağım. Lütfen, ismi okunan sayın üye, 
sayın soru sahibi salondaysa, yüksek sesle işaret buyursunlar; ona göre, 
soruyu, işleme koyacağız ya da koymayacağız.
Sayın Hüseyin Arı?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun Tarım ve Köy Hizmetlerinden sorumlu Devlet 
Bakanı Sayın Yaşar Dedelek tarafından cevaplandırılmasına 
delaletlerinizi saygılarımla arz ederim.
Soru: Konya Karapınar bölgesinde, 1960 yıllarında başlatılan erozyonu 
önleme çalışmaları dünyada örnek bir çalışmadır. Bu başarılı 
çalışmalar neticesi, bölgedeki çölleşmenin önlenmesinde büyük başarı 
sağlanmıştır; fakat, son yıllarda, bu maksatla burada çalışan geçici 
işçilerin yeterli sayıda olmaması ve gerekli ödeneklerin zamanında 
verilmemesi neticesi, bu bölgedeki bugüne kadar yapılan örnek 
çalışmaların heba olacağını ve erozyonu tekrar ürkütücü boyutlarına 
götüreceği korkusu, bu bölgede yaşayan insanları üzmekte ve 
telaşlandırmaktadır. Bu konuda acilen tedbir alınması gereklidir. 
Bakanlığınızca, önem arz eden bu hususta önlem alınıyor mu?
BAŞKAN – Sayın Sıtkı Cengil?.. Buradalar.
Soruları okutuyorum:
Türkiye Büyük Millet Meclisi Başkanlığına
Aşağıdaki sorumun Devlet Bakanı Sayın Yaşar Dedelek tarafından 
cevaplandırılmasını arz ederim.
								Sıtkı Cengil
								     Adana
Soru: Seyhan İlçemize bağlı 6 bin nüfuslu Sarıhamzalı Köyümüz şehir 
merkezine 7 kilometre mesafede bulunmasına rağmen, ne doğru dürüst 
yolu vardır ne suyu vardır ne de kanalizasyonu mevcuttur. Kışın 
çamurdan köye girmek mümkün olmamaktadır. Öğrenciler, ayaklarına 
poşetler geçirerek okula gelmektedirler; aksi halde, dizlerine kadar 
çamura battıkları için, sınıfta oturmaları mümkün değildir. Okul 
kapısında bu poşetleri çıkarmakta, akşam dönerken tekrar 
kullanmaktadırlar. Aynı şeklide, yazın da toz ve sinekten 
geçilmemektedir. 
Bu köyümüzün yolunu asfaltlamayı düşünüyor musunuz; 
düşünüyorsanız ne zaman?
Türkiye Büyük Millet Meclisi Başkanlığına
Aşağıdaki sorumun Devlet Bakanı Yaşar Dedelek tarafından 
cevaplandırılmasını arz ederim. 		Sıtkı Cengil
	Adana
Soru: Kadirli İlçemizin Sofular, Durmuşsofular, Bekereci, Bahadırlı, 
Kayasuyu, Kesim, Oruçbey Köylerinin içme suları yoktur. Göztaşı, 
Nürfet, Topraklı Projesi çerçevesinde, bu köylerimizin içme suyuna 
kavuşturulacağı söylenmesine rağmen, bugüne kadar, herhangi bir 
gelişme yapılmamıştır. Bakanlığınız, bu projeyi hayata geçirmeyi 
düşünüyor mu, düşünüyorsa ne zaman?
Türkiye Büyük Millet Meclisi Başkanlığına
Aşağıdaki sorumun, Devlet Bakanı Sayın Yaşar Dedelek tarafından 
cevaplandırılmasını arz ederim.
		Sıtkı Cengil
								     Adana
Soru: Osmaniye İlçemize bağlı Dereobası, Kumarlı Köylerinin köprü; 
Çardak, Çona köylerinin yol bakımı,  Yarpuz köyümüzün de yol yapımı 
gerekmektedir; bunları yapmayı düşünüyor musunuz, düşünüyorsanız, 
ne zaman yapılacaktır?
BAŞKAN – Sayın Ömer Ekinci?.. Burada.
Soruları okutuyorum:
Türkiye Büyük Millet Meclisi Başkanlığına
Aşağıdaki suallerimin, aracılığınızla, ilgili Bakan tarafından 
cevaplandırılmasını saygılarımla arz ederim. 
	Ömer Ekinci
	Ankara
Soru: 1- Mart ayında, bir cenaze dolayısıyla, Sarıkamış’ın Çamyazı 
Köyüne gidebilmek için çok büyük mücadele verdim. 
a) Kaç yol makineniz var ve doğuda, vatandaşlar bu çileden ne zaman 
kurtulacak?
b) Köy Hizmetlerine bağlı dozer, greyder veya kar makinelerinin yüzde 
kaçı faaldir?
2- Köy Hizmetlerinde çalışan 46 bin mevsimlik işçi var; bu işçilerin 
durumları hakkında, 1996 bütçesinde, iyileştirici ne vardır?
BAŞKAN – Sayın Mehmet Bedri İncetahtacı?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki soruların cevaplandırılmasını saygılarımla arz ederim. 
	Mehmet Bedri İncetahtacı
	Gaziantep
1. Yerinden yönetim konusunda yapılması vaat edilen çalışmalar hangi 
aşamadadır?
2. Körfez krizinde en ciddî boyutlarda ekonomik sıkıntı yaşayan 
Gaziantep esnaf ve sanayicisi için ne tür bir iyileştirici çalışma 
yapılmaktadır?
BAŞKAN – Sayın Osman Hazer?.. Buradalar.
Soruları okutuyorum:
Türkiye Büyük Millet Meclisi Başkanlığına
Aşağıdaki sorularımın Devlet Bakanı Sayın İbrahim Yaşar Dedelek 
tarafından cevaplandırılmasına delaletlerinizi saygılarımla arz ve talep 
ederim.
	Osman Hazer
	Afyon
Soru :
1. Köy Hizmetlerine bu sezon alınacak işçiler hangi tarihte 
başlatılacaktır?
2. Bu işçilere hangi kıstaslara göre ücret ödenecektir?
3. Alınacak işçinin miktarı nedir?
BAŞKAN  – Sayın Sacit Günbey?.. Burada.
Soruları okutuyorum:
Türkiye Büyük Millet Meclisi Başkanlığına
Aşağıdaki sorularımın Devlet Bakanı İbrahim Yaşar Dedelek 
tarafından cevaplandırılmasını arz ederim.
	Sacit Günbey
	Diyarbakır
1. Güneydoğuda birçok köyün yol ve su problemi devam etmektedir. Bir 
kısmında yol yapılmış veya asfaltlanmış görünmektedir; oysa bunlar 
fiilen yoktur.
a)  Diyarbakır merkeze bağlı Yolaltı Köyünde ve birçok köyde su ve su 
deposu yoktur.
b)  Urfa yolu üzerindeki Yeniceköy ve Sultanhoca Köyü,
c)  Silvan-Boyunlu ve Boşalt Köyü yolları bozuktur.
d)  Diyarbakır-Dicle ve Diyarbakır-Silvan yolu bozuktur.  
Üniversite yolunun çift yol yapılması çalışmaları yıllardır 
bitirilememiştir. Diyarbakır ve ilçelerinin su ve yol eksikliklerinin bu yıl 
içinde ne kadarı yapılacaktır?
Türkiye Büyük Millet Meclisi Başkanlığına
Aşağıdaki sorumun Başbakan Sayın Mesut Yılmaz tarafından 
cevaplandırılmasını arz ederim.
	Sacit Günbey
	Diyarbakır
Güneydoğuda boşalan köylerin sakinleri köylerine dönmek istiyorlar; 
dönüş için gerekli tedbirler alınarak, yeniden iskânın bu yıl içerisinde 
sağlanması için ne gibi çalışmalar yapılmaktadır?
BAŞKAN – Sayın Memduh Büyükkılıç?.. Burada.
Soruları okutuyorum:
Türkiye Büyük Millet Meclisi Başkanlığına
Aşağıdaki soruların ilgili Bakanımızca cevaplandırılması için gereği 
saygılarımla arz olunur.
	Memduh Büyükkılıç
	Kayseri
1. TRT’de ne kadar personel çalışmaktadır? 
2. TRT’nin devlet destekli olmasına rağmen, zarar ettiği söyleniyor, 
doğru mudur?
3. TRT’nin bazı hizmetlerinin özelleştirilmesi düşünülüyor mu?
4. TRT Televizyonunun izlenme oranı ne kadardır?
BAŞKAN – Sayın Mehmet Salih Katırcıoğlu?.. Burada.
Soruları okutuyorum:
Türkiye Büyük Millet Meclisi Başkanlığına 
Aşağıdaki sorularımın, Köy Hizmetlerinden sorumlu Bakanımız 
tarafından cevaplandırılmasını arz ederim.
	Mehmet Salih Katırcıoğlu
	Niğde
1. Niğde Çiflik İlçesi Mahmutlu içmesuyu,
2. Niğde Çiflik İlçesi, Sultanpınarı-Çiflik yolu,
3. Niğde Bor İlçesi Kürkçü-Postallı yolu,
4. Niğde Ulukışla İlçesi Aktoprak ve İmrahor göleti programa alındı 
mı? Alındıysa ne zaman tamamlanacak?
BAŞKAN – Sayın Abdulkadir Öncel?.. Burada.
Soruları okutuyorum:
Türkiye Büyük Millet Meclisi Başkanlığına
Aşağıdaki soruların, ilgililerce cevaplandırılmasına delaletlerinizi arz 
ederim.
	Abdulkadir Öncel		Şanlıurfa
1. Şanlıurfa’nın, Akçakale-Suruç İlçeleri arasındaki stabilize yolun 
tamamı 1996 yılında asfaltlanacak mıdır?
2. Şanlıurfa Merkez, Akçakale ve Suruç İlçelerine bağlı, tamamen 
susuz ve yolsuz köylerden hangilerinin içmesuyu ve yol meselesi, 1996 
yılında yapılacaktır? Hepsinin yapılması ne zaman tamamlanacaktır?
3. Şanlıurfa Merkez Payamlı Bucağına bağlı köylerden -tamamen 
içmesuyundan ve köy yollarından mahrumdur- hangi köylerin 
problemleri 1996 yılında halledilecektir?
4. Devletin çiftçiye yapacağı gübre desteği artırılarak gerçekçi usullerle 
devam edecek midir? Bu konularda yapılan spekülasyon önlenecek 
midir?
BAŞKAN – Sayın Ahmet Doğan?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki soruların Devlet Bakanı İbrahim Yaşar Dedelek tarafından 
cevaplandırılmasını arz ederim.
	Ahmet Doğan
	Adıyaman
Köy Hizmetlerinde binlerce geçici işçi çalışmaktadır. Eskiden, bunlar, 
uzun süre çalıştırılırken, bu yıl, kısa süre için vize verilmiştir. Büyük 
bir kısmı işe henüz alınamamıştır. Bu işçilerin kadrolu yapılması 
veya uzun süre çalıştırılması konusunda ne gibi girişimleriniz vardır?
BAŞKAN – Sayın Bakan, yanıt için 10 dakika süreniz var. Eğer, bu 10 
dakikayı kullanmazsanız, soruları okumaya devam edeceğiz.
MEMDUH BÜYÜKKILIÇ (Kayseri) – Sayın Başkan, Sayın Bakan 
yazılı cevap versin...
BAŞKAN – O, Sayın Bakanın takdiri efendim; buyurun yerinize...
Buyurun Sayın Bakan.
DEVLET BAKANI İBRAHİM YAŞAR DEDELEK (Eskişehir) – 
Sayın Başkan, bana verilen süre çok kısa, aynı zamanda, soruların 
teknik içerikli olması nedeniyle çok büyük zaman alacak; bu süreyi de 
geçeceğiz. Ben, daha sağlıklı bilgi vermek için, bu soruları yazılı 
olarak cevaplandırmayı uygun görüyorum. (DYP, ANAP ve RP 
sıralarından “Bravo” sesleri, alkışlar)
HASAN HÜSEYİN CEYLAN (Ankara) – Sayın Başkan, kalan 10 
dakikada soruların okunması mümkün mü?
BAŞKAN – Efendim, onu yapıyoruz; siz, süreden harcıyorsunuz.
Evet, soruları okumaya devam edeceğiz.
Sayın Mehmet Aykaç?.. Burada.
Soruları okutuyorum:
Türkiye Büyük Millet Meclisi Başkanlığına
Aşağıdaki soruların cevaplandırılmasına delaletlerinizi arz ederim.	
		Mehmet Aykaç		Çorum
Soru 1. Sabık Başbakan Sayın Tansu Çiller’in Başbakanlık Konutundan 
kendi evine taşınırken mahiyetinde çalıştırmak üzere 42 adet devletten 
maaşlı personelin görevlendirilmesini talep ettiği basına yansımıştır. 
Bu doğru mudur ve bu görevlendirme yapılmış mıdır?
Soru 2. Yine, Sayın sabık Başbakanı korumak için 50 adet güvenlik 
görevlisinin görevlendirildiği haberi basında yer almıştır. Bu doğru 
mudur? Şayet doğruysa, Sayın Çiller’in bugün sadece bir parti 
başkanlığından öteye bir sıfatı var mıdır?
Soru 3. Bugüne kadar, köylere hizmet götürülürken uygulanan particilik 
anlayışı ve ayırımcı anlayışı devam ettirilecek midir?
Soru 4. Bütçeden, köylerimizin ihtiyaçları için ayrılan payın son derece 
yetersiz olduğu ortadadır. Bu durumda, köylerimiz kaderlerine terk 
edilmeye devam mı edecektir?
Saygılarımla.
BAŞKAN – Sayın Veysel Candan?.. Burada.
Soruyu okutuyorum:
Türkiye Büyük Millet Meclisi Başkanlığına
1. Köy Hizmetleri Genel Müdürlüğünde geçici çalışan 45 bin işçimiz 
vardır. Bu insanlar halen açıkta beklemektedir. Bu sebeple, 10 bin işçi 
ve 2 500 memur kadrosu verilmek üzere açılan imtihan niçin iptal 
edilmiştir?
2. İş akitleri askıya alınan işçilerimizin sosyal hakları ne olacaktır? 
3. Bu işçilerimiz için kısa ve uzun vadede ne tür uygulama 
düşünüyorsunuz?
İlgililerce sözlü cevaplandırılmasına tavassutlarınızı arz ederim.
	Veysel Candan 
	Konya
BAŞKAN – Sayın Hasan Hüseyin Ceylan?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıda yazılı soruların, ilgili Bakan tarafından cevaplandırılmasını 
delaletlerinize arz ederim.
	Hasan Hüseyin Ceylan
	Ankara
1. Beypazarı, Tacettin Köyü, Tahirler 5 kilometre toprak yol ne zaman 
asfaltlanacaktır?
2. Beypazarı Tahirler Köyü, Kapullu, Kırşıhlar, Mahmutlar, Gürsöğüt 
köylerine ait toprak yolların asfaltlanması 1996’da tamamlanacak 
mıdır?
BAŞKAN – Sayın Zülfikâr Gazi?.. Burada.
Soruyu okutuyorum: 
Türkiye Büyük Millet Meclisi Başkanlığına
Başbakanlıkta çok sayıda danışman bulunduğu söylenmektedir. 
Özellikle, bu bürokratların siyasî taraf oldukları -kamuoyunda- yaygın 
kanaati vardır. Bu sebeple:
1. Başbakanlıkta danışman sayısı adedi, 1994 ve 1995 yıllarında kaç 
tanedir?
2. Sizce fazlalık var mıdır?
3. Başbakanlıkta yaptığınız somut tasarruf tedbirlerinden örnekler 
verebilir misiniz?
	Zülfikâr Gazi
	Çorum
BAŞKAN – Sayın Selahattin Beyribey?.. Burada.
Soruyu okutuyorum:
Türkiye Büyük Millet Meclisi Başkanlığına
Delaletinizle aşağıdaki sorumun, Köy Hizmetlerinden Sorumlu Devlet 
Bakanı tarafından cevaplandırılmasını arz ederim. 
	Y. Selahattin Beyribey
	Kars
Soru:
Kars Kağızman Denizgölü Köyünde planlaması, programlaması ve 
ihalesi yapılmış olan ve bir haftadır da yapımına başlanmış ve 6 ay 
önce müteahhite teslim edilen köprünün, yapım işlemlerinin 
durdurulması kararı alınmıştır. 1995 yılında yer tespiti yapılmış 
olmasına rağmen, yerel yöneticilerin etkisi ile, yerinin değiştirilmek 
istendiği iddia edilmektedir. DYP-CHP Koalisyon döneminde, yani 52 
nci Hükümet döneminde, proje, program, ihale ve inşaatına 
başlanmasına karar verilen Denizgölü Köprüsünün, aynı yerde, bugüne 
kadar yapılmama ve yapım işlemlerinin durdurulma sebeplerinin 
açıklanmasını arz ederim.
BAŞKAN – Sayın Muhammet Polat?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın Devlet Bakanı Sayın Yaşar Dedelek tarafından 
cevaplandırılmasına delaletlerinizi saygılarımla arz ederim.
	Muhammet Polat
	Aydın
Soru :
1. 11.2.1994 gün ve 21846 sayılı Resmî Gazetede yayımlanan Bakanlar 
Kurulu kararıyla, Köy Hizmetleri 21 inci Bölge Müdürlüğü kurulması 
kararlaştırılmış olmasına rağmen, bugüne kadar faaliyete geçmeyen 
Köy Hizmetleri 21 inci Aydın Bölge Müdürlüğü ne zaman faaliyete 
geçecektir.
2. İlimiz hudutları dahilinde 1 484 kilometre stabilize kaplamalı köy 
yolları ağından ne kadarı 1996 yılı içerisinde asfaltlama hedefine 
alınmıştır.? Bu yolların asfaltlanması için ne kadar ödenek 
ayrılmıştır?
BAŞKAN – Sayın Ahmet Çelik?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun ilgili bakan tarafından cevaplandırılmasını arz 
ederim.	
	Ahmet Çelik
	Adıyaman
Bu yıl Adıyaman köy yollarının yapım ve onarımlarına önem verilip 
verilmeyeceği; ayrıca, Adıyaman’da, bu yıl kaç kilometre köy 
yollarının asfaltlanacağı?..
BAŞKAN – Sayın Tevhit Karakaya?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun Devlet Bakanı Sayın Yaşar Dedelek tarafından 
cevaplandırılmasına delaletlerinizi saygılarımla arz ederim.
	Tevhit Karakaya
	Erzincan
Soru: 
Köy Hizmetleri Genel Müdürlüğü bünyesinde çalıştırılacak olan 
mevsimlik işçilere ne zaman işbaşı yaptırılacaktır?
BAŞKAN – Sayın Ahmet Cemil Tunç?.. Burada.
Soruyu okutuyorum:
Türkiye Büyük Millet Meclisi Başkanlığına
Aracılığınızla, Sayın Başbakana, aşağıdaki sorularımın 
cevaplandırılması dileğiyle arz ederim.
1. Türkiye’nin et ihtiyacını temin eden besicilerimiz, malumunuz olduğu 
üzere, hayvanlarını satamıyor. Yetişmiş, kesime hazır hayvanlar, Et-
Balıklar özelleştirildiği için kesilecek yer de bulunamıyor, 
pazarlanamıyorlar.
Bu sektör “delidana” olayıyla, daha büyük sıkıntılara düştü. Bu 
sıkıntıları, aciliyetine binaen, ne zaman ve nasıl gidermeyi 
düşünüyorsunuz?
2. Fındığa, mısıra, buğdaya, arpaya, şekerpancarına verdiğiniz gibi, ete 
de taban fiyat vermeyi düşünüyor musunuz?
	Ahmet Cemil Tunç
	Elazığ 
BAŞKAN – Bir sonraki soruyu okutuyorum:
Türkiye Büyük Millet Meclisi Başkanlığına
Aracılığınızla, Devlet Bakanı Sayın Yaşar Dedelek’ten aşağıdaki 
sorularımın cevaplandırılmasını arz ederim.
1. Köy Hizmetlerinde çalışan mevsimlik işçileri çalıştırmayı 
düşünüyor musunuz; çalışacaklarsa, kaç ay çalışacaklar?
2. Merkez İlçe ve Elazığ’ın diğer ilçeleri, yol, içmesuyu, sulama suyu 
bakımından son derece mahrumdur. 5 ilçemizde tek kilometre asfalt 
yoktur. Birçok köye ulaşım yapılamamaktadır.
a) Bu yıl, Elazığ ve ilçeleri için programınız nedir, ne yapmayı 
düşünüyorsunuz?
b) 30 civarında, açılmış, pompa temin edilemediği için çalışmayan, 
atıl vaziyette bekleyen derinsu kuyularını çalıştırmayı düşünüyor 
musunuz?
	Ahmet Cemil Tunç
	Elazığ
BAŞKAN – Sayın Memduh Büyükkılıç?.. Burada.
Soruyu okutuyorum:
Türkiye Büyük Millet Meclisi Başkanlığına 
Köy hizmetlerinden sorumlu Devlet Bakanımızca cevaplandırılmak 
üzere, gereği saygıyla arz olunur.
	Memduh Büyükkılıç
	Kayseri
1. Mevsimlik işçiler ne zaman işe başlatılacaktır?
2. Sizin bünyenizdeki kamu işçilerinin ikramiyeleri Kurban Bayramı 
öncesi verilecek midir?
3. Sarız Çayı sulama göleti projesi, Sarız, Damızlık, Söbeçimen, 
Çavdar Köyü içmesuyu projesi hangi aşamadadır? 
4. Develi-Tombak Köyü, Öksüd Köyü, Çomaklı Köyü birinci kat asfalt 
çalışması ne zaman yapılacaktır?
5. Talas-Endürlük-Kıranardı yolu asfaltı?..
6. Yeşilhisar-İçmeceler, Kuşcu, Kovalı Köyleri yolu asfaltı?..
7. Hacılar İlçesi, Hörmetçi-Karpuzsekisi-Dokuzpınar yolu asfaltı?..
8. İncesu-Hamurcu-Süksün-Kızılören yolu asfaltı?..
9. Bünyan Akmescit-Aleyinli asfaltı?..
10. Talas, Akçakaya-Zincidere, Yamaçlı-Çömlekçi, Örencik-Cebir 
Köyleri asfaltı?..
11. Kocasinan-Hasancı-Bayramhacılı-Saraycık-Doruklu yolu asfaltı?..
12. Pınarbaşı Cihanahmet-Aslanbeyli, Tozgün-Tersakan yolu asfaltı?..
13. Kayseri İl Müdürlüğünde, acil, 2 paletli 1 lastikli kepçe, 5 greyder 
ihtiyacı?..
BAŞKAN – Sayın milletvekilleri, sorular ve yanıtları için ayırılan süre 
tamamlanmıştır.
Şimdi, sırasıyla, ikinci turda yer alan bütçelerin bölümlerine geçilmesi 
hususunu ve bölümlerini ayrı ayrı okutup oylarınıza sunacağım:
Başbakanlık, 1996 malî yılı bütçesinin bölümlerine geçilmesini 
oylarınıza sunuyorum: Kabul edenler... Etmeyenler... Kabul edilmiştir.
Bölümleri okutuyorum:
E) BAŞBAKANLIK
1. – Başbakanlık 1996 Malî Yılı Bütçesi
A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	12 468 430 
000 000
		BAŞKAN – Kabul edenler... Etmeyenler...
		Kabul edilmiştir.
	111	Bakanlıklararası İşbirliğini Sağlamak ve 
		Hükümetin Genel Siyasetini İzlemek	541 390 000 
000
		BAŞKAN – Kabul edenler... Etmeyenler...
		Kabul edilmiştir.
	112	Millî Güvenlik Hizmetlerinin Yürütülmesi	119 875 000 
000
		BAŞKAN – Kabul edenler... Etmeyenler...
		Kabul edilmiştir.
	113	Devlet Personel Rejiminin Düzenlenmesi ve
		Geliştirilmesi	157 160 000 000
		BAŞKAN – Kabul edenler... Etmeyenler...
		Kabul edilmiştir.
	114	Enformasyon Kamuoyu Oluşturma ve 
		Halkla İlişkiler Hizmetleri	1 211 883 000 000
		BAŞKAN – Kabul edenler... Etmeyenler...
		Kabul edilmiştir.
	116	Kadın ve Aile Hizmetleri	159 660 000 000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan 
		Transferler	9 897 379 000 000
		BAŞKAN – Kabul edenler... Etmeyenler...
		Kabul edilmiştir.
	999	Dış Proje Kredileri	20 000 000 000
		BAŞKAN – Kabul edenler... Etmeyenler...
		Kabul edilmiştir.
		                                TOPLAM	24 575 777 000 000
		BAŞKAN – Kabul edenler... Etmeyenler...
		Kabul edilmiştir.

Başbakanlık 1996 malî yılı bütçesinin bölümleri kabul edilmiştir.
Hayırlı olmasını temenni ederim.
Denizcilik Müsteşarlığı Bütçesinin bölümlerine geçilmesini oylarınıza 
sunuyorum : Kabul edenler... Etmeyenler... Kabul edilmiştir.
Bölümleri okutuyorum :

F) DENİZCİLİK MÜSTEŞARLIĞI
1. – Denizcilik Müsteşarlığı 1996 Malî Yılı Bütçesi
A – CETVELİ
	Program
	Kodu	Açıklama	Lira
	101	Genel Yönetim ve Destek Hizmetleri	105 100 000 
000
		BAŞKAN – Kabul edenler... Etmeyenler...
		Kabul edilmiştir.
	111	Denizciliğin Geliştirilmesi Hizmetleri	377 400 000 
000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan
		Transferler	52 001 000 000
		BAŞKAN – Kabul edenler... Etmeyenler...
		Kabul edilmiştir.
		                             TOPLAM	534 501 000 000
		BAŞKAN – Kabul edenler... Etmeyenler...
		Kabul edilmiştir.

Denizcilik Müsteşarlığı 1996 malî yılı bütçesinin bölümleri kabul 
edilmiştir.
Hayırlı olmasını diliyorum.
Köy Hizmetleri Genel Müdürlüğü Bütçesinin bölümlerine geçilmesini 
oylarınıza sunuyorum : Kabul edenler... Etmeyenler... Kabul edilmiştir.
Bölümleri okutuyorum :
G)  KÖY HİZMETLERİ GENEL MÜDÜRLÜĞÜ
1. – Köy Hizmetleri Genel Müdürlüğü 1996 Malî Yılı Bütçesi

A – CETVELİ
	Program
	Kodu	Açıklama	Lira
	101	Genel Yönetim ve Destek Hizmetleri	20 822 090 
000 000
		BAŞKAN – Kabul edenler... Etmeyenler...
		Kabul edilmiştir.
	111	Köy Hizmetleri	26 399 051 000 000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Tranferler	69 001 
000 000
		BAŞKAN – Kabul edenler... Etmeyenler...
		Kabul edilmiştir.
	999	Dış Proje Kredileri	1 157 159 000 000
		BAŞKAN – Kabul edenler... Etmeyenler...
		Kabul edilmiştir.
		                                    TOPLAM	48 447 301 000 000
		BAŞKAN – Kabul edenler... Etmeyenler...
		Kabul edilmiştir.
(B) cetvelini okutuyorum :
B – CETVELİ

	Gelir
	Türü	Açıklama	Lira
	2	Vergi Dışı Normal Gelirler	474 410 000 000
		BAŞKAN – Kabul edenler... Etmeyenler...
		Kabul edilmiştir.
	3	Özel Gelirler, Hazine Yardımı ve Devlet Katkısı	47 972 
891 000  000
		BAŞKAN – Kabul edenler... Etmeyenler...
		Kabul edilmiştir.
		                                     TOPLAM	48 447 301 000 000
		BAŞKAN – Kabul edenler... Etmeyenler...
		Kabul edilmiştir.

Köy Hizmetleri Genel Müdürlüğü 1996 malî yılı bütçesinin bölümleri 
kabul edilmiştir; hayırlı olmasını diliyorum. (Alkışlar)

H) HAZİNE MÜSTEŞARLIĞI
1. – Hazine Müsteşarlığı 1996 Malî Yılı Bütçesi
I) DEVLET PLANLAMA TEŞKİLATI MÜSTEŞARLIĞI
1. – Devlet Planlama Teşkilatı Müsteşarlığı 1996 Malî Yılı Bütçesi
İ) SOSYAL HİZMETLER VE ÇOCUK ESİRGEME KURUMU 
GENEL MÜDÜRLÜĞÜ
1. – Sosyal Hizmetler ve Çocuk Esirgeme Kurumu Genel Müdürlüğü 
1996 Malî Yılı Bütçesi
J) DANIŞTAY BAŞKANLIĞI
1. – Danıştay Başkanlığı 1996 Malî Yılı Bütçesi

BAŞKAN – Sayın milletvekilleri, üçüncü tur görüşmelere başlıyoruz.
Komisyon?.. Burada.
Hükümet?.. Burada.
Üçüncü turda Hazine Müsteşarlığı, Devlet Planlama Teşkilatı 
Müsteşarlığı, Sosyal Hizmetler ve Çocuk Esirgeme Kurumu Genel 
Müdürlüğü ve Danıştay bütçeleri yer almaktadır. 
Üçüncü turda, grupları ve şahısları adına söz alan sayın üyelerin 
isimlerini okuyorum: Grupları adına; Refah Partisi Grubu adına 
İstanbul Milletvekili Sayın Bahri Zengin, Giresun Milletvekili Sayın 
Turan Alçelik; Anavatan Partisi Grubu adına İstanbul Milletvekili 
Sayın Ali Coşkun, Yozgat Milletvekili Sayın İsmail Durak Ünlü; 
Doğru Yol Partisi Grubu adına Isparta Milletvekili Sayın Halil Yıldız, 
Denizli Milletvekili Sayın Kemal Aykurt; Cumhuriyet Halk Partisi 
Grubu adına İstanbul Milletvekili Sayın Algan Hacaloğlu, Bursa 
Milletvekili Sayın Yahya Şimşek, Demokratik Sol Parti Grubu adına 
Adana Milletvekili Sayın Tuncay Karaytuğ, Aydın Milletvekili Sayın 
Sema Pişkinsüt.
Şahısları adına; aleyhte, Ankara Milletvekili Sayın Ali Dinçer.
Refah Partisi Grubu adına Sayın Bahri Zengin; buyurun. (RP 
sıralarından alkışlar)
Sayın Zengin, sürenizi eşit mi kullacaksınız ?
BAHRİ ZENGİN (İstanbul) – Evet efendim.
BAŞKAN – Buyurun, süreniz 10 dakikadır. 
RP GRUBU ADINA BAHRİ ZENGİN (İstanbul) – Sayın Başkan, 
değerli milletvekilleri; Hazine ve Devlet Planlama Teşkilatı 
Müsteşarlığının bütçesini müzakere etmek üzere Grubum adına söz 
almış bulunuyorum. Bu vesileyle, bu görüşmelerin ve bütçenin hayırlar 
getirmesini temenni ediyor, Yüce Meclise ve bizi izleyen tüm yurttaşlara 
saygı ve sevgilerimi sunuyorum.
 Şu anda, ünlü filozof Descartes’in bir sözünü anımsadım; o, ahlâk 
üzerine yazdığı mektupların bir tanesini şöyle bitiriyordu; “Vaktim 
olsaydı daha kısa yazacaktım.” Bununla, kısa konuşmanın ve kısa 
yazmanın zorluğuna değinmek istiyordu. Ben de konuşmama 
başlamadan önce, 10 dakika içerisinde, Devlet Planlama Teşkilatı ve 
Hazine Müşteşarlığı gibi, Türkiye ekonomisi elinde tutan, yönlendiren 
iki kuruluş hakkında konuşmanın zorluğunun idraki içerisindeyim. Bu 
anlayışla konuşmama gireceğim. Onun için, konuşmamda mümkün 
olduğu kadar rakamlardan çok sistemin işleyişiyle ilgili görüşlerimi arz 
etmeye çalışacağım. 
Yalnız, konuşmaya başlamadan önce, bir hissiyatımı aktarmak 
istiyorum: Oylama esnasında bu salon dolmuştu; bendeniz de 
sevinmiştim, konuşmaları takip eden epeyce Meclis üyesine hitap etme 
imkânı bulacaktım; ama, şu anda salon yine boşaldı. Umut ediyorum ki, 
yine bu konuşmalarımız, hayırlara vesile olur.
Değerli milletvekilleri, öncelikle, iki müsteşarlığın -birisi planlama 
alanında kalmak üzere, birisi de uygulama alanında olmak üzere- çok 
önemli görevlerinin bulunduğunu ifade etmeliyim. Tabiî, Türkiye, 
bildiğiniz gibi, çok değişik dönemleri yaşadı. Sadece cumhuriyet 
dönemini ele alırsak, bu dönemde, tek partili dönem, çok partili dönem 
diye iki ayrı dönemin adını ifade edebiliriz. Aynı zamanda, bildiğiniz 
gibi, devletçi ekonomik politikalar 1950’ye kadar izlendi; 1950’den belli 
bir zamana kadar, karma ekonomik politikalar izlendi ve bugünlerde de, 
bu yıllarda da -hepinizin de bildiği gibi- bir geçiş süreci yaşıyoruz; yani, 
sözde, sözüm ona karma ekonomiden, liberal ekonomiye geçiş sürecini 
yaşıyoruz. 
Yine, bildiğiniz gibi, 1960’lı yıllarda ihtilal hükümetinin hemen kurduğu 
ilk kurumlardan bir tanesi, Devlet Planlama Teşkilatı oldu. 1960’lı 
yıllardan bugüne kadar da, aşağı yukarı otuzbeş otuzaltı yıldan beri, 
planlı ekonomik dönemi idrak etmiş bulunuyoruz; ama, sonuç ne oldu: 
Planlamanın ana görevlerinden bir tanesi, bildiğiniz gibi, Türkiye’deki 
kaynakların verimli kullanılmasını temin etmek, hızlı kalkınmayı 
sağlamak ve aynı zamanda da sosyal, kültürel ve ekonomik bütünlük 
içerisinde bu hedeflere ulaşmayı temin etmektir. 
Yine, uygulama kurumu olan Hazine ise, gerek devletin borçlarını, 
alacaklarını ve ihtiyaçlarını karşılamak üzere birtakım finansman 
kaynaklarını  temin etmek gerekse devletin dışındaki malî ve finansal 
piyasalar üzerinde birtakım çalışmalar yapmak, bu piyasaları 
düzenlemek, izlemek ve aynı zamanda bu piyasalara ilişkin birtakım 
yeni tasarılar, yeni kanunlar getirmek suretiyle bu piyasaları düzene 
sokmak göreviyle yükümlüdür; ama, bakıyoruz, o günden beri, 100 
yıldan beri, acaba kaynaklarımız verimli kullanıldı mı, daha doğrusu, 
kaynaklarımız kullanıldı mı?
Değerli milletvekilleri, hepimiz biliyoruz ki, bugün, daha, birçok 
kaynağımız değerlendirilememiş durumdadır. Biraz evvel yapılan 
müzakerelerde dile getirildi, Türkiye’nin henüz köy yolları 
oluşmamıştır, hatta kasaba ve şehir yolları bile eksiktir; bunlar ayrı 
konu; ama, öbür yandan bakıyoruz, bugün, su kaynaklarımızın, toprak 
kaynaklarımızın, orman kaynaklarımızın, maden kaynaklarımızın 
yeteri kadarının değil, çok azının kullanıldığını görüyoruz.
Türkiye’de yaklaşık 28 milyon hektar ekilebilen arazi var. Bu arazinin 
ancak, onda biri bugün sulanabilmektedir. Yüz yıllık deneyden sonra, 
otuzaltı yıllık planlı kalkınmanın sonucunda bu noktada 
olmamalıydık.
Yine, aynı şekilde, hidrolik potansiyelimizin ancak çok küçük bir dilimi 
kullanılabilmektedir. Madenlerimizin -dün Sayın Genel Başkanımızın 
da ifade ettiği gibi- gayet küçük bir bölümü kullanılmakta; Türkiye, bir 
maden zengini ülke olmasına rağmen, maden ithal eden bir ülke 
konumuna girmiş bulunmaktadır.
Bunları çoğaltmak mümkün. Eğitime bu kadar para ayırıyoruz,  
evlatlarımızı yetiştirelim diye bu kadar gayret sarf ediyoruz, 
üniversiteye gitsin diye gayret sarf ediyoruz; ama, suçlulara baktığımız 
zaman, suç işleyenler arasında eğitilmiş insanların oranı gittikçe 
artıyor. Demek ki, eğitimde bir nitelik meselesi var; sadece nicelikle bu 
meseleleri halletmek mümkün değil. Bugün, suç işlenirken daha sofistike 
yöntemler kullanılıyor, gerçekten daha yüksek teknolojiler kullanılıyor. 
Elbette, bunlar üzerinde ciddî olarak düşünmek mecburiyetindeyiz. 
Hepimiz bu ülkenin evlatlarıyız ve kendimizi yerleşik kalıplarımızı 
kırmaya zorlamalayız; artık, yerleşik kalıplarımızı, bir bakıma, tarihe 
gömmeye mecburuz. Türkiye’nin kalkınması, gelişmesi, dünya 
devletleri arasında söz sahibi olması için, birtakım yerleşik anlayışları 
zorlamak mecburiyetindeyiz. 
BAŞKAN – Sayın Zengin, 2 dakikanız kaldı.
BAHRİ ZENGİN (Devamla) – Sadece 2 dakika mı?..
BAŞKAN – Maalesef...
BAHRİ ZENGİN (Devamla) – O zaman hemen konuya giriyorum. (RP 
sıralarından alkışlar)
Değerli vatandaşlar, değerli milletvekilleri; neden böyle oluyor; bunun 
bir tek nedeni var; -demin söyledim- millî irade şu Meclise 
yansıyamıyor, açıklıkla söylüyorum. Bakınız, devletin ideolojik 
kalıpları arasında, millî irade boğulmak üzeredir, nefes alamıyor. Bütün 
bu olumsuzlukların giderilmesi için, millî iradenin bu Meclise 
yansıması lazım; ama, ne yazık ki, bugüne kadar insan temel hak ve 
özgürlükleri başta olmak üzere, ifade özgürlüğü başta olmak üzere, millî 
iradenin önü kesilmiş bulunmaktadır.
Türkiye’de bir önemli çark dönüyor. Bu önemli çarkın altını çizmek 
mecburiyetindeyim. Türkiye’de, aslında, dargelirli vatandaşlardan, geniş 
halk kitlelerinden, mümkün olduğu kadar, teker teker, damla damla 
toplanan kaynaklar, üst gelir gruplarına aktarılmaktadır ve Türkiye’deki 
ekonomi çarkı, bu temel üzerine inşa edilmiştir.
Bunun için de, iki araç kullanılmaktadır. Bunlardan bir tanesi, zorunlu 
tasarruf dediğimiz devlet bütçesidir. Devlet, zorla, bütçeyle toplamış 
olduğu kaynakları belirli kesimlere, şu veya bu yöntemle, şu veya bu 
araçları kullanarak transfer etmektedir. Bir diğeri de, gönüllü tasarruf 
dediğimiz, işte, bugün, malî piyasalarda kurulan düzendir. 
Şimdi, geçmiş yıllardaki, bir olayın acısını hep birlikte yaşıyoruz, 
bildiğiniz gibi...
(Mikrofon otomatik cihaz tarafından kapatıldı)
BAŞKAN – Sayın Zengin, sözünüzü toparlamanız için, size 1 dakika 
süre veriyorum; buyurun.
KEMALETTİN GÖKTAŞ (Trabzon) – Sayın Başkan, Sayın Zengin’e 
zengince bir zaman ayıralım.
BAHRİ ZENGİN (Devamla) – Değerli milletvekilleri, biliyorsunuz, 
geçtiğimiz dönemde, Türkiye’deki tasarruf oranı yüzde 22’lere 
varmıştır. Bankalarda toplanan bu tasarruflar, bir deli dana gibi, kimi 
zaman faize, kimi zaman repoya, kimi zaman dövize, kimi zaman gayri 
menkule, kimi zaman da sermaye piyasasına toslayarak, ekonomiyi 
tahrip edecek duruma gelmiştir. İşte, şimdi, bizim altını çizdiğimiz 
nokta budur. 
Bu büyük potansiyelin, sermaye piyasalarının dışında diğer kanallara 
kaymış olmasıyla Türkiye ekonomisine katılan bir ekten, gayri safî millî 
hâsılaya katılacak bir ekten söz etmek mümkün değildir. O halde ne 
oluyor; sadece...
(Mikrofon otomatik cihaz tarafından kapatıldı)
BAŞKAN – Sayın Zengin, teşekkür ediyorum.
BAHRİ ZENGİN (Devamla) – Arkadaşımdan 1 dakika alıyorum 
Sayın Başkan.
BAŞKAN – Arkadaşınız veriyorsa, buyurun.
BAHRİ ZENGİN (Devamla) – Dolayısıyla, buradaki, işte,bu 
gelgitlerden, Türk ekonomisine hiçbir katma değer sağlamayan bu 
gelgitlerden, bir rant ekonomisi oluşmuş durumdadır. İşte, Sayın Genel 
Başkanımız, dün, bunun üzerinde durdu ve Türkiye ekonomisine hiçbir 
ek gelir sağlamayan bu muamelelerden dolayı, 32 milyar dolar, serbest 
piyasada alt gelir gruplarından alınarak, üst gelir gruplarına 
pompalanmış durumdadır. 
Değerli arkadaşlar, şimdi, bu ekonomik çarkı, gerçekten halkımızın 
iradesini, toplumumuzun iradesini Meclise sokmayan ideolojik devlet 
kalıplarını kırmak, bunu aşmak mecburiyetindeyiz. Bunu 
yapmadığımız takdirde, Türkiye’nin önü hep kapalı olacaktır.
(Mikrofon otomatik cihaz tarafından kapatıldı)
BAHRİ ZENGİN (Devamla) – Saygılar sunuyorum. (RP sıralarından 
alkışlar)
BAŞKAN – Teşekkür ediyorum Sayın Zengin.
Refah Partisi Grubu adına, Sayın Turan Alçelik; buyurun. (RP 
sıralarından alkışlar)
Süreniz 9 dakikadır.
RP GRUBU ADINA TURAN ALÇELİK (Giresun) – Teşekkür 
ediyorum.
Sayın Başkan, saygıdeğer milletvekilleri; Sosyal Hizmetler ve Çocuk 
Esirgeme Kurumu bütçesi ile Danıştay bütçesi hakkında, Refah Partisi 
Grubu adına görüşlerimi arz etmek üzere huzurlarınızdayım; bu 
vesileyle, Meclisimizin değerli üyelerini ve bizleri izleyen saygıdeğer 
milletimizi, hürmet ve saygıyla selamlıyorum. 
Değerli arkadaşlarım, 2828 sayılı Kanunla, korunmaya, bakıma ve 
yardıma muhtaç çocuk, sakat ve yaşlı insanlarımızın tespit edilmesi, 
bunların korunması, bakımı, yetiştirilmesi, eğitim ve rehabilitasyon 
hizmetleri, Sosyal Hizmetler ve Çocuk Esirgeme Kurumuna verilmiştir. 
Bunun yanı sıra, bazı dernekler, vakıflar ve belediyeler bünyesinde 
oluşturulmuş olan bazı birimler, aynı amaca hizmet veren diğer yardım 
kuruluşları, toplumumuzun güzel gelenekleri arasında önemli bir yer 
tutmaktadır. 
Memleketimizde, bundan yüz yıl kadar önce kurulan Darüşşafaka, 
çocuklara yönelik sosyal hizmetler yürütmek amacıyla; yine, aynı amaca 
yönelik olarak kurulan Darülaceze, muhtaç yetişkinlere hizmet vermek 
amacıyla kurulmuş, bu tür muhtaçlara hizmet kuruluşları olarak, 
geleneğimizde önemli yer işgal etmekte -öyle ki, Darülaceze, bugün, hâlâ 
yaşayan kuruluşlarımızdan bir tanesi- dinî ve meslekî ayırım 
gözetmeksizin, bütün insanlara aynı ölçülerde hizmet veren bir anlayışla 
oluşturulmuş kurumlardır. Türkiye Çocuk Esirgeme Kurumu ise, bundan 
yetmişbeş yıl kadar önce hizmete başlamış, yine, muhtaç 
çocuklarımıza hizmet amacıyla kurulmuş teşekküllerdendir.
Sayın Başkan, saygıdeğer milletvekilleri; sosyal devlet ilkesinin gereği, 
bu hizmetlerin, insan onuruna yakışır tarzda yerine getirilmesidir. 
Sosyal Hizmetler ve Çocuk Esirgeme Kurumu, günümüzde, çok kısıtlı 
imkânlarla; ancak, çok geniş bir kitleye hizmet etmek durumundadır. 
Çocuk Esirgeme Kurumu raporlarında, 600 bin civarında muhtaç 
çocuğumuz olduğu ifade ediliyor; ancak, gerçekte, bu rakam çok daha 
yüksektir. Biz, uygulamalarımızda, bunu hep yaşadık. Dağılan aile 
çocukları, kimsesizler, terk edilen yaşlılar, bakıma muhtaç sakatlar ve 
özellikle son birkaç yılda, terör nedeniyle meydana gelen göçler 
dolayısıyla, bakıma muhtaç insanlarımızın sayısı çığ gibi büyümüş, 
milyonlarla ifade edilen rakamlara ulaşmıştır, ki, bazı raporlarda, bazı 
araştırmalarda, on milyonun üzerinde insanımızın açlık sınırının 
altında, fakirlik sınırının altında olduğu ifade ediliyor; acı; ama, 
gerçek bu. 
Sosyal Hizmetler ve Çocuk Esirgeme Kurumumuz, tüm bu muhtaçların 
yardımına koşmada, ilk aklımıza gelen kurumumuzdur. 
Ancak, takdim edilen bütçeye baktığımızda, 4,5 trilyon lira gibi bir 
rakam görüyoruz. Çok açık kalplilikle ifade ediyorum, bu rakamı 
“yetersiz” diye ifade etmek hafif kalır, gülünç buluyorum!.. Bu rakamın 
10 misli bile, böyle bir hizmet için yetersizdir. 
İzninizle, birkaç örnek vereyim: Ben,  bir hekimim; trafik kazası 
geçirmiş bir vatandaşımızın, muhtaç bir insanımız olarak karşımıza 
çıktığını varsayalım. Bu insanın, yıllık tedavi giderleri, rehabilitasyon 
hizmetleri 100 milyonlarla ifade edilir. 
Sayın milletvekilleri, yine, düşünün ki, burada, hepimiz, en üst düzeyde 
sağlık kuruluşlarından istifade ediyoruz. Bir yakınınızı, özel bir 
hastanede ameliyat ettirdiniz; hiç bu faturaya baktığınız oldu mu? Yüz 
milyonlarla ifade edilen faturalar karşımızdadır. 
Bir başka örnek vereyim. Memleketimizde, Sosyal Hizmetler ve Çocuk 
Esirgeme Kurumunun hizmet vermesi gereken birkaç milyon insan var. 
Biz, 1 milyon kabul edelim. Verilen bütçeye, sunulan bütçeye göre, bir 
tek insanımıza, 4,5 milyon lira gibi bir masraf düşüyor; 4,5 milyon lira 
gibi bir rakam düşüyor; yani, 1 insanımıza, muhtacımıza, 4,5 milyon 
lira ayıracağız. 
Siz, şunu düşünün: Bu insana, günde sadece 1 ekmek versek -ki, biz, 
bunların her türlü bakımıyla meşgul olmak  durumundayız- bugün 1 
ekmek,  bugün, bir ekmeğin fiyatını 13 bin lira kabul edersek, yılda 5 
milyon liraya yakın bir rakam tutuyor sadece ekmek için. Siz, 4,5 milyon 
lira ayırıyorsunuz. Yani, neredeyse, bir aya yakın, ekmek bile 
yedirmeden, bu insanımızı, bir yerde, bakmak durumundasınız. Bu ne 
kadar gülünç bir iddia!.. 
Değerli arkadaşlarım, kendisine müracaat eden insanların, sadece, yüzde 
3’üne, yüzde 5’ine  hizmet verebilen bir kurumun -ki, bu raporlarla 
sabittir- gerçek manada hizmet verdiğini iddia etmek mümkün değildir. 
Kaldı ki, bugün, çalışan çok sayıdaki insanımızın da muhtaç hale 
geldiği bilinen bir gerçek. Bu muhtaç insanlarla, huzurlu bir toplum 
beklemek de mümkün değil. 
Bir toplumun huzurlu olmasında en önemli kurum ailedir. Güçlü 
milletler, mutlu ailelerden teşekkül edebilir. Halbuki, mevcut ekonomik 
şartlar, terör ve toplumumuzu etkileyen sapık ideolojiler, ailelerimizi, 
olumsuz yönde etkilemiş ve sonuçta, toplumu ve milletimizi huzursuz 
eden, güçsüz bırakan bir hal almıştır. Bu durum, hizmet açısından, 
zaten, yok hükmündeki Sosyal Hizmetler ve Çocuk Esirgeme Kurumunu 
çaresiz bir noktaya getirmiştir. Aile üzerinde olan her türlü olumsuz 
etkilerin, basın-yayın, televizyon programları ve reklam 
uygulamalarının önüne geçilmesini bir zorunluluk olarak addediyoruz. 
Değerli arkadaşlarım, çok önemli olan bu Kurumun, politik çıkar 
anlayışından uzak; psikoloğu, öğretmenleri, diyetisyenleri ve diğer 
yetişmiş elemanlarıyla, profesyonel bir hizmet kurumu hüviyeti 
kazanması en büyük arzumuzdur. Ancak, üzülerek ifade ediyorum ki, şu 
anda, bu konumundan çok uzakta bu Kurumumuz...
BAŞKAN – Sayın Alçelik, son dakikanız. 
TURAN ALÇELİK (Devamla) – Teşekkür ediyorum efendim. 
Bu amaçla, eldeki tüm imkânlarımızı kullanmak, hepimizin en ciddî 
görevleri arasında sayılmalıdır. 
Saygıdeğer arkadaşlarım, kısaca değinmek istediğim ikinci konumuz, 
Danıştay bütçesiyle ilgilidir. Bu Kurumumuz da danışma ve inceleme 
görevleri yanında, yürütme hizmetlerinin uygulamalarını denetleme 
açısından son derece önemli, yüksek bir mahkememiz. Ancak, elde 
ettiğimiz raporlara göre, son derece yoğun bir dosya trafiği ve yetersiz 
imkânlarla çalışmak durumundadır; yılda, 50 binin üzerinde dosyaya 
bakmak durumundadır. Nasıl ki sağlıkta tasarruf yapılamazsa, adalet 
mekanizması da kısıtlamalara tahammül edemez. Aksi halde adalet 
geciktirilmiş olur ki, bu durum, adalet değil zulüm olur. Dolayısıyla, 
Danıştayımızın yükünü hafifletebilecek tüm ciddî düzenlemeler en 
kısa süre içerisinde yapılmalıdır...
(Mikrofon otomatik cihaz tarafından kapatıldı)
BAŞKAN – Sayın Alçelik, 1 dakika içerisinde sözünüzü tamamlamanız 
ve Genel Kurulu selamlamanız gerekiyor. 
Buyurun efendim. 
TURAN ALÇELİK (Devamla) – Teşekkür ediyorum Sayın Başkanım. 
...Aksi halde geciken adalete hepimiz ortak olmuş oluruz.
Hukuk devletinde hukuka riayet hepimizin ortak sorumluluğudur. Hukukî 
ihtilafların millî değerler ışığında en hızlı şekilde çözülmesi, bu ve 
buna benzer yüksek mahkemelerimiz aracılığıyla olacaktır. Bu 
bakımdan, gerçekçi bir anlayışla, bu kurumlarımızın yeniden ve arzu 
edilen düzeye getirilmesi, bizim ortak arzumuzdur. 
Bu duygu ve düşüncelerle, Genel Kurulu ve tüm milletimizi en içten 
duygularla selamlıyor, saygılar sunuyorum. (RP sıralarından alkışlar)
BAŞKAN – Teşekkür ediyorum Sayın Alçelik. 
Anavatan Partisi Grubu adına, birinci konuşmacı olarak Sayın Ali 
Coşkun; buyurun efendim. 
Sayın Coşkun, süreyi eşit paylaşacaksınız değil mi efendim? 
ANAP GRUBU ADINA ALİ COŞKUN (İstanbul) – Öyle efendim. 
Başka şansımız yok ki...
Sayın Başkan, değerli milletvekilleri; sözlerime başlamadan önce 
hepinizi saygıyla selamlıyorum.
Bugün görüşülmekte olan Hazine Müsteşarlığı ve Devlet Planlama 
Teşkilatı Müsteşarlığı bütçeleri üzerinde, Anavatan Partisi Grubu adına 
görüşlerimizi bildirmek için söz almış bulunuyorum. 
Değerli milletvekilleri, son yıllarda dünyada hızlı gelişmeler yaşıyoruz. 
Düne kadar siyasî ve ideolojik olan dengelerin yerini, hızla, teknolojik, 
ekonomik, kültürel ve bölgesel güce dayalı dengeler almaktadır. 
Türkiye’nin tek şansı, bize göre, bölgedeki gücünü artırmasıdır. Bunun 
için de, komşu ülkelerle, yeni kurulan kardeş Türk cumhuriyetleriyle ve 
mensubu olduğumuz İslâm ülkeleriyle iktisadî işbirliğini 
kuvvetlendirerek, Batı’ya karşı olan pazarlık gücünü artırması 
gerekmektedir.
Takdir edersiniz ki, demokrasi içinde, bütün bunları yapabilmek için,  
öncelikle siyasî istikrara ihtiyacımız vardır. Bu sebeple, Türkiye’yi 
2000’li yıllara taşıyacak olan Meclisimize büyük sorumluluklar 
düşmektedir. Dış politikada şahsiyetli uygulamalar sergilemek, devleti 
yeniden yapılandırmak, Türkiye’yi tehlikelerle karşı karşıya bırakan 
güneydoğu sorununa kalıcı bir çözüm bulmak ve ekonomiyi, kendi 
içinde dengelerini kurabilecek sağlıklı bir yapıya kavuşturmak 
mecburiyetindeyiz. 
Hükümetimiz, ancak, siyasî istikrarı, bölgeler ve kesimler arasındaki 
sosyal barışı sağlayabildiği ölçüde ekonomiyi istikrar içinde 
kalkındırmaya muvaffak olabilecektir. 
Değerli milletvekilleri, ekonomimizin önemli darboğazlarla karşı 
karşıya kaldığı malumlarınızdır. Bu dönemde, bu bakımdan, bütçe 
çok önem taşımaktadır; ancak, üzülerek belirteyim ki, 1996 yılı bütçesi, 
genel hatlarıyla, kötü bir mirasın belgesi durumundadır. Bütçe açıkları, 
861 trilyon lira olarak öngörülmüşse de, geçen dört aylık sonuçlara 
bakıldığında, açıkların, bu seviyede tutulabilmesi bile büyük bir başarı 
olacaktır. Bu sebeple, Hükümetimiz, bütçe disiplinine fevkalade önem 
verme durumunda kalacaktır. 
Yıllardır süregelen ve halkı bezdiren enflasyon olgusu, büyük ölçüde, 
kamunun borçlanma gereğinin devam etmesiyle meydana gelen bütçe 
açıklarının sonucunda yaşanmaktadır. Devlet birimlerinde israf 
önlenememiş, tasarruf alışkanlığı yerleşmemiştir. Böylece, israf 
olgusu, bütçe açıklarının oluşmasında olumsuz etkisi yanında, toplum 
üzerinde, kamu yönetimi hakkında güvensizlik de doğurmaktadır. 
Geriye baktığımızda, bütçe açıklarının, yıllardır, Merkez Bankası 
kaynaklarına sık sık müracaat edilerek veya borçlanılarak karşılandığı 
görülmektedir. Hazine Müsteşarlığı bütçesini görüşürken, üzerinde 
durmamız gereken hususun, borçlanma politikaları olduğu 
kanaatindeyiz. Dışborcun 74 milyar doları, içborcun ise 1,9 katrilyon 
lirayı aşmış bulunduğu bugünlerde, gayri safî millî hâsılamız içinde, 
borç yükümüzün yüzde 61’lere ulaştığını görüyoruz.
KAHRAMAN EMMİOĞLU (Gaziantep) – Yüzde 65...
ALİ COŞKUN (Devamla) – Yüzde 61 olarak kalmış bende...
1996 yılının, yaşamakta olduğumuz bu dönemin fevkalade sıkıntılarla 
karşı karşıya olduğunu takdirlerinize arz ediyorum.
Aslında, bütçe açıklarını en sağlıklı biçimde karşılayacak unsur, kamu 
maliyesinin güçlenmesidir. Son yıllardaki olumlu atılımlara rağmen, 
kamu maliyesinde arzu edilen seviyede organize olduğumuzu, adil, 
dengeli, tabana yaygın bir vergi düzenini kurabildiğimizi iddia etmek 
mümkün değildir. Bugün, gayri safî millî hâsılanın yüzde 30’u 
nispetinde olduğu tahmin edilen kayıt dışı ekonominin kontrol altına 
alınamaması fevkalade önem taşımaktadır.
Bütçede, büyüme hızının yüzde 4,5 gibi makul bir seviyede tutulmasını 
takdirle karşılıyoruz. Ancak, transfer harcamaları ve carî giderlerin 
büyüklüğü karşısında, yatırımlara yeterli para ayrılmadığını 
görmekteyiz. Yatırımların yavaşlamasıyla, giderek sosyal bir sorun 
haline gelen işsizlik hızla artmaktadır.
Değerli milletvekilleri, diğer taraftan, bütçe açıklarına, KİT’lerin, 
sosyal güvenlik kurumlarının ve mahallî idarelerin önemli ölçüde 
olumsuz etki yaptığı malumlarınızdır. KİT’lerin bir kısmı ayrılarak 
ÖKK (Özelleştirilecek Kamu Kuruluşları) haline getirilmiştir. Bunlarda 
herhangi bir işlem yapılmadığı için, durumları giderek daha da 
bozulmuştur.
Değerli milletvekilleri, vaktin yetersizliği nedeniyle kısaca bunları 
hatırlattıktan sonra, şu hususu açıkça belirtmek durumundayız: Hazine 
Müsteşarlığımız, başarılı çalışmalarının yanında, hükümet 
programlarına bağlı olarak yanlış politikayı alışkanlık haline getirmiş 
bulunmaktadır. Hazine, açıklarını karşılayabilmek için yüksek faizlerle 
hazine bonosu ihraç etmekte ve buradan topladığı paralarla açıklarını 
kapatmaktadır. Özet olarak, milletin tasarrufları, bankalar aracılığıyla, 
devletin borçlarına kaynak olarak kullanılmaktadır. Hazine, bu paraları, 
üretken olan alanlara kullanamadığı için, bir müddet sonra, borcu 
faiziyle birlikte, yeniden, borcu borçla ödeme durumunda kalmaktadır. 
Tabiî ki, yüksek faiz politikası, aynı zamanda, sıcak para politikasıyla 
bütünleşmiş durumdadır. Yıllarca uygulanan düşük kur, yüksek faiz 
politikaları sonucunda, dışarıdan gelen dövizlere ödenen faizlerin yüzde 
30’lar civarında, dolar bazında rant sağladığı görülmektedir. Yılda 
yaklaşık 2 milyar dolar haksız kazanç yurt dışına transfer edilmiştir. 
Bu politikanın ekonomi üzerindeki tahribatı yanında bir başka önemli 
husus, düşük kur sonucu, zaman zaman ithalatın patlaması ve ihracatın 
durma noktasına gelmesiyle, 15 milyar dolar civarında dışticaretin açık 
vermesidir. Tabiî ki, diğer döviz gelirlerimize rağmen, cari ödemeler 
dengelerimiz de böylece bozulmaktadır.
Değerli milletvekilleri, yüksek faizin bir başka olumsuz yönü, enflasyonu 
olumsuz yönde etkilemesidir. Bankalarımızın toplam mevduatının 
gayri safi millî hâsılanın yüzde 38 nispetinde olduğunu görüyoruz. 
Kayıt dışı ekonomiyi de dikkate alırsak, toplam mevduat, gayri safi 
millî hâsılanın yüzde 20’si civarındadır. Avrupa ülkeleriyle mukayese 
ettiğimizde, Türkiye’nin on defa daha küçük tasarruflara sahip olduğunu 
görürüz. Bundan çıkan sonuç; tasarrufların, yeterli miktarda,bugünkü 
banka sistemine gelmediğidir. Halbuki, 70 milyar dolar karşılığı döviz, 
altın veya Türk Lirası olarak bulunduğu tahmin edilen ve halk arasında 
“yastık altı serveti” diye bilinen tasarruflar mevcut sistem dışında 
kalmaktadır. Ayrıca, yurtdışında bulunan 2,5 milyon civarındaki 
gurbetçimizin tasarruflarının da, Avrupa bankalarında 50 milyar doları 
aştığını bilmekteyiz. 
Geçmiş hükümetler, bu iki önemli kaynaktan yeterince istifade 
edememiştir; çünkü, ne bankacılık sistemimiz ne de hükümet 
politikalarımız halkımıza güvence vermemiştir. Ayrıca, milletimiz, 
inançları doğrultusunda tasarruflarını, faizli sistem dışında 
değerlendirmek istemektedir. 
Hükümetimiz Programında yer alan bankacılık ve sigortacılık sistemi 
yeniden yapılandırılırken, özel finans kurumları da bürokratik 
engellerden kurtarılıp, önündeki engeller kaldırılarak, Türk 
ekonomisine bu kaynaklardan büyük bir destek sağlanması mümkündür.
BAŞKAN – Sayın Coşkun, 2 dakikanız kaldı.
ALİ COŞKUN (Devamla) – Efendim, tabiî ki, 10 dakikada bu 
meseleleri anlatmak kolay değil. 
İzninizle, ülkemizin gelişmesinde fevkalade önemli yeri olan Devlet 
Planlama Teşkilatımız hakkında da birkaç söz söylemek istiyorum. 
Yalnız, bütün bunların düzeltilmesi için, her şeyden önce, ekonomik 
tedbirlerin, siyasî tercihlerin önünde tutulması gerektiğini vurgulamak 
istiyorum. 
Bir hususu daha vurgulamak istiyorum: Bu da; sağlıklı ekonomilerde, 
aslında, kamu maliyesi ekonominin emrinde olduğu halde, ülkemizde, 
ekonomimizin, kamu maliyesinin baskısı altına girdiğini görmekteyiz.
Değerli milletvekilleri, bir ülkede plan, ülkenin kaynakları ile ihtiyaçları 
arasındaki dağılımın gerçekçi, dengeli ve en verimli bir şekilde 
yapılanmasını sağlama çalışmalarını düzenlemektedir. Devlet 
Planlama Teşkilatımız, bugüne kadar, fevkalade başarılı çalışmaları 
yanında, ayrıca ülkemize kıymetli devlet adamlarının da 
yerleştirilmesinde bir okul olmuştur.
Devlet Planlama Teşkilatı, bugüne kadar kamu sektörü için emredici, 
özel sektör için yol gösterici, teşvik edici yönde başarılı çalışmalar 
yapmışsa da, dünyadaki gelişmeler ve Türkiye’nin dışa açılma süreci 
içinde, Devlet Planlama Teşkilatının, bundan sonra, çok uzun vadeli, 
Stratejik Araştırmalar Enstitüsü gibi çalışmasını öngörmekteyiz. 
Sözlerime son verirken, Hükümetimizin, gerek Koalisyon Protokolü ve 
gerekse Hükümet Programı çerçevesinde, geçmişte yapılan 
yanlışlıkları yapmaması temennilerimizle, ekonomiyi yönlendirirken, 
sadece parasal politikalar yerine, kamu maliyesini güçlendirmek ve bu 
politikaları üretimle bütünleştirerek, ihracata öncelik vererek, 
yatırımları yeniden başlatacak uygulamalar yapacağına inanmaktayız. 
Devletin aslî görevlerine döneceği; ekonomimizin, polisiye tedbirler 
yerine, kendi içinde dengelerini serbest pazar kurallarıyla kurabileceği 
günlerin özlemiyle, başta Plan ve Bütçe Komisyonumuz olmak üzere, 
tüm emeği geçenlere huzurlarınızda teşekkür ediyor ve bütçenin 
ülkemiz için hayırlı olmasını Cenabı Allah’tan diliyorum.
Saygılarımla. (ANAP ve RP sıralarından alkışlar)
BAŞKAN – Teşekkür ediyorum Sayın Coşkun.
Anavatan Partisi Grubu adına ikinci konuşma için, Sayın İsmail Durak 
Ünlü; buyurun efendim. (ANAP sıralarından alkışlar)
Sayın Ünlü, süreniz 10 dakikadır 
ANAP GRUBU ADINA İSMAİL DURAK ÜNLÜ (Yozgat) – Sayın 
Başkan, saygıdeğer milletvekilleri; Sosyal Hizmetler ve Çocuk Esirgeme 
Kurumu ile Danıştayın 1996 Malî Yılı Bütçesi üzerinde, Anavatan 
Partisi Grubu adına söz almış bulunuyorum. Bu vesileyle, şahsım ve 
Grubum adına, Yüce Meclisi saygıyla selamlıyorum. 
Tarihimiz boyunca bir toplumsal gelenek halinde sürdürülen sosyal 
hizmet anlayışı, Osmanlı Devletinde kurumlaşmış, cumhuriyetten 
sonra da, “Türkiye Cumhuriyeti bir sosyal devlettir” ilkesiyle, Anayasada 
yerini almıştır. 
Bilindiği üzere, 2828 sayılı Kanunla kurulmuş bulunan Sosyal 
Hizmetler ve Çocuk Esirgeme Kurumunun temel amacı, korunmaya, 
bakıma veya yardıma muhtaç aile, çocuk, genç, özürlü, yaşlı ve diğer 
bireylerin ekonomik veya sosyal nedenlerle ortaya çıkan sorunlarını 
gidermek, ihtiyaçlarını karşılamak, hayat seviyelerinin iyileştirmektir.
Katma bütçeli ve tüzel kişiliğe sahip bir kurum olarak örgütlenen Sosyal 
Hizmetler ve Çocuk Esirgeme Kurumu, ekonomik ve sosyal yoksunluk 
nedeniyle muhtaç durumda olan çocuk, genç, yaşlı, özürlü ve diğer 
gruplara hizmet vermektedir.
Kurum, ülke genelinde bu hizmetleri, 91 yetiştirme yurdu, 70 çocuk 
yuvası, 39 huzurevi, 19 rehabilitasyon merkezi, 37 kreş ve gündüz 
bakımevi, 7 toplum merkezi, 3 yaşlı danışma merkezi, 6 kadın 
misafirhanesi olmak üzere, 272 kuruluşla sürdürmektedir.
Sorumluluğunu Anayasadan alan kurumun, onüç yıllık süreç içerisinde 
ağırlıklı olarak vermekte olduğu kışla tipi kuruluş bakım hizmetini 
gerek maliyet yüksekliği gerekse hizmet götürülen gruplarda sebep 
olduğu sorunları göz önüne alarak terk etmeye başladığını ve yeni 
hizmet modellerine yöneldiğini görmekteyiz. Bu yeni hizmet modelleri, 
koruyucu aile, evde çocuk, yaşlı ve özürlü bakımı konusunda eleman 
yetiştirme kurslarının düzenlenmesi, gençlik evleri, yaşlı danışma 
merkezleri, toplum merkezleri olarak sıralanabilir. 
Koruyucu-önleyici yeni hizmet modelleriyle, toplumun temel birimi olan 
ailenin, sosyal çevresi içerisinde desteklenerek sorunlarını önlemeye ve 
daha fazla kişiye hizmet sunulmaya çalışılmaktadır; ancak, yıllar 
bütçelerine yeterli ödeneğin konulamaması nedeniyle, geliştirilmeye 
çalışılan koruyucu ve önleyici hizmet modelleri tam anlamıyla hayata 
geçirilemediğinden, herkes tarafından kabul edilen ve kurum tarafından 
da peyderpey terk edilmesi amaçlanan kışla tipi kuruluş bakım 
hizmetine devam edilmek zorunda kalınmaktadır. 
Kurum tarafından hizmet götürülmekte olan grup veya kişilerin sayısı, 
bu hizmete ihtiyaç duyanların sayısını göstermekte yetersiz 
kalmaktadır; çünkü, ülkemizin geleneksel yapısı içerisinde, bu hizmete 
ihtiyaç duyan bireylerin büyük kesimi ya kuruma başvurma 
imkânlarından yoksun olduğundan ya da muhtaç olmanın verdiği baskı 
altında kendilerini gizlemekte ve dar çevresi içerisinde bu sorunlarını 
gidermeye çalışmaktadırlar. Bu nedenle, çözüm bulunamayan, ertelenen 
sosyal sorunlar, giderek çözümsüzlük yumağı haline dönüşmektedir. 
Kurumun yatırım programında yer alan projelerin uzun yıllardır 
tamamlanamadığı görülmektedir. Bu nedenle, kurum yatırım 
programında yer alan projelerin bir an önce tamamlanabilmesi için, yılı 
paylarının artırılarak, öncelikle, fizikî gerçekleşme oranları yüzde 
70’in üzerinde olan kuruluşların tamamlanması yoluna gidilmelidir.
Kurumun yatırım programında yer alan büyük onarımlara ayrılan 
ödenek de yetersizdir. Kurumun yirmidört saat süreyle aralıksız hizmet 
verdiği düşünüldüğünde, beklenmeyen program dışı onarım ihtiyaçları 
ortaya çıkmaktadır. 
Sayın Başkan, saygıdeğer milletvekilleri; kurumun hizmetlerini daha 
etkin ve yaygın bir şekilde südürebilmesi için, şu hususların bir an önce 
çözüme kavuşturulması gerektiği kanaatindeyim: Kurumun hizmet 
götürdüğü alanın her geçen gün genişlemesine karşın, kurumun yılı 
bütçeleri incelendiğinde, her geçen yıl genel bütçe içindeki payının 
giderek azaldığı görülmektedir. Örneğin, 1990 yılına oranla, 1995 yılı 
bütçesi, reel yüzde 30’un üzerinde düşüş göstermektedir.
Kurum tarafından 1986 yılında başlatılmış ve koruyucu-önleyici bir 
hizmet olan aynî, nakdî yardımların muhtaç kişilere dağıtılması 
amacıyla yörelerden yapılan taleplerin, yılları bütçelerine konulan 
ödenekle karşılanamadığını üzülerek belirtmek isterim. Ödenek 
yetersizliği nedeniyle, devletin, muhtaç kişilere boçlu kalmasını 
anlayabilmek mümkün değildir. 
Hükümetimizin uyguladığı politikaların ana özelliği, kuruma gelmeyi 
önleyici değil, kurum bakımını teşvik edici yöndedir. Bu nedenle, 
ekonomik yoksunluğa bağlı olarak muhtaç duruma düşen ve kuruma 
müracaat eden kişi ve ailelerin, genişletilecek sosyal güvenlik şemsiyesi 
altına alınması, bu durumdakilere iş imkânlarının sağlanması 
gerekmektedir.
Sayın Başkan, sayın milletvekilleri; bir başka husus da, kurumun 
gelirleriyle ilgilidir. 1991’den sonra kurulan hükümetler döneminde 
uygulanan yanlış politikalar yüzünden, kurum politize edilmiş, daha 
önce heyecanla ve fedakârca çalışan pek çok kurum mensubu görevden 
soğutulmuştur. Bu tür uygulamaların da etkisiyle, kuruma yapılan 
bağışlarda, son yıllarda büyük oranda düşüş gözlenmektedir.
Kurum, hayırsever vatandaşların bağışlarından oluşan gayrimenkullere 
sahiptir. Bu gayrimenkullerin bir bölümü, bulundukları yer ve konum 
itibariyle atıl durumdadır. Diğer yandan kurum, yeni hizmet modelleri 
için bina kiralama veya satın alma ihtiyacı içerisindedir. Bu nedenle, 
taşınmazların kiralarından veya satışlarından elde edilecek gelirlerin 
bir havuzda toplanarak, ihtiyaç duyulan ilde veya bölgede taşınmaz 
edinilmesi için, bütçeye özel ödenek kaydedilmesinde yarar 
görülmektedir.
Özel ihtisas alanı olan bu kurumun hizmetlerinde, günümüze kadar, 
ağırlıkla, kalifiye olmayan veya bu amaçla eğitim görmemiş çeşitli 
personel eliyle yürütülme politikası izlendiğinden, gerekli verimlilik ve 
etkinlik sağlanamamıştır. Ülkemizde, sosyal hizmetler, çocuk gelişimi 
ve eğitimi, psikoloji alanlarında eğitim alan meslek elemanlarının, 
kurumda ağırlıklı şekilde istihdamının sağlanması halinde, istenilen 
etkinlik ve verimliliğe ulaşılabileceği kanaatindeyim. Bunun yanı sıra, 
yardımcı hizmetler sınıfında görev yapan personelin, kuruma, genel 
sınavla alınması yerine, bu hizmetin amacına uygun eğitim yapan 
sosyal hizmet meslek liselerinin kurularak, buralarda yetişen insanların, 
ara insangücü olarak istihdamı gerekmektedir. 
BAŞKAN – Sayın Ünlü, 1,5 dakika süreniz kaldı.
İSMAİL DURAK ÜNLÜ (Devamla) – Şu ana kadar arz etmeye 
çalıştığım tüm hizmetler, kişiyi, sadece, bedenî ihtiyaçlarıyla değil, her 
yönüyle bir insan olarak değerlendirmek suretiyle yapılacaktır. 
Halkımızın, kendi öz değerleri, dinî, ahlakî ve kültürel değerleri de, 
mutlaka, konunun uzmanlarınca, buralardaki gençlerimize verilmelidir.
Sosyal Hizmetler ve Çocuk Esirgeme Kurumuna verilen imkânlarla, 
hizmetin etkili ve verimli yürütülmesi, ancak, sosyal hizmet alanında 
yetişmiş kalifiye personelin istihdamı ile halkın gönüllü katkı ve 
katılımının sağlanması oranında başarılı olacaktır.
Sayın Başkan, sayın milletvekilleri; konuşmamın ikinci bölümünde, 
Danıştay bütçesi üzerinde, Grubum adına, görüşlerimizi arz edeceğim.
1868 yılında Şurayı Devlet adıyla kurulan Danıştay, günümüzde, yargı 
görevinin yanı sıra, danışma ve inceleme görevlerini de ifa etmektedir. 
Böyle, köklü bir müessesemizin mevcut durumuna kısaca temas etmekte 
yarar görüyorum. 
Danıştayın iş yükü çok ağırdır. Hizmet verdiği binalar yetersizdir. 1995 
yılı itibariyle, 55 500 civarında dosyayı karara bağlamış, 1996 yılına 
da 53 bin civarında dosya devredilmiştir. Yıllar itibariyle de, dava 
sayısı hızla artmaktadır. İş yükündeki bu yoğunluk, adalet 
mekanizmasını işlemez hale getirmiştir.
(Mikrofon otomatik cihaz tarafından kapatıldı)
BAŞKAN – Sayın Ünlü, 1 dakika içerisinde konuşmanızı 
toparlamanızı rica ediyorum; buyurun.
İSMAİL DURAK ÜNLÜ (Devamla) – Gecikmiş adalet, mağduriyetleri 
ortadan kaldırmamaktadır. 1991 yılından itibaren, görevden alınan 
pekçok bürokratın Danıştaya müracaatları, aradan seneler geçtiği halde 
karara bağlanamamıştır. Bu arada -atalarımız “Yiğidi öldür, ama 
hakkını yeme” demişler- geçtiğimiz günlerde, beş gün içerisinde 
yürütmeyi durdurma kararı alınmış ve idareye özel ulakla tebliğ 
edilmiştir. Daha önce arz ettiğim müracaat sahipleri, ahrete göç etmeden, 
dosyalarının karara bağlandığını gönül huzuru içerisinde göreceklerdir 
diyorum.
Yüce Meclisi saygılarımla selamlıyorum. (ANAP sıralarından alkışlar)
BAŞKAN – Teşekkür ediyorum Sayın Ünlü.
Doğru Yol Partisi Grubu adına birinci konuşmacı Sayın Halil Yıldız; 
buyurun efendim.
Süreniz 10 dakikadır.
DYP GRUBU ADINA HALİL YILDIZ (Isparta) – Sayın Başkan, 
değerli bakanlar, değerli milletvekilleri; Hazine Müsteşarlığı ve Devlet 
Planlama Teşkilatı Müsteşarlığı bütçesi üzerinde Doğru Yol Partisi 
Grubunun görüşlerini açıklamak üzere söz almış bulunuyorum. Yüce 
Meclisi ve ekranları başında bizleri izleyen muhterem vatandaşlarımızı 
saygıyla selamlıyorum.
Ekonomi yönetiminde kapsamlı ve kritik bir role sahip olan Hazine 
Müsteşarlığının başlıca görev alanlarını, kamu finansmanı, KİT ve 
iktisadî devlet teşekkülleri, uluslararası malî ve ekonomik kuruluşlarla 
ilişkiler, dış borçlanma, bankacılık, sermaye piyasası, sigortacılık ve 
yatırım teşvikleri gibi konular oluşturmaktadır.
Hazine Müsteşarlığı, söz konusu alanlarda, politika üretmek, 
uygulamak, uygulama sonuçlarını yakından izlemek ve iyileştirilmesini 
sağlamakta aktif bir görev almaktadır. Hazine Müsteşarlığı, uzman 
kadrosuyla görevini yürütürken, çağdaş ilkelere bağlı kalmakta ve 
uluslararası standartlara uygun bir görev anlayışıyla hareket etmektedir. 
1995 yılı, istikrarın büyük ölçüde korunduğu bir yıl olmuştur. Hazine, 
piyasalarda sağlanan istikrarın da bir sonucu olarak, piyasalarda 
istikrarsızlık yaratmadan içborçlanma yapabilmiş, faizlerde düşüş ve 
ortalama vadede uzama sağlayabilmiştir.
1995 yıl sonu itibariyle 1,361 katrilyon Türk Lirası olan içborç stokunun 
kâğıda bağlanmış olan kısmı 1,143 katrilyon Türk Lirasıdır. İçborç 
stoku sorununun çözümü için başarılı bir borçlanma politikasının yanı 
sıra, kamu kurumlarının finansal yapılarını sürdürülebilir dengelere 
oturtacak yapısal tedbirlerin de acilen hayata geçirilmesi gerektiğini ifade 
etmek istiyorum. 
Sayın Başkan, değerli milletvekilleri; kamu finansmanını gittikçe 
güçleştiren üç konu; kamu iktisadî teşebbüsleri, sosyal güvenlik sistemi 
ve tarımsal destekleme sistemiyle ilgilidir.
Ekonomik hayatımızda hâlâ büyük bir yer işgal eden KİT açıklarının 
gayri safî millî hâsılaya oranında bir azalma kaydedilmiş olmasına 
rağmen, KİT açıkları, kamu kesimi borçlanma gereğinin önemli 
bileşenlerinden biri olma özelliğini hâlâ korumaktadır. 
KİT’lerde gözlenen bütün olumlu gelişmelere rağmen, yapısal 
değişiklikler olmaksızın, KİT’lerin olumlu performanslarını devam 
ettirmelerinin güçlüğü gözden uzak tutulmamalıdır. 1996 yılında, 
Hükümet Programında da öngörüldüğü gibi, başta kamu bankaları 
olmak üzere, kamu sektörü tarafından üstlenilmesi zorunlu olmayan mal 
ve hizmetleri üreten kamu iktisadî teşebbüsleri hızla özelleştirilmelidir. 
Sayın milletvekilleri, son yıllarda, kamu malî yönetiminin gittikçe 
büyüyen bir diğer sorunu ise, sosyal güvenlik sisteminin hızla yükselen 
açıklarıdır. Söz konusu açıklar, bütçe imkânlarıyla finanse edilmeye 
çalışılmaktadır. Sistemin sorunlarının çözümü, kapsamlı bir reformu 
zorunlu kılmaktadır. Hükümetin amacı, sosyal güvenlik sistemini daha 
geniş bir nüfus kesimine yaygınlaştırmak, çağdaş bir sağlık hizmeti ve 
yeterli düzeyde emekli maaşı vermeye imkân sağlayacak yeni bir sistemi 
oluşturmak olmalıdır. 
Sayın milletvekilleri, tarımsal destekleme sistemi de, kamu malî 
yönetiminin diğer bir meselesidir. Uygulanan destekleme politikalarıyla, 
iç fiyatlar dünya fiyatlarının üzerinde seyretmiş, bu da ekim alanlarının 
aşırı genişlemesine, üretim fazlası oluşmasına ve devletin fazla alım 
yaparak, yüksek stok maliyetine katlanmasına sebep olmuştur; bu 
sebeple, tarımsal politikaların yeniden gözden geçirilmesi 
gerekmektedir.
Yeni politika önerilerinde, göreli üstünlüğe sahip olduğumuz ürünlerde, 
üretim ve ihracatın artırılabilmesine yönelik tedbirlerin, acilen 
alınmasında fayda mülahaza etmekteyiz.
Sayın Başkan, sayın milletvekilleri; konuşmamın bu bölümünde, malî 
sektörlerle ilgili gelişmelere değinmek istiyorum.
Önümüzdeki dönemde öncelik taşıyan bir konu, bankacılık mevzuatına 
ilişkin 538 sayılı Kanun Hükmünde Kararnamenin 
kanunlaştırılmasıdır. Piyasa ekonomisine geçilmesiyle birlikte, 
sigortacılık sektörü, malî sektör içinde daha önemli bir yer almaya 
başlamış, ekonomik ve sosyal gelişmenin vazgeçilmez bir unsuru haline 
gelmiştir.
Özel sigortacılığın, sosyal güvenlik sisteminin yeniden yapılanmasına 
yönelik politika üretiminde de, önemli görevler üstlenebileceği 
unutulmamalıdır. Özel sigortacılık, sosyal güvenliğin kapsamının 
genişletilmesine katkı sağlayacaktır.
Diğer yandan, ülkemizin yakın vadede, en önemli darboğazlarından biri 
olarak görülen, enerji sektöründeki gerekli yatırımlarda, yeni bir 
finansman modeli olarak “yap-işlet-devret” projelerine işlerlik 
kazandırılmasına gayret edilmelidir.
Değerli milletvekilleri, kaynak yaratmanın belirgin bir problem olduğu 
ekonomimizde, bu sorunun çözümünde, yabancı sermayenin potansiyel 
gücü gözden uzak tutulmamalıdır.
1995 yılı içerisinde, “yap-işlet-devret” modeliyle gerçekleştirilecek, biri 
baraj ve hidroelektrik santralı ve diğer ikisi doğalgaz santralı olmak 
üzere, üç adet elektrik santralına izin verilmiştir. Bu projelerin sabit 
yatırım tutarı 2,1 milyar dolar ve projeler kapsamında Türkiye’ye 
getirilecek yabancı sermaye miktarı ise, 312 milyon dolardır. 1995 yılı 
içerisinde, 1994 yılına göre, yabancı sermaye fiilî girişi, 420 milyon 
dolarlık artışla, 1,3 milyar dolara ulaşmıştır. İstikrar ve güven ortamı 
sürekli kılındığı sürece, yabancı sermaye girişleri daha da artacaktır. 
Bu vesileyle, Hazine Müsteşarlığının bütün çalışanlarını, özverili 
çalışmaları için tebrik ediyorum.
Sayın Başkan, değerli üyeler; görevi ve yetkileri 540 sayılı Kanun 
Hükmünde Kararnameyle düzenlenen Devlet Planlama Teşkilatı, 
kaynakların verimli kullanılması ve kalkınmanın hızlandırılması, 
ülkenin, ekonomik, sosyal ve kültürel planlama hizmetlerinin bir 
bütünlük içerisinde, etkin, düzenli ve süratli olarak görülebilmesi 
amacıyla, 1960 yılından beri hizmet vermektedir. 
Devlet Planlama Teşkilatı, Yüksek Planlama Kurulu ve Devlet Planlama 
Teşkilatı Müsteşarlığından meydana gelmektedir. 
Devlet Planlama Teşkilatı Müsteşarlığının çalışma esaslarına da 
kısaca değinmek istiyorum :
Devlet Planlama Teşkilatı Müsteşarlığı, aslî görevi olan beş yıllık 
kalkınma planları ve yıllık programların hazırlanmasında konjonktür, 
kamu maliyesi, ödemeler dengesi, para, banka ve malî piyasalar 
konularında gerekli araştırmaları yaparak, yıllık programların makro 
dengelerini oluşturur. Ekonomik modeller, dünya ekonomisi, ulusal ve 
uluslararası stratejiler konusunda araştırmalar yapar; geliştirdiği makro 
modelleriyle ekonomik ve sosyal politikaların uzun dönemli etkilerini 
tahmin eder; dünya ekonomisi ve bölgesel entegrasyonlara ilişkin 
gelişmeleri ve stratejileri izleyerek bunlara yönelik alternatifler oluşturur. 
Devlet Planlama Teşkilatı Müsteşarlığı, bünyesinde bulundurduğu 
nitelikli personel itibariyle, Türk kamu idaresinde özel bir yere sahiptir. 
Müsteşarlık, kamu ve özel sektöre, nitelikli üst kademe yönetici ve 
uzman yetiştiren bir okul olma özelliğini bugün de sürdürmektedir. 
Halen Müsteşarlıkta görev yapan 297 teknik personelden 194’ü 
akademik kariyere sahiptir. 
Devlet Planlama Teşkilatının 1996 yılı bütçe tasarısına geçmeden 
evvel, 1995 yılı makro ekonomik göstergeler ile 1996 yılı makro 
ekonomik hedefleri hakkında da heyetinize çok kısa bir bilgi arz etmek 
istiyorum.
BAŞKAN – Sayın Yıldız 2 dakikanız kaldı.
HALİL YILDIZ (Devamla) – Teşekkür ederim.
1995 yılında, bazı makro ekonomik göstergeler aşağıdaki şekilde 
gerçekleşmiştir:
Gayri safî millî hâsıla artışı, yüzde 8,1, ihracat artışı, yüzde 19,5, 
ithalat artışı, yüzde 53,5, işçi gelirleri artışı ise yüzde 26,4 olmuştur.
1996 yılıyla ilgili makro ekonomik hedefler ise şu şekilde tahmin 
edilmektedir: 
Gayri safî millî hâsıla büyümesi, yüzde 4,5, özel tüketim artışı yüzde 
5,1, kamu tüketim artışı yüzde 6,5, ihracat, 25 milyar dolar; toplam 
ithalat da 41 milyar dolar.
Sayın Başkan, değerli milletvekilleri; şimdi de, DPT Müsteşarlığının 
faaliyet alanları ile aktiviteleri hakkında kısaca bilgi vermek istiyorum.
1995 yılında, Müsteşarlığın yaptığı en önemli çalışma, Yedinci Beş 
Yıllık Kalkınma Planının hazırlanması olmuştur. Aynı yıl içerisinde, 
ilçelerin sosyoekonomik gelişmişlik sıralaması, iller itibariyle çeşitli 
göstergeler, temel yapısal değişim projeleri çalışmalarını 1995 yılının 
öncelikli faaliyetleri olarak görmekteyiz.
Devlet Planlama Teşkilatı Müsteşarlığının 1996 yılı bütçe 
büyüklüklerini kısaca bilgilerinize sunmakta yarar görmekteyim.
1995 yılında 467 milyar lira olarak gerçekleşen cari harcama ödeneği 
için, 1996 yılında 640 milyar Türk Lirası öngörülmüştür. 
Sayın Başkan, sayın üyeler; Türk kamu idaresinde, gerçekten, bir okul 
görevi yapan ve ülkeye son derece yararlı hizmetler veren değerli 
bürokrat, siyasetçi ve devlet adamı yetiştiren Devlet Planlama 
Teşkilatının bu işlevini aynen sürdüreceğine olan inancım, Teşkilatın 
1995 yılı faaliyetlerini incelediğimde daha da artmıştır. 
(Mikrofon otomatik cihaz tarafından kapatıldı)
BAŞKAN – Sayın Yıldız, konuşmanızı toparlamanız için 1 dakikalık 
süre veriyorum; buyurun.
HALİL YILDIZ (Devamla) – Bu vesileyle, bir zamanlar benim de 
mensubu olduğum Devlet Planlama Teşkilatının bütün çalışanlarını bu 
özverili çalışmalarından dolayı tebrik ediyor, başarılarının devamı 
temennisiyle, Devlet Planlama Teşkilatı ve Hazine Müsteşarlığının 
1996 yılı bütçelerinin hayırlı ve uğurlu olmasını diliyor; Yüce 
Heyetinize saygılar sunuyorum. (DYP sıralarından alkışlar)
BAŞKAN – Teşekkür ediyorum Sayın Yıldız.
Sayın Kemal Aykurt; buyurun efendim.

DYP GRUBU ADINA M. KEMAL AYKURT (Denizli) – Sayın 
Başkan, değerli arkadaşlarım; Sosyal Hizmetler ve Çocuk Esirgeme 
Kurumu Genel Müdürlüğü bütçesi ile Danıştay Başkanlığı bütçesi 
üzerinde, Grubumun görüşlerini arz etmek üzere huzurlarınızdayım.
Evvela, izin verirseniz, Sosyal Hizmetler ve Çocuk Esirgeme Kurumu 
Genel Müdürlüğü bütçesi üzerindeki görüşlerimi arz edeyim; kalan 
zaman içerisinde de Danıştay Başkanlığı bütçesi üzerinde Grubumuzun 
görüşlerini Yüce Heyetinize arz etmeye çalışayım. 
Bilindiği gibi, Sosyal Hizmetler ve Çocuk Esirgeme Kurumu, 2828 
sayılı Kanun çerçevesinde, korunmaya, bakıma veya yardıma muhtaç 
aile, çocuk, yaşlı ve diğer kişilerin, maddî, manevî ve sosyal 
yoksulluklarının giderilmesine ve gereksinimlerinin karşılanmasına ve 
çözümlenmesine yardımcı olmak, hayat standartlarını yükseltip, 
sistemli ve programlı hizmetlerini sağlamakla görevli bulunmaktadır. 
Memnuniyetle ifade etmek isteriz ki, Türk toplumu, tarihin her 
döneminde, korunmaya, bakıma, yardıma muhtaç kimselere karşı 
duyarlı olmuş; vakıflar, dernekler, kurum ve kuruluşlarıyla, ihtiyaç olan 
sosyal güvenlik sistemini oluşturmaya çalışmıştır. Ancak, konu, 
kişilerin yardım ve merhamet duygularına terk edilemeyecek kadar ciddî 
ve devletin, bizatihi, tartışmasız sorumluluk üstlenmesi gereken bir 
konudur. 
Bu kurum, Sosyal Yardımlaşma ve Dayanışmayı Teşvik Fonu, il ve ilçe 
sosyal yardımlaşma ve dayanışma vakıfları, Emekli Sandığı, Yaşlılar 
Sosyal Güvenlik Dairesi, Kızılay, Yardım Sevenler Derneği ve benzer 
niteliklerdeki çeşitli kuruluşlarla, Türkiye’de yaşayan insanların sosyal 
ve ekonomik nitelikli sorunlarına çözümler getirmeye çalışmaktadır. 
Kurumun hizmet verdiği grupların özelliği gereği, bu hizmet, zor ve 
ekonomik açıdan pahalı olduğu kadar da, devletin yürütmesi gereken 
aslî görevleri arasındadır. 
Değerli milletvekilleri, Sosyal Hizmetler ve Çocuk Esirgeme Kurumu, şu 
anda korunmaya muhtaç çocuk ve gençlerimizle, yuva ve yetiştirme 
yurtları, koruyucu aile ve evlat edinme uygulaması ve ekonomik 
nedenlerle çocuklarına bakamayan ailelerin desteklenmesine yönelik aynî 
ve nakdî yardım uygulamalarıyla, Türkiye’nin hemen her iline yayılmış 
vaziyette hizmetini sürdürmektedir. 
Kurumun hizmet verdiği gruplar içerisinde, korunmaya muhtaç 
çocukların özel bir önemi vardır. Bilindiği gibi, Kurum, çocuk yuvaları, 
yetiştirme yurtları, kreş ve gündüz bakımevleri, rehabilitasyon 
merkezleri ile geleceğin teminatı olan gençlerimizi sokaktan kurtarıp, 
topluma yararlı birer fert olmaları için yoğun çaba sarf etmektedir. 
Bununla beraber, 0-18 yaşları arası çocuk ve gençlere, yurtlarda 
barınma ve eğitim gibi hizmetler verilmekte, bu yaş sınırı, öğrenciler 
ile sanat öğrenenlerde 20-25 yaşa kadar uzatılmaktadır. Özürlüler ve 
kimsesiz kız çocukları için yaş sınırı daha da uzundur.
Doğru Yol Partisi olarak, bu çocuklarımızın topluma kazandırılması 
yönünde hassasiyetle durduğumuzu, 3413 sayılı Kanuna bağlı olarak, 
geçmiş dönemde olduğu gibi, bu dönemde de işleyişin takipçisi 
olduğumuzu belirtmek istiyorum. 
Gençlerimizin, gelecek açısından öneminin yanında, yaşlılarımıza 
karşı sorumluluğumuzun bilincini, beşeriyetin ölçüsü olarak görüyoruz. 
Kurulan huzurevleri ihtiyaca tam olarak cevap vermekten uzaktır. Doğru 
Yol Partisi Grubu olarak, yaşlı yurttaşlarımız için, kendi aileleri 
yanında bakılmalarına olanak sağlayacak destek hizmetlerle, kendi 
evinde yaşamını sürdürmek isteyenlere yönelik yeni modelleri, Meclisin 
gündemine getirmeye kararlıyız.
Özürlü vatandaşlarımızın sorunları da, en acil üzerinde durulması ve 
çözümler üretilmesi gereken hususlardan birisidir. Doğru Yol Partisi bu 
hususun çözümünde de hassasiyet gösterecektir.
Görme, ortopedik işitme ve zihinli özürlü kardeşlerimize yönelik, yeni, 
yatılı ve gündüzlü meslek ve tıbbî rehabilitasyonlara, koruyucu, eğitici 
hizmetlere hız verilmesi gerektiğine inanıyoruz.
Değerli arkadaşlarım, Kurumun ana amacı, yoksul, muhtaç, yardım ve 
korunma bekleyen tüm vatandaşlarımıza, devletin sıcak elini 
uzatabilmektir. Bu el, bilgiyle, dürüstlükle, sevgiyle, doğrulukla ve 
ihtisasla uzanmalıdır. 
Sosyal hizmetler, bir set olma hizmeti gibi düşünülmemelidir. Sosyal 
devletin temel sorumluluğu, ihtiyaç içerisindeki yurttaşına, sosyal 
güvenlik sistemleriyle, sosyal yardımlarla ve hizmetlerle ulaşmaktır. 
Artık, günümüzde, sosyal hizmetleri ihtisas konusu olarak görmek ve 
ona göre çalışmaları yönlendirmek ve yürütmek daha doğru olacaktır.
Kurumu, altyapı, tesis, teçhizat ve uzman personel yönünden takviye 
etmek ve bunları, kısa zamanda hayata geçirmek mecburiyetimiz vardır. 
Devletin, bu hizmetleri, birinci elden, sorumlulukla yürütmesinin 
yanında, konunun hassasiyetinin kamuoyunda yaygınlaştırılması ve 
teşvik edilmesi amacıyla, mevzuatımıza ek çalışmaların, Yüce 
Kurulunuzca değerlendirileceğine inanıyorum.
Bu düşüncelerle, 1996 yılı bütçesinin, Sosyal Hizmetler ve Çocuk 
Esirgeme Kurumundan hizmet alan vatandaşlarımıza hayırlı olmasını 
diliyorum ve geri kalan zamanımı da -sözlerimin başında arz ettiğim 
gibi- Danıştay Başkanlığı bütçesine ayırıyorum.
BAŞKAN – Sayın Aykurt, 2 dakika süreniz kaldı.
M. KEMAL AYKURT (Devamla) – 20 dakika değil mi?
BAŞKAN – Hayır efendim; size ait olan süre 10 dakikadır...
M. KEMAL AYKURT (Devamla) – Değerli arkadaşlarım, biraz evvel, 
yüksek yargı kuruluşları üzerinde konuşan ve bazı eksikliklerin 
varlığını vurgulayan değerli arkadaşım Turhan Güven’in görüşlerine 
aynen iştirak ediyorum ve bir ilave daha yapmak istiyorum: O da; 
Yüksek Mahkeme olan ve icabında Yüce Divan görevini yapan Anayasa 
Mahkemesinin terkip tarzına itirazımdır.
Anayasa Mahkemesi, fevkalade önem arz eden konularda nihaî karar 
veren bir makamdır; ama, bu Mahkemenin terkip tarzına baktığımız 
zaman, hukuk nosyonundan uzak ve meslekten gelmemiş üyelerin 
varlığını görüyoruz; bunun mahzurlarını, zaman olsaydı da 
tartışsaydık. O itibarla, Anayasada yapılacak tadilatla, Anayasa 
Mahkemesinin terkip tarzının değiştirilmesinden yana olduğumuzu 
ifade etmek istiyorum.
Sevgili arkadaşlarım, 1868 yılında kurulan ve bugüne kadar bütün 
anayasalarda yer verilen Danıştay, hem bir yüksek idare mahkemesi hem 
de bir danışma ve inceleme organı olarak, bugüne kadar görev 
yapmaktadır. Anayasamızın yargıyla ilgili Üçüncü Bölümünde, 
mahkemelerin bağımsızlığı, hâkimlik ve savcılık teminatı, hâkimlik 
ve savcılık mesleği düzenlenmiş, 155 inci maddede de Danıştayın 
görevleri sayılarak, yüksek mahkeme olduğu vurgulanmıştır. 
(Mikrofon otomatik cihaz tarafından kapatıldı)
BAŞKAN – Sayın Aykurt, 1 dakika içinde toparlayın...
M. KEMAL AYKURT (Devamla) – Toparlıyorum Sayın Başkanım.
Danıştay Başkanlığı, demokratik, laik ve sosyal hukuk devletimizin 
başlıca güvencelerinden birisidir -zamanımız kalmadığı için öbür 
tarafları okuyamıyorum- öyleyse, Danıştayımızın ve bunun bütçesinin 
gerçekten özenle seçilmesi ve layık olduğu ölçüde ve seviyede 
değerlendirilmesi lüzumuna inanıyoruz ve Danıştayımızın yükünün, 
hem idarî yargı olarak hem de vergi mahkemelerinin nihaî çözüm odağı 
olarak işlerinin son derece yoğun olmasından dolayı gecikmiş 
kararlarından, milletimiz, toplumumuz şikâyetçidir. Bu yükün 
hafifletilmesi lazım geldiğine inanıyoruz. 
Bu duygularla, sözlerimi tamamlıyor ve Yüce Heyetinizi saygıyla 
selamlıyorum. (DYP sıralarından alkışlar)
BAŞKAN – Teşekkür ediyorum. 
Cumhuriyet Halk Partisi Grubu adına birinci konuşmacı Sayın Algan 
Hacaloğlu; buyurun. (CHP sıralarından alkışlar)
Sayın Hacaloğlu, sürenizi eşit kullanacaksınız değil mi efendim?
CHP GRUBU ADINA ALGAN HACALOĞLU (İstanbul) – Evet.
BAŞKAN – Süreniz 10 dakikadır.
Buyurun.
ALGAN HACALOĞLU (Devamla) – Sayın Başkan, sayın 
milletvekilleri; şahsım ve Cumhuriyet Halk Partisi Grubu adına hepinizi 
saygıyla selamlıyorum.
Değerli milletvekilleri, ANAP ve DYP, bilindiği gibi, bir ayı aşkın bir 
süredir iktidarda hükümet ortaklarıdır. Eğer hükümet ortaklıkları 
devam ederse, Başbakanlık, bu iki parti arasında dönüşümlü olarak el 
değiştirecek. 
ANAP’ın ve DYP’nin hükümet ortaklığı yenidir; ancak, bu partilerin 
politika ortaklığının yeni olmadığı biliniyor. Özellikle, bu iki partinin, 
ekonomiye bakışlarının ortak  olduğu ama, bu ortaklığın yeni 
olmadığı biliniyor. Bu partilerin kökleri aynıdır, bu partilerin 
demokrasiye dar bakışları aynıdır. Kısaca, ANAP ve DYP’nin, aynı 
gövdenin iki dalı olduğunu çok iyi bilmekteyiz. Son 15 yıldır, bu gövde 
iki dalıyla beraber ilk defa hükümet olmaktadır; ancak, biraz evvel 
söylediğim gibi, bu gövdenin dalları, onbeş yıldır, ekonominin rotasını 
elinde tutuyor, ekonominin kaptanı görevini, işlevini görüyor.
Ülkemizde, onbeş yıldır uygulanmakta olan, emeği, faize ezdirten, 
üretimi, yatırımı ve sanayileşmeyi dışlayan, sosyal devleti çökerten 
ekonomi politikaları, onların egemen olduğu köşklerden ve konutlardan 
yönlendirildi. 
Değerli milletvekilleri, Thatcherizmin, ekonomide neo liberalizmin, tek 
boyutlu sığ ekonomik politikalarının eksiklikleri, özellikle, dengeli 
büyüme, sosyal devletin geliştirilmesi ve toplumsal barışın 
sağlanmasındaki yetersizlikleri Batılı ülkeler de anlaşıldı. Batıda bu 
politikaların modası çoktan geçti; ancak, ülkemizde, bu politikalar, 
anlaşılmaz bir şekilde, sağ siyaset ve iktisat anlayışının tutkusuna 
dönüştü, başlar kuma sokuldu ve bu çarpık politikalar ısrarla 
sürdürüldü.
Sağın, kendi dışı siyasetlerden özenle uzak tuttuğu, son beş yıldır 
sosyal demokrat ortakları ile dahi paylaşmaktan özenle kaçındığı 
ekonomi politikalarıyla, ülkemizde, son onbeş yılda enflasyon beslendi, 
istikrarsızlık körüklendi, eşitsizlikler derinleştirildi ve emek ezildi; ülke, 
rantiye kesimlerinin, faiz ve vurgun zenginlerinin, tekelci sermayenin 
cennetine dönüştürüldü. Bu politikalar ile onbeş yıldır Türkiye’de 
enflasyon lobisinin yüzü gülerken, memurun, işçinin, emeklinin, 
çiftçinin, küçük üreticinin, hatta sanayicinin içi kan ağlamaktadır. 
Değerli milletvekilleri, bu aşamada bir saptama yapmak istiyorum: 
Sağın, sağ ekonomi siyasetinin, makro ekonomik planlamaya inancı 
olmadığını, hatta saygısı olmadığını belirtmek istiyorum. Makro 
ekonomik planlama, onbeş yıldır göstermelik hale getirilmiştir. Bu 
anlayış, ne yazık ki, 1996 yılı bütçesinde de sürdürülmektedir. Bu 
bütçenin, 1996 yılından başlayarak gelecek beş yıllık dönemi 
kapsayacak olan Yedinci Beş Yıllık Plan ve onun makro ekonomik 
büyüklükleriyle tutarlı olduğunu söyleyebilmek kolay değildir. Türkiye 
Büyük Millet Meclisi kararı niteliğinde olan plan dokümanının, 
Hükümet tarafından, daha bu aşamada rafa kaldırılması, son onbeş 
yıllık ekonomide,  teslimiyet politikalarının uygulanmasına, 
günümüzde de devam edileceğinin açık bir göstergesidir. 
Değerli milletvekilleri, Türkiye, sağ siyasetçilerin devşirme iktisat 
politikalarıyla, gerçekten, yıllarını yitirmiştir. Bunun sonucu olarak, 
bugün, Türkiye ekonomisi üç boyutta açık vermekte, üç kanaldan 
kanamaktadır. Bütçe, dışticaret ve cari işlemler dengelerinde 
kronikleşen açıklar, 1996 bütçesiyle yeni boyutlara tırmanan kanama, 
ekonomimizin çöküşünün işaretleri olarak dikkatle izlenmelidir. 
Hükümet, KİT mal ve hizmetlerine sürekli zam yaparak ve reel kurları 
bastırarak, oluşacak sıcak para ortamında, rantiye kesiminden yüksek 
faizle borçlanma dışında görünür bir politikası olmayan bir hükümet 
niteliğindedir; bu anlayışla, ekonomi politikasının bunalıma gireceği 
açıklıkla görülmektedir. Bu gidişe “dur” demek, bu Yüce Meclisin; 
sağcısıyla, solcusuyla tüm Meclisin, hepimizin görevi olmalıdır değerli 
arkadaşlarım.
Değerli milletvekilleri, halkımızı, işçi, memur ve emeklilerimizi 
canından bezdiren enflasyonun dört temel nedeni vardır:
Birinci temel neden, ekonominin tekelci pazar yapılanmasıdır, 
oligopolistik yapılanmasıdır. 
İkinci temel neden, ülkede mevcut eşitsizliktir, gelir dağılımında 
mevcut adaletsizliktir; gelişmede, bölgeler arasında giderek derinleşen 
uçurumdur. Ağrı, Bitlis, Muş ve Ardahan’da, Bingöl ve Bayburt’ta, Van, 
Kars, Gümüşhane ve Ordu’da, Giresun’da, Sıvas ve Diyarbakır’da, kişi 
başına millî gelirin ülke ortalamasının sadece üçte biri düzeyinde 
olmasındadır; bundan kaynaklanan, kabul edilemez eşitsizliktedir. 
Üçüncü temel neden ise, ekonominin üretim gücünün, teknolojik 
yapılanmasının umursanmaması, ekonominin bütünlüğü içerisinde 
göreli olarak, son dönemlerde zayıflatılmasındadır. 
Dördüncü temel neden ise, bilindiği gibi, kamu açıklarıdır; devletin iki 
yakasının bir araya getirilmemesidir. 
Değerli milletvekilleri, maliye politikalarına, fiskal politikalarına itibar 
etmeyen, vergiyi, sadece, işçiden, memurdan, geçim sıkıntısı 
içerisindeki yurttaşlarımızın tüketimine insafsızca el atarak sağlayan bir 
zihniyetle, bütçenin, 1 katrilyonun üzerinde açık vermesi 
yadırganmamalıdır. Asıl yadırganması gereken şey, buna rağmen, 
hâlâ, sağ siyasetçilerin “benim işçim, benim köylüm, benim memurum, 
benim esnafım” diyebilmeleri, bunu, yüzleri kızarmadan 
diyebilmeleridir. 
Değerli milletvekilleri, istikrarlı, rekabet gücü yüksek, sürdürülebilir 
ekonomik yapı için, net dışborçlanmanın sabit sermaye stokundaki 
artışın yüksek olmaması, büyüme iktisadının temel kurallarından 
biridir. Oysa, son onbeş yıldır, yoğun dışborçlanmaya karşın, ülkenin 
sanayi ve teknolojik yapısına kazandırılan boyut ve derinlik çok sınırlı 
kalmış, bu kurala uyulmamıştır; bu nedenle, 1980’li yılların 
borçlanması, ekonomiye taşınması, giderek zorlaşan bir yük haline 
gelmiştir.
1980 yılında, ülkemizin net dışborcu 14,2 milyar dolardı, bugün ise 
73,3 milyar dolardır; yani, son onbeş yılda, 1980 öncesi, 57 yıllık 
cumhuriyet döneminin 4 katı düzeyinde, dış dünyaya ölçüsüzce 
borçlanılmıştır.
İç ve dışborçların toplamı, 1986’da yüzde 63 iken, 1987’de yüzde 69’a 
tırmanmıştır; 1996’da da bu düzeye tekrar ulaşacağı görülmektedir. Bu 
boyutuyla toplam dışborçların oranı, uluslararası norm olan, yüzde 
60’ın üzerindedir; ancak, ekonomideki temel sorun bu değil kısa 
borçlanmadaki yapıdır. Ülkemizde, finans piyasalarının derinliği batılı 
ülkelere göre son derece sığdır. Bu nedenle, finans piyasaları, 
borçlanma taleplerine karşın vade ve yüksek faizle tepki vermektedir. 
Bunun sonucu olarak, ülkemiz, dolara yüzde 20-30’larda yüksek reel faiz 
ödeyen, dünyanın nadir ülkelerinden biri haline gelmiştir. 
Değerli milletvekilleri, iç borç stokunun 1996 yılında 3,5 katrilyona 
çıkması kaçınılmaz olacaktır. İzlenmekte olan bu iç borçlanma 
stratejisi ve politikalarıyla, ülkenin, daha çok faiz yüküne, daha yüksek 
enflasyona, daha çok işsizliğe, daha çok fakirleşmeye maruz kalması 
kaçınılmaz olacaktır. Bu, sıcak para afyonuna daha çok tutsak kalma 
anlamına gelecektir.
Peki, ne yapmak gerekir, çözüm nedir:.. Çözüm, sosyal demokrasidir; 
çözüm, sosyal demokrasinin emekten, eşitlikten, gelişmeden, sosyal 
devletten yana olan politikalarının yaşama geçirilmesidir; çözüm, etkin, 
stratejik makro planlama çerçevesinde adil bir vergi reformu...
(Mikrofon otomatik cihaz tarafından kapatıldı.)
BAŞKAN – Sayın Hacaloğlu, lütfen, 1 dakika içerisinde sözünüzü 
toparlayın.
ALGAN HACALOĞLU (Devamla) – ...banka ve finans reformu, kamu 
kesimi harcamalar reformu, KİT’lerin rehabilitasyonu ve yeniden 
yapılandırılması reformu, sosyal güvenlik reformu, sanayide teknolojik 
yapılanma reformu, KOBİ’lerin sektörler bazında yeniden 
yapılandırılması reformu, tarım-satış kooperatifleri reformlarının 
kararlılıkla uygulamaya konulmasıdır. Türkiye, ancak bu reformların 
uygulanmasıyla, eşitlik, istikrar, verimlilik ilkeleri çerçevesinde 
bunalımdan düzlüğe çıkabilir; ancak böylelikle Türkiye, örgütlü, 
rekabetçi, emek ve çevreye duyarlı bir pazar ekonomisi yapısına 
taşınabilir; ancak böylelikle Türkiye, tüm kesim ve katmanlarıyla çağı 
paylaşabilir. 
Çocuklarımız için, ancak, daha çok çocuk hakları diyorum, hepinizi 
saygıyla selamlıyorum. (CHP sıralarından alkışlar)
BAŞKAN – Teşekkür ediyorum Sayın Hacaloğlu.
Cumhuriyet Halk Partisi grubu adına ikinci konuşmacı Sayın Yahya 
Şimşek, buyurun efendim.
Süreniz 10 dakikadır.
CHP GRUBU ADINA YAHYA ŞİMŞEK (Bursa) – Sayın Başkan, 
değerli milletvekilleri; Danıştay Başkanlığının 1996 Malî Yılı Bütçe 
Yasa Tasarısı nedeniyle Cumhuriyet Halk Partisinin görüş ve 
düşüncelerini aktarmak için söz almış bulunuyorum. Şahsım ve 
Cumhuriyet Halk Partisi Grubu adına sizleri saygıyla selamlıyorum.
Bu konuşmaya hazırlanırken, geçen yıl Danıştay bütçesi üzerinde 
yapılan konuşmaları okudum, ondan evvelki yıllarda yapılan 
konuşmaları da okudum. Gördüm ki, burada, benden evvel yapılan 
konuşmalar, yapacağım konuşma ve bundan sonra yapılacak 
konuşmalar, geçen yıllardakinden farklı şeyleri içermeyecek. Bu 
anlayış devam ettiği sürece de, inancım odur ki, gelecek yıl, yine, 
burada yapılacak konuşmalar aynı içerikte olacak.
Sayın Başkan, değerli milletvekilleri; demokratik hukuk devleti 
olabilmenin olmazsa olmaz koşulları vardır. Bu koşullar içerisinde en 
önemlisi, idarenin tüm eylem ve işlemlerinin yargı denetimine tabi 
tutulmasıdır. Bizde de, Anayasamızın 125 inci maddesinde 
düzenlenmiştir. 125 inci maddede “İdarenin her türlü eylem ve 
işlemlerine karşı yargı yolu açıktır” denilmektedir. Oysa, ne yazık ki, 
Anayasanın bazı maddelerinden de açıkça anlaşıldığı gibi, idarenin 
tüm tasarrufları yargı denetimine tabi değildir.
Anayasanın 104 üncü maddesinde ifadesini bulan, Cumhurbaşkanının 
tek başına yaptığı işlemler ile Yüksek Askerî Şûranın kararları, 
Hâkimler ve Savcılar Yüksek Kurulunun kararları, ne yazık ki, yargı 
denetiminin dışında bulunmaktadır. Eğer, idarenin, yani siyasî iktidarın 
tasarrufları yargı denetiminin dışında bulunabiliyorsa, bu kısıtlamalar 
arttıkça, o devlet hukuk devleti olamaz, o devlet, giderek polis devleti ve 
bu dozaj arttığı zaman da giderek keyfî devlet anlayışı egemen olur. 
Cumhurbaşkanı, yalnız başına yaptığı işlemlerde; örneğin, Anayasa 
Mahkemesi üyelerini, Danıştay üyelerinin dörtte birini, Yargıtay 
üyelerini, Hâkimler ve Savcılar Yüksek Kurulu üyelerini atamakta ve 
buna benzer  yüksek yargı organlarında atamalarda bulunabilmektedir. 
Düşününüz ki, Yüce Divan sıfatıyla da görev yapan Anayasa 
Mahkemesinin üyeleri, gerektiğinde cumhurbaşkanının 
yargılanmasında da görevli olacaklar; ama, cumhurbaşkanı, böyle bir 
mahkemenin üyelerini atayabilmekte... Böyle bir anlayışın, böyle bir 
yaklaşımın demokratik hukuk devletiyle bağdaşabilmesi olanağı 
bulunmamaktadır. 
Diğer yandan, Yüksek Askerî Şûra çeşitli kararlar almakta ve bu kararlar 
için de, ne yazık ki, yargı yoluna başvurma olanağı bulunmamaktadır.
Aynı şekilde, Hâkimler ve Savcılar Yüksek Kurulunun kararlarına 
karşı da yargı yoluna gidilememektedir. Düşününüz ki, idarenin 
tasarrufundan zarar gören bir vatandaşımız yargı yoluna başvururken, o 
hâkimlerin kararıyla haksızlığın giderilmesini sağlamakta; ama, o 
kararı veren hâkimler, bu tür bir haksızlığa uğradıkları zaman yargı 
yoluna gidememektedirler. (CHP sıralarından “Bravo”sesleri, alkışlar)
Bütün bunlara karşın, idarenin eylem ve tasarrufları, idare 
mahkemelerince ve Danıştayca denetlenmektedir. Yani, idarece yapılan 
haksızlıkların giderilmesi, bu mahkemelerin kararlarıyla ortadan 
kaldırılmaktadır. 
Danıştayın, bir taraftan, tüm yargı denetimi görevini yapamamış 
olması nedeniyle sıkıtıları vardır; ama, diğer yandan da, yaptığı 
denetimler nedeniyle verdiği kararların uygulanmaması nedeniyle 
sıkıntıları vardır. Bu sıkıntılar, aynı zamanda, demokratik hukuk 
devleti olamamanın da sıkıntılarıdır, sancılarıdır. 
En yakın örneklerden bir tanesi, Adalet Bakanlığı Müsteşarının 
görevden alınmasına yönelik Danıştayın verdiği yürütmenin 
durdurulması kararıdır. Bu karar, bundan altı ay önce verilen kararın 
aynısıdır. Altı ay önce de Adalet Bakanı böyle bir tasarrufta bulunmuş; 
ancak, Danıştay, verdiği kararla bu tasarrufun yanlışlığını ortaya 
koymuştur. Aradan geçen altı ay sonunda hiçbir değişiklik olmadan, 
aynı şekilde, bir başka tasarrufla Müsteşar görevden alınmış, Danıştay 
yine karar vermiş; ama, o karar, bugün, uygulanmamaktadır.
Bu kararların uygulanmaması da, bir başka sıkıntıyı yaratmaktadır. 
Danıştay kararının bu kadar kısa sürede verilmesi konusunda da 
eleştiriler yapılmaktadır; bu eleştirileri haklı bulmadığımızı ifade 
etmek istiyorum; çünkü, biraz evvel de bahsettiğim gibi, altı ay önce 
aynı nitelikte bir karar verilmişken, altı ay sonra aynı nitelikteki 
tasarrufa karar verilmesinin çok uzun zaman almaması doğru bir olaydır. 
Sayın Başkan, sayın milletvekilleri; Danıştayın, yargının genel 
sorunlarından soyutlanamayacak sorunları vardır -benden önceki 
konuşmacı arkadaşlarım da bunu ifade ettiler- bina sorunundan, araç-
gereç, personel sorununa varıncaya kadar birçok sorun, hem adlî 
yargının hem idarî yargının sorunudur. Tabiî, bunların giderilmesi 
konusunda, ne yazık ki, çaba harcanmamaktadır; çünkü, anlayış, 
adliyeye yapılan yatırımların ölü yatırımlar olduğu anlayışıdır. Oysa, 
adliyeye, binasıyla, araç gereciyle, donanımıyla gerekli değer verilmiş 
olması da; yine, demokratik hukuk devletinin bir ifadesidir, bir 
göstergesidir. 
BAŞKAN – Sayın Şimşek, kalan süreniz 1 dakikayı biraz aşıyor.
YAHYA ŞİMŞEK (Devamla) – Anayasada birtakım hakların verilmesi 
önemli değil; önemli olan, yargı kararına uymaktır. 
Orhaneli Termik Santralıyla ilgili yargı kararı vardır. Bu santralın 
filtresiz çalışması etrafa zehir saçmaktadır; Danıştay kararıyla 
belirtilmiştir; ama, ne yazık ki, bugünlerde, Danıştay kararını işlevsiz 
hale getirmek, orayı yine filtresiz çalıştırabilmek için yeni yeni 
girişimler başlamıştır. Önümüzdeki  günlerde idare mahkemelerinin ve 
Danıştayın işlevi daha da artacaktır. Çünkü, dün bu kürsüden konuşan 
Sayın Başbakan, bütün memurların değiştirilebileceği işaretini vermiş, 
adeta bakanlarına mesaj vermiştir. Yani, önümüzdeki günlerde, 
gerçekten, görevden alınacak memurlarımıza Danıştay yolu 
gözükmektedir.
(Mikrofon otomatik cihaz tarafından kapatıldı)
BAŞKAN – Sayın Şimşek, 1 dakika içinde lütfen toparlayın.
YAHYA ŞİMŞEK (Devamla) – Teşekkür ederim Sayın Başkan.
Sayın Başkan, değerli üyeler; hepimizin ortaya koyduğu müşterek 
sorunlar var. Bu müşterek sorunlarımız, demokratik hukuk devleti 
olamayışımızdan kaynaklanmaktadır. Gelin, elbirliğiyle demokratik 
hukuk devletinin önündeki engelleri kaldıralım, birlikte çok şeyler 
halledeceğimize inanıyorum.
İnşallah bu bütçe hayırlı olur; ancak, bu vesileyle şunu da son söz 
olarak ifade etmek istiyorum; geçen yıl görüşülen bütçe, Sayın Mesut 
Yılmaz tarafından Anayasa Mahkemesine götürülmüş ve bugün karar 
verilerek, bazı maddeleri iptal edilmiş; ama Anayasa Mahkemesinin iptal 
ettiği o konular, aynı şekilde, yine bu bütçede var. Akıbeti ne olacak, 
takdirinize bırakıyorum.
Beni dinlediğiniz için teşekkür ediyor, bütçenin hayırlı, uğurlu olmasını 
diliyor, saygılar sunuyorum. (CHP sıralarından “Bravo” sesleri, 
alkışlar)
BAŞKAN – Teşekkür ediyorum Sayın Şimşek.
Demokratik Sol Parti Grubu adına birinci konuşmacı, Sayın Tuncay 
Karaytuğ; buyurun. (DSP sıralarından alkışlar)
DSP GRUBU ADINA TUNCAY KARAYTUĞ (Adana) – Sayın 
Başkan, değerli üyeler, bürokrasimizin değerli temsilcileri; bu ekonomik 
politikaların oluşturulmasında çok önemli görevler üstlenen iki 
kuruluşumuzun bütçelerinin görüşülmesi vesilesiyle, ekonomik 
politikalar üzerindeki görüşlerimi açıklamak üzere, Demokratik Sol Parti 
adına söz almış bulunuyorum; Yüce Meclisi saygıyla selamlıyorum.
İzninizle, hepinizin hafızalarını 1991 yılı sonbaharına davet etmek 
istiyorum. Anımsadığınız üzere, 1991 genel seçimleri öncesinde, 
hemen hemen tüm siyasî partiler, ekonominin ciddî sıkıntılar içinde 
bulunduğunu dile getirmişler ve bazıları da bu durumdan çıkılmasının 
çözümünün de kendilerinde bulunduğunu ifade etmişlerdi.
Seçim sonucunda, ANAP, iktidarı yitirmiş ve yerine Doğru Yol Partisi-
Sosyaldemokrat Halkçı Parti Koalisyon Hükümeti kurulmuştur. Yeni 
İktidar çok kötü bir ekonomik miras devraldığını ifade etmiştir. İş 
çevreleri dahil, toplumun tüm katmanları, köklü bir vergi reformu 
yapılmadıkça, ekonomik sorunların çözümlenemeyeceği konusunda 
görüş birliğine varmışlardı; Ancak, Koalisyon Hükümeti iktidara 
hazırlıklı olarak gelmediği için gereken önlemleri alamamış ve hatta 
durumu daha da kötüye götürecek kararları 1992 yılında uygulamaya 
koymuştur.
Türkiye Cumhuriyet Merkez Bankası kurulduğundan bu yana, Hazinenin 
kısa vadeli avans borcu ikinci kez konsolide edilmiş, vergi affı, Sosyal 
Sigortalar ile Bağ-Kur için prim ve cezaî faizlere af getirilmiş ve ayrıca, 
kamu kuruluşları için çok kapsamlı bir konsolidasyona da gidilmiştir.
Bundan başka, eleştirilen ANAP dönemi kur politikalarına da devam 
edilerek, ekonomi, spekülatif fon akımlarının ipoteği altına 
sokulmuştur.
Kısacası, günü kurtarma politikalarıyla ekonominin sorunları çığ gibi 
büyümüş ve ekonomi 1994 yılında çığ altında kalmıştır. O kriz 
döneminde dahi, alınan ekonomi politikası kararları, günü kurtarma 
yaklaşımının ötesine geçememiştir. Ekonomik dengelerin 1995 sonu 
itibariyle ulaştığı boyutlar, bunun açık kanıtıdır. Ekonominin, 
kapsamlı önlemler alınmadan yönetilemez noktaya geldiğini gördüğü 
için, Sayın Çiller de erken seçim kararı almak zorunda kalmıştır. 1995 
yılı sonunda dış  ticaret açığı 1,4 milyar dolara, cari işlemler açığı 2,4 
milyar dolara yükseltmiştir;  sosyal güvenlik kuruluşlarının açıkları ise 
400 trilyon lira civarına yerleşmiştir. 
Çığ gibi artan kentsel işsizlik ve ciddî şekilde bozulan gelir dağılımı da 
bu resmin çerçevesini oluşturmuştur. Toplumsal barışın 
sürdürülebilmesi için, gelir dağılımındaki bozulmanın durdurulması, 
hatta düzeltilmeye başlanması, artık kaçınılmazdır. Dolayısıyla, kamu 
çalışanlarının gelirlerinin enflasyonun gerisinde tutulması, 
sürdürülebilir bir politika değildir artık.
Açık ve gizli işsizliğin yüzde 20’ler dolayında olduğu, kente göçün 
hızla devam ettiği ve enerji dahil birçok kritik altyapıda ciddî 
darboğazların hemen kapının eşiğinde olduğu bir ortamda, 
yatırımların, bütçeden yüzde 5 dolayında pay alması da sürdürülebilir 
bir politika değildir.
Hükümetin sayın üyeleri, yaygın biçimde faiz dışı bütçe dengesi 
kavramını dile getiriyorlar. Bu, aslında, yapay bir söylemdir. Niçin 
yapaydır; çünkü, bütçenin geneli göz önüne alındığında, borçlanma, 
devletin bir numaralı geliri haline gelmiştir. Faizleri çıkardığımız 
zaman, devletin bir numaralı gelirini de, devreden çıkarmak 
gerekecektir, mukayeseyi ancak böyle yapabiliriz.
Değerli arkadaşlar, Türkiye, muhtemelen, 1996 yılında da, net dış borç 
ödeyen konumunu muhafaza edecektir ve bu borçlanmanın büyük 
bölümü bankalara olacaktır. Bankalara satış boyutunun -yine iyimser bir 
tahminle- yüzde 70’ler düzeyinde olacağını varsayalım, bu durumda, 
bankalara, 820 trilyonun 574 trilyonu satılmak durumundadır. 
Değerli milletvekilleri, 1993 yılı sonundan bu yana bankaların elinde 
bulunan içborçlanma kâğıtlarının, munzam karşılığa tabi mevduatın 
yüzde 28 ila yaklaşık yüzde 40’ı arasında değiştiğini görmekteyiz. 
Faizleri tırmandıran, bankaların bu kâğıtları satın alabilmesi için, 
içborçlar mevduat rasyosunun yüzde 35’te tutulmasının yeterli 
olacağını kabul etmek durumundayız. Bu durumda dahi, 574 trilyon 
liralık içborç kâğıdının bankalar sistemi tarafından satın alınabilmesi 
için, mevduat hacminin, 1996 yılında, 1,6 katrilyondan fazla artması 
gerekecektir, bu da, mevduat hacminin, Aralık 1995’e göre yüzde 152 
oranında artması demektir. Enflasyonun yüzde 65 hedeflendiği bir 
ortamda, yüzde 90’a varan reel mevduat artışı nasıl sağlanacaktır?
 İşte, bu veriler de kanıtlıyor ki, artık, içborçlanma da sürdürülebilir 
boyutların çok ötesine geçmiştir. Verilere dayanan bu analiz, Hükümetin 
öngördüğü 800 trilyon liralık açığın bile, ülkemiz malî sistemi 
tarafından absorbe edilebilir bir nitelikte olmadığını, tartışmaya yer 
bırakmayacak şekilde ortaya koymaktadır. Bu noktada, şu açıklamalar 
da gösteriyor ki, içborçta vadeyi uzatmak, sorunu tamamen 
çözmeyecektir; çünkü, malî sistemin absorpsiyon kapasitesi de aşılmış 
durumdadır. 
İkinci olarak, Hükümet temsilcileri, Hazinenin, geçtiğimiz günlerde 266 
trilyon liralık teklif aldığını dile getirdiler. Bize göre, bu, pek de 
övünülecek bir husus değildir. 1 katrilyonluk mevduatın yüzde 25’i, bir 
günde Hazine ihalesine gidiyorsa, ekonomi durmuş demektir, bankalar 
para satma telaşı içerisinde demektir, özel sektör yatırım yapmıyor, 
çalışmıyor demektir.
Faizlerdeki reel boyut da ciddî şekilde artmakta, yüzde 65 enflasyon 
hedefi aldığımız yerde, şu anda, birleşik hazine borçlanma faizleri 
yüzde 132’lerin üzerine gelmektedir. Oysa, bu Hükümet, bütçeyi 
hazırlarken, yüzde10’lar, yüzde 20’ler boyutunda reel faiz düşünmüştür. 
Eğer, yüzde 65 enflasyon bazında düşünecek olursak, şu andaki reel 
faizler yüzde 40’ların üzerinde seyretmektedir. 
Üzerinde durulması gereken diğer bir konu da şu; Merkez Bankasından 
kısa vadeli avans kullanımının 180 trilyon lira boyutunda devam etmesi 
de, enflasyonla mücadele bakımından sakıncalar taşımaktadır. 
Birikimli kısa vadeli avansın hacmi, 1994 yılı sonuna kadar tedavüldeki 
banknot miktarından fazladır; yani, bütçelerin açıkları için bastığımız 
para, pisayada tedavül eden paradan fazladır. İşte, onu emebilmek için 
Merkez Bankasının yürüttüğü operasyonlarla faiz hadleri buralara 
tırmanmaktadır. Bu boyutta avans kullanımı, Merkez Bankası 
kurulduğundan bu yana, hükümetlerin, özellikle son yıllarda, 
ekonominin gereksinimi için değil, sadece bütçe açıklarının finansmanı 
için para basmakta olduklarıdır. Bu da, enflasyon belasından niçin 
kurtulamadığımızı açıklayan temel unsurlardan sadece bir tanesidir. 
Diğer taraftan, 1991-1995 döneminde, banknot matbaası, bütçe 
açıklarının finansmanı için fazla mesai yapan bir çalışma sergilemiştir. 
1996 yılında kullanılması söz konusu 180 trilyon lira dolayındaki kısa 
vadeli avans da, matbaanın çift vardiya fazla mesai yapmasına yol 
açacak nitelikte görülmektedir. 
BAŞKAN – Sayın Karaytuğ, 2 dakika süreniz kaldı.
TUNCAY KARAYTUĞ (Devamla) – Bu durum, aynı zamanda, bir yıl 
farkla, kısa vadeli avans kullanım miktarının yüzde 258 oranında 
artması demektir. 
Yaptığımız açıklamalarla net bir biçimde göstermeye çalıştığımız 
üzere, günü kurtarma politikalarıyla ve mirasyedi gibi içeriden ve 
dışarıdan borçlanılarak bir yere varmak mümkün değildir. 
Bu durumda yapılması gereken şeyler, daha 1991 yılında alınması 
gereken önlemlerdir ve bunlar, sırasıyla, vergi yükünü adaletli bir 
şekilde ekonominin tüm kesimine dağıtacak ve vergi toplama 
verimliliğini yükseltecek yasal ve yönetsel düzenlemelerin, mutlaka, 
1996 yılında tamamlanması demektir. Vergi düzenlemeleri bağlamında 
-moda deyimiyle- kayıt dışı ekonominin vergilendirilmesi için, gerek 
vergi gerek diğer yasalardaki düzenlemelerin de 1996 yılında 
tamamlanması gerekmektedir.
Dünyanın hiçbir yerinde, çağdaş ekonomi olduğunu iddia eden hiçbir 
ülkede, dolaylı vergiler yüzde 60’a ulaşmamıştır. Dolaysız vergiler, 
Türkiye’de yüzde 40 boyutundadır. Ödemeler dengesinde ciddî sinyaller 
görülmektedir. Gerek cari sistemler açığı gerekse ticaret açığı ile 
ihracatın ithalatı karşılama oranının yüzde 61’e çıkarılacağından söz 
edilmektedir. Bu hedef de, alınması gereken bir hedef değil, geride 
bırakılması gereken bir noktadır. 
Değerli milletvekilleri, kamu borçlanması konusunda, Meclis devre dışı 
bırakılmıştır. Borç, anapara ödemeleri bütçe dışına çıkarılmış, 
sadece bütçeyi finanse etmek için gereken tutar Meclisin bilgisine 
sunulmuştur. 
(Mikrofon otomatik cihaz tarafından kapatıldı)
BAŞKAN – Sayın Karaytuğ, ek süremiz 1 dakikadır; Lütfen bu süre 
içerisinde konuşmanızı tamamlayın.
Buyurun.
TUNCAY KARAYTUĞ (Devamla) – Teşekkürler Sayın Başkan.
Şu andaki ekonomik ve dış koşulların belirsizliği altında, Türkiye’nin 
içborç stokunun 1996 yılı sonunda hangi düzeye ulaşacağının kesin 
olarak belirlenemeyeceği de bir gerçektir. 
Değerli arkadaşlar, kurumlar, görevlerini yapmadıkları, yasalara göre 
davranmadıkları zaman, talimatlara göre davranıyorlar kuşkusu ve 
suçlaması altında kalırlar. Kurumlar, yasalara göre davranmayıp, 
talimatlara göre davranmaya başlamışlarsa, işte, orada, Meclisin görevi 
başlıyor demektir. 
Bu sorumluluk içerisinde, Hazinenin ve Devlet Planlama Teşkilatının 
işlevlerini yerine getireceklerine inanıyor, bütçelerinin hayırlı olmasını 
diliyor, Genel Kurul üyelerini saygıyla selamlıyorum. (Alkışlar)
BAŞKAN – Teşekkür ediyorum Sayın Karaytuğ. 
Demokratik Sol Parti Grubunun ikinci konuşmacısı Sayın Sema 
Pişkinsüt.
Buyurun efendim. (DSP sıralarından alkışlar)
Sayın Pişkinsüt, kalan süremiz 10 dakikadır. 
DSP GRUBU ADINA SEMA PİŞKİNSÜT (Aydın) – Sayın Başkan, 
çok değerli Meclis üyeleri; sizleri, Grubum ve şahsım adına saygıyla 
selamlıyorum. 
Grubum adına, önce Sosyal Hizmetler ve Çocuk Esirgeme Kurumu 
hakkında, konuşacağım. 
Konu çok hassastır; çünkü, hedef kitlemiz, toplumun, zor durumdaki, 
çoğu kez örselenmiş, duyarlı olunması gereken insanlarıdır. 
Atatürk’ün, Cumhuriyeti, kimsesizlerin kimsesi olması için kurduğunu 
hatırlayarak, 23 Nisanda, Meclisimizin varlığıyla bütünleşen bu konuya, 
insanca, özgürce, lekesiz, tertemiz düşüncelerle ve ulusal yaklaşmamız 
gerekir; her türlü güç elde etme ve sömürgen bakıştan uzak, ödünsüz 
değerlendirmemiz gerekir; çünkü, sorun, yine, ahlakîdir. 
1983 yılında kurulan ve ikiyüz yıllık geçmişi olan bu kurum, 1989’da 
Sağlık Bakanlığı bünyesinden ayrıldı ve 49 uncu, 50 nci, 51 inci 
hükümetlerde, 1989’dan bu yana, altı senede, sekiz bakan değiştirdi. İlk 
bakan Sayın Cemil Çiçek ve sırasıyla, Güler İleri, Türkan Akyol, Önay 
Alpago, Aysel Baykal, Işılay Saygın, Abdülkadir Ateş ve İmren Aykut 
ve bunlarla birlikte, pek çok genel müdür ve kadrolar değişti. Sağı da 
var, solu da var.
Bu insangücü çalkantısını, sistemin, devletin ne hale getirildiğinin bir 
göstergesi olarak sunmak istiyorum. Önce, önemli bir dönüm noktası 
olan bir iki olaydan başlayarak devam edeceğim. 
İlk olay İstanbul’dan ve ilk bakan Sayın Cemil Çiçek’in zamanında. 
Abudabi Şeyhi Şeyh Sait, İstanbul’da bir otel ve yanında gayrimenkul 
alıyor; yanına çocuk yurdunu kuruyor. “Moteli işletin, geliriyle yurdu 
çalıştırın” deniyor; ama, otel ve arazi çok kıymetli ve önemli; akçeli 
işlerin, kısaca, açıkca mafianın eline geçiyor, ardından da Şeyh Sait 
Vakfı kuruluyor. Vakfın genel müdürü, Çocuk Esirgeme Kurumunun da 
genel müdürü. Daha sonraki günlerde çocuk sitesi yapılıyor; ardından 
da dolar üzerinden kira alınarak, kalp-damar cerrahisine devrediliyor. 
Ancak, bundan sonra, Sayın Bakan Önay Alpago zamanında, Kurumun 
zararına olacak şekilde, tek taraflı olarak, kirası Türk Lirasına 
çevriliyor ve konu, çok ilginç bir biçimde vakıf defterine de işleniyor.
Bir diğer olay, İzmir Basmane’deki Çocuk Esirgeme Kurumunun 
otoparkı. 1994 yılında, Kuruma ait olan bu arsa, Kurama çıkar 
sağlamadan, kiralanmadan, ihalesiz, Devlet İhale Kanununa aykırı, 
Şeyh Sait Vakfına devrediliyor. Vakıf da bunu, yine, usulsüz bir şekilde 
özel birine devrediyor. Halbuki, kurumun kullanım hakkı devredilemez; 
Vakıf da Kuruma sormadan, asla, üçüncü şahsa veremez. 
Düşündürücü bir başka olay, Ankara’da, 1990 yıllarında, Keçiören 
Yurdunda. Şefkat ve eğitim bekleyen çocuklara, çok özel bir spor olan 
boks  için ring yapılıyor. Yine, aynı yıllarda, Keçiören Belediyesinin 
kadrolarının da içinde bulunduğu, ağırlıklı imam-hatip ve ilahiyat 
kadroları, Kuruma ve teftişe yerleştiriliyor. Arkasından da gelen tüm 
sağ ve sol siyasal iktidarların çekişmeli, misillemeli kadroları...  Bu 
kadro harekâtı aynen devam ediyor; Kurum ve teftiş politize oluyor ve 
liyakat kayboluyor. 
1989-1992 yıllarında başlamak üzere, çok daha önemli bir nokta, tüm 
yurtta, başka kurumlarda da beraber olmak üzere, gündeme geliyor. 
Yurtlara, yardım amaçlı girilerek, din ve milliyetçi akımlar istismarlı, 
Çocuk Esirgeme Kurum yurtlarını koruma dernek ve vakıfları 
oluşturuluyor. Yüzde 90, yurtlarda bu var. Böylece, toplanan paralara 
hâkim olmak mümkün olmuyor, artık onlara denetimsiz taşra hâkim 
oluyor. İlerleyen yıllarda da iktidar ve yönetimdekiler bir yandan 
birbirlerini yerlerken, bir yandan da iktidar olduklarını zannederlerken, 
kurulan vakıflar ve dernekler egemenliklerini sürdürüyorlar. Tabiî ki 
aslolan, parayı kim tutuyorsa onlar iktidar oluyor. 
Açıkça, devlet eli kullanılarak gizli özelleştirmenin mafya sistemi 
işliyor ve işletiliyor ve bilinen oyunlar yine devam ediyor. Teftiş 
kuruluna, değişik ideolojik militan kadroların gruplar halinde atama 
yoluyla sınavsız yerleştirilmeleri, tayinlerin kapalı olduğu zamanlarda 
eski tarihli atamalar, ideolojik taraftarlara sunulan ve değişik gruplar 
arasında takas konusu edilen ihaleler, “adamım” felsefeli kadrolaşmalar, 
çekişmeler ve sağlı sollu adam yeme operasyonları altında, aslında, 
sosyal devleti yok etme icraatı. Bütün bunlar olurken de, 
denetimsizlikten şikâyet gibi bir kaygı da hiç yok. 
Halbuki, topluma ve hedef kitleye yönelik baktığımızda, gerçekçi 
çözüm bekleyen pek çok sorun var. Bunların içerisinde yatağa bağlı 
kimsesiz yaşlılarımız için yeterli geriatrik kuruluşlar yok. 
Özürlülerimiz, gerek önlemede gerek eğitimde gerekse topluma 
kazandırılmada, hizmet sunumunda son derece eksik ve yine cefakâr, 
şefkatli anaların, kadınların sırtında. 60 milyonun içerisinde 10 
milyona yakın ve gözden çıkaramayacağımız özürlümüz ve özürlüler 
kuruluşlarının içerisinde,  Türkiye’de istihdam edilen okullarda ülke 
bazında dil birliği bile yok. 
Korunmaya muhtaç çocuklarımızsa, sokak çocuklarını da içerecek 
şekilde, çalışan çocukları da alacak şekilde bağımlılık ve 
uyuşturucuların elinde. Tutuklu ve hükümlü kadınların bulunduğu 
cezaevi çocukları, kurumların kendi bünyesinde ve içerisinde 
bulundukları kuruma da zararlı olacak şekildeki bazı çocukların özel 
bakım yerleri gerekirken, onların mevcudiyetinin olmaması, suçlu 
çocuklar, terör kaynaklı göçle dağılmış ve yeterince aile yapısı 
olmayan çocuklar da ortada ve yaşayan sistem belli. Yeniçeri ocağında 
ve Çavuşesku’nun yanındaki çocuklar da korunmaya muhtaç çocuklardı; 
ama, bizim çocuklarımız onlardan değil. Çocuklarımızı, 
parçalarımızı, sömürülmeden, alet edilmeden kazanmamız, aydın ve 
özgür bireyler olarak topluma mal etmemiz gerekir. 
Eğer, bütün bunlar varsa, yaşayan sistem buysa, bugün bütçesinden 
bahsetmek istediğimiz Çocuk Esirgeme Kurumu ve sosyal devlet 
anlayışı yoktur. 
Neler yapılabilir: Ulusal düzeyde, sosyal hizmet politikasını 
belirlememiz gerekir. Toplumsal katılımı ve denetimi sağlamamız 
lazım. Çocuk Esirgeme Kurumunun da, liyakat ve ihtisas kurumu 
olmasının sağlanması gerekir. Çocuk Esirgeme Kurumu, kamu 
içerisinde de olmak üzere, politik, idarî ve malî özerkliğe 
kavuşturulmalıdır; Sayıştay vizesinden kurtarılıp Başbakanlık 
denetimine tabi hale getirilmelidir. Kurum adına, ne yolla olursa olsun 
toplanan gelir, çağdaş kontrol altına alınmalıdır. Çocuk, hasta, insan 
hakları göz önünde tutularak, hedef kitlelere, gezici ekiplerle -sanayi, 
gecekondu, afet, terör, göç yerlerine- uzmanlarca ulaşılmalıdır. Özürlü 
çocuklara eğitim, ailelerine özel vergi indirimi sağlanmalıdır. 
İşyerlerini kurmak isteyenlere de, ucuz kredi verilebilmelidir. Çocuk 
Esirgeme Kurumuna vakfedilecek gayri menkullerin, hangi amaçla 
yapılmaları gerektiği mutlaka Kuruma sorulmalı ve çoğu, çocuk yurdu 
ve siteleri şeklinde teşvik edilmelidir.
BAŞKAN – Sayın Pişkinsüt, kalan süreniz 2 dakikadır.
SEMA PİŞKİNSÜT (Devamla) – Döner Sermaye Merkez Müdürlüğü 
mutlaka revize edilmeli; verimsiz, dağınık kuruluşlar da, sigorta, hizmet 
ve yardım şemsiyesi altında toplanmalıdır; yoksa, hamiyetli ellerce iki 
şeker verip geçiştirilmeye, özel günlerde göstermelik duygu 
sömürmelerine devam ederiz. Bunların, onurlu bir devletin içerisinde 
yeri yoktur. 
İkinci konu, çok kısa olarak bahsedeceğim Danıştay konusu. 
Geçtiğimiz günlerde, bırakınız bir bakanın istifasını gerektirmesini, 
aslında doğrudan Hükümetin düşmesine tek başına neden olacak bir 
yargı skandalı yaşadık; üstelik, Danıştay üyeliği sıfatı halen de devam 
etmekte olan, bir Danıştay üyesi tarafından, yargı bağımsızlığına ve 
hâkim teminatına gölge düşürülmüştür. Danıştayın, Danıştay 
Başkanlığının konuyla ilgili ısrarlı takibi sonucunda, kişi, aslî görevine 
dönmek zorunda bırakıldı; ancak, hayret edilecek olan husus, böyle bir 
görevlendirmeye, Sayın Başbakanın ve Sayın Adalet Bakanının 
müdahale etmemiş olmalarıdır. Şimdi, Sayın Adalet Bakanımıza 
soruyorum: Böyle bir görevlendirme devam etseydi, bu çok özel şahsın 
yargıya müdahalesini nasıl önleyeceklerdi ve kamuoyuna nasıl 
açıklayacaklardı?
Yine, fiilen Danıştayı yok edecek binlerce karar ve işlem 
yapılmaktadır. 53 bin dosyası birikmiş olan Danıştayda politikanın ve 
usulsüzlüklerin yerleştirmeye çalışmış olduğu kıyımlar devam ederse...
Ankara Büyükşehir Belediyesindeki idarî davaların sayısı binlerle ifade 
edilirken ve üstelik, tamamına yakını da davacı lehine sonuçlanıyorsa, 
o zaman, ya Danıştay kaldırılmalıdır ya da makamlara siyasî nitelikte 
atama yapılır diye deklare etmek gerekir.
Yapılanmayla ilgili sorun olarak, bölge idare mahkemeleri, istinaf 
mahkemeleri düzeyine getirilmelidir. 
(Mikrofon otomatik cihaz tarafından kapatıldı)
BAŞKAN – Sayın Pişkinsüt, eksüreniz 1 dakikadır; buyurun.
SEMA PİŞKİNSÜT (Devamla) – Teşekkür ederim...
Yine, Danıştay üyelerinin seçiminde, seçilecek üyelerin 1/4’ünün 
Cumhurbaşkanı tarafından atanmasının kaldırılması ve yasal 
düzenlemelerin yapılması gerekir.
Danıştayın sorunlarında, her ne konuda olursa olsun, gerçek anlamda 
sosyal devlet anlayışında ve sosyal hukuk düzeninin sağlanmasında 
yardımcı olmak gerekir. Otomasyona geçilmesinde, en azından 
Danıştay Kararlar Dergisinin çıkarılmasında ve uluslararası 
entegrasyonunun sağlanmasında; üyelerine eğitim, yabancı dil yönünden 
ve uluslararası idarî yargıyla entegre olmaları yönünden destek 
olunmasında da yardım edilmesi gerekir.
Sayın Başkan, Grubum adına, Yüce Meclisi ve sizi saygıyla 
selamlıyorum.
Teşekkür ederim. (DSP sıralarından alkışlar)
BAŞKAN – Teşekkür ediyorum Sayın Pişkinsüt.
Gruplar adına görüşmeler tamamlanmıştır.
Şahıslar adına görüşmelere ve varsa,  Hükümetin  söz taleplerine 
geçmeden önce, birleşime saat 19.30’a kadar ara veriyorum.


Kapanma Saati : 19.07
ÜÇÜNCÜ OTURUM
Açılma Saati: 19.30
BAŞKAN: Başkanvekili Hasan KORKMAZCAN
KÂTİP ÜYELER:Ünal YAŞAR (Gaziantep), Kâzım ÜSTÜNER 
(Burdur)



BAŞKAN – Türkiye Büyük Millet Meclisinin 39 uncu Birleşiminin 
Üçüncü Oturumunu açıyorum.
V. –  KANUN TASARI VE TEKLİFLERİYLE 
KOMİSYONLARDAN GELEN 
DİĞER İŞLER 
1.-1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285, 286) (S.Sayıları: 1, 2) (Devam)
H)  HAZİNE MÜSTEŞARLIĞI (Devam)
1. – Hazine Müsteşarlığı 1996 Malî Yılı Bütçesi
I)  DEVLET PLANLAMA TEŞKİLATI MÜSTEŞARLIĞI (Devam)
1. – Devlet Planlama Teşkilatı Müsteşarlığı 1996 Malî Yılı Bütçesi
İ)  SOSYAL HİZMETLER VE ÇOCUK ESİRGEME KURUMU 
GENEL MÜDÜRLÜĞÜ (Devam)
1. – Sosyal Hizmetler ve Çocuk Esirgeme Kurumu Genel Müdürlüğü 
1996 Malî Yılı Bütçesi
J)  DANIŞTAY BAŞKANLIĞI (Devam)
1. – Danıştay Başkanlığı 1996 Malî Yılı Bütçesi
BAŞKAN – Çalışmalarımıza kaldığımız noktadan devam ediyoruz.
Komisyon ve Hükümet yerlerini aldılar.
Gruplar adına yapılan konuşmalar tamamlanmış, İkinci Oturumda, 
Hükümet, söz istemişti.
Hükümet adına, Devlet Bakanı Sayın Ayfer Yılmaz; buyurun efendim.
Hükümet de, süresini, iki sözcü tarafından kullanacaktır. Sayın Ayfer 
Yılmaz, 13 dakikalık bölümü kullanacaklardır. 
Buyurun efendim.
DEVLET BAKANI AYFER YILMAZ (İçel) – Sayın Başkan, sayın 
milletvekilleri; Hükümet adına, görüşülmekte olan Devlet Planlama 
Teşkilatı ve Hazine Müsteşarlıklarımızın 1996 yılı bütçeleriyle ilgili 
olarak söz almış bulunuyorum. Hepinizi saygıyla selamlıyorum. 
Öncelikle, yapılan konuşmalar çerçevesinde, gelişmelerin nedenlerini ve 
bugünkü durumunu daha iyi ortaya koymak açısından, 1995 yılı 
ekonomik sonuçlarını ve 1996 yılı makroekonomik hedeflerini kısaca 
özetlemek istiyorum. 
Değerli milletvekilleri, hepinizin bildiği gibi, 1995 yılında, iç talepteki 
genişlemeye bağlı olarak ekonomik aktivite hızla artmış ve gayri safî 
millî hâsılamız yüzde 8,1 oranında büyümüştür. Bu büyümeye talep 
yönünden en önemli katkı, özel tüketim harcamalarından ve sabit 
sermaye yatırımlarından gelmiştir. 
Değerli milletvekilleri, ihracatımız, 1995 yılında yüzde 19,5 oranında 
artarak 21,6 milyar dolara ulaşmıştır. Bu dönemde, tarım ürünleri 
ihracatı bir önceki yıla göre yüzde 6,3 oranında gerilerken, sanayi 
ürünleri ihracatı yüzde 23,1 oranında artmıştır. 
1995 yılında, toplam ithalatımız yüzde 53,3 oranında artarak 35,7 
milyar dolara ulaşmıştır. İthalatımızdaki en büyük artış, ara malı 
taleplerinden kaynaklanmıştır.
1995 yılında, yine ithalat ve ihracatımızdaki fiyatlara ilişkin bir 
gelişme ise, ithalat fiyatlarının yüzde 17,2 oranında artması ve ihracat 
fiyatları artışının yüzde 13,8 oranında kalmasıdır. 
Turizm gelirleri ise, 1995 yılında, yine bir önceki yıla göre yüzde 14,7 
oranında artarak 4,9 milyar dolara ulaşırken, işçi döviz gelirlerimiz ise 
yüzde 26,4’lük bir artışla 3,4 milyar dolar olarak gerçekleşmiştir.
1995 yılında, bu gelişmeler sonucunda, dışticaret açığımız 14 milyar 
dolara ulaşırken, hizmet ve diğer görünmeyen gelir kalemlerindeki 
olumlu gelişmelere bağlı olarak cari işlemler dengemiz 2,3 milyar dolar 
açık vermiştir. 
1994 yılı sonunda 7,1 milyar dolar olan Merkez Bankası uluslararası 
rezervleri ise, 1995 yılı sonu itibariyle 12,4 milyar dolara yükselmiştir. 
Değerli milletvekilleri, 1994 yılında yüzde 8,1 olarak gerçekleşen kamu 
kesimi borçlanma gereğinin gayri safî millî hâslıya oranı, 1995 yılında 
yüzde 6,5 olarak gerçekleşecektir. Kamu kesimi borçlanma gereğinde 
sağlanan bu iyileşme, bu olumlu gelişme, işletmeci kamu iktisadî 
teşebbüslerimizin dengelerindeki olumlu gelişmeyle birlikte, 
özelleştirme kapsamındaki şirketlerimizin borçlanma ihtiyaçlarındaki 
azalmadan ortaya çıkmıştır. Zira, konsolide bütçe açığını 
incelediğimizde, konsolide bütçe açığımızın 1994 yılındaki yüzde 3,9 
seviyesinden, 1995 yılında yüzde 4,2 seviyesine yükseldiğini 
görmekteyiz. Burada, önemli ölçüde erken seçim ortamının getirdiği 
belirsizlikle özelleştirme gelirlerinde beklenen hedeflere ulaşılmamış 
olması, en büyük etken olarak karşımıza çıkmaktadır. 
Şimdi, biraz da 1996 yılının makroekonomik hedeflerini kısaca 
hatırlatmak istiyorum. 1996 yılında gayri safî millî hâsılanın 
büyümesinin, ekonominin uzun dönemli büyüme eğilimine; yani, Yedinci 
Planda öngördüğümüz hedefler paralelinde, yüzde 4,5 oranında 
gerçekleşmesi beklenmektedir. 
1996 yılında, enerji, eğitim, sağlık, içmesuyu, köy yolları gibi kamu 
hizmetlerine yönelik yatırımlara ağırlık verilmiştir. 1996 yılında, 
ihracatımızın yüzde 15,5 oranında bir artışla, 25 milyar dolara 
ulaşması öngörülmüştür. İç talepteki kontrollü gelişme yanında, para 
ve maliye politikalarının uyumlu bir şekilde uygunlanmasına bağlı 
olarak, döviz kurlarının ihracatta sağlanan rekabet gücünü koruyacak bir 
yapıda gelişmesinin, ihracat artışına katkıda bulunacağını 
söyleyebiliriz. Diğer yandan, ihracat pazarlarındaki gelişme ve buradaki 
büyüme, gümrük birliği çerçevesinde tekstil ihracatında beklenen 
yükselme, ihracat artışındaki diğer önemli noktalar olacaktır. Ayrıca, 
tarımsal üretimde beklenen artışa bağlı olarak, 1996 yılında tarımsal 
ürünlerin ihracatında da artış beklenmektedir. 
Gayri safî millî hâsıla ve yurtiçi talepteki büyüme hedefleri çerçevesinde, 
1996 yılında, toplam ithalatın da yüzde 14,8 oranında artarak 41 milyar 
dolara ulaşması hedeflenmektedir. Bu gelişmelerin sonucunda, ihracatın 
ithalatı karşılama oranı yüzde 61’ler civarında olacaktır ve dışticaret 
açığı, 1995 yılına göre yüzde 13,6 oranında artarak 16 milyar dolara 
ulaşacaktır. 
1996 yılında, turizm gelirlerinin, yüzde 23,1’lik bir artışla 6,1 milyar 
dolar seviyesine ulaşacağını tahmin etmekteyiz. 1996 yılı cari işlemler 
dengesi ise, tüm bu gelişmeler sonucunda, 3,8 milyar dolar dolayında 
açık verecektir. 
Plan ve Bütçe Komisyonunda konsolide bütçede yapılan değişiklikler 
çerçevesinde, 1996 yılında, kamu kesimi borçlanma gereğinin gayri safî 
millî hâsılaya oranının, 1995 yılına göre 1,2 puanlık bir artışla yüzde 
7,7 seviyesine ulaşması beklenmektedir. Bütçede faiz ödemeleri hariç 
tutulduğunda, kamu kesimi finansman dengesi yüzde 2,5 oranında fazla 
vermektedir. Bu oran, 1995 yılında yüzde 1’ler civarındaydı. 
Değerli milletvekilleri, 1996 yılı bütçe görüşmelerinde en çok ele alınan 
ve sorulara muhatap olunan iç ve dış borçlanma konularına şimdi 
değinmek istiyorum.
Hızla büyüyen ülkemizde, artan nüfusumuzun değişik ihtiyaçlarına 
cevap veren bir millî bütçenin hazırlanması, çeşitli hedeflerin, 
önceliklerine göre sıralanmasını gerekli kılmaktadır. Bu gereklilik, 
nüfus artış hızına paralel olarak kalkınmanın ve büyümenin ön plana 
alınmasıyla, zaman zaman, diğer hedeflerden ödün verilmesi gibi 
sonuçlar doğurmaktadır. Hedeflenen büyüme oranlarının da aşıldığı 
bazı yılların yanı sıra ekonomik küçülme dönemleri de ortaya çıkmış 
ve arzu edildiği şekilde aşağıya çekilemeyen enflasyon oranlarıyla karşı 
karşıya kalınmıştır. 
Faiz yükü bir tarafa bırakıldığında, faiz dışı kamu kesimi borçlanma 
gereğinin gayri safî millî hâsılaya oranı, 1989 yılındaki yüzde 1,7’lik 
seviyesinden 1990 yılında yüzde 3,9 seviyesine çıkmış ve 1991 yılında 
ulaştığı yüzde 6,4’lük seviyesini, 1994 yılına kadar korumuştur. Bu ani 
artışın doğal bir yansıması olarak, devletin sermaye piyasası 
kaynaklarına talebinin artmasıyla, borçlanma faizleri de giderek 
yükselmiştir. 1990-1993 döneminde ortalama vadesi giderek kısalan 
nakdî borçlanmanın ağırlıklı maliyeti ise, yüzde 53’lerden yüzde 
88’lere çıkmıştır.
Yükselen yurtiçi faizlerin, kısa vadeli sermaye girişini teşvik etmek 
suretiyle, dış dengeler üzerinde yarattığı olumsuz etkinin yanı sıra, 
bütçe harcamaları içinde faiz ödemelerinin payının giderek artıyor 
olmasının sonucunda esnekliği azalan bütçe giderleri, ekonomi 
politikası aracı olmaktan da çıkmıştır. Bu gelişmeler sonucunda 
oluşan ve giderek artan dengesizliklerin giderilebilmesi, orta ve uzun 
vadede istikrarı sağlayacak yapısal tedbirleri gerekli kılmıştır.
Hazine, 1995 yılı boyunca 1,3 katrilyon tutarında devlet içborçlanma 
senedi satarak, 1,5 katrilyon tutarında içboçlanma servisi sağlamıştır. 
Dışborçlar da ise, genel ve katma bütçenin yanı sıra garantili borçları 
da üzerine alarak 7,4 milyar dolarlık dışboç sevisi yapmış, buna 
karşılık, 2,8 milyar dolarlık yeni kredi kullanabilmiştir. Kulanım ile 
ödeme arasındaki fark ise, içborçlanma yoluyla karşılanmıştır.
Dış ödemelerin zamanında yapılmasının uluslararası piyasalarda 
sağladığı güven ortamı sonucunda, seçimlerden sonra yaşanan 
belirsizlik ortamına rağmen, Hazine, Japon ve Alman piyasalarından 
uygun koşullu krediler sağlayabilmiştir. Ancak, söz konusu piyasalardan 
yapılan borçlanmaların, Japon Yeni ve Alman Markının dolar 
karşısındaki değer kazanmaları nedeniyle, dışborç stokunu artırıcı 
unsur olduğuna dair görüşler de dile getirilmiştir. Toplam dışborç stoku 
içerisinde mark ve yen cinsinden borçlanmaların artışı dışborç stokunu 
artırmakla beraber, dolar üzerinden borçlanmanın payının düşüşüyle 
de, bu, büyük ölçüde dengelenmiştir.
1995 yılı son çeyreğinde erken seçim kararının alınmasıyla iç piyasada 
ortaya çıkan siyasî belirsizliğin yarattığı istikrarsızlık, Hükümetin 
kurulmasıyla birlikte, yerini güven ortamına bırakmış ve yılbaşından 
bugüne kadarki dönemde, borçlanmanın vadesi kademeli olarak 
uzatılırken, maliyeti de önemli ölçüde düşmüştür. Örneğin, ocak ayında 
ortalama borçlanma maliyeti bileşik olarak yüzde 200’lerde iken, bu 
oran, nisan ayında yüzde 123’lere inmiştir. 
Hazinenin içborçlanma politikası, yılın kalan döneminde de, piyasalarda 
çalkantılara yol açmayacak düzenli bir borçlanma ve geri ödeme 
programı çerçevesinde sürdürülecektir. Son olarak, yedi ay vadeli ihalede 
de bileşik faiz yüzde 124,5 olarak gerçekleşmiş olup, borçlanmanın 
maliyeti, aynı vadeli bir önceki bono ihalesine göre, yaklaşık 15 puan 
düşürülmüştür. 
İhalelere gelen teklif miktarlarına bakıldığında, yoğun bir katılım 
olduğu gözlenmektedir. Her ne kadar eleştirilen bir konu olsa da, finanse 
edilmesi gereken açıkları düşündüğümüzde, teklif miktarının, bir 
ölçüde, sisteme duyulan güveni ve geleceğe ilişkin beklentileri de 
yansıttığını gözden kaçırmamamız gerekir.
BAŞKAN – Sayın Bakan, son 2 dakikalık süreye girdiniz.
DEVLET BAKANI AYFER YILMAZ (Devamla) – Teşekkürler.
Hepimizin bildiği gibi, Hazine bonoları ve devlet tahvilleri, piyasa 
koşullarında satılmaktadırlar ve içborç stokunu oluşturan ve piyasaya 
satılan bu kağıtların bugüne kadarki ortalama reel faizleri de yüzde 14 
ve yüzde 18’ler aralığında seyretmiştir.
Reel faizlerin seviyesini belirleyen en önemli faktör, borçlanma ihtiyacı 
ve enflasyon beklentileridir. Her iki problemin de, kısa vadede herhangi 
bir çözümü yoktur. Borçlanma gereğini azaltmaya yönelik her türlü 
yapısal reformlar, aynı zamanda, enflasyon beklentilerini de kıracak, 
hem nominal hem de reel anlamda faizler genel seviyesini düşürecektir. 
1995 yılı soru itibariyle, içborç stoku 1,3 katrilyon olarak 
açıklanmıştır. Bu miktarın ancak,733 trilyon lirası piyasaya nakden 
satılanlardan, 410 trilyon lirası ise nakit dışı, yani, Hazinenin üzerine 
bütçe finansmanının dışında yüklenen diğer ödemelerden 
kaynaklanmıştır. Son yıllarda önemli ölçüde artan nakit dışı içborç 
ihracı, borçlanma maliyetlerinin artmasına neden olduğu gibi, kamu 
kesiminde malî disiplini zedeleyen, bu yüzden de kısıtlanması gereken 
bir uygulamadır. 
Genel olarak, içborçlanmanın malî sistem üzerindeki baskısı, her zaman 
üzerinde durduğumuz bir husustur; ancak, bu baskının azaltılması, Türk 
Lirası tasarruflarını artırıcı tedbirler ile borçlanma gereğini azaltmaya 
yönelik tedbirlerin birlikte uygulanması suretiyle mümkün olacaktır. 
Sözünü ettiğimiz çeşitli makroekonomik sorunların ortak noktası, 
büyüyen kamu açıklarının birer sonucu olmalarıdır. Bütçe açığı, 
alınan tedbirlerle aşağıya çekilmeye çalışılırken, bütçe dışı 
kurumların son yıllarda bozulan finansman dengeleri de, konsolide 
bütçeye ilave ödeme yükü getirmektedir.
(Mikrofon otomatik cihaz tarafından kapatıldı)
DEVLET BAKANI AYFER YILMAZ (Devamla) – Bir dakika içerisinde 
tamamlıyorum.
BAŞKAN – Buyurun efendim.
DEVLET BAKANI AYFER YILMAZ (Devamla) – Sosyal güvenlik 
kuruluşlarının, belediyelerin oluşturdukları açıkların yanı sıra, 
birlikler de önemli bir yük kaynağıdır. Son olarak, tarım satış 
kooperatifleri birliklerinin Ziraat Bankasına olan -1994 yılı sonu 
itibariyle- 53 trilyonluk borçları, 1995 yılında oluşan faizleriyle birlikte, 
Hazinece devralınmıştır; bu da, ona bir örnek teşkil etmektedir.
Süre kısıtlılığını dikkate alarak, görüşmekte olduğumuz 1996 yılı 
bütçesinin, yürürlükteki Yedinci Plan doğrultusundaki hedeflere uygun 
olduğunu bir kez daha hatırlatır; hepinizi saygıyla selamlarım. (DYP 
sıralarından alkışlar)
BAŞKAN – Devlet Bakanı Sayın Ayfer Yılmaz’a teşekkür ediyorum.
Hükümet adına ikinci söz, Devlet Bakanı Sayın İmren Aykut’un. 
Sayın Aykut, süreniz 7 dakikadır; buyurun efendim. (ANAP 
sıralarından alkışlar)
DEVLET BAKANI İMREN AYKUT (Adana) – Sayın Başkan, değerli 
arkadaşlarım; Sosyal Hizmetler ve Çocuk Esirgeme Kurumuyla ilgili 
olarak, sayın milletvekillerimizin ifade ettikleri görüşlere ve verdikleri 
çok güzel desteğe teşekkür etmek istiyorum.
Çocuklarla ilgili olarak Meclisimizin duyarlılığı, bu konu için bizi 
umutlu kılacak en önemli unsurdur. Nitekim, bunun bir sonucu olarak, 
bütçemize 324 milyar liralık bir ilave de -sayın milletvekillerimizin 
anlayışıyla- dahil edilmiştir. Bu, tabiî fevkalade sembolik bir rakamdır. 
Çünkü, bugün biz, kesinlikle, korunmaya muhtaç çocukların birçoğunu 
koruyabiliyor değiliz, çok azını koruyabiliyor durumdayız. Bunları da, 
doğrusu, iyi şartlarda koruyabildiğimizi söyleyemeyeceğim; çünkü bu, 
hakikaten finansmana bağlı bir husustur, hakikaten fizikî imkânlara 
bağlı bir husustur, hakikaten çok şefkatli bir yönetim kadrosuna ihtiyaç 
gösterir ve çok şefkatli, çok iyi nitelikli yönetim kadrolarını da, biraz 
daha tatmin edeceğiniz şartlar beraberinde getirir. Biz, bunların  pek 
çoğundan mahrum durumdayız.
Çocuklar çok önemlidir; en önemli, en güzel varlıklarımızdır. Bunların 
bazıları şanslıdır, bazıları da dünyaya şanssız  gelmiştir; bir 
kısmının, şu veya bu sebeple anne ve babası, yoktur, bir kısmının 
ebeveyninin biri var, diğeri yoktur; bir kısmının ise hepsi var; fakat, 
maalesef, çeşitli sebeplerle (sosyal, ekonomik) bu çocuklara, ciddî, iyi bir 
eğitim ve bakım veremeyecek durumdadır. İşte bu noktada, devletin 
eli, devletin desteği bu çocukları kucaklamak durumundadır. Sosyal 
Hizmetler ve Çocuk Esirgeme Kurumu, devlet adına bu görevi, iyi 
niyetlerle  yapmaya çalışan; ama, imkânsızlıklar sebebiyle, belki 
birtakım tatminsizliklerle bizi karşı karşıya bırakan bir kurumdur. 
Sosyal Hizmetler ve Çocuk Esirgeme Kurumu, tabiî yalnız korunmaya 
muhtaç çocuklarla ilgilenmiyor; yaşlılarımız var. Bizim de geleceğimiz, 
işte o noktadır. Yaşlıların içinde korunmaya, bakıma muhtaç olan 
yaşlılar var. Bu yaşlılarımıza da, yine, bu kurum hizmet vermeye gayret 
etmektedir; ama, yine itiraf edeyim ki, bu hizmetler istediğimiz kalitede, 
istediğimiz etkinlikte, istediğimiz güzellikte ve mükemmellikte değildir. 
Bunlar, hep, son derece sınırlı bütçeyle çalışmanın sonuçlarıdır. 
Bildiğiniz gibi, bütçemiz, 4 küsur trilyonluk bir bütçeydi. Bunun 3 trilyon 
150 milyar kadarı, memurların, burada çalışan ücretlerine gitmektedir. 
Geriye kalan para ise -kusura bakılmasın- ancak çocukların mama 
parasını karşılamaktadır. Çeşitli hayırsever vatandaşların 
destekleriyle, belli ölçüde, bu hizmetler yerine getirilmektedir. Sizler de 
birçok noktalarını eleştirdiniz ve bunlar haklı eleştirilerdir, ama benim 
ortaya koyacağım imkânsızlıklar da bir gerçektir. Burada bu eleştiriler 
yer alıyorsa, bu, hizmetin ancak bu kadar veriliyor olmasındandır.
Bu Kurum, 9 212 hizmetlisiyle, yaklaşık 25 bin kişiye sürekli hizmet 
vermektedir. Bu Kurum, saat 9.00 ile saat 17.00 arasında çalışan bir 
kuruluş değildir, 24 saat, vardiyalı çalışan bir kuruluştur ve bu kadar az 
personelle, 25 bin kişiye çok iyi hizmet verilemeyeceği, elbette ki 
bellidir.
Burada bizim sıkıntımız, özellikle çocuklara ve eli ayağı pek tutmayan 
yaşlılara yeterli personeli tahsis edememektir. Otuz çocuğa bir bakıcı 
anne bakıyorsa, bakabiliyorsa, burada bu çocukların çok iyi şartlarda 
olduğu söylenemez. Onun için, biz bu dönem, bu konulara çeşitli 
şekillerde çözümler getirmeye hazırlanıyoruz. 
 Bir başka önemli husus, çocuğun kendi ailesi içinde yaşayabilmesi ve 
büyüyebilmesidir. Onun için, mümkün olduğu kadar, ailenin maddî 
imkânsızlıklarını giderecek belli katkılarda bulunmak suretiyle, 
çocuğu, ailenin içinde büyütmelerine yardımcı olma gayreti içinde 
olacağız ve bu hizmeti yaygınlaştırmayı düşünüyoruz.
Yaşlılar için de aynı şeyi söylemek istiyorum. Yaşlıyı da kendi evinden 
ve ortamından kopararak başka bir ortama getirdiğiniz zaman, hem 
adaptasyonu güçleşiyor hem de mutluluğu azalıyor. O nedenle, yaşlılar 
için, belirli niteliklerde hizmet verebilecek elemanları eğitmek suretiyle, 
onlara evlerinde yardımcı olarak, kendi ortamları içinde bu dönemlerini 
geçirmelerini sağlamak için, belli bir çalışmayı yapmayı planlıyoruz. 
Ben, arkadaşlarımın hepsine, toplumun en mağdur, tamamen bakıma ve 
korunmaya muhtaç kitlelerine hitap eden bu kuruluşa gösterdikleri 
duyarlılık için teşekkür ediyorum. Bu duyarlılıklarını sürdürmelerini 
ve daima destek vermelerini istiyorum. Bu destekleri, iki şekilde, hem bu 
kurumlara çeşitli yardımların sağlanması konusunda çevrelerindeki 
hayırsever insanları bize doğru yönlendirmek hem de buralarda aksayan 
hizmetler varsa, kötü birtakım şeyler oluyorsa -ki, bahsedildi, olabilir- 
bunlardan süratle beni haberdar etmeleri şeklinde olacaktır.
Ben, özellikle, çocuklar konusunda aşırı derecede duyarlı olan bir 
insanım; çünkü, çocuklardan daha kıymetli hiçbir varlık olduğuna 
inanmıyorum. Onun için, onlara yönelecek her türlü kötülükten anında 
haberdar olup, buna son vermemiz gerekir. 
Bu nedenle, arkadaşlarımdan, bu iki hususta da yardım ve destek 
bekliyor, hepinize tekrar tekrar teşekkürlerimi sunuyorum. (ANAP ve 
DYP sıralarından alkışlar)
BAŞKAN – Devlet Bakanı Sayın İmren Aykut’a teşekkür ediyorum.
Değerli arkadaşlarım, bu bölümde, söz sırası, Ankara Milletvekili 
Sayın Ali Dinçer’in.
Buyurun Sayın Dinçer. (CHP sıralarından alkışlar)
Sayın Dinçer, söz süreniz 10 dakikadır.
ALİ DİNÇER (Ankara) – Sayın Başkan, değerli milletvekilleri; 
Cumhuriyet Halk Partisi adına sevgilerimi, saygılarımı sunuyorum.
Değerli milletvekilleri, bugün, şu anda ele aldığımız konular, hepimizi 
yakından ilgilendirme durumunda. Özellikle, değerli hanımefendi, 
Devlet Bakanımız İmren Aykut Hanım, çocuklarımızdan, 
muhtaçlarımızdan, yaşlı olanlarımızdan bahsettiler; onlarla ilgili 
olmamız gerektiğini, onlara yardımcı olmamız gerektiğini vurguladılar. 
Bu, bizim yapmamız gereken bir iş. Atalarımız “düşmez kalkmaz bir 
Allah” demişler; yarın, biz de yaşlanacağız. 
Yaşlılarla ilgili, özellikle kimsesiz çocuklarla ilgili, muhtaçlarla ilgili, 
toplumumuzun çok değerli, çok olumlu gelenekleri var. Geçmişe 
baktığımız zaman görüyoruz ki, bu konuda, bütün toplum, dayanışma 
içerisinde, katılımcı bir şekilde, yaşlıların, çocukların, muhtaçların 
sorunlarını çözmeye yönelmiş. Bundan yüzlerce yıl önce, Balıkesir’de, 
geniş zeytinlikler vakfedilerek, geliri tümüyle fakir kızlar için çeyiz 
hazırlanmasına harcanmak amacıyla bir vakıf kurulmuştur.
Şimdi, bizim, yaşlılarımıza, çocuklarımıza, özellikle kimsesiz 
çocuklara ve muhtaçlara sahip çıkabilmemiz için, proje üretmemiz 
gerekir, model kurmamız gerekir; bugünkü var olan sistemle 
yapabildiğimiz ortada. Kimsesiz çocukların ellide birine dahi 
bakamıyoruz, yaşlılarımıza da bakamıyoruz. Biliyoruz ki, şehirleşme 
hızlı, kırsal alandan kentlere göç hızlı; artık, aile yapısı da değişiyor; 
öyle dayanışma içerisinde büyük aile yapıları yok. Şehirde, tekil aile 
yapılarına, çekirdek aile yapılarına gidiyoruz. O aile yapılarında, artık, 
yaşlılara bakmak da pek mümkün olmuyor; aile içerisinde yaşlılara 
bakarak, âhır ömürlerinde rahat ettirmek de pek mümkün olmuyor; 
huzurevlerine, yaşlıevlerine ihtiyaç, daha fazla artıyor. 
İmkânsızlıklardan şekvacı olmanın anlamı yok. Biz, bu konuları ele 
aldığımız zaman, projeler, modeller geliştirdiğimiz zaman, görürüz ki, 
bir yandan da varlık içerisinde yokluk yaşıyoruz. Bir küçük örnek : Bir 
depo benzinle bir taksiyi çalıştırırız, dört kişiyi taşırız; ama, aynı 
miktar yakıtla bir otobüsü çalıştırırsak, elli kişiyi taşıyabiliriz. O 
nedenle, kentlerde daha ekonomik ve çevreyi bozmayacak, kirletmeyecek 
şekilde toplutaşım modelleri geliştirmişiz. Benzer şekilde, 
yaşlılarımızı, çocuklarımızı, muhtaçlarımızı, halkımızın da 
katılımıyla kollayacak sistemler geliştirebiliriz. 
Çok iyi niyetli olabilirsiniz, iktidar noktasına geldiğiniz zaman, belli, 
çalışan bir mekanizma da vardır; iyi niyetin gereği ve var olan bir 
sistemin de iyi çalışmasıyla, işler çözülür zannedersiniz. Yeni projeler, 
yeni modeller, sistemi değiştirecek öneriler geliştirmezseniz, işler çok az 
değişir, fazla değişmez. Böyle davranırsanız da “aslı yok yaylasının, 
derdi yok ağası” gibi olursunuz; pek büyük bir değişiklik, ciddî bir 
değişiklik yapamazsınız. 
Biz, özellikle, kimsesizlere, yaşlılara sahip çıkabilmek için, 
toplumumuzun da katıldığı modeller geliştirmeliyiz. Şimdiki sistem, 
var olan idarî yapımız gibi aşırı merkeziyetçi ve verimli değil, etkin 
değil. Çocuklarımıza iyi hizmet verilemediğini Sayın Bakan da 
vurguladı; ama, biz, bu çocuklar için, bu sistemde, çocuk başına 8 
milyon lira harcıyoruz. Halbuki, Sayın Bakanın da vurguladığı gibi, 
sistemi bir miktar değiştirsek; çocuklarını yuvaya getirmek durumunda 
olan ailelere çocuk başına 2 milyon lira versek, o çocuklar, evlerinde, 
aileleriyle birlikte yaşayabilir; belki, şu andaki maliyetten çok daha 
düşük maliyetle, halkımızı da içerisine kattığımız bir sistemde, 
çocuklara, evlerde baktırabiliriz. Bunun için de, Sosyal Hizmetler ve 
Çocuk Esirgeme Kurumunun müsait olan yasasını desantralizasyona 
yönelik bir örgütlenmeyle değiştirmeliyiz; yasa müsait. Ankara’da, 
merkezde, belli yetkileri olan, koordinasyon işlevi olan bir genel 
müdürlüğe sahip olmalı, onun ötesinde, halkımızı da işin içerisine 
sokacak, ayrı, yaygın bir örgütlenmeye, desantralize bir örgütlenmeye 
gitmeliyiz. İnşallah, böyle bir çalışma yapılırsa, bu, Türkiye’nin idarî 
yapısını değiştirmeye de öncü olur. 60 milyonluk ülkede, kırsal alanda 
olsun, kentsel alanda olsun, ortalama 30’ar bin nüfuslu 2 bin adet kırsal 
alan ilçe veya kentsel alan ilçe sosyal hizmet merkezi oluşturabiliriz. Bu 
sosyal hizmet merkezlerinin yönetiminde, elbette uzmanlar bulunur, o 
yörenin önde gelenleri bulunur, muhtarları bulunur; insanlar da, çeşitli 
sivil toplum kurumları da bu sosyal hizmet merkezlerinin yönetimine 
katılabilirler. Bunları daha iyi koordine edebilmek için, 10’ar 10’ar bir 
araya getirip, bunların üzerinde 200 civarında, il diyebileceğimiz, sosyal 
hizmet merkezi oluşturabiliriz. Yine, bunları 10’ar 10’ar bir araya 
getirip, 20 bölge yönetimi oluşturabiliriz, bir de  Ankara.. Böylelikle çok 
daha etkin, halkın da katıldığı bir yapıyla kimsesizlere, yaşlılara, 
muhtaçlara hizmet götürmemiz, onlara bakmamız mümkün olur. Bunu 
yaparken, şimdi olduğu gibi, sadece “Benim yaşlı bir yakınım var, onu 
huzurevine getirdim” yahut  “Kimsesiz çocuklar var, biz bakamayacak 
durumdayız, onları yetiştirme yurduna getirdik” şeklindeki müracaatları 
beklememeli, bu yaygın örgütle halkın ayağına gitmeli, halkla birlikte, 
muhtaç olanı, yaşlı olanı, kimsesiz olanı tespit edip korumaya 
almalıdır. Bizim insanımız, muhtaç olduğu zaman dahi, muhtaç 
olduğunu söylemez, onurludur; ama, o muhtaçtır, yaşlıdır, bakıma 
ihtiyacı vardır, kimsesizdir, anası babası yoktur, biz ona sahip 
çıkmalıyız, onları sokakta bırakmamalıyız. Böylesine yaygın, etkin 
bir sistem kurarak da bunu yapabiliriz.
Değerli arkadaşlar, biz, hanımlarla ilgili çok önemli adımlar atmış, 
çağdaş, demokratik, laik Türkiye Cumhuriyetinin yurttaşlarıyız; ama, bu 
adımların da yeterli olmadığını biliyoruz. Hâlâ bazı yasalarımızda 
eksiklikler var. Değerli İzmir Milletvekilimiz Birgen Keleş Hanımla 
İçel Milletvekilimiz Oya Araslı Hanımefendinin verdikleri bir yasa 
önerisiyle, evlilikten sonra edinilen malların eşit paylaşımı esası 
getiriliyor; yani, kadınlar kollanma durumunda oluyor. İnşallah, bu  
yasa, bu dönemde çıkar ve kadınlarımıza yönelik, yasalardan 
kaynaklanan böyle bir eşitsizlik de ortadan kalkar. Aslında, 
kadınlarımızla ilgili daha başka önlemler de alabilmeliyiz. Onları, 
tümüyle, toplumun, Türkiye’nin gelişmesi ve kalkınması için, 
enerjilerini seferber eder hale getirebilmeliyiz.
Bakınız, haksızlıklardan, kadınlara yönelik ayrı davranışlardan -
onları ayıran davranışlardan- dolayı, kadınlarımızın arasında 
üniversite mezunu olanların sayısı, ancak yüzde 1,5’tir...
BAŞKAN – Sayın Dinçer, son 1 dakikalık süre içerisindesiniz...
ALİ DİNÇER (Devamla) – ...erkeklerin arasında daha fazladır; ama, 
kadınlarımız çok gayretli oldukları için, en zor edinilen mesleklerde 
çok başarılıdır. Türkiye’de, akademik kariyer sahibi olan 
akademisyenlerin yüzde 32’si kadın, doktorların yüzde 30’u kadın, 
avukatların yüzde 25’i kadındır. Bu da gösteriyor ki, özel olarak imkân 
verilirse, önlerindeki engeller kaldırılırsa, kadınlarımız çok başarılı 
olurlar ve Türkiye’nin kalkınmasına ciddî katkıda bulunabilirler. Bu 
yönde de çalışmalar yapmak, projeler, öneriler geliştirmek gerekiyor. 
Halk Bankası kanalıyla olsun, başka finansman kaynaklarıyla olsun, 
kadınlarımızın desteklenerek, iş dünyasında da başarılı olmaları 
sağlanabilir. 
Değerli milletvekilleri, Devlet Planlama Teşkilatı ile ilgili olarak şunları 
söylemek istiyorum. 
Maalesef, planlama, göstermelik hale geldi, yasak savma haline geldi. 
Planlama işi uzmanlığa dayalıdır. Devlet Planlama Teşkilatında, 
müsteşarla doğrudan ilişki kuran, görüşünü anlatabilen, kabul ettirebilen 
çok değerli uzmanlar vardı, yetişmişti; Türkiye’nin kalkınmasına 
katkıda bulunan, yön veren planlar hazırlanabiliyordu. Bu, maalesef 
ortadan kalktı.
BAŞKAN – Sayın Dinçer, sözünüzü otomatik olarak kesmemek için, 
cihazı devreden çıkardım; ama, konuşma süreniz tamamlandı. Lütfen, 
konuşmanızı toparlayın efendim.
ALİ DİNÇER (Devamla) – Peki Sayın Başkan.
Ben, Devlet Planlama Teşkilatının da, bölgesel planlara, özel ihtisas 
komisyonlarına ağırlık veren, Türkiye’nin kalkınmasına yön veren bir 
çerçeveye getirilmesi düşüncesindeyim; şimdiki bürokratik yapısını 
kırıp, başlangıçta olduğu gibi, uzmanlığa dayalı, üretime dayalı, 
projelendirmeye dayalı, hele hele proje sektörünü destekleyen, dışarıya, 
fizibilite raporu, proje ihalesi yapan bir hale gelmesini öneriyor ve 
başarılar diliyorum. (CHP ve ANAP sıralarından alkışlar)
BAŞKAN – Ankara Milletvekili Sayın Ali Dinçer’e teşekkür ediyorum.
Değerli milletvekilleri, üçüncü turdaki görüşmeler tamamlanmıştır.
Şimdi, sorulara geçiyoruz. 
Bilindiği gibi, soru-cevap işlemleri, Genel Kurulun 2.4.1996 tarihli 31 
inci Birleşiminde alınan karar uyarınca, tur için öngörülen grup görüşme 
süresiyle sınırlandırılmış olup, 20 dakikadır. Şu ana kadar, 
Başkanlığımıza, 25 soru önergesi gelmiştir; 1 inci sorudan itibaren 
okutacağım:
Gaziantep Milletvekili Sayın Mehmet Bedri İncetahtacı; burada mı 
efendim? Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki suallerin cevaplandırılmasını saygılarımla arz ederim.
	Mehmet Bedri İncetahtacı
	Gaziantep
1. Türkiye’de, evsiz ve sahipsiz oldukları için, terk edilerek, geceleri 
sokakta kalmaya mahkûm olan çocuklarımızın sayısı kaçtır?
2. Çocuklarımızın yarına ümitle bakabilmesi için, Çocuk Esirgeme 
Kurumlarında ne gibi manevî eğitim verilmektedir?
BAŞKAN – Evet, soru cevaplandırılıyor mu efendim?
DEVLET BAKANI AYFER YILMAZ (İçel) – Yazılı olarak 
cevaplandıracağız.
BAŞKAN – Yazılı cevaplayacaksınız.
2 nci soru sahibi, Ordu Milletvekili Sayın Mustafa Hasan Öz; buradalar 
mı efendim? Yok. 
Geçiyoruz.
3 üncü soru, Konya Milletvekili Sayın Veysel Candan’a ait. 
Sayın Candan?.. Burada.
Soruyu okutuyorum:
Türkiye Büyük Millet Meclisi Başkanlığına
Toplumda sosyal gelişmelere bağlı olarak, kimsesiz yaşlı insanlar, 
yardıma muhtaç kimsesiz özürlüler ve sokağa terk edilmiş 
çocuklarımızın bulunduğu bilinmektedir. Bu sebeple;
1. Yaşlı kimsesiz insanlara barınaklık yapan darülacezeler, sayı ve 
hizmet açısından yeterli mi?
2. Özürlü hastalarımız için, özellikle yatalak hastalar için rehabilitasyon 
merkezi var mıdır? Yoksa, yapılması düşünülüyor mu?
3. Çocuk esirgeme, kız yetiştirme yurdu gibi kurumlarda denetim 
yetersizliği neticesi, zaman zaman, arzu edilmeyen olaylar basına intikal 
etmektedir. Bunları önleyici ne tür tedbirler almayı düşünüyor sunuz?
Yukarıdaki soruların sözlü olarak cevaplandırılmasına tavassutlarınızı 
arz ederim. 
	Veysel Candan 
	Konya
BAŞKAN – Cevaplandırılıyor mu efendim?
DEVLET BAKANI İMREN AYKUT (Adana) – Yazılı olarak cevap 
verilecektir.
BAŞKAN – Soruya yazılı olarak cevap verilecektir.
4 üncü soru, Çorum Milletvekili Sayın Zülfikâr Gazi’nin.
Sayın Zülfikâr Gazi?.. Burada.
4 üncü soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın, ilgili bakan tarafından cevaplandırılmasına 
delaletinizi saygılarımla arz ederim.
	Zülfikâr Gazi
	Çorum
1. Son üç ayda Hazinenin sattığı tahvil miktarı ne kadardır, yüzde kaç 
faiz ödenecektir?
2. Alınan içborç, hangi hizmetler için harcanmıştır?
BAŞKAN – Sayın Hükümet, cevaplandırılıyor mu efendim?
DEVLET BAKANI AYFER YILMAZ (İçel) – Kısaca açıklayalım: 
Ocak-Mart 1996 döneminde 23 trilyon liralık tahvil satışı yapılmıştır. 
Bu tahvillere, toptan eşya fiyat endeksi artı 6 puan ödeme 
uygulanmıştır. 
2 nci sorunun cevabı olarak da, bugüne kadar alınan içborçlar, bütçe 
açığının finansmanında kullanılmıştır. 
Teşekkür ediyorum.
BAŞKAN – Soru cevaplandırılmıştır.
5 inci soru, Kırıkkale Milletvekili Sayın Mikail Korkmaz’ın.
Sayın Mikail Korkmaz?.. Burada.
5 inci soruyu okutuyorum:

Türkiye Büyük Millet Meclisi Başkanlığına
Aşağıdaki sorumun, ilgili bakan tarafından cevaplandırılmasını 
istirham ederim.
1. Çocuk Esirgeme Kurumunun, yapısı itibariyle, şefkatli, hizmet ehli ve 
şaibesiz kadrolar tarafından yönetilmesi gerekmektedir. Bu kadrolar 
yeniden gözden geçirilerek, bu kurumdaki hizmetlerin bu kurumun 
yapısına uygun kişiler tarafından yönetilmesi düşünülüyor mu?
	Mikail Korkmaz
	Kırıkkale
BAŞKAN – Sayın Hükümet cevaplıyor mu efendim?
DEVLET BAKANI İMREN AYKUT (Adana) – Müsaade ederseniz, 
zaman almaması için yazılı cevap vereyim.
BAŞKAN – Sorunun yazılı olarak cevaplandırılacağı, Sayın Bakan 
tarafından ifade edilmiştir.
6 ncı soru, Sayın Mikail Korkmaz’ın diğer bir sorusu; okutuyorum:

Türkiye Büyük Millet Meclisi Başkanlığına
Aşağıdaki sorumun ilgili bakan tarafından cevaplandırılmasını 
istirham ederim.
Bilindiği üzere son yıllarda özelleştirme gündemde olduğundan, Makine 
ve Kimya Endüstrisi Kurumunun belkemiği olan Kırıkkale fabrikaları, 
eski işçi kapasitesi ve istihdam alanı azaldığından, Kırıkkale’den diğer 
illere göç başlamıştır. Bu ise, Kırıkkale İlinin geriye gidişinin bir 
göstergesidir. 
Makine ve Kimya Endüstrisi Kurumu, özelleştirme kapsamının dışında 
tutulduğuna göre, bu durumlar dikkate alınarak, Kırıkkale İlinin 
kalkınmada öncelikli iller arasına alınması düşünülüyor mu?
	Mikail Korkmaz
	Kırıkkale
BAŞKAN – Sayın Hükümet?..
DEVLET BAKANI AYFER YILMAZ (İçel) – Sayın Başkan, bu 
konudaki çalışmalar Devlet Planlama Teşkilatı Müsteşarlığımızca 
devam ettirilmektedir; talep dikkate alınacaktır.
Teşekkür ederim.
BAŞKAN – Soru cevaplandırılmıştır.
7 nci soruya geçiyoruz.
Sayın Osman Hazer?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun, Devlet Bakanı Sayın İmren Aykut tarafından 
cevaplandırılmasına delaletlerinizi saygıyla arz ederim.
	Osman Hazer
	Afyon
Soru :
1. Afyon’da Kız Yetiştirme Yurdu inşaat halindedir. Bu yıl inşaatı 
devam edecek midir ve bu inşaatın ne zaman bitirilmesi 
düşünülmektedir?
2. Afyon’da 0 ilâ 6 yaş grubu çocuklar için ne yazık ki bir yuva yoktur. 
Afyon için bir yuva düşünülüyor mu?
3. Özel bakıma muhtaç vatandaşlarımız için Afyon’da herhangi bir 
kurum düşünülüyor mu?
BAŞKAN – Sayın Bakan?..
DEVLET BAKANI İMREN AYKUT (Adana) – Yazılı 
cevaplandıracağım.
BAŞKAN – Teşekkür ederim.
8 inci soru, Kayseri Milletvekili Sayın Memduh Büyükkılıç’ın.
Sayın Memduh Büyükkılıç burada mı efendim? Yok. 
Soruyu geçiyoruz.
9 uncu soru, Sayın Ertuğrul Yalçınbayır’ın.
Sayın Yalçınbayır?.. Burada.
Soruyu okutuyorum:

Türkiye Büyük Millet Meclisi Başkanlığına
Aşağıdaki sorumun, DPT’den sorumlu Devlet Bakanına tevcihini 
saygılarımla arz ederim.
	Ertuğrul Yalçınbayır
	Bursa
Soru:
1995 Malî Yılı Bütçe Kanunu, Mesut Yılmaz’ın başvurusuyla Anayasa 
Mahkemesince iptal edilmiştir. İptal edilen hükümler, görüşülmekte 
olan bütçenizde aynen mevcuttur. Bu durumda, Anayasaya aykırı 
hükümlerin muhafazasına rıza gösteriyor musunuz?
BAŞKAN – Sayın Bakan?..
DEVLET BAKANI AYFER YILMAZ (İçel) – Sayın Başkan, yazılı 
olarak, kapsamlı şekilde cevap vereceğiz.
BAŞKAN – Soru, yazılı olarak cevaplandırılacaktır. 
10 uncu sırada, yine, Sayın Ertuğrul Yalçınbayır’ın bir sorusu 
bulunmaktadır; ama, aynı mahiyettedir; onun için, işleme koymuyorum.
11 inci sırada, Konya Milletvekili Sayın Hasan Hüseyin Öz’ün sorusu 
bulunmaktadır. Görüşülmekte olan bütçe ile bağlantılı olmadığı için, 
bunu da, üzülerek, işleme koyamıyorum.
12 nci sırada, Bursa Milletvekili Sayın Ertuğrul Yalçınbayır’ın diğer 
bir sorusu bulunmaktadır; ama, aynı mahiyette olduğu için, yine, bir 
işlem yapmıyorum.
13 üncü sırada, yine, Bursa Milletvekili Sayın Ertuğrul Yalçınbayır’ın 
aynı mahiyette bir sorusu bulunmaktadır; onu da, üzülerek, işleme 
koyamıyorum.
ERTUĞRUL YALÇINBAYIR (Bursa) – Sayın Başkan, benim sorum 
diğer bakanlıklarla ilgilidir.
BAŞKAN – 14 üncü sırada, Sayın Mustafa İlimen’in sorusu 
bulunmaktadır.
Sayın İlimen?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun, Hazineden sorumlu Devlet Bakanımız Sayın Ufuk 
Söylemez tarafından cevaplandırılmasına delaletlerinizi saygılarımla 
arz ederim.
	Mustafa İlimen
	Edirne
Soru:
Edirne yöresindeki çiftçilerin altı ay geçmesine rağmen ödenmeyen 
gübre destekleme iadeleri için Ziraat Bankasına ne zaman kaynak 
aktaracaksınız?
BAŞKAN – Sayın Bakan, burada bir bakanın ismi verilmekle beraber, 
soru, Hükümete tevcih ediliyor; cevaplayabilirsiniz.
DEVLET BAKANI AYFER YILMAZ (İçel) – Sayın Başkan, kısaca, 
şu anda, bu yükümlülüğü nedeniyle, devletin, Ziraat Bankasına 
aktarması gereken 9 trilyonluk liralık bir borcu bulunmaktadır. Bu 9 
trilyon lira ile ilgili ödeme bütçe kanunumuzun yürürlüğe girmesini 
beklemektedir; Edirne de, bu kapsamda ele alınacaktır.
Teşekkür ederim.
BAŞKAN – Soru cevaplandırılmıştır.
ERTUĞRUL YALÇINBAYIR (Bursa) – Sayın Başkan, benim sormuş 
olduğum dört soru, dört ayrı bakanlıkla ilgilidir. Bu üçüncü turdaki 
sorular aynı mahiyette olabilir; ama, sorunun dört ayrı muhatabı vardır.
Bilgilerinize arz ediyorum.
BAŞKAN – Değerli milletvekili, bütçe tasarısını hazırlayan Hükümete, 
sorularınızdan birini tevcih ettim; yazılı cevap verileceği beyan edildi. 
Bu durum karşısında, Hükümetten gelecek cevap, dördünü de kapsamış 
olacaktır. 
15 nci sırada, Sayın Mehmet Sıddık Altay’ın sorusu bulunmaktadır. 
Sayın Altay?.. Buradalar.
Soruyu okutuyorum:

Türkiye Büyük Millet Meclisi Başkanlığına
Aşağıdaki sorumun, ilgili devlet bakanı tarafından 
cevaplandırılmasını arz ederim. Saygılarımla.
	Mehmet Sıddık Altay
	Ağrı
Soru:
Avrupa Birliğinin, 5 yıl içerisinde, Türkiye’ye vereceği 2,5 milyar 
ECU’lük yardımın, 5 alandaki projelere yönelik olduğu bilinmektedir. 
Bu hibe ve kredi yardımını, doğu ve güneydoğu bölgesinin 21 ilinde, 
hangi proje bazında, yüzde kaç oranında kullanmayı planlıyorsunuz? 
Bu plan içerisinde, Ağrı İlinin küçük ve orta ölçekli işletmelerinin bir 
bütün olarak geliştirilmesi var mıdır? Varsa, nelerdir?
BAŞKAN – Sayın Hükümet?..
DEVLET BAKANI AYFER YILMAZ (İçel) – Sayın Başkan, bu 
konuda, Devlet Planlama Teşkilatında yürütülen kapsamlı proje 
çalışması vardır. Bu konuya yazılı olarak cevap vereceğiz.
BAŞKAN – Soru, yazılı olarak cevaplandırılacaktır.
16 ncı sırada, Konya Milletvekili Sayın Hasan Hüseyin Öz’ün sorusu 
bulunmaktadır.
Sayın Öz?.. Buradalar.
Soruyu okutuyorum:
Türkiye Büyük Millet Meclisi Başkanlığına
Aşağıda arz edeceğim sorunun, ilgili bakan tarafından, yazılı olarak 
cevaplandırılmasını delaletlerinizle arz ederim.
	Hasan Hüseyin Öz
	Konya
Mevsim normallerinin üzerinde yağış alan Konya İlinin, Kadınhanı ve 
Ilgın İlçelerine bağlı Göver, Karahisarlı, Mahmudiye ve Kökez Köyleri 
başta olmak üzere, birçok köyümüz, bu yağışların getirdiği seller ve su 
baskınlarından zarar görmüştür. Köylülerimizin, bu zararlarının telafisi 
için, ne gibi bir tedbir almayı düşünüyorsunuz?
BAŞKAN – Sayın Bakan?..
DEVLET BAKANI AYFER YILMAZ (İçel) – Sayın Başkan, yazılı 
olarak cevaplayacağız.
BAŞKAN – Soru yazılı olarak cevaplandırılacaktır.
17 nci sırada, Sayın Kahraman Emmioğlu’nun sorusu bulunmaktadır.
Sayın Emmioğlu?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorularıma ilgili bakanlıklarca cevap verilmesini arz ederim.
	Kahraman Emmioğlu
	Gaziantep
1. 1996 ilk üç ayındaki ithalat ve ihracatımız nedir? Gümrük birliğinin 
rakamlara tesiri ne olmuştur?
2. Gümrük birliğinin, bu üç ayda, KOBİ’lere menfi ve müspet ne gibi 
tesirleri olmuştur?
3. İstanbul-Emirgan’da faaliyeti kısılan, Körler Okulu olarak bilinen 
rehabilitasyon merkezi için ne planlanmaktadır? Bir vakfa devri mümkün 
mü? Devir alan vakfa kısmî yardım ilgili bakanlıkça yapılabilir mi?
BAŞKAN – Sayın Bakan?..
DEVLET BAKANI AYFER YILMAZ (İçel) – Sayın Başkan, soruların 
kapsamını da dikkate alarak, yazılı olarak cevap vereceğiz.
BAŞKAN – Soru, yazılı olarak cevaplandırılacaktır.
18 inci sırada, Bursa Milletvekili Sayın Ertuğrul Yalçınbayır’ın bir 
sorusu bulunmaktadır. 
Sayın Yalçınbayır?.. Burada. 
Soruyu okutuyorum:
Türkiye Büyük Millet Meclisi Başkanlığına
Danıştay Başkanlığıyla ilgili Bakana aşağıdaki sorunun yöneltilmesini 
arz ederim.
	Ertuğrul Yalçınbayır
	Bursa
Soru: 
Danıştay ve idare mahkemesi kararıyla, Bursa-Orhaneli Termik 
Santralının, termik santral desülfirizasyon tesisleri kurulup 
çalıştırılıncaya kadar, santralın çalışmasının durdurulmasına rağmen, 
Sayın Başbakan, bu santralı ne pahasına olursa olsun çalıştıracaklarını 
beyan etmiştir. Mahkeme kararlarının bağlayıcılığına dair Anayasanın 
138/4 hükmüne göre bu santral çalıştırılabilir mi?
BAŞKAN – Sayın Bakan?..
DEVLET BAKANI AYFER YILMAZ (İçel) – Yazılı olarak cevap 
vereceğiz Sayın Başkan.
BAŞKAN – Soru, yazılı olarak cevaplandırılacaktır.
19 uncu sırada, Sayın Yalçınbayır’ın diğer bir sorusu bulunmaktadır. 
Sayın Yalçınbayır?.. Burada. 
Soruyu okutuyorum:
Türkiye Büyük Millet Meclisi Başkanlığına
Danıştay Başkanlığı bütçesiyle ilgili olarak aşağıdaki sorumun Sayın 
Bakana tevcihini arz ederim.
	Ertuğrul Yalçınbayır
	Bursa
Soru: 
Danıştay kararlarını, özüyle ve sözüyle uygulamak yerine, şeklen kararı 
uyguladıktan sonra yeni kararlarla mahkeme kararını neticesiz ve 
tesirsiz hale getirenler ve bu suretle görevlerini kötüye kullananlar 
hakkında Memurin Muhakematı Hakkında Kanun hükümleri uyarınca 
yapılan işlemlerin idarece savsaklanmaması hususunda çalışmalarınız 
olacak mı?
Danıştay kararlarının özüyle ve sözüyle uygulanması için ciddî 
çalışmalarınız olacak mı?
BAŞKAN – Sayın Bakan?..
DEVLET BAKANI AYFER YILMAZ (İçel) – Sayın Başkan, ilgili 
bakanlığımızca yazılı olarak cevaplandırılacaktır.
BAŞKAN – Soru, yazılı olarak cevaplandırılacaktır.
Bolu Milletvekili Sayın Mustafa Yünlüoğlu’nun bir sorusu 
bulunmaktadır.
Sayın Yünlüoğlu?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağdaki sorularımın, Devlet Bakanı Sayın İmren Aykut tarafından 
cevaplandırılmasını saygılarımla arz ve talep ederim.
	Mustafa Yünlüoğlu
	Bolu
Sizden önceki Bakan tarafından, Sosyal Hizmetler ve Çocuk Esirgeme 
Kurumuna bağlı çocuk yetiştirme yurtlarında istihdam edilen 65 adet din 
görevlisi yurtlardan alınarak huzurevlerine gönderilmiştir.
Sorularım: 
1. Bu icraattan malumatınız var mı?
2. Malumatınız var ise bu görevlileri geri iade etmeyi düşünüyor 
musunuz?
BAŞKAN – Sayın Bakan?.. 
DEVLET BAKANI İMREN AYKUT (Adana) – Yazılı olarak 
cevalandıracağım.
BAŞKAN – Soru, yazılı olarak cevaplandırılacaktır.
21 ve 22 nci sırada, yine, Bursa Milletvekili Sayın Ertuğrul 
Yalçınbayır’ın iki sorusu bulunmaktadır; biraz önce açıkladığım 
gerekçelerle bunları da işleme koyamıyorum.
ERTUĞRUL YALÇINBAYIR (Bursa) – Gerekçeyi anlayamadım Sayın 
Başkan.
BAŞKAN – 23 üncü sırada, Çankırı Milletvekili Sayın İsmail 
Coşar’ın sorusu bulunmaktadır.
Sayın Coşar?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun, Devlet Planlama Teşkilatından sorumlu Devlet 
Bakanı Sayın Ufuk Söylemez tarafından yazılı olarak 
cevaplandırılmasına delaletlerinizi arz ederim.
Saygılarımla.
	İsmail Coşar
	Çankırı
Seçim bölgem olan Çankırı İli ve ilçelerinden sadece ikisi, Devlet 
Planlama Teşkilatının kıstaslarına göre, kalkınmada öncelikli ikinci 
dereceye girebilecek, geri kalanları ise kalkınmada birinci dereceye 
girecek durumda olmasına rağmen, Çankırı İli, kalkınmada ikinci 
derecede öncelikli yöreler arasında yer almıştır. 
Zamanın Başbakanı, şimdiki Cumhurbaşkanı Sayın Süleyman 
Demirel, Çankırı’ya gelişinde ve yine zamanın Başbakanı olan Sayın 
Tansu Çiller, Çankırı İlinin, kalkınmada öncelikli birinci derece 
yapılacağı vaadinde bulunmuşlardır.
a) Çankırı İlinin kalkınmada öncelikli birinci derece yapılmasını 
düşünüyor musunuz?
BAŞKAN – Soru, önergedeki istek doğrultusunda yazılı olarak 
cevaplandırılacaktır. 
24 üncü soru, yine, Sayın İsmail Coşar’a aittir; okutuyorum:
Türkiye Büyük Millet Meclisi Başkanlığına 
Aşağıdaki sorumun Devlet Bakanı Sayın İmren Aykut tarafından 
yazılı olarak cevaplandırılmasına delaletlerinizi arz ederim.
	İsmail Coşar 
	Çankırı 
Soru 1. Bakanlığınızın uhdesinde bulunan yurtlardaki personel 
arasında din kültürü ve ahlak dersleri öğretmenleri bulunmakta idi. 
Önceki hükümetin sorumlu devlet bakanının, bu öğretmenleri görevleri 
dışında istihdam ederek, çocuklara din kültürü ve ahlak derslerinin 
verilmesini önlediği iddia edilmektedir. 
a) Böyle bir uygulama yapılmış mıdır?
b) Böyle bir uygulama yapılmış ise, bu uygulamaya son verip din 
kültürü ve ahlak derslerinin verilmesini düşünüyor musunuz?
BAŞKAN – Soru, yazılı olarak cevaplandırılacaktır. 
25 inci sırada Adana Milletvekili Sayın Yakup Budak’ın soru önergesi 
bulunmaktadır.
Sayın Budak?.. Burada. 
Soruyu okutuyorum:
Türkiye Büyük Millet Meclisi Başkanlığına 
Aşağıdaki sorularımın ilgili bakan tarafından cevaplandırılmasına 
delaletlerinizi, arz ederim.
	Yakup Budak 
	Adana
1. Sosyal Hizmetler ve Çocuk Esirgeme Kurumu yurtlarında ne kadar 
öğrenci kalmaktadır; ilk, orta ve lise?..
2. Sokaklarda kimsesiz olarak dolaşan, suç işleme ve uyuşturucu 
kullanma potansiyeli taşıyan çocuklar için Bakanlığınızın özel bir 
çalışması var mıdır?
3. Kurum yurtlarında kalan 18 yaşını bitiren gençler yurtlardan 
çıkarılmaktadır. Bu durum büyük sorunlara yol açmaktadır. Bu konuda 
hangi çözümler düşünülmektedir?
BAŞKAN – Sayın Bakan?..
DEVLET BAKANI İMREN AYKUT (Adana) – Yazılı olarak cevap 
vereceğim.
BAŞKAN – Bu soru da yazılı olarak cevaplandırılacaktır. 
Son soru, Sayın Mehmet Aykaç’a ait. 
Sayın Aykaç?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun cevaplandırılmasını arz ederim.
	Mehmet Aykaç
	Çorum
Yetiştirme yurdundan ayrılan çocukların, daha doğrusu gençlerin, iş 
kurmaları veya meslek sahibi olmaları yönünde bir çalışma var mıdır?
BAŞKAN – Sayın Bakan?..
DEVLET BAKANI İMREN AYKUT (Adana) – Yazılı cevap 
vereceğim Sayın Başkan. 
BAŞKAN– Soru yazılı olarak cevaplandırılacaktır.
Sayın Mustafa Köylü’ye ait son bir sorumuz var. 
Sayın Köylü?.. Burada.
Sayın Köylü’nün sorusunu okutuyorum :

Türkiye Büyük Millet Meclisi Başkanlığına
Tabiî afetlerle ilgilenen  bakana delaletinizle şu soruyu soruyorum :
Geçen yıl Senirkent’e meydana gelen sel felaketinde zarar büyük 
olmuştur. Senirkent esnaf ve sanatkârları için bir yıllığına vergi 
muafiyeti düşünüyor musunuz?
	Mustafa Köylü
	Isparta
BAŞKAN – Sayın Bakan?
DEVLET BAKANI AYFER YILMAZ (İçel) – Sayın Başkan, konu 
incelenecektir; yazılı olarak bildireceğim.
BAŞKAN – Soru yazılı olarak cevaplandırılacaktır.
Değerli milletvekilleri, bu turdaki soru-cevap işlemi tamamlanmıştır.
Şimdi, sırasıyla, 3 üncü turda yer alan bütçelerin  bölümlerine geçilmesi 
hususunu ve bölümlerini ayrı ayrı okutup oylarınıza sunacağım.
Hazine  Müsteşarlığı  1996  malî yılı bütçesinin bölümlerine 
geçilmesini oylarınıza sunuyorum : Kabul edenler... Etmeyenler... Kabul 
edilmiştir.
Bölümleri okutuyorum :
H) HAZİNE MÜSTEŞARLIĞI
1. – Hazine Müsteşarlığı 1996 Malî Yılı Bütçesi
A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	672 970 000 
000
		BAŞKAN – Kabul edenler... Etmeyenler...
		Kabul edilmiştir.
	111	Hazine, Kamu İktisadî Teşebbüsleri, Dış Eko-
		nomik İlişkiler, Banka ve Kambiyo, Sigortacı-
		lık ve Yabancı Sermaye Hizmetleri ile Teşvik
		Politikalarının Hazırlanması ve Uygulanması,
		Ekonomi ile İlgili Gelişmelerin İzlenmesi ve
		Değerlendirilmesi	1 303 095 000 000
		BAŞKAN – Kabul edenler... Etmeyenler...
		Kabul edilmiştir.
	910	Kurumlara Katılma Payları ve Sermaye	61 050 500 
000 000
		BAŞKAN – Kabul edenler... Etmeyenler...
		Kabul edilmiştir.
	920	İktisadî Transferler ve Yardımları	77 150 001 000 000
		BAŞKAN – Kabul edenler... Etmeyenler...
		Kabul edilmiştir.
	930	Malî Transferler	70 053 026 000 000
		BAŞKAN – Kabul edenler... Etmeyenler...
		Kabul edilmiştir.
	Program
	Kodu	Açıklama	Lira	
	940	Sosyal Transferler	162 905 000 000 000
		BAŞKAN – Kabul edenler... Etmeyenler...
		Kabul edilmiştir.
	950	Borç Ödemeleri	1 359 106 980 000 000
		BAŞKAN – Kabul edenler... Etmeyenler...
		Kabul edilmiştir.
	999	Dış Proje Kredileri	355 000 000 000
		BAŞKAN – Kabul edenler... Etmeyenler...
		Kabul edilmiştir.
		                                TOPLAM	1 732 596 000 000
		BAŞKAN – Kabul edenler... Etmeyenler...
		Kabul edilmiştir.
Hazine Müsteşarlığı 1996 malî yılı bütçesinin bölümleri kabul 
edilmiştir; hayırlı, uğurlu olmasını temenni ederim.(Alkışlar)
Devlet Planlama Teşkilatı Müsteşarlığı 1996 malî yılı bütçesinin 
bölümlerine geçilmesini oylarınıza sunuyorum: Kabul edenler... 
Etmeyenler... Kabul edilmemiştir.
Bölümleri okutuyorum:
I) DEVLET PLANLAMA TEŞKİLATI MÜSTEŞARLIĞI
1. – Devlet Planlama Teşkilatı Müsteşarlığı 1996 Malî Yılı Bütçesi

A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	606 100 000 
000
		BAŞKAN – Kabul edenler... Etmeyenler...
		Kabul edilmiştir.
	111	Planlama Hizmetleri	875 400 000 000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	4 000 000 000
		BAŞKAN – Kabul edenler... Etmeyenler...
		Kabul edilmiştir.
	999	Dış Proje Kredileri	22 000 000 000
		BAŞKAN – Kabul edenler... Etmeyenler...
		Kabul edilmiştir.
		                              TOPLAM	1 507 500 000 000
		BAŞKAN – Kabul edenler... Etmeyenler...
		Kabul edilmiştir.
Devlet Planlama Teşkilatı Müsteşarlığı 1996 malî yılı bütçesinin 
bölümleri kabul edilmiştir. Hayırlı, uğurlu olmasını temenni ediyorum. 
(Alkışlar)
Değerli milletvekilleri, şimdi, Sosyal Hizmetler ve Çocuk Esirgeme 
Kurumu 1996 Malî Yılı Bütçesinin bölümlerine geçilmesini oylarınıza 
arz ediyorum : Kabul edenler... Kabul etmeyenler... Kabul edilmiştir.
Bölümleri okutuyorum :
İ)  SOSYAL HİZMETLER VE ÇOCUK ESİRGEME KURUMU 
GENEL MÜDÜRLÜĞÜ 
1. – Sosyal Hizmetler ve Çocuk Esirgeme Kurumu Genel Müdürlüğü 
1996 Malî Yılı Bütçesi

A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	850 843 000 
000
		BAŞKAN – Kabul edenler... Etmeyenler...
		Kabul edilmiştir.
	111	Genel Sosyal Hizmetleri	3 547 607 000 000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	99 550 000 000
		BAŞKAN – Kabul edenler... Etmeyenler...
		Kabul edilmiştir.
		                             TOPLAM	4 498 000 000 000
		BAŞKAN – Kabul edenler... Etmeyenler...
		Kabul edilmiştir.
(B) Cetvelini okutuyorum :
B – CETVELİ
	Gelir
	Türü	Açıklama	Lira	
	2	Vergi Dışı Normal Gelirler	796 000 000 000
		BAŞKAN – Kabul edenler... Etmeyenler...
		Kabul edilmiştir.
	3	Özel Gelirler, Hazine Yardımı ve Devlet Katkısı	3 702 
000 000 000
		BAŞKAN – Kabul edenler... Etmeyenler...
		Kabul edilmiştir.
		                          TOPLAM	4 498 000 000 000
		BAŞKAN – Kabul edenler... Etmeyenler...
		Kabul edilmiştir.
Sosyal Hizmetler ve Çocuk Esirgeme Kurumu Genel Müdürlüğü 1996 
malî yılı bütçesinin bölümleri kabul edilmiştir. Hayırlı, uğurlu 
olmasını temenni ediyorum. (Alkışlar)
Şimdi, Danıştay Başkanlığı 1996 Malî Yılı Bütçesinin bölümlerine 
geçilmesini oylarınıza sunuyorum: Kabul edenler... Etmeyenler... Kabul 
edilmiştir.
Bölümleri okutuyorum:
J) DANIŞTAY BAŞKANLIĞI
1. – Danıştay Başkanlığı 1996 Malî Yılı Bütçesi
A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	181 332 000 
000
		BAŞKAN – Kabul edenler... Etmeyenler...
		Kabul edilmiştir.
	Program
	Kodu	Açıklama	Lira	
	111	Yargı, Danışma ve İnceleme Hizmetleri	245 668 000 
000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	2 000 000 000
		BAŞKAN – Kabul edenler... Etmeyenler...
		Kabul edilmiştir.
		                             TOPLAM	429 000 000 000
		BAŞKAN – Kabul edenler... Etmeyenler...
		Kabul edilmiştir.
Danıştay Başkanlığı 1996 malî yılı bütçesinin bölümleri kabul 
edilmiştir. Hayırlı, uğurlu olmasını temenni ediyorum. (Alkışlar)
K) DIŞ TİCARET MÜSTEŞARLIĞI
1. – Dış Ticaret Müsteşarlığı 1996 Malî Yılı Bütçesi
L) GÜMRÜK MÜSTEŞARLIĞI
1. – Gümrük Müsteşarlığı 1996 Malî Yılı Bütçesi
M) DEVLET İSTATİSTİK ENSTİTÜSÜ BAŞKANLIĞI
1. – Devlet İstatistik Enstitüsü Başkanlığı 1996 Malî Yılı Bütçesi
N) TAPU VE KADASTRO GENEL MÜDÜRLÜĞÜ
1. – Tapu ve Kadastro Genel Müdürlüğü 1996 Malî Yılı Bütçesi
BAŞKAN – Sayın milletvekilleri, dördüncü tur görüşmelere başlıyoruz.
Komisyon, yerinde.
Hükümet, yerinde.
Dördüncü turda, Dış Ticaret Müsteşarlığı, Gümrük Müsteşarlığı, 
Devlet İstatistik Enstitüsü Başkanlığı, Tapu ve Kadastro Genel 
Müdürlüğü bütçeleri yer almaktadır. 
Dördüncü turda grupları ve şahısları adına söz alan sayın üyelerin 
isimlerini okuyorum: 
Grupları adına; Anavatan Partisi Grubu adına, Sayın Yıldırım Aktürk; 
Doğru Yol Partisi Grubu adına, Sayın Hasan Denizkurdu ve Sayın 
Yusuf Bacanlı; Cumhuriyet Halk Partisi Grubu adına, Sayın Ali Rıza 
Bodur ve Sayın Celal Topkan; Demokratik Sol Parti Grubu adına, Sayın 
Ahmet Piriştina ve Sayın Ziya Aktaş; Refah Partisi Grubu adına, Sayın 
Saffet Benli ve Sayın Yakup Budak. 
Kişisel, Sayın Ahmet Cemil Tunç.
Söz sırasına göre, ilk konuşma, Anavatan Partisi Grubu adına Sayın 
Yıldırım Aktürk tarafından yapılacaktır.
Sayın Aktürk, buyurun efendim. 
Konuşma süreniz 20 dakikadır. 
ANAP GRUBU ADINA YILDIRIM AKTÜRK (Uşak) – Teşekkür 
ederim Sayın Başkan.
Sayın Başkan, değerli milletvekilleri; Anavatan Partisi Grubu adına, 
Dış Ticaret Müsteşarlığı, Gümrük Müsteşarlığı, Devlet İstatistik 
Enstitüsü ve Tapu ve Kadastro Genel Müdürlüğü bütçeleri üzerinde 
konuşma yapmak üzere, söz almış bulunuyorum; bu vesileyle, hepinizi 
saygıyla selamlıyorum. Konuşmama, Devlet İstatistik Enstitüsü 
Başkanlığıyla başlayacağım. 
Çağımız, 2000’li yıllara girerken, endüstri çağının ötesinde bilgi 
çağına geçmektedir. Böyle bir çağda, küreselleşme sürecinde, 
uluslararası rekabet, pazar ekonomisi, sosyal gelişmeler, bilim ve kültür 
gibi, her alandaki gelişmelerde, istatistik çalışması vazgeçilmez bir alan 
olarak karşımıza çıkar. Daha kısa bir ifadeyle, demokrasilerde, bilgi 
çağında, istatistik, çok daha fazla önem kazanmaktadır. 
Devlet İstatistik Enstitümüz, ülke içinde 23 bölge müdürlüğüyle, önemli 
kuruluşlarla ve üniversitelerle, sosyal ve ekonomik konularda çalışmak 
üzere on-line bilgisayar bağlantıları oluşturmuş; ayrıca, OECD ile 
bilgisayar sistemi çevirim içi bağlantılıdır; verdiği hizmetler açısından, 
bilgiyi, kullanıcıya doğru ve zamanında ulaştırmaktadır; kamu 
kuruluşlarımız arasında, uluslararası itibarı yüksek, ciddî bir 
kuruluşumuzdur. 
Devlet İstatistik Enstitümüzü, bugünkü kalite düzeyine taşımakta büyük 
emeği geçen Prof. Orhan Güvenen ve istatistikçi arkadaşlarını, 
hizmetlerinden ve başarılarından dolayı kutluyorum. 
Devlet İstatistik Enstitüsünün faaliyetleri arasında yer alan nüfus 
sayımı konusuna değinmek istiyorum. 1990 yılında, 403 sayılı Kanun 
Hükmünde Kararnameyle, sonu sıfırla biten yıllarda, 10 yılda bir nüfus 
sayımı yapılması karara bağlanmıştır. Statik bir yerleşim yapısı 
gösteren toplumlarda bunu yapabilirsiniz; ancak, Türkiye gibi, göçlerin 
ve şehirleşmenin çok dinamik olduğu bir ülkede, nüfus sayımlarının 5 
senede bir yapılması daha isabetli olacaktır. 
Bilindiği üzere, bu konu, belediyelere gelir dağıtımında nüfus esası 
kullanıldığı için önem arz ediyor. Aynı zamanda, seçimlerde, illere göre 
milletvekilliği dağılımını da etkiliyor. 24 Aralık 1995 seçimleri, bu 
açıdan bakıldığında, maalesef, sağlıklı olamamıştır. En azından, 
bundan böyle, temennimiz, genel nüfus sayımı yapılmasa bile, nüfus 
tespit çalışmalarıyla, ara yıllarda, daha isabetli tahminler kullanılması 
doğrultusundadır. 
Değerli milletvekilleri, Tapu ve Kadastro Genel Müdürlüğüne 
geçiyorum. Tapu ve Kadastro Genel Müdürlüğü, hizmetlerini, 15 bölge 
müdürlüğü, 985 tapu sicil müdürlüğü, 299 kadastro müdürlüğü kanalıyla 
yürütmektedir. Yılda, yaklaşık, 2,5 milyon tapu işlemiyle, 1 milyon 
parselin tapu kadastro işlemi, 16 bin personel tarafından 
gerçekleştirilmektedir. 
Son zamanlarda, bilgisayarlar ve faks gibi, modern teknolojinin getirdiği 
imkânlardan yararlanılmaya başlanılmıştır. 
Günümüz itibariyle, yüzde 75’i tamamlanmış olan tesis kadastrosu 
çalışmaları 2000 yılında bitirilecektir. 
Özellikle, gelişmiş ülkelerde, geleneksel belge arşivi, yerini, bilgisayar 
sistemlerine terk etmektedir. Milyonlarla ifade edilen tapu ve kadastro 
bilgilerinin otomasyonu kaçınılmazdır. 
Tapu ve Kadastro Bilgi Sistemi, TAKBİS adı altında projelendirilen bu 
hizmet için, ülkemize en uygun modeli tespit etmek üzere, örnek bölgeler 
seçilerek pilot çalışmalar başlatılmıştır. Üniversitelerle yapılan 
işbirliği, olumlu bir gelişmedir. 
Birçok Avrupa ülkesinde, kadastro faaliyetlerinde, özel sektörün 
gücünden, maksimum düzeyde yararlanılmaktadır. Ülkemizde de, bu 
alanda, ciddî adımlar atılarak, özel sektör kapasitesinden, en iyi şekilde 
yararlanılması sağlanabilir. Tesis kadrosu, yenileme ve güncelleştirme 
hizmetlerinin, bu kanallarla yaptırılması sağlanabilir. 
Tapu ve kadastro hizmetleri, devletimizin vergi toplaması yönünden de, 
son derece önemlidir. Ülkemizin arazi ve emlak değerlerinin, sağlıklı bir 
şekilde vergilendirilmesi ve böylece, tarımsal üretimimizin de 
artırılabilmesi, tapu ve kadastro teşkilatının hak ettiği değerin 
verilmesiyle mümkündür. 
Orman kadastrosu sonucunda, orman rejimi dışına çıkan ve 
köylümüzün, halen kullanmakta olduğu, yani zilyetlik ettiği arazilerin, 
uygun koşullarda kendilerine satışının, bir an önce sağlanılması 
kaçınılmazdır. Böylece, üretim dışı kalan topraklarımızın 
değerlendirilmesi de söz konusu olacaktır. 
Muhterem milletvekilleri, büyük şehirlerde Hazine arazilerinin, bir an 
evvel belediyelere devredilip imar planlarına kavuşturulması, 
gecekondulaşmayı önleyecek tek çözümdür. Bugün, Türkiye’nin en 
büyük sorununu yaratan korunamayan Hazine arazileri, tamamen, 
tapulama sistemindeki eksikliklerden kaynaklanmaktadır. Devletin 
hüküm ve tasarrufunda olan yerler, şu anda tapu haricidir; bu, buraların, 
sürekli olarak, kentler civarında işgal edilmesine, özellikle, büyük 
kentlerin rant mafyası tarafından paylaşılmasına neden olmaktadır. Bu 
arazi rejiminin, bu tapulama sırasında, gözden geçirilerek, hüküm ve 
tasarruf altındaki yerlerin amaçlarına göre, orman, yeşilalan ve kent 
arsaları şeklinde ayrılması gerekir. Bu çalışmalarda da Tapu ve 
Kadastro teşkilatımıza önemli işler düşmektedir. 
Sayın Başkan, değerli milletvekilleri; şimdi de Gümrük Müsteşarlığı ve 
Dış Ticaret Müsteşarlığı faaliyetleri üzerindeki görüşlerime geçiyorum. 
Geçen sene, Gümrük Müsteşarlığı bünyesinde, mevcut genel 
müdürlüklerine, Avrupa Topluluğu ve Dış İlişkiler Genel Müdürlüğü 
de ilave edilmiştir. Gümrük Müsteşarlığında, yetişmiş, yabancı dil 
bilen ve Avrupa Birliği mevzuatına kolaylıkla uyum sağlayabilen 
personel ihtiyacını karşılamak üzere, gümrük uzmanlığı ve Avrupa 
Topluluğu uzmanlığı kadroları yeni ihdas edilmiş ve maalesef, bu 
kadrolar, ancak, önümüzdeki aylarda doldurulabilecektir. Uyum 
çalışmalarını etkileyen bu gecikmeyi üzüntüyle karşılıyoruz. Avrupa 
Birliği ülkeleri ile Türkiye arasında, bugüne kadar var olan sınaî 
standartlar arasındaki farklılığın, tedricen ortadan kalkacak olması, 
ihrac edilecek ürünlerin Türkiye ve Avrupa Birliği ülkeleri için aynı 
standartta üretilmesini sağlayacak, sanayi işletmelerimizin daha rasyonel 
boyutlara ulaşması mümkün olacaktır. 
Türkiye, gümrük birliğiyle birlikte rekabet politikasını da etkinlikle 
uygulamaya koyacaktır. Böylelikle ekonomimizde tekelleşme önlenecek, 
rekabetin korunması sağlanacaktır. Hükümet Programımızda “Avrupa 
Birliğinden malî destek sağlanması için gerekli çalışmalar yapılacaktır 
ve Avrupa Birliğiyle ekonomik entegrasyonun tamamlanması yolunda 
hizmetlerin ve tarım ürünlerinin serbest dolaşımı için gerekli 
çalışmalar yapılacaktır” cümleleri yer alıyor. Bu konuları biraz açmak 
istiyorum. 
Hizmetler sektörümüzün dış dünyayla rekabet edebilirlik açısından en 
iyi durumda olduğunu biliyoruz. Örnek vermek gerekirse, müteahhitlik, 
nakliyecilik sektörleri bu konuda güzel örneklerdir. Hatta, her türlü 
serbest meslek faaliyetinde; yani, beyaz yakalı faaliyetlerde, müşavirlik 
hizmetlerinde, pazarlama faaliyetlerinde, medya hizmetlerinde Türk 
firmaları, Avrupa’da eşit şartlarla iş imkânı tanınması halinde çok 
başarılı olacaklardır. Bu hizmetlerin Avrupalı müşterilerin de yararına 
olacak şekilde, Avrupalının ihtiyaçlarına dönük olarak arz edilmesi 
yönünde çalışmalarımızı sürdürmeliyiz ve açıkça, hizmetler 
sektöründe serbest dolaşımını kısa zamanda sağlamalıyız. Bu konuda 
sürdürülen müzakerelerde ciddî bir tutumla yol alabileceğimize 
inanıyorum; çünkü, argümanlarımız çok kuvvetli. 
Avrupa Topluluğuyla ilişkilerde demir çelik ihracatı özel bir önem arz 
ediyor. Avrupa Kömür Çelik Birliğiyle varılan son duruma göre, 
Türkiye’den demir çelik mamullerinin Avrupa ülkelerine ihracatı, 
maalesef demir çelik üreticisi kartelin altı ay önceden iznine tabidir. Bu 
engelin de mutlaka kısa zamanda aşılması şarttır. 
Sayın milletvekilleri, 1994 yılı krizi, ekonomik bünyemizi ve özellikle 
banka sistemimizi çok zayıflattı. Dışborçlanma kabiliyetimiz, 
kredibilitemiz çok aşağılara düştüğü için zedelendi. 
Dün genel görüşmesini yaptığımız bütçenin ana hatlarına 
baktığımızda, kamu sektörü borçlanma gereğinin, tekrar, yukarıya 
doğru tırmanma istidadında olduğunu görüyoruz. Diğer bir ifadeyle, 
kamu sektörü, piyasadaki fonların çok büyük bir kısmını yutuyor, talep 
ediyor ve bir verimsiz fil gibi yok ediyor. Bu kalabalıklaşma olgusunu, 
kısa zamanda ortadan kaldırmak yönünde çok başarılı olabileceğimizi 
göremiyorum.
Bu açıdan bakıldığında, aslında, 1987 yılında gümrük birliğine tam 
üyelik için müracaat ettiğimizdeki şartlarla, hatta 1991, 1992 şartlarıyla 
bugün arasında çok büyük bir değişiklik olduğunu vurgulamak 
istiyorum. Bir dönemde, yılda 10-12 milyar dolar dışborçlanma 
kabiliyeti olan dinamik bir ekonomiden, bugün, maalesef, dışarıya net 
fon transfer eden bir ekonomi bünyesine geçtik. 
Dolayısıyla, biraz evvel ifade edilen, Avrupa Birliğinden, pazarlık 
yoluyla, ihtiyacımız olan fonları, kredileri ve hibe imkânlarını sonuna 
kadar zorlamak mecburiyetindeyiz. Rahmetli Özal, vaktiyle “ticaret 
yapalım, yardım istemeyiz” derdi; fakat, inanıyorum ki, bugün sağ 
olsaydı, o bile, bu zafiyetli bünyemizle, bu kuvvetli argümanlarla, 
Avrupa kapısından -Yunanistan’a eşdeğer olmasa bile- en azından 20-
30 milyar dolar mertebelerinde fon transferi için arayışlar içine girer, 
ciddî pazarlıklar yapardı. 
KAHRAMAN EMMİOĞLU (Gaziantep) – Onun yarısı bile olmadı.
YILDIRIM AKTÜRK (Devamla) – Hükümet Programımızda, ülkede, 
istihdamın ve üretimin en önemli dinamiklerinden olan esnaf ve 
sanatkârlar ile küçük ve orta boy işletmelerden,yani KOBİ’lerden 
bahsediliyor ve “rekabet ve teknoloji gücünü yükseltecek, verimliliğini ve 
ihracat kapasitesini artıracak tedbirler alınacaktır” deniliyor. Bu, 
Hükümet Programımızın ana hedeflerinden birisi; ancak, yine, biraz 
evvel değindiğim teknoloji transferi için gerekli fon kaynaklarını da, 
gidip, Avrupa Topluluğundan almamız söz konusu olmalı.
Küçük ve orta boy sanayi işletmeleri, sektörel dışticaret şirketleri 
şeklinde organize edilmeye başlanıldı; bunu, memnuniyet verici bir 
gelişme olarak görüyorum. Aslında, onbeş sene evvel, 24 Ocak 
tedbirleriyle birlikte, ilk ihracat hamlesinde, Japon modeli diye tarif 
ettiğimiz yaklaşımda da, büyük ihracatçı organizasyonların, ihracatçı 
sermaye şirketlerinin yapılandırılması ve bunların ihracatımızı 
koordine etmesi, özellikle finans ve dışticaret sorunlarının üstesinden 
gelmesi öngörülmüştü. Ancak, maalesef, belli bir ara dönemde, özellikle 
o günün Odalar Birliği temsilcilerinin baskısıyla, demokrasi ve çoğunluk 
ön plana alınarak, bütün şirketlere aynı haklar verilsin, bütün şirketler 
ihracatçı olsun denildi.
Bugün, on sene aradan sonra geldiğimiz noktada, tekrar doğruyu bulmuş 
olmanın mutluluğu içerisindeyim şahsen. Bunun heyecanıyla, eğer, 
sektörel ihracat şirketlerinin, yani, küçük ve orta boy işletmelerin, 
sektörel organizasyonlar arasında bugüne kadar bir cam, bir tekstil ve bir 
miktar da deride gördüğümüz organizasyonların, mesela, bir metal yan 
sanayiinde ve diğer dallarda da formüle edilmesiyle, geliştirilmesiyle, 
sektörel bazda, Anadolu sathına yayılacak bir ihracat hamlesini de 
başlatabileceğimiz inancı içerisindeyim. Tabiî, bunu desteklemek üzere, 
Eximbank’ın da, bir ihracat kredi bankası olarak, arzu edilen yerine 
bihakkın soyunması ve o ihtiyacı tam karşılaması gerekir. Maalesef, 
Eximbank, kuruluşundaki heyecanından büyük ölçüde ivme kaybetti; 2-
2,5 milyar doları, özellikle -Bağımsız Devletler Topluluğu dediğimiz 
Rusya Türk Cumhuriyetlerine- tüketim maddeleri ağırlıklı ihracat 
finansmanı için verdikten sonra “ben daha fazla risk alamam, yapsam 
yapsam bir miktar garanti veririm, fonlama imkânlarım sınırlıdır” diye, 
maalesef, ihracatçı kesimimizi öksüz bıraktı. Son zamanda tekrar bir 
hareketlilik sergiliyor ve ihracatımızın kabaca dörtte birini fonlama 
yönünde bir aracı kurum olma girişimi içinde. 
Burada şahsî önerim; Eximbank’ın, özellikle, proje kredilerine ağırlık 
vermesi, garanti mekanizmalarına ağırlık vermesi; yani, banka 
sisteminin fonlarını kullanıldığı yerde üzerine bir garanti şemsiyesi 
çekmesi ve özellikle, etüt ve proje, kredi ve hibe sistemlerini geliştirmesi 
çok yararlı olacaktır. Bunu, Avrupa’da, özellikle İtalyanlar, Fransızlar, 
Avrupa Yatırım Kalkınma Bankasını geliştirirlerken, oraya verdikleri 
fonlarla, sektörel etütlerin ve stratejik araştırmaların yapılmasında, bir 
noktada kısa devre yaptılar ve eğer, etüt, proje finansmanını baştan 
fonlarsak, o zaman, Türkiye kaynaklı, Türk standartlarında makine, 
teçhizat ihracatını da kolaylaştırır ve böylece proje ihracatında da 
güçlü bir yer edinmiş oluruz.
BAŞKAN – Sayın Aktürk, 2 dakikalık süreniz kaldı.
YILDIRIM AKTÜRK (Devamla) – Teşekkür ederim.
Bu açıdan, aslında, dışarıdan bakıldığında, Eximbank, en kolay kredi 
verilebilir müessesemizdir muhterem arkadaşlarım. Mesela, Japonya, 
gayet rahatlıkla -”two step loan” dediği- bizim Türk Eximbank’a kredi 
vermek ve bunun belli çerçeve içinde, belli adreslere yönlendirilmesi 
yönünde ciddî adımlar atmak hevesindedir. Son üç dört senedir, bu 
girişimlerinde, maalesef fazla bir ilerleme kaydedememiştir; ama, bu 
konuda, aktif bir politika izlenirse, fonlama bir sınırlılık 
getirmeyecektir. Uyanık, açık ve ileri görüşlü bir yaklaşımla, Türk 
Eximbank’ın, özellikle yeni gelişmekte olan KOBİ’lere ve sektörel 
ihracat şirketlerine dinamik bir destek unsuru olacağına inanıyorum. 
Muhterem arkadaşlar, son olarak coğrafî bazda bir riske işaret etmek 
istiyorum. Bağımsız Devletler Topluluğuyla ilişkilerimize bakarsak; bir 
taraftan bir Rusya gaz boru hattı var; bir taraftan çok ciddî dış 
müteahhitlik hizmetleriyle o ülkelerde hizmet veriyoruz; bir taraftan 
turizm sektörümüzde, -özellike güney yörelerimizde beş yıldızlı 
otellerimizi, tatil köylerimizi ziyaret edenler bilecekler- bu ülkelerden 
gelen tüketim patterni yüksek bir turizm camiasına hizmet veriyoruz ve 
son olarak da 6 ilâ 8 milyar dolar arasındaki bavul ticaretinin çok büyük 
birkısmı yine bu adreslere gidiyor... 
(Mikrofon otomatik cihaz tarafından kapatıldı)
BAŞKAN – Tamamlayın lütfen...
YILDIRIM AKTÜRK (Devamla) – Tamamlıyorum Sayın Başkan.
Dolayısıyla, bu adresle ilişkili olacak bu unsurlarla ilgili herhangi bir 
hususta yapılacak dikkatsizce bir uygulama, bizim dışticaret 
dengelerimizi çok ciddî bir şekilde riske atabilecek ve bizi, 
beklemediğimiz döviz darboğazlarına itebilecektir. Bu konunun altını 
kuvvetle çiziyorum ve mümkün olduğu kadar boru hatlarını geliştirerek 
-Türkmenistan’dan, İran’dan- on sene evvel geliştirdiğimiz eski -
özellikle belki Irak’la da- ticarî ilişkilerimizde birinci ayağını enerji 
ithalatına bağlayarak daha kuvvetli dengeler kurma yönünde de adımlar 
atabileceğimizi ümit ediyorum. 
Bu duygu ve düşüncelerle, Dış Ticaret Müsteşarlığımızın, Gümrük 
Müsteşarlığımızın, Devlet İstatistik Enstitüsü Başkanlığımızın ve 
Tapu ve Kadastro Genel Müdürlüğümüzün bütçelerinin, milletimize, 
memleketimize hayırlı olmasını diliyor; hepinize saygılar sunuyorum. 
(ANAP ve DYP sıralarından alkışlar) 
BAŞKAN – Anavatan Partisi Grubu adına konuşan Sayın Aktürk’e 
teşekkür ediyorum. 
Şimdi, söz sırası Doğru Yol Partisi Grubu adına, birinci sırada Sayın 
Hasan Denizkurdu’nda; buyurun Sayın Denizkurdu. (DYP sıralarından 
alkışlar)
Konuşma sürenizi yarı yarıya mı kullanacaksınız?
HASAN DENİZKURDU (İzmir) – Evet efendim. 
BAŞKAN – O zaman, konuşma süreniz 10 dakikadır. 
DYP GRUBU ADINA HASAN DENİZKURDU (İzmir) – Teşekkür 
ederim. 
Sayın Başkan, değerli milletvekilleri; 1996 bütçesi içerisindeki 
Başbakanlık Dış Ticaret Müsteşarlığı ve Gümrük Müsteşarlığı 
bütçeleri üzerinde, Doğru Yol Partisi Grubu adına söz almış 
bulunuyorum. Bu vesileyle, şahsım ve Grubum adına, Yüce Meclisi 
saygıyla selamlarım. 
Değerli milletvekilleri, 1980 yılından itibaren ülkemizin uyguladığı 
dışa açık politika sonucunda, 1980 yılında 7,9 milyar dolar olan 
ithalatımız, 1995 yılında 4,5 kat artarak 35,7 milyar dolara yükselmiş; 
ihracatımız ise, 1980 yılında 2,9 milyar dolarken, tam 8 katı bir artışla 
21,6 milyar dolara yükselmiştir. Böylelikle, ithalat ve ihracatın 
toplamından ibaret dışticaret hacmimiz, 1980’de 10,8 milyar dolardan, 
1995 yılında 5 katı bir artışla 57,3 milyar dolara ulaşmıştır. 
Dolayısıyla, onbeş yıllık süre içerisinde ihracatımızdaki artış 
fevkalade önemli seviyelere gelmiştir.
Yine, ihracatın kompozisyonuna baktığımızda, 1980’li yıllarda klasik 
tarım ürünleri ihracatçısı olan ülkemiz, 1995’li yıllarda, ihracatının 
yüzde 87,4’ünün sanayi ürünleri olduğu bir ihracat yapısına 
kavuşmuştur ve 1994 yılında yaşadığımız krize bir göz attığımızda, 
ülkemiz, 1994’te yüzde 6 oranında küçülürken, bu ihracat ivmesi 1994 
yılında yüzde 18 oranında büyüyerek, aslında daha büyük sonuçlar 
beklediğimiz bir krizin atlatılmasına yardımcı olmuştur. 
Yine, ihracatın kompozisyonuna baktığımızda, ihracatçı sayımız 1990 
yılında 3 bin civarındayken, bugün, 1995 yılında 17 bine ve ihracat 
yaptığımız ülke sayısı da 168’e ulaşmıştır. 
Sonuç itibariyle, 1990’lı yıllarda gayri safî millî hâsılaya nispetle yüzde 
5 civarında olan ihracatımız, 1995’te yüzde 13’e gelmiştir. 
Şimdi, değerli milletvekilleri, bugün, burada, bütçeleri tartışıyoruz. 
Gerek kamu yönetiminde gerek özel sektör yönetiminde, bütçeler, bir 
amaç değildir; bütçeler, konulan hedeflere ulaşılabilmek için birtakım 
araçlardır. Dolayısıyla, bütçelere aktarılan rakamların büyüklüğü veya 
küçüklüğünden ziyade, o bütçelerle hangi hedefe ve nasıl ulaşılabileceği 
mühimdir. Dolayısıyla, bu anlamda şuna bakıyoruz: 1990’da yüzde 
5’ten, bugün, yüzde 13’e gelmemize rağmen, şunu altını çizerek 
söyleyeyim ki, kalkınma modeli olarak örnek aldığımız ülkelerdeki bu 
oran, gayri safî millî hâsılaya nispetle yüzde 30, yüzde 40 civarındadır. 
Demek ki, daha, önümüzde, gayri safî millî hâsılaya nispetle bir bu kadar 
daha yol almamız, yani, ihracatımızı en aşağı 40-50 milyar dolarlara 
yükseltmemiz gerekmektedir.
Peki, bunu nasıl yapacağız; bu açıdan irdelediğimizde, Dış Ticaret 
Müsteşarlığı bütçesinin ayrı bir anlamı vardır. Bu gelişme süreci 
içerisinde ilk defa 1994 yılında 1993 sonunda Dış Ticaret Müsteşarlığı 
bağımsız bir yapıya kavuşmuş olmakla birlikte, aslında Dış Ticaret 
Müsteşarlığı bünyesinde olması gereken yabancı sermaya, teşvik ve 
yatırım birimlerinin Hazinede kalması, kanımızca doğru değildir ve 
önümüzdeki idarî yapılanma süreci içerisinde bu birimlerin de Dış 
Ticaret Müsteşarlığına bağlanması gerekmektedir. 
İSMAİL YILMAZ (İzmir) – Tansu Hanıma söyleyin...
HASAN DENİZKURDU (Devamla) – Tansu Hanıma değil, biz grup 
adına konuşuyoruz efendim.
Keza, bu yapısal değişiklik süreci içerisinde, gelişen dünya ticaretinin 
ortaya çıkardığı yeni kavram ve müesseselerin de dışticaret 
hukukumuza girmesi lazım. Dolayısıyla, 2976 sayılı Dış Ticaretin 
Düzenlenmesi Hakkındai Kanunun günümüze göre değiştirilmesi, bir 
zaruret haline gelmiştir.
Değerli milletvekilleri, Dış Ticaret Müsteşarlığının sadece içeride 
yapılanması değil; ama, özellikle, bugüne kadar, dışarıda, dış ticaret 
müşavirlik birimleri olarak bir yapılanması vardır; fakat, şurasını 
açıkça söyleyeyim ki, gerek şahıs olarak gerek odalar birliği ve birçok 
resmî heyette gördüğümüz, maalesef dış ticaret müşavirlik birimlerinin 
iyi çalışmadığıdır. Başka bir deyişle, oradaki müşavir 
arkadaşlarımızın, kendilerini âdeta bir diplomat gibi görmeleridir. Bu 
nedenle, özellikle ihracatı artırmak için KOBİ yılı ilan ettiğimiz 1996 
yılında, büyük şirketler organizasyonlarını kurmuşlardır, lisan bilen 
elemanlar oradadır; ama, ihracat potansiyeli olan KOBİ’lerin lisan bilen 
eleman eksikliği nedeniyle, orada kontrat yapabilmelerine ve her türlü 
olaylarına benim dış ticaret müşavirlerimin, elindeki beyaz eldivenleri 
çıkartıp, sanki kontrat yapan kendisi gibi koşması lazımdır; yani, 
kapıyı çalan orta ve küçük boy işletme sahibi değil, tam aksine onu alıp 
götüren müşavirler olması lazım. Sanıyorum ki, Dış Ticaret 
Müsteşarlığının yapılanmasında bu felsefe hâkim olursa, buna yönelik 
yeni tayinlerle bu ivme sağlanacaktır.
KAHRAMAN EMMİOĞLU (Gaziantep) – Dört senede eğitemediniz mi 
bu arkadaşlarımızı?..
HASAN DENİZKURDU (Devamla) – Efendim, Dış Ticaret 
Müsteşarlığının kuruluşu 1994; 1980 yılından bugüne kadar 
geldiğimiz ivme, sizin hayalinize bile sığmayacak bir ivmedir. (DYP 
sıralarından alkışlar)
KAHRAMAN EMMİOĞLU (Gaziantep) – Ne hayali?..
HASAN DENİZKURDU (Devamla) – Efendim, her sistem, her gün 
kendini yenilerse çağa ayak uydurur; yoksa, bin yıl evvelki sistemleri 
getirirseniz, sizin sistemler gibi hayalî olur.
KAHRAMAN EMMİOĞLU (Gaziantep) – Doğru, siz hâlâ hayal 
kuruyorsunuz.
HASAN DENİZKURDU (Devamla) – Efendim, bu vesileyle -süremi 
kaybetmemek için geçiyorum- Eximbanka da değinmek istiyorum; 
çünkü, Gümrük Müsteşarlığının da bütçesi var.
Biraz evvel, Sayın Aktürk’ün söylediği gibi, Türkiye’de, Eximbank, 
ihracatımızın yaklaşık yüzde 23’ünü finanse etmektedir. 1994 yılında 
4,5 milyar dolar, 1995 yılında 5 milyar dolarlık bir destek söz 
konusudur. Halbuki, bu desteğin, ihracatımızın yüzde 50’si oranına 
çıkarılabilmesi için, Eximbankın, orta ve uzun vadeli kredilendirmeye 
gidip, kısa vadeli ihracatın finansmanını özel bankalara bırakması, bu 
anlamda daha faydalı olacaktır.
Dış Ticaret Müsteşarlığı bütçesiyle ilgili görüşlerimi bitirmeden, 
özellikle, son iki yılda, İzmir’de ve İstanbul’da, tekstilde, biraz da 
camda kurulan sektörel dışticaret şirketleri modelinin çok başarılı 
sonuçlar elde ettiğini, altını çizerek belirtmek istiyorum.
BAŞKAN – Sayın Denizkurdu, son 2 dakikalık süreye girdiniz efendim.
HASAN DENİZKURDU (Devamla) – Bu konuda, bu model, 
Türkiye’de tutmuştur; orta ve küçük boy işletmeler yararlı neticeler 
vermiştir. Dolayısıyla, Dış Ticaret Müsteşarlığının, bu sektörel 
dışticaret şirketleri üzerinde destekleyici olarak durması halinde, 
ihracatımız daha da artacaktır. 
Değerli arkadaşlarım, Başbakanlık Gümrük Müsteşarlığının bütçesine 
geçiyorum. Biraz evvel söylediğim gibi, dünya ticaret ilişkileri ve turizm 
giderek artmaktadır. Bu artan ilişkiler karşısında, gümrük tabiri de 
klasik yapısından değişik bir tanıma uğramıştır. İnsanlar ve malların 
hareketlerinde, gümrüklerin, geçişi, kolaylaştırıcı, bilgileri toplayıcı; 
ama, o ölçüde de uyuşturucu, silah gibi maddelerin ithalatını kontrol 
edici bir fonksiyona kavuşması lazım. Özellikle, 1 Ocaktan itibaren, 
gümrük birliği sürecine girdiğimiz bir ortamda, gümrük teşkilatımızı 
ağır bir sorumluluk beklemektedir; hem teşkilat yapısı açısından hem 
de mevzuatının gümrük birliğine uyumu açısından. Bu anlamda, 
gümrük teşkilatımızın personel kadrosunun, bu anlayışa uygun olarak, 
özellikle lisan bilen elemanlara takviyesi gerekmektedir. Şu an, 10 102 
adet kadronun 8 776 adedi dolu olup, 1995 yılında, bu amaçla, teşkilata 
77 adet gümrük uzman yardımcısı ile 11 adet AT uzman yardımcısı 
alınması ve eğitimlerin artırılması, bu anlamda, faydalı sonuçlar 
doğuracaktır.
(Mikrofon otomatik cihaz tarafından kapatıldı)
KAHRAMAN EMMİOĞLU (Gaziantep) – 1994’te kurdunuz, 1992’de 
eğitmeniz gerekirdi.
HASAN DENİZKURDU (Devamla) – Son 1 dakika lütfen...
BAŞKAN – Sayın Denizkurdu, hayal tartışmasıyla geçen süreyi 
ölçemedim; o yüzden, toparlamanız için süre tanıyorum size.
HASAN DENİZKURDU (Devamla) – 2 dakika o zaman Sayın Başkan.
Teşekkür ederim; sözümü kestiğiniz için 1 dakika aldım.
Efendim, ayrıca, Gümrük Müsteşarlığıyla ilgili konularda, geçen 
Parlamento döneminde hazırlanan; ancak, seçime gidildiği için kadük 
olan Gümrük Kanununun en kısa süre içinde hazırlanıp Meclisimize 
getirilmesi lazım. Yine, Gümrük Müsteşarlığı Teşkilat Kanununun da, 
çok kısa süre içinde çıkarılması lazım.
Bu vesileyle, önemli bir konuya değinmek istiyorum: Özellikle, Gümrük 
Otomasyon Projesi kapsamında, Fransız Hükümetinin, Dünya Bankası 
desteğiyle, Sofiks Gümrük Otomasyon Sistemi, pilot olarak, İstanbul 
Halkalı, Atatürk Havalimanı Kargo ve Ankara Merkezinde uygulanmış, 
bazı hardware ve software, yani, yazılım alımları yapılmıştır; ancak, 
ikinci kısım için 13 milyon franklık devlet kredisinin temini konusu, 
Hazine Müsteşarlığında bekletilmektedir. Her iki birim arasında -ben, 
aracı olarak söylüyorum- bu 13 milyon Fransız Franklık devlet 
kredisinin, bir an önce Hazine tarafından imzalanıp, bu ikinci bölümün 
de tamamlanması gerektiği kanaatindeyim.
Değerli milletvekilleri, böylece, 10 dakikalık süre içerisinde, Dış Ticaret 
ve Gümrük Müsteşarlıkları konusunda, Doğru Yol Partisinin görüşlerini 
özetlemeye çalıştım. Ülkemizde, özellikle dışticaretteki, gerek yapısal 
ve gerekse zihinsel dönüşümü kavradığımız takdirde, 2000’li yıllarda, 
planın koyduğu 45 veya 50 milyar dolarlık hedefin çok rahat aşılacağı 
kanaatindeyim.
KAHRAMAN EMMİOĞLU (Gaziantep) – Burası doğrudur...
HASAN DENİZKURDU (Devamla) – Kaldı ki, size arz ettiğim 
rakamlar içerisinde İstanbul ve diğer sınırlardan yapılan, adına “bavul 
ticareti” dediğimiz, 10 milyar dolarlık ihracat bu rakamlar içerisinde 
yoktur. 
Sözlerimi bitirirken şunu ilave etmek istiyorum: Denizli, Çankırı, 
Kahramanmaraş örneklerinde gördüğümüz gibi, eğer biz, bu yüce çatı 
altında, orta ve küçük boy işletmeleri ihracata yöneltecek, kredi 
pastasından büyüklerin değil, orta ve küçük boy işletmelerin daha çok 
yararlanmasını sağlayacak imkânları sağlarsak -bu, benim iddiam değil, 
hepimizin kabulüdür- Türkiye, gayri safî millî hâsılasının yüzde 30’u, 
seviyesinde; yani, 2000’li yıllarda en azından 60-70 milyar dolarlık 
ihracat seviyesine ulaşabilir. 
Bugünlere, bütün partilerimizin doğruyu göstererek, birbirimizi 
engellemeden ve de az sataşarak ulaşması dileğiyle, hepinize en derin 
sevgi ve saygılarımı sunuyorum. (DYP ve ANAP sıralarından alkışlar) 
BAŞKAN – Doğru Yol Partisi Grubu adına konuşan Sayın Hasan 
Denizkurdu’na teşekkür ediyorum. 
Bu arada, Sayın Emmioğlu’na da teşekkür ediyorum; uzatılan süre 
sayesinde, benim Denizlili seçmenlerim de selam aldılar. 
HASAN DENİZKURDU (İzmir) – Evet, siz olduğunuz için...
KAHRAMAN EMMİOĞLU (Gaziantep) – Halbuki Gaziantep bunların 
en başındaydı, onu hiç söylemedi. 
BAŞKAN – Değerli arkadaşlarım, bazı arkadaşlarımızın, daha önceki 
uyarıların aksine, cep telefonlarıyla salonda bulunduklarını fark 
ediyoruz; daha önce Başkanlıkça yapılan uyarılar, gece oturumları için 
de geçerlidir.
Şimdi, Doğru Yol Partisi Grubunun, ikinci sıradaki sözcüsü olarak 
Sayın Yusuf Bacanlı’yı kürsüye davet ediyorum; buyurun Sayın 
Bacanlı. (DYP sıralarından alkışlar)
Konuşma süreniz 10 dakikadır.
DYP GRUBU ADINA YUSUF BACANLI (Yozgat) – Sayın Başkan, 
Yüce Meclisin saygıdeğer milletvekilleri; Devlet İstatistik Enstitüsü ile 
Tapu ve Kadastro Genel Müdürlüğünün 1996 malî yılı bütçesi üzerinde, 
Doğru Yol Partisi Grubunun görüşlerini açıklamak üzere huzurlarınızda 
bulunuyorum; bu sebeple, Grubum ve şahsım adına Yüce Meclise ve 
televizyonlarının başında bizleri izleyen vatandaşlarımıza saygılar 
sunuyorum.
Ülkemizin sosyoekonomik yapısını resimlemekte olan Devlet İstatistik 
Enstitüsü, ülkemizin gerçeklerini sayısal, yansız ve tutarlı bir şekilde 
kamuoyuna ve karar alıcılara sunmak üzere görevlidir. Enstitü, 1926 
yılından bu yana faaliyet gösteren ve kuruluşundan bir yıl sonra, 1927 
yılında genel sayımlar yapabilen, Türkiye Cumhuriyetinin en köklü 
kurumlarından biridir. Bu Kurumumuzun, bir kamu ciddiyeti içerisinde 
çalışmalar yaptığı, hiçbir zaman gözardı edilemez. Kuruluşundan 
bugüne kadar, varlığı, doğruluğu, hatta güvenilirliğiyle temayüz etmiş 
bu güzide Kurumumuzda çok yoğun çalışmalar yapılmaktadır. Özellik 
arz eden işlerinin başında, genel nüfus sayımı, genel sanayi ve işyerleri 
sayımı, genel tarım sayımı, genel hayvancılık ve bu yıl yapılabilecek 
genel bina sayımı gibi sayımların yanı sıra, cari anketlerde de indeks, 
gelir, imalat, sanayi, eğitim, adalet, spor gibi sosyal ve ekonomik 
konularda bilgilenmemizi sağlamaktadır. 
Merkez teşkilatı, 22 ilimizde bölge müdürlüğü, 1 ilimizde de il 
müdürlüğünü bünyesinde barındıran, 2 400  civarında çalışanıyla 
2000’li yıllara hazır kuruluşumuzun elindeki mevcut imkânlar, ülkemiz 
geneline göre değerlendirilmesi halinde, yeterli gözükmektedir. 
Personel altyapısı, nitelik ve meslekî çeşitliliği bakımından kalifiye 
durumdadır. Kurumun yönetimini  elinde  bulunduran  değerli bilim 
adamı  Sayın Başkanın, çalışmalarını, belli bir tevazu içinde kamu ve 
özel kullanıcılara sunumunu görüyor ve takdir ediyoruz. 
Değerli milletvekilleri, içinde bulunduğumuz bilgi çağının gereği olarak, 
hızlı ve güvenilir bilgi akışına şiddetle ihtiyaç duyulmaktadır. 
Globalleşme süreci içinde, gerek uluslararası rekabet gerek pazar 
ekonomisi ve gerekse sosyokültürel alanlarda istatistikî verilerin güncel 
olarak üretilmesi, yorumlanması, geleceğimize matuf konulara ışık 
tutması bakımından son derece önemlidir. Fiyat analizleri, nüfus 
hareketlerinin takibi, hanehalkı gelir tespitlerinin yapılarak, ülke 
fotoğrafının çekilmesi son derece önemli işlerdendir. 
Teknolojiden, gelişmeler kapsamında, iyi eğitilmiş insangücüyle 
faydalanmak mümkündür. Enstitüde, bilgisayar teknolojisinin en ileri 
safhada kullanıldığını, anketörlerin bilgi derlemelerinin, direkt, bilginin 
kaynağından loptoplara yüklenerek, elektronik posta marifetiyle 
anaterminallere aktarıldığını görmekteyiz. Bilimsel metodoloji, 
istatistiğin hemen her aşamasında karşımıza çıkmaktadır. Enstitü, 
fonksiyonları gereği, hem iktidarın hem muhalefetin ve deyim 
yerindeyse, ülke ve dünya insanının kullandığı rakamların istihsal 
edildiği yegâne kurumdur.
Son yıllarda, kayda dayalı bilgilerin derlenmesine paralel olarak, nitelik 
arz eden ve önemli göstergeler ortaya koyan, kayıtdışı ekonomi gibi 
orijinal çalışmaların da yapıldığını bilmekteyiz. Bu yıl, 1987-1994 
yılları içerisinde, cari ve sabit fiyatlarla, illerin gayri safî yurtiçi hâsılaya 
katkısı ve yine bölgeler itibariyle gayri safî yurtiçi hâsıla değerleri, iller 
itibariyle kişi başına gayri safî yurtiçi hâsıla sonuçları hesap edilerek, 
bu ay içerisinde kamuoyuna açıklanmıştır. Gönül arzu ederdi ki, bu 
gördüğüm rakamların en az onar katını görebilelim.
Dünya ülkelerinin millî gelir rakamları ile ülkemiz millî gelir 
rakamlarının mukayesesi iç açıcı değildir. Güzel ülkemiz içinde, yine, 
bölgelerarası toplam ve kişi başına düşen gayri safî yurtiçi hâsıla 
farklılıkları dikkati çekmektedir. Seçim bölgem olan Yozgat İlinden 
örnek verecek olursak, kişi başına düşen gayri safî yurtiçi hâsıla 
rakamları da, bölgenin bir ferdi olarak, beni ziyadesiyle 
mahzunlaştırmaktadır; 1987 yılında 745 dolar olan rakam, 1994 
yılında 995 dolar olarak karşımıza çıkmaktadır; Türkiye ortalaması 2 
685 dolardır. Türkiye ortalamasının yarısına bile tekabül etmeyen bu 
rakamların artırılmasının zeminini oluşturmak ve niyetlerin teşebbüse 
dönüşmesi, ülkesini çok seven, vatan, millet mefhumuna son derece 
duyarlı, millî birlik ve beraberliğin temel taşı bayrağına saygılı, 
devletine muti hemşerilerimizin, bir nebze olsun, devletimizin 
kaynaklarından istifadesinin teminini, ilgililerden özellikle istirham 
ediyorum. 
Sayın Başkan, değerli milletvekilleri; Tapu ve Kadastro Genel 
Müdürlüğünün 1996 malî yılı bütçesi üzerindeki görüşlerimizi saygıyla 
arz ediyorum. 
149 yıl öncesine dayanan Tapu ve Kadastro Genel Müdürlüğü, 
Başbakanlığa bağlı, genel bütçe içerisinde, ayrı bütçeli bir kuruluştur. 
1994 yılında, Tapu ve Kadastro Genel Müdürlüğüne 1,8 trilyon lira 
bütçe tahsis edilmiş, buna karşılık, bu Genel Müdürlüğümüz, 7,1 trilyon 
lira harç geliri sağlamıştır; 1995 yılında 2,9 trilyon lira bütçeye 
karşılık, 17 trilyon lira harç geliri sağlamıştır. 1996 yılında ise, bu 
Genel Müdürlüğümüzden, 25 trilyon lira harç geliri beklenmektedir. 
Tasarruf tedbirlerine rağmen, sunulan hizmetin kalitesi düşmemiş, hatta, 
pek çok alanda ilerleme kaydedilerek, otomasyon çalışmalarına da hız 
verilmiştir. 
Tapu ve kadastro hizmetleri özel ihtisas gerektirmektedir. Halen, Tapu ve 
Kadastro Parasız Yatılı Anadolu Meslek Lisesi, tasarruf tedbirlerinden 
dolayı, kapasitesinin altında öğretim yapmakta ve buradan mezun olan 
öğrencilerin mecburî hizmetleri de kalkmıştır. Bu tam teşekküllü tek 
eğitim merkezinde, dil, bilgisayar ve meslekî eğitim laboratuvarları da 
bulunmaktadır.  Eğitim merkezine, ilgi, destek ve önem verilmesi 
gerekmektedir. 
Yine, Tapu ve Kadastro Genel Müdürlüğünün, yapılmasını hedeflediği 
5 bin kilometrekarelik kadastro çalışmalarında, beklenenin çok üzerinde 
çalışma yapılmıştır; 13 bin kilometrekarelik alanın kadastrosu 
gerçekleştirilmiştir. 
Modern devlet olmanın şartlarından biri de, kadastronun bitirilerek, 
plana dayalı modern tapu sicillerinin sağlıklı bir şekilde tesisidir.
Tesis kadastrosu çalışmalarını 2000 yılına kadar bitirmeyi hedefleyen 
bu kurumun, her alanda desteklenmesi gerektiğine inanıyoruz.
Tapu kadastro hizmetleri, devletimizin vergi toplaması yönünden de son 
derece önemlidir. Ülkemizde, arazi ve emlak değerlerinin sağlıklı bir 
şekilde vergilendirilmesi, bu Kurumun başarılı çalışmalarıyla 
mümkündür. 
Orman kadastrosu sonucunda, orman rejimi dışına çıkan, köylümüzün 
halen kullanmakta olduğu, yani zilyetlik ettiği arazilerin uygun 
koşullarda, Maliye Hazinesi tarafından kendilerine satışının bir an önce 
sağlanması kaçınılmazdır. Böylece, üretim dışı kalan topraklarımızın 
değerlendirilmesi söz konusu olacaktır. 
TAKBİS, Tapu ve Kadastro Bilgi Sistemi Projesidir; yani, kanunların 
verdiği görevle vatandaşların taşınmazlarının güvencesidir. Tapu ve 
Kadastro Genel Müdürlüğü, bu görevini tam layıkıyla yapmaktadır. 
Yine, Türkiye Cumhuriyeti...
(Mikrofon otomatik cihaz tarafından kapatıldı)
BAŞKAN – Sayın Bacanlı, süreniz tamamlandı, son cümleniz için 
mikrofonu tekrar açıyorum.
YUSUF BACANLI (Devamla) – Tapu ve Kadastro Genel 
Müdürlüğünün, son yıllarda çağdaş bir yapılanma içinde olduğu, 
toplumumuz tarafından gözlenmektedir; araç, gereç ve fizikî yapı olarak, 
modern bir görünüme kavuşmakta olduğunu, vatandaşlarımızın 
taleplerinin daha süratli ve güler yüzle karşılandığını görmek, bizi son 
derece mutlu etmektedir. 
Sayın milletvekilleri, sözlerime son verirken, Devlet İstatistik Enstitüsü 
Başkanlığı ile Tapu ve Kadastro Genel Müdürlüğünün, daha önceki 
yıllardaki başarılarının 1996 yılında da devam etmesini temenni eder, 
bütçemizin, ülkemize hayırlı ve uğurlu olmasını diler, Yüce Meclise 
saygılar sunarım. (DYP ve ANAP sıralarından alkışlar)
BAŞKAN – Doğru Yol Partisi Grubu adına konuşan Yozgat Milletvekili 
Sayın Yusuf Bacanlı’ya teşekkür ediyorum.
Gruplar adına, Cumhuriyet Halk Partisi Grubunun iki konuşmacısı 
bulunmaktadır. 
Birinci sırada, İzmir Milletvekili Sayın Ali Rıza Bodur; buyurun 
efendim. (CHP sıralarından alkışlar)
Sürenizi yarı yarıya mı kullanacaksınız Sayın Bodur?
ALİ RIZA BODUR (İzmir) – Evet efendim.
BAŞKAN – Konuşma süreniz 10 dakikadır.
ALİ RIZA BODUR (İzmir) – Anlayışınıza sığınarak, toparlamama 
olanak verirseniz...
BAŞKAN – Buyurun efendim.
CHP GRUBU ADINA ALİ RIZA BODUR (İzmir) – Sayın Başkan, 
değerli milletvekilleri; tümünüzü, şahsım ve Cumhuriyet Halk Partisi 
Grubu adına saygıyla selamlıyorum. Sizlerle, 1996 yılı bütçesinin, 
Başbakanlık Dış Ticaret Müsteşarlığı ve Gümrük Müsteşarlığı 
bütçeleri hakkındaki Grubumuz düşüncelerini paylaşmak istiyorum.
1996 yılı bütçe taslağı, Plan ve Bütçe Komisyonunda görev almış 
üyelerimizin yoğun çalışmaları sonucunda, Yüce Meclisimizin 
görüşmesine hazır hale getirilmiştir; emeği geçen tüm üyelere teşekkür 
ediyorum.
Üzülerek ifade ediyorum ki, 1996 yılı bütçesi de, genel yapısı itibariyle 
içinde yaşadığımız ekonomik ve yapısal sorunlarımızı çözmekten çok 
uzak görülmektedir. Bütçenin temel anlayışı, dün, Sayın Genel 
Başkanımın belirttiği gibi “vergi alma, borç öde; yatırım yapma, borç 
ve faiz öde” mantığındadır. Kendi içinde tutarlı olmayan, çelişkilerle 
dolu olan bu bütçenin, ANAYOL’u oluşturan partilerce kabul edilse 
dahi, Yüce Milletimize mutluluk ve iyilik getirmeyeceği açıkça 
ortadadır.
1995 yılı ticaret dengesi toplam ithalatımız 35,709 milyar dolar, toplam 
ihracatımız ise 21,636 milyar dolar, açık da 14,073 milyar dolardır. 
İhracatın ithalatı karşılama oranı, ülkemizde, son onbeş yıldır, 
ortalama yüzde 64 ile sınırlı kalmıştır; oysa, Avrupa Birliği ile 
gelişmekte olan dinamik ekonomili ülkelerde, bu oran yüzde 100 
civarındadır. 1996 yılında, bu oran, yüzde 61 olarak hedeflenmiş 
olmasına karşın, gerçekleşmesi umutvar görülmemektedir. 1996 yılı 
için, ihracatın gayri safî millî hâsılamıza oranı yüzde 14,3; ithalatın 
gayri safî millî hâsılamıza oranı ise yüzde 23,4’tür. Gelişmiş ve 
gelişmekte olan ülkelerde, hem ihracatın hem de ithalatın gayri safî millî 
hâsıla oranları yüzde 23’tür. Dışticaretimizin bu denli açık vermesi, 
faiz ödemeleriyle birlikte, carî işlemler açığının da büyümesi sonucunu 
doğurmaktadır. Bu durum, yabancı yatırımcı ve finansörler için, ciddî 
bir olumsuzluk ve caydırıcılık unsuru olmaktadır. 
Dışticaret açığında, kısa vadede denge sağlanması, gerçekçi kur 
politikalarının uygulanmasıyla mümkündür. Uygulanan kur 
politikalarında, yıllık enflasyon oranıyla, kur artış oranı arasındaki 
kura dönük olumsuzluk, sıcak parayı davet eden bir ortamın 
yaşanmasına neden olmaktadır. Bu durum, dış satıcılarımızın, uzun 
süreli anlaşmalarla ihracat yapmalarında caydırıcı rol oynamaktadır. 
Sayın milletvekilleri, bavul ticareti olarak bilinen ve öngörülere göre, 
ülkemize, yılda 8 ilâ 10 milyar dolar arası döviz girişi sağlayan ticaretin, 
Dubai, İtalya, Yunanistan gibi ülkelerin getirdikleri özendirici 
uygulamalarla, bu ülkelere kayma tehlikesi giderek artmaktadır. Söz 
konusu ticaretin, yolcu beraberindeki ticaretten, kayıt altına alınmış 
dışsatım işlemi haline getirilmesi için, bir tür teşvik sistemi belirlemek 
ve uygulamaya koymak zamanı gelmiştir. Bu konuda, Türk trade ve 
sektörel dışticaret şirketleriyle birlikte, acilen görüşme ve 
değerlendirmeler yapılmalı, uygulamaya zaman yitirilmeden 
başlanılmalıdır. 
Biz, Cumhuriyet Halk Partisi olarak, örgütlü, rekabetçi, emeğe saygılı ve 
çevreye duyarlı pazar ekonomisinden yanayız. Bizim, Avrupa Birliğiyle 
entegrasyona yönelik tercihlerimizin temel nedenlerinden biri budur; 
diğer bir neden de, Batı dünyasının demokrasi değerlerini 
paylaşmamızdır. Dünya ekonomisi, tüm kurum ve kuruluşlarıyla, bütün 
örgüt ve ülkeleriyle tam rekabet ortamına hazırlanmaktadır. Bu 
durumda, dışsatıma, her zamankinden daha önem verilmesi, uluslararası 
gelişmelerin yakından izlenilmesi gerekmektedir. 
Ülkemizin, hemen her sektörde, uluslararası pazarda yarışabilecek 
ekonomik güce ulaşabilmesi için, siyasal iktidara, Yüce Meclisimize, 
bürokrasiye ve tüm dışsatımcılara büyük sorumluluklar düşmektedir. 
Günümüzde, dünya ticareti, her gün daha karmaşık kurallar dizisiyle 
örülmeye başlanmıştır. Yaptırımlar ağırlaşmış, kurallara uyulmaması 
durumunda, neredeyse, ticaret yapmak olanaksız hale gelmiştir.
Böylesine bir ortamda Dış Ticaret Müsteşarlığının görevi, Türk 
ihracatçılarının uluslararası piyasalara açılmasına katkı koyacak 
düzenlemeleri yapmaktır. Ülkemiz dışticaretinin artırılabilmesi için, 
uluslararası normlara entegrasyonu sağlanmalıdır. Müsteşarlık 
bütçesine konulan ödeneklerle, böylesine bir iyileşmenin, yine bir başka 
bahara kaldığı da bir gerçektir. 
21 inci Yüzyıla girerken Türkiye’nin hedefi, hızlı, düzenli, sosyal adalet 
içinde ekonomik kalkınma olmalıdır. Bu hedefe, yol gösteren, 
yönlendiren, büyük yatırımlar arasında eşgüdüm sağlayan, kaynak 
savurganlığını minimize eden, ekonomide genel ve sosyal dengeleri 
kuran, stratejik kalkınma planlarıyla ulaşılabileceği göz ardı 
edilmemelidir. 
Genelde, küçük ve orta ölçekli işletmelerin en önemli sorunlarından biri 
de finansmandır. Eximbank dışında, özel banka sisteminin de 
ihracatçıya kaynak aktarabilecek bir anlayış ve yapıya kavuşması 
özendirilmelidir. İhtisas bankacılığı geliştirilmeli, bankalar daha 
rasyonel bir çalışma düzenine girmelidir. 
Küçük ve orta ölçekli işletmelerin, ihracata yönlendirilebilmesi için, 
eğitim, kurs, seminer gibi faaliyetlere ağırlık verilmelidir. 
Özellikle, uzun dönemli satış anlaşmalarında, maliyet enflasyonu ile 
döviz kuru arasındaki belirsizlik, firmaların, başta kârlı görerek 
girdikleri işlerde belli bir dönem sonra zarar etmelerine, anlaşma 
yükümlülüklerini yerine getirmede zorlanmalarına neden olmaktadır. 
Makas açıldıkça bu sorun daha da büyümektedir. Bu nedenle, ekonomik 
istikrar sağlanması ve ekonominin sıcak para sürecine girmesinin 
engellenmesi temel bir zorunluluktur. 
Avrupa Birliği standartlarına uygun bir teşvik ve ödeme sisteminin 
devreye sokulması kaçınılmazdır. Üretici bazda, kalite kontrol, 
otokontrol sistemleri geliştirilerek, bozuk ve kalitesiz mal ihracı 
önlenmelidir. 
İhraç ürünlerinin standardizasyonu, ambalajı ve kalitesinin 
iyileştirilmesine önem verilmeli ve bu yönde çalışmaların yapılmasına 
öncülük yapılmalıdır.
Yurtdışından, sağlıklı, düzenli ve kapsamlı bilgi akışı sağlanmalıdır. 
Dış pazarlarda firmalarımızın daha etkin olabilmesi için ekonomi ve 
ticaret yeni bir anlayışla organize edilmelidir. 
Türk tarımının yeniden yapılanmasında, tarımsal sanayinin 
özendirilmesi önkoşuldur. Sanayi ile entegrasyon, tarımda ürünlere 
katma değer kazandıracağı için, sonuçta, üreticimiz de, sanayicimiz de, 
ülke ekonomimiz de bundan yararlanacaktır. Böylelikle, 
dışticaretimizde önemli bir yer tutan tarım ürünleri ihracatının 
gelişmesi, sürdürülebilir bir niteliğe kavuşacaktır. 
Özellikle, yaş sebze ve meyve ürünlerinin ihracatının nakliyesinde 
yaşanan sorunların çözümü için, transit geçiş ve boşaltma belgeleri 
temin edilerek, bölgelere tahsis edilmelidir. 
Karayolu taşımacılığına seçenek olarak Ro-Ro taşımacılığı ve 
havayolu kargo taşımacığılı kalıcı olarak organize edilmelidir. 
İhracatın ve dış dünya ile ekonomik ilişkilerin, gümrük birliği 
sürecinin de katkısıyla öneminin artması kavranılarak, gerekli 
eşgüdümü ve etkinliği sağlayabilmek için, dış ekonomik ilişkiler 
bakanlığının oluşturulması zorunludur.
BAŞKAN – Sayın Bodur, son 2 dakikalık süreye girmiş 
bulunuyorsunuz.
ALİ RIZA BODUR (Devamla) – Sadece, Avrupa ve Ortadoğu 
ülkeleriyle, yakın bilinen piyasalar üzerinde yoğunlaşmayarak, bunun 
yerine, potansiyel arz eden tüm pazarların değerlendirilmesi için etkin 
önlemler alınmalıdır. 
Avrupa Birliği ile gümrük birliğine giren ülkemizin önünde, dikkate 
almak zorunda kalacağı en önemli gelişmelerden biri de, Uruguay Round 
görüşmelerinin sona ermesi nedeniyle ortaya çıkan yeni global ticaret 
sistemidir. Türkiye’nin, Uruguay Round’un getireceği yeni 
düzenlemelere ilişkin stratejisinin belirlenmesi zamanıdır. 
Uluslararası ticaretin geliştirilmesinde, sürekli ve düzenli iş ilişkilerinin 
kurulmasında, ticarî promosyonun yanında, ülke tanıtımının 
yapılması için, ticaret fuarlarının önemi yadsınamaz. Bu nedenle, tüm 
araçlardan yararlanılarak, yeni pazarlara giriş özendirilmelidir. 
Sayın Başkan, değerli arkadaşlarım, sayın milletvekilleri; birkaç 
cümleyle de Gümrük Müsteşarlığı bütçesiyle ilgili görüşlerimizi arz 
etmek istiyorum:
Ülkemizde Gümrük örgütü, yavaş işleyen, vatandaşı bezdiren, hantal bir 
yapıdadır. Avrupa Birliği ile gümrük birliğine girmiş olmamıza rağmen, 
anlaşma gereklerine uygun Gümrük Yasası ve yapılanmasında gerekli 
uyum sağlanamamıştır. Sistemin tıkanıklığı, Sayın Bakanın da Plan 
ve Bütçe Komisyonunda yaptığı açıklamalarda açıkça 
kabullenilmektedir. 
Taşra örgütlerinin yetki ve sorumlulukları, çabuk karar verebilecekleri 
pratikliğe kavuşturulmalıdır. 
Uygulamaya dönük yönetmelikler, genelgeler, net, anlaşılabilir, sade ve 
yoruma meydan vermeyecek açıklıkta olmalıdır. 
İhtisas gümrükleri ile normal gümrüklerde görülecek işlemler açıklıkla 
belirlenmelidir. 
Gümrüklerimiz, bir an önce otomasyona kavuşturulmalı, teknik 
donatımla, giriş ve çıkış gümrükleri arasındaki kopukluklar 
giderilmelidir. 
(Mikrofon otomatik cihaz tarafından kapatıldı)
ALİ RIZA BODUR (Devamla) – Toparlıyorum Sayın Başkan.
BAŞKAN – Lütfen...
ALİ RIZA BODUR (Devamla) – Bir zamanlar, döviz girdisine katkıda 
bulunuyor diye, hayalî ihracatı, neredeyse, yurtseverlik gibi gösteren 
anlayışların, rüşveti besleyen bataklıklar olduğu ortadadır. Toplumsal 
yara haline gelmiş rüşvet ve kaçakçılık, kesinlikle önlenmelidir. 
“Vermezsen parayı, görür gözü pireyi; verirsen parayı, görmezlikten 
gelir deveyi” anlayışı terk edilmelidir. (CHP ve RP sıralarından 
alkışlar)
Bu bütçeyi uygulayacak olan tüm kamu personelinin, Yüce Meclisimizin 
katkılarıyla, grevli ve toplusözleşmeli sendikal haklarına 
kavuşmalarını diliyor, Yüce Meclise saygılar sunuyorum. (CHP ve DSP 
sıralarından alkışlar)
BAŞKAN – Cumhuriyet Halk Partisi Grubu adına konuşan İzmir 
Milletvekili Sayın Ali Rıza Bodur’a teşekkür ediyorum.
Cumhuriyet Halk Partisi Grubunun ikinci sözcüsü Sayın Celal Topkan; 
buyurun efendim. (CHP sıralarından alkışlar)
Konuşma süreniz 10 dakikadır.
CHP GRUBU ADINA CELAL TOPKAN (Adıyaman) – Teşekkür 
ederim Sayın Başkan.
Sayın Başkan, değerli milletvekilleri; Devlet İstatistik Enstitüsü ve 
Tapu Kadastro Genel Müdürlüğü 1996 yılı malî yılı bütçesi üzerinde 
Cumhuriyet Halk Partisi Grubu adına söz almış bulunuyorum; bu 
vesileyle, hepinizi saygıyla selamlıyorum. 
Bilgi ve iletişimin hızla geliştiği dünyamızda, herhangi bir ülkede, 
demokrasinin niteliği, gelişmişliği, toplum yaşamındaki etkinliği, 
ekonomik kararların hızlılığı ve doğruluğu, toplumsal sorunların doğru 
ve etkin şekilde belirlenmesi, bilimsel kuruluşların bilgi üretimindeki 
başarıları, dünyayla sağlıklı ve doğru iletişim kurabilmeleri, 
Parlamentomuzun çalışmalarında ve ülkenin geleceğinin 
planlanmasında, başvurduğumuz bilgilerin varlığı ve bütünlüğü çok 
sağlıklı, güçlü bir istatistik altyapısı ve bilgi sistemi altyapısıyla 
mümkündür. Ancak böyle bir altyapı, bilim ve teknoloji bilgi akışını 
hızlandırabilir.
İdealimizi, bilgili, bilinçli, üretken ve mutlu bir toplum, sosyal ve 
ekonomik refahın tüm birim ve bireyleriyle paylaşıldığı bir ülke 
süslemektedir. Bu ideali yakalamak, ancak, dinamik, bilgilenen ve bilgi 
üreten teknolojik bilgi altyapısını gerçekleştirmiş, bütün kurumları 
bilgi ağıyla donanmış bir yapılanmayla mümkündür. Bu bağlamda, 
güçlü bir bilgi ağına ve donanıma sahip istatistik enstitüsü, demokratik 
bir ülkenin en temel kurumudur. 
Bugün, dünyadaki ülkelerin gelişmişliklerinde, o ülkenin istatistikî  
verilerinin doğruluğu, bir gösterge olarak alınmaktadır. Gelişmiş 
ülkelerdeki istatistik kuruluşlarının, son teknolojik bilgisayarlarla, yerel 
ve ulusal bilgi ağları ve benzeri teknolojik yeniliklerle donanmış olduğu 
bilinen bir gerçektir. Bu kuruluşlar, demokratik düzenin gerektirdiği 
esnek ve aynı zamanda güçlü  birer sosyal altyapıya ve çoğulcu sistem 
gereği, yarı otonom bir yapıya sahiptirler. Bu anlamda, Devlet İstatistik 
Enstitüsünün, güvenilirlik açısından özerk bir yapıya kavuşturulması 
gerekir. 
Bütçesini görüştüğümüz Devlet İstatistik Enstitüsü, çalışanlarının tüm 
iyi niyetine karşın, ulusal ve yerel anlamda yeterli donanıma ve 
altyapıya, maalesef, sahip değildir. 1996 bütçesinde ayırılan parayla, 
Devlet İstatistik Enstitüsünü, gelişmiş ülkeler düzeyine çıkarmak olası 
değildir. Acilen tedbir alınarak, gerekli kaynak sağlanıp, kurumsal 
altyapısı gerçekleştirilmelidir. 
Kurumun önemini daha iyi belirlemek için, gelişmiş ülkelerdeki benzer 
istatistikî kuruluşları incelendiğinde, örneğin, Türkiye nüfusunun yarısı 
kadar bir nüfusa sahip Kanada’da, Devlet İstatistik Enstitüsüne benzer 
istatistik kuruluşunda 5 000 kişi çalışmaktadır, Türkiye kadar bir nüfusa 
sahip Fransa’daki istatistik kuruluşunda 7 500 kişi çalışmaktadır. Bu 
rakamlara, sözü edilen kuruluşlarda çalışan üstün nitelikli ve 
profesyonelce yetişmiş anketörler dahil değildir. Halbuki, Devlet 
İstatistik Enstitüsünde, bugün, taşrada çalışanlar dahil 2 000 civarında 
insan, yetersiz ve güç koşullarda çalışmaktadır.
Demokrasi, çağdaşlık, teknolojik gelişmişlik, doğru bilgilenme ve 
bilimsel gelişmişlik ülkemizin temel hedefidir. Bu hedefe varmak için, 
bugünkü uluslararası rekabet ve bilgi akışının önemi dikkate 
alındığında, ilerleme ve gelişme sürecinde, ekonomi, bilim, kültür ve 
tüm alanlarda etkin olmayı hedefleyen Türkiye’nin, bilimsel çalışmalara 
ağırlık vermek ve kaynak ayırmak zorunluluğu vardır. Bilimsel 
gelişmeler, ihmali ve gecikmeyi kabul etmez. Bu bağlamda, Devlet 
İstatistik Enstitüsüne, gelecekte, gereken önemin verileceğini 
umuyorum. 
Tapu Kadastro teşkilatının hizmet gerekçesine bakıldığında, tapu ve 
kadastro hizmetinin yaşayan bir hizmet olduğu, toplumun gelişip 
değişen ihtiyaçları doğrultusunda kendisini yenilemesi gerektiği 
vurgulanmaktadır. Bu tanımlamanın doğru olduğuna inanıyorum. Tapu 
ve Kadastro Genel Müdürlüğü, devletin yeniden yapılanması ve 
çağdaşlaşmasına yönelik toplumsal taleplerin temelini oluşturan, 
enerjiden çevreye, turizmden kentleşmeye, tarımdan imara; kısacası, 
toprağa bağlı tüm faaliyetlerin belirlenmesi ve gelişmesinde direkt ilgili 
bir kuruluştur. 65 milyon insana direkt veya dolaylı olarak hizmet 
vermektedir. 
Türk toplumunda, insan, toprak ve mülkiyet ilişkisi göz önüne alınırsa, 
Tapu ve Kadastro Genel Müdürlüğünün sorunlarının büyüklüğü ve 
zorluğu daha iyi anlaşılır. Bu kadar kapsamlı çalışma alanı olan Genel 
Müdürlüğe, 1996 bütçesinde 5 milyar 101 milyon gibi oldukça az bir 
rakam ayrılmıştır. Kurumun kendisini yenileme ve bilgi ağına 
kavuşmasına acilen ihtiyaç olmasına karşın, yatırıma hiç kaynak 
ayrılmamıştır. Halbuki, taşra teşkilatıyla Genel Müdürlük arasında 
hızlı iletişimi sağlayacak faks sistemi dahi yoktur. 
Hangi kurum ve kuruluş olursa olsun, hangi siyasî düşünce ya da bu 
düşünceyi oluşturan devlet anlayışı olursa olsun, insanı ihmal ediyorsa, 
insanına gereken yatırımı yapmıyor ve çalışanına değer vermiyorsa, 
çağdaşlaşmayı başarması ve verimli olması olanaksızdır.
Bu bağlamda, bakınız, Tapu ve Kadastro personeli ne diyor: “Bizler, 
Türkiye’nin gelişmesine ve kalkınmasına, haklı ve haksızın 
ayrılmasına, toprak davalarında ve kan davalarında toplumun 
sorunlarına çözüm bulmaya çalışan insanlarız. Çalışma 
koşullarımızın güçlüğü ortadadır. Çalışmalarımız, köy ve 
kasabalarda, çoklukla arazi ortamlarında geçmektedir. Arazi 
koşullarında kendi sorunlarımızla baş başayız. Çoğu zaman üç öğün 
yemeğimizi kendi şartlarımızla, kendimiz hazırlamak zorundayız. Bu 
şartlarda, gece ve gündüz demeden çalışan bizler, yasal hakkımız 
olmasına ve çalışmalarımızla kurumun döner sermayesine milyarlarla 
ifade edilen katkılar sağlamamıza karşın, Döner sermayede çalışanlara 
ayrıca ek ödeme yapılır hükmüne rağmen, ek ödeme, ocak, şubat, mart 
1995 aylarında ödenmiş, daha sonra kesilmiştir. Yeniden ödemeye 
acilen geçilmesi gerekir.”
Arazide çalışanlara günlük harcırah olarak 80 ilâ 100 bin lira arasında 
ödenen miktar, bugünkü hayat şartlarında önemini kaybetmiş, çok 
gülünç bir hale gelmiştir.
Başbakanlığa bağlı diğer kuruluşlarda çalışanlara Başbakanlık 
tazminatı ödenmesine karşın, Tapu ve Kadastro personeline ödenmeyip, 
çifte standart uygulanması, kurum çalışanlarının çalışma şevkini 
kırmakta ve çalışma verimini etkilemektedir.
BAŞKAN – Sayın Topkan, son 2 dakikalık süre içindesiniz.
CELAL TOPKAN (Devamla) – Kurumda aynı statüye sahip teknik 
personel arasında farklı özel hizmet ve yan ödeme puanlama sistemi 
ayrıca bir huzursuzluk  yaratmaktadır. 
Tüm sayılan olumsuzluklar yetmiyormuş gibi, hele, bir de yönetim 
sorunu vardır ki, o da tuzu-biberi olmaktadır. Tapu Kadastro üst 
yönetiminde çalışan bürokratlar ile taşra müdürlüklerinde, müdür ve 
yardımcı konumunda olanlar, müdürlüğün teknik altyapısı göz önüne 
alınmadan, liyakat sahibi ve kuruma yıllarını vermiş,  teknik bilgi 
sahibi kişiler dışlanarak, tamamen siyasî ve siyasî kişilere yakın 
olanların kadrolaşması şekline dönüşmüştür. Çalışanlar, bu durumdan 
oldukça rahatsızdır. Bu durum, kurum çalışmalarını olumsuz 
etkilemekte ve kurumu verimsiz kılmaktadır. Halbuki, ülkenin acilen 
kadastro sorununun çözülmesi gerekmektedir. 
Bu bütçe yılında gerek Devlet İstatistik Enstitüsünün gerekse Tapu 
Kadastro Genel Müdürlüğünün, başta çalışanlarının ekonomik, sosyal 
ve örgütlenme sorunlarının bir an önce çözüme kavuşması ve her iki 
kurumun, 21 inci Yüzyıla yaklaştığımız bugünlerde, Türkiye’nin 
çağdaş yapılanmasına uygun bilimsel kimliğine kavuşmasını 
diliyorum. 
Sizlere, şahsım ve Cumhuriyet Halk Partisi Grubu adına saygılar 
sunuyorum. Devlet İstatistik Enstitüsü ve Tapu ve Kadastro Genel 
Müdürlüğü bütçelerinin ülkemize hayırlı ve uğurlu olmasını 
diliyorum.(CHP sıralarından alkışlar) 
BAŞKAN – Cumhuriyet Halk Partisi Grubu adına ikinci sözcü olarak 
konuşan Adıyaman Milletvekili Sayın Celal Topkan’a teşekkür 
ediyorum.
Söz sırası Demokratik Sol Parti Grubu adına, İzmir Milletvekili Sayın  
Ahmet Piriştina’da.(DSP sıralarından alkışlar) 
Buyurun Sayın Piriştina.
Sizin de konuşma süreniz 10 dakikadır. 
DSP GRUBU ADINA AHMET PİRİŞTİNA (İzmir) – Sayın Başkan, 
değerli milletvekilleri; Dış Ticaret Müsteşarlığı ve Gümrük 
Müsteşarlığı bütçelerine ilişkin, Demokratik Sol Parti Grubunun 
görüşlerini arz etmek üzere, söz almış bulunuyorum; hepinizi saygıyla 
selamlıyorum. 
Türkiye’nin 1995 yılsonu dışticaret açığı 14 milyar dolar, cari işlemler 
açığı 2 milyar dolar olarak gerçekleşmiş; bu arada, ihracatın, ithalatı 
karşılama oranı da yüzde 60 düzeyinde olmuştur. Uygulanan ekonomik 
politikalar sonucunda, zorunluluk haline gelen sıcak para arayışı, 
gerçekçi kur ayarlaması önünde engel oluşturmakta, sonuç olarak, 
ihracatımızı olumsuz etkilemektedir. 
Kamu açıkları bu boyutta devam ettiği sürece, kamunun borçlanması, 
reel faizlerin son derece yüksek olmasına yol açıyor, dolayısıyla, 
Türkiye, dünyada dövize en yüksek faizi veren ülke konumuna 
geliyor..Yaratılan ortamda belirli riski alabilen, kaynağını Türkiye’ye 
getiriyor ve yüksek faizden yararlanabiliyor.
Kısa vadeli sermaye hareketleri, uzun vadeli sermaye hareketlerine  
dönüştürülmelidir. Türk ekonomisi, sıcak fonların ipoteğine girdiği için 
politika üretememekte, bağımsız davranamadığı için bu kısır 
döngüden çıkamamaktadır. Ayrıca, gerek üretimin gerek ihracatın 
artmasının önemli bir unsuru olan girişimci, bu haksız finans kaynağı 
rekabetiyle karşı karşıya kalmaktadır. Dengelerden herhangi biri 
bozulduğunda, diğerlerini de disiplin içerisinde tutmak mümkün 
olamamaktadır. 1989 yılında 32 sayılı Konvertibilite Kararı 
sonrasında, iç ve dış ekonomik dengeleri disiplin altına almak  
zorlaşmıştır. 
Bunun için, Demokratik Sol Parti olarak genelde ekonominin makro 
dengelerini sağlıklı hale getirecek bir önlemler dizisini zorunlu 
saymaktayız. Hükümete önerimiz, makroekonomik dengeleri, 
sürdürülebilir, kendi içerisinde tutarlı, orta vadede sağlıklı bir yapıya 
kavuşturacak önlemleri bir arada almasıdır. 
Dış Ticaret Müsteşarlığı, Sanayi ve Ticaret Odaları, Ticaret Borslarıyla 
bugüne kadar olduğundan çok daha sıkı bir diyalog ve görüş alışverişi  
oluşturmalıdır. Dış Ticaret Müsteşarlığı, bugüne kadarki 
uygulamalarında ihracatçı birliklerini kendi kuruluşu saymakta, TOB 
bünyesinde örgütlenmiş odaları ve borsaları bir ölçüde ihmal 
etmektedir. 
Dış Ticaret Müsteşarlığının çeşitli birimlerinde bulunan pazar bilgileri 
ve istatistikler, iş dünyasına daha hızlı ve etkin biçimde 
ulaştırılmalıdır. Bilgi, en önemli rekabet gücüdür. Özellikle, küçük ve 
orta boy işletmelerin ihtiyacı olan pazar bilgileri, Dış Ticaret 
temsilcilikleri kanalıyla temin edilmeli ve KOBİ’lere bilgi akışı 
sağlanmalıdır. 
Söz, KOBİ’lere gelmişken, KOBİ’ler, Avrupa Birliği rekabet düzenine 
uygun kurulabilmeleri için gereksinim duydukları yapısal uyum 
kredilerine, Avrupa Birliği çerçevesinde süratle kavuşturulmalıdır; 
çünkü, bütçe olanakları, bu açıdan çok yetersiz kalmaktadır. 
Dışticareti geliştirmenin en önemli aracı, uluslararası fuarlardır; ancak, 
şimdiye kadar, hiçbir hükümet, fuarcılık konusuna sistemli bir şekilde 
yaklaşmamıştır. Hükümetten fuarcılık konusuna özen göstermesini 
bekliyoruz. 
Yurtdışı diplomatik temsilcilerimizin yanı sıra, ayrı ayrı binalarda 
faaliyet gösteren ve ayrı destek hizmeti gerektiren diğer bakanlık 
temsilcilikleri dağınıklılıktan kurtarılmalıdır. 
Başbakanlığa bağlı kuruluşların, yurtdışı teşkilatlarının 
çalışmalarını israf içinde sürdürmelerini kesin olarak uygun 
bulmuyoruz. 
Türkiye’nin dışticaret stratejisini belirlemek için, Başbakanlık, devlet 
bakanlığı, Dış Ticaret Müsteşarlığı biçiminde örgütlenmesi, gümrük 
birliği sürecinde yetersiz kalmaktadır. Yıllardır, devleti küçültmek 
felsefesiyle hareket edenler, siyasî nedenlerle devlet bakanlığı sayısını 
artırmış; ancak, dışticaret bakanlığı oluşturmayı düşünmemişlerdir. 
Bugünkü uluslararası ilişkiler yapısı içinde siyasal çıkarların, 
ekonomik ve ticarî çıkarlardan soyutlanması düşünülemez. Dolayısıyla, 
diplomatik temsilcilerimiz, bulundukları ülkelerde, girişimcilerimiz 
lehine aktif rol oynamalıdır; ancak, diplomatik temsilcilerimizin böyle 
bir katkıda bulunabilmesinin önkoşulu, siyasî iradenin bu yönde 
kararlılık göstermesidir. Sayın Denizkurdu’nun, DYP Grubu adına 
yaptığı konuşmada, “beyaz eldiven” tezlerinin, bize bu umudu 
doğuracak bir başlangıç olmasını diliyoruz. 
Sayın Başkan, değerli milletvekilleri; gümrük birliğine girişimizle 
birlikte, Gümrük Müsteşarlığının da önemi çok artmıştır. Ancak, 
yıllardır gümrük birliğiyle ilgili araştırma sürdürenler, gümrük 
idaresinin yeniden yapılanmasını sağlayamamışlardır. Türkiye’de, 
Gümrük Müsteşarlığında çalışan görevli sayısıyla, oluşturulmuş 
Gümrük idaresi arasında çelişki bulunmaktadır. 10 bin görevlisi bulunan 
Gümrük Müsteşarlığının, 253 adet gümrük idaresi vardır. Bazı gümrük 
kapılarında veya gümrük idarelerinde bunların kurulmuş olmasını 
haklı çıkaracak boyutta işlem yapılmamaktadır. 
Gümrük idaresinde, personelin sayısal olarak yeterli olmadığı 
bilinmektedir. Acaba, Başbakanlık, hiçbir kısıtlama yapmadan Gümrük 
Müsteşarlığının personel ihtiyacını karşılamış mıdır? 
Karşılamamışsa, Gümrük teşkilatı, bu çok önemli işlevi, yoğun işlerin 
yanı sıra hangi personelle yürütmektedir? 
Gümrük kapısı açmak ve Gümrük İdaresi kurmak için mutlaka standart 
getirilmeli, önüne gelen, siyasî nedenlerle yeni bir kapı açmamalıdır. Bu 
standardın temel ilkesi, yörenin dışticaret potansiyeli olmalıdır. 
Gümrüklerde otomasyona geçilmemiş, bu yönde Dünya Bankası kredisi 
kullanılamamıştır. Gümrüklerimizde yeterli eğitim verilememiştir. 
Örneğin, bir Habur Kapısının, Avrupa’ya hizmet verecek bir gümrük 
kapısı olduğunu söyleyebilir miyiz... Eğitim sistemimizde dışticaret ve 
gümrük uygulamalarına ilişkin uzman yetiştirmedeki eksiklik 
giderilmeli, hiç değilse, eğitim programlarına bu yönde ağırlıklı dersler 
konmalıdır.
Kaçakçılık, hiçbirimizin reddedemeyeceği bir gerçek olarak 
sürmektedir. Gümrük ve Gümrük Muhafaza İdaresinin, ülke ekonomisi 
ve devletin doğrudan güvenliğini ilgilendiren konularda görev yapması 
nedeniyle, kaçakçılığın, özellikle uyuşturucu, silah ve eşya 
kaçakçılığının önlenmesi için teknik araç ve gereçle donanımı gerekir.
Türkiye, gümrük birliğine, gerekli hazırlıkları yapmadan ve pazarlık 
gücünü yeterince kullanmadan girmiştir. Gümrük birliğine girişimizle, 
Türkiye’nin, 1996 yılında 70 trilyonluk Gümrük Vergisi kaybına 
uğrayacağı, Maliye Bakanlığınca tahmin edilmektedir. Zamanında bu 
uyarılarımız hafife alınmış, gümrük birliğine girişimizle, bu dengenin, 
gelecek katkılarla sağlanacağı varsayılmıştır. Oysa, şimdi görüyoruz 
ki, bu katkılar ya projeye bağlanmakta ya da veto engeline 
takılmaktadır. 
Avrupa Birliği ülkelerinin, Türk vatandaşları için vize uygulamaları 
devam etmektedir. İşadamlarımız için bile kaldırılamayan vize, 
dışticaretin önünde engel oluşturmaktadır.
Türkiye, dışa açık büyüme modelini seçmiş olmasına rağmen, Hükümet 
yeni Gümrük Kanunu tasarısını, erken seçim nedeniyle Meclise 
getiremediği için gerekli düzenlemeler yapılamamıştır. 
Ekonomik etkili gümrük rejimine geçememiş olmamız, haksız rekabet 
yaratmaktadır. Avrupa Birliği üyesi ülkelerdeki kota avantajı, bu 
rejimler nedeniye Türkiye aleyhine bir durum yaratmaktadır.
Tarım ürünleri ithalatında, İstanbul dışında yeterli laboratuvar 
bulunamaması, ithalatçımızı mağdur etmektedir. Önümüzdeki yaz 
aylarında, kolcu nezaretinde İstanbul’a gidip gelmek zaman alacaktır. 
Tarım il müdürlükleri veya üniversite laboratuvarlarının raporları 
yeterli sayılmalıdır. 
BAŞKAN – Sayın Piriştina, sürenizin bitimine 2 dakika kaldı.
AHMET PİRİŞTİNA (Devamla) – Toparlıyorum efendim.
Hatta, beyan sistemine geçilmeli, tüccara güvenmeli, mal, daha sonra 
tahlil edilebilmelidir. 
Bakliyat ihracında kontrol belgesi kaldırılmalıdır. İhracatımıza 
uygulanan kotalar konusunda etkin girişimde bulunulmalı, serbest 
bölgelerin gümrük ve havalimanlarındaki sınırlarına ilişkin 
düzenlemeler yapılmalıdır. 
Tüm bu görüşlerimiz ışığında, bir kez daha, her iki müsteşarlığın da 
yeniden yapılandırılmasının zorunluluğunu vurgular, Yüce Meclise 
saygılarımı sunarım. (DSP, CHP, DYP ve ANAP sıralarından 
alkışlar)
BAŞKAN – Demokratik Sol Parti Grubu adına konuşan İzmir 
Milletvekili Sayın Ahmet Piriştina’ye teşekkür ediyorum.
Demokratik Sol Partinin ikinci sözcüsü Sayın Ziya Aktaş.
Sayın Aktaş, söz süreniz 11 dakikadır; buyurun efendim. (DSP 
sıralarından alkışlar)
DSP GRUBU ADINA ZİYA AKTAŞ (İstanbul) – Sayın Başkan, Yüce 
Meclisimizin değerli üyeleri; Devlet İstatistik Enstitüsü Başkanlığı ve 
Tapu ve Kadastro Genel Müdürlüğü bütçeleri üzerinde, Demokratik Sol 
Parti Grubunun görüşlerini sunmak üzere huzurunuzdayım; Grubum ve 
şahsım adına Yüce Meclisi sevgi ve saygılarımla selamlıyorum. 
Gerek Devlet İstatistik Enstitüsü Başkanlığının ve gerekse Tapu ve 
Kadastro Genel Müdürlüğünün, ülkemizin girmesini beklediğimiz ve 
arzuladığımız bilgi çağı ve onunla ilintili bir konu olan ulusal bilgi 
sistemi açılarından taşıdıkları büyük önemi vurgulayarak sözlerime 
başlamak istiyorum. 
Sayın üyeler, durup dururken, 2000’li yıllara “bilgi çağı” demenin 
mutlaka bir nedeni olmalıdır. Gerçekten de, hemen her toplum, her ülke 
yönetimi yüzlerce hatta binlerce yıldır, bilime de bilgiye de önem verdi, 
değer verdi; ama, şimdiye kadar hiçbir çağda -içinde bulunduğumuz 
yıllarda olduğu ve önümüzdeki yıllarda da görüleceği gibi- bilgi, bu 
kadar önemli, bu kadar değerli olmadı. İnsanlık tarihinde ilk kez bilgi 
mühendisliğinden veya bilgi mimarlığından söz edilir oldu. 
Sayın milletvekilleri, bütün bu gelişmenin özünde, temelinde, özellikle 
1970’li yıllardan başlayarak büyük bir ivme kazanan bilgisayar ve veri 
iletişim teknolojilerindeki gelişmeler yatmaktadır. Böylece, insanoğlu, 
tarihte hiçbir dönemde, hiçbir çağda göremediği boyuttaki bilgiyi, 
göremediği bir hızda aktarabilme, paylaşabilme, kullanabilme ve 
saklayabilme olanağına kavuştu. Bilgiyi kullanan insanın önemi 
artarken, eğitim, diğer bir deyişle insana yapılan yatırım, en önemli 
yatırım sayılmaya başlandı. Bilgi, tüm diğer kaynakların önüne 
geçerek, en önemli, en değerli kaynak olma konumuna ulaştı.
Görev tanımı gereği, kamuya ait istatistik verilerinin veya bilgilerinin 
dörtte üçünden fazlasını derleyen, işleyen, yayınlayan ve saklayan 
Devlet İstatistik Enstitüsü ile görevi, ülkemizdeki kamuya, şahsa veya 
özel kuruluşlara ait taşınmaz mallara ait her türlü tescil, kadastro, 
tapulama işlemlerini mevzuata göre yapmak ve bunlara ilişkin belgeleri 
sağlıklı olarak tutmak olan Tapu ve Kadastro Genel Müdürlüğü, işte, bu 
nedenlerle, ülkemiz için tanımlayabileceğimiz bir ulusal bilgi sistemi 
içinde yer alan, alması gereken en önemli düğüm noktalarının başında 
gelmektedirler; bu nedenle, ülkemiz için en önemli görevleri üstlenen 
kurumlar arasındadırlar.
Sayın milletvekilleri, önce, Devlet İstatistik Enstitüsünü ele almak 
istiyorum.
Devlet İstatistik Enstitüsü, sadece ülkemiz içinde değil, bir yandan 
Kafkas ve Orta Asya Türk Cumhuriyetleri ile Karadeniz Ekonomik 
İşbirliği ülkeleri gibi bölgesel ülkeler ve örgütlerle, Bosna-Hersek, 
Makedonya ve Kuzey Kıbrıs gibi kardeş ülkeler ve diğer yandan OECD 
ve EUROSTAT gibi uluslararası kuruluşlarla veri ve bilgi alışverişinde 
bulunmak yanında, ortak teknik çalışmalar yapabilme düzeyine ulaşmış 
bulunmaktadır. 
Dünyada ve ülkemizde giderek önem kazanan bilgi sistemi kavramına 
işlerlik kazandırmak, gereken insan, donanım, yazılım ve bilgi 
altyapısını oluşturabilmek için, Enstitü bünyesinde, bilgi sistemleri 
birimi kurulmuştur.
Özellikle, kamu kuruluşları arasındaki veri ve bilgi paylaşımının etkili 
olarak sağlanabilmesi ve mevcut bilgilerden sadece kamu değil, özel 
sektör kuruluşlarının da etkili olarak yararlanabilmelerine yönelik ulusal 
bilgi sistemi ve istatistik altyapısı geliştirme politikası projesi hazırlık 
çalışmaları bir yılı aşkın bir süredir bitmiş olmakla beraber, yatırım 
bütçesinde imkân sağlandığı takdirde, çalışmaların hızla 
tamamlanabileceği bir konuma ulaşmıştır. 
Uydu görüntüleri kullanılarak tahıl rekoltesinin, ürün daha tarladayken 
sağlıklı olarak tahmin edilmesini sağlayacak olan, uzaktan algılamayla 
rekolte tahmini projesi son aşamasına gelmiştir. ve 1996 yılından 
itibaren, Türkiye’de uygulanmaya başlanacaktır. 
Millî hesaplar yönünden önemli olan ve 1987 yılında başlatılan, iller 
itibariyle gayri safî yurtiçi hâsıla adlı çalışma, 1996 yılı başlarında 
tamamlanmış ve yayınmlanmıştır. 
1995 yılında atık envanter çalışmaları yapılmış, sonuçlar 
yayımlanmıştır. 
Sayın Başkan, değerli üyeler; çok çeşitli ve yararlı yayımlar arasında, 
Aylık İstatistik Bülteni ve Türkiye Ekonomisi İstatistik ve Yorumlar 
adlı aylık yayımlar ve İstatistik Yıllığını özellikle vurgulamak 
isterim. 
Oldukça güncel sayılabilecek bir konu da, Enstitünün, 1987 yılı yerine 
1994 yılını baz alarak hesaplamaya başladığı kentsel yerler tüketici 
fiyatları indeksi ile toptan eşya fiyatları indeksini hazırlayıp duyurması 
olmuştur. 
BAŞKAN – Sayın Aktaş, bir saniyenizi rica edeceğim.
Değerli arkadaşlarım, bilgi çağının nimetlerinden yararlanmak için, 
biraz daha sessiz kalmamız gerekiyor; Sayın Hocamız, gerçekten 
Meclisimizi aydınlatıcı bir konuşma yapıyorlar. (DSP sıralarından 
alkışlar)
ZİYA AKTAŞ (Devamla) – Çok teşekkür ederim Sayın Başkan, 
onurlandırdınız.
BAŞKAN – Buyurun efendim, devam edin.
ZİYA AKTAŞ (Devamla) – Bir diğer güncel konu da, genel nüfus 
tespiti çalışmasıdır. Hem nüfus sayımından amaç ve içerik olarak 
farklı olacağından dolayı, daha kısa süreli hazırlık ve işlem 
gerektireceği ve bu nedenle, maliyeti daha düşük olacağı için hem de 
yapılacak çalışmanın Devlet İstatistik Enstitüsü koordinatörlüğünde, 
Yüksek Seçim Kurulu ve İçişleri Bakanlığı Nüfus ve Vatandaşlık 
İşleri Genel Müdürlüğü arasında ortaklaşa yapılması nedeniyle, 
verilerin paylaşılabilmesi ve en önemlisi, bilgisayar ortamında tutularak, 
gelecekte, bu üç kuruluşun yapacağı bazı çalışmalarda 
yararlanabilmeleri, kısacası, böylece, kaynakların ve çalışmaların daha 
verimli olarak değerlendirilmesi için, genel nüfus tespiti yapılması 
amaçlı bir yasa önerisi, Genel Başkanımız Sayın Bülent Ecevit ve beş 
arkadaşımın imzasıyla, Türkiye Büyük Millet Meclisi Başkanlığına, 
1996 Nisan ayı içerisinde sunulmuştur.
Devlet istatistik Enstitüsünün 1996 yılı bütçesiyle ilgili olarak değinmek 
istediğim son bir konu; Devlet İstatistik Enstitüsü teşkilatı kanun 
taslağının, Yüce Meclisten ivedi olarak geçirilmesi ihtiyacıdır. Bu 
noktayı dile getirmeyi bir borç biliyorum. 
Değerli milletvekilleri, Tapu ve Kadastro Genel Müdürlüğü ile ilgili 
olarak da, aşağıdaki hususları özellikle vurgulamak istiyorum:
İnsanların toprakla olan ilişkileri ve mülkiyet edinme duygusunun 
gelişmesi, uygarlık tarihiyle başlamıştır. Dolayısıyla, mülkiyet 
hakkının korunması, uygarlığın önemli bir ilkesi olmuştur. Tapu ve 
kadastro, en basit anlamıyla, toprak mülkiyetini güvence altına alan ve 
tarımdan kentleşmeye, turizme, baraj ve köprü gibi altyapıya, 
belediyelere, bayındırlık ve iskân faaliyetlerine ve vergiye kadar çeşitli 
alanlarla ilgili çok önemli bir hizmettir.
Tapu kadastro çalışmaları sonucu tespit edilen taşınmaz malların 
sınırları, sahipleri ve nitelikleri, zaman içerisinde değişir. Bu dinamik 
yapı izlenerek güncel hale getirilmezse, tapu ve kadastro bilgileri eskir 
ve değerini yitirir. Bu nedenle, tapu kadastro çalışmaları süreklilik 
gerektirmektedir. Bu ise, ancak bilgisayar destekli bir bilgi sistemini 
zorunlu hale getirmektedir. Bu nedenle, TAKBİS adı verilen bir bilgi 
sisteminin kurulup işler hale gelmesi, ivedi olarak, genel müdürlük 
tarafından öngörülmektedir ve bu fikri destekliyoruz.
Genel müdürlüğün çalışmalarının daha etkili ve hızla 
yapılamamasının nedenleri arasında, parasal kaynak, eleman ve yasal 
düzenlemelere ihtiyaç olduğu görülmektedir. Bunlardan finansmanın, 
bütçe dışı bir kaynak olarak, döner sermayeden temin edilebileceği 
gözlenmektedir. Kaynağın bu doğrultuda harcanmasına fırsat verecek 
yasal düzenlemeler yapıldığında, finansman sorununun büyük ölçüde 
çözüleceği kanısındayız. 
Genel Müdürlük çalışmalarından daha kısa sürede ve olumlu sonuç 
alınabilmesi için, nitelikli eleman istihdamı kaçınılmazdır. Tapu ve 
Kadastro Genel Müdürlüğü de ihtiyaç duyduğu elemanları, Anadolu 
Tapu ve Kadastro Meslek Lisesiyle eğitip yetiştirmekte, gerektiğinde 
teknik eleman ihtiyacı duyan diğer kuruluşlara destek vermektedir. Tapu 
kadastroya nitelikli ara eleman yetiştiren tek kaynak olan bu okulun 
gelişmesinin desteklenmesi ve mezun olanlara istihdam kolaylığı 
sağlanması şarttır. Bilgi sisteminin daha kısa sürede işler hale 
getirilebilmesi için, bu okulun öğrenci sayısının artırılması zorunludur.
1936 yılından başlayıp, 1995 döneminde devam eden kentsel alan şehir 
tesis kadastrosunun yüzde 98 olarak tamamlandığını mutlulukla 
öğreniyoruz. Ancak, kırsal alan, köy tesis kadastrosunun ise 1950 ile 
1995 yılları arasında ancak yüzde 75’inin bittiği anlaşılmaktadır. 
Halbuki, ülkemizin içinde bulunduğu hızlı kentleşme süreci sağlıklı bir 
kadastro bilgisini zorunlu hale getirmektedir. Kadastro çalışmalarının 
tamamlanmamasının en önemli sonuçlarından birisi de, -az önce diğer 
konuşmacıların da değindiği gibi- işin adalet boyutudur. Kadastro 
çalışmalarının hızla tamamlanabilmesi için uydu görüntülerinden de 
yararlanılması mümkün görülmektedir.
Devlet İstatistik Enstitüsü bünyesinde sürdürülmekte olan ve uydu 
görüntülerinden yararlanarak Tahıl Alanı Tahmini Projesinin ve ayrıca, 
yine, sürdürülmekte olan coğrafî bilgi sistemi çalışmalarının, Tapu ve 
Kadastro Genel Müdürlüğü tarafından da izlenmesi ve Başbakanlığa 
bağlı olan bu iki güzide kuruluşumuzun işbirliği yapmalarının ülkemiz 
yararına olacağına inanıyorum. 
Sayın Başkan, değerli milletvekilleri, sözlerime son verirken, Devlet 
İstatistik Enstitüsü Başkanlığı ve Tapu ve Kadastro Genel Müdürlüğü 
bütçeleri milletimize ve ülkemize hayırlı olsun der, her iki güzide 
kuruluşumuzun çalışanlarına başarılar diler, Yüce Meclise tekrar 
sevgiler ve saygılar sunarım.(DSP, ANAP,DYP ve CHP sıralarından 
alkışlar)
BAŞKAN – Demokratik Sol Parti Grubu adına konuşan İstanbul 
Milletvekili Sayın Ziya Aktaş’a teşekkür ediyorum. 
Grupları adına, son söz, Refah Partisi Grubu sözcülerinin. 
İlk sırada Sayın Saffet Benli, ikinci sırada Sayın Yakup Budak 
konuşacaklar. 
Sayın Benli, süreyi 10’ar dakika mı paylaşıyorsunuz?
SAFFET BENLİ (İçel) – Evet, efendim. 
BAŞKAN – Sayın Benli; buyurun efendim. 
RP GRUBU ADINA SAFFET BENLİ (İçel) – Muhterem Başkan, 
değerli milletvekilleri; Refah Partisi Grubu adına, 1996 yılı Dış Ticaret 
Müsteşarlığı ve Gümrük Müsteşarlığı bütçesi üzerinde, görüşlerimizi 
aktarmak ve değerlendirmek üzere huzurlarınızdayım. 
Bu münasebetle, Yüce Heyetinizi ve televizyonları başında bizi izleyen 
aziz milletimizi saygıyla selamlıyorum. 
Değerli milletvekilleri,  Plan ve Bütçe Komisyonunda kabul edilen 1996 
yılı Dış Ticaret Müsteşarlığı bütçesinin 1 972 574 000 000 TL, 
Gümrük Müsteşarlığı bütçesinin ise 4 711 500 000  000 TL olduğunu 
görüyoruz. 
Dış Ticaret Müsteşarlığının, 3 016 çalışanıyla, dışticaret politikaları 
üreten bir kuruluş olması gerekirken, 1.1.1996 tarihinden itibaren 
gümrük birliğine girilmesi nedeniyle, Avrupa Topluluğu kanun ve 
tüzüklerine bağlı olunduğundan, Avrupa Topluluğu ne karar alırsa, Dış 
Ticaret Müsteşarlığı da onu uyguladığından, Avrupa Topluluğunun 
uygulayıcı bir kuruluşu haline gelmiştir. 
1980’li yıllarda, Türkiye’nin dışticaretinin yarısı İslam ülkeleri, İslam 
Kalkınma Bankası üyeleri, diğer yarısı da, dünyanın diğer ülkeleriyle 
olurken, 1990’dan sonraki gelişmelerle, dışticaretimizin, bilhassa, büyük 
ölçüde, Avrupa Birliği ülkelerine ipotekli hale geldiğini görüyoruz. 
Bugün, Avrupa Birliği ile ilgili ticaret hacmimizin toplam ticaret içindeki 
payı, yüzde 52 mertebesine ulaşmış bulunmaktadır. İthalatımız, 1995 
yılında, Avrupa Birliği ülkelerinden yüzde 47,2; EFTA ülkelerinden 
yüzde 5,4; OECD ülkelerinden yüzde 13,2; diğer Avrupa ülkelerinden 
yüzde 12,7; toplam yüzde 78,5’dir. Ortadoğu ülkelerinden yüzde 7,5; 
Afrika ülkelerinden yüzde 3,9; toplam yüzde 11,4’tür. Diğer ülkelerden 
ithalatımız ise, yüzde 10’dur. İslam ülkeleri ve Ortadoğu ülkeleriyle 
ticaretimiz, yüzde 48’den yüzde 10 civarına düşmüştür. 
Dışticaretimizi geliştirmek için, alternatif ülkelerle ticaretimizi 
geliştirmenin yolunu mutlaka bulmamız gerekmektedir. Müsteşarlığın, 
ticaretimizin dağılımı açısından, hem bölgeler hem ülkeler 
bakımından geliştirici ve dengesizlikleri giderici tedbirleri alması 
gerekmektedir. 
1995 yılı ihracatımız 21,6 milyar dolardır; ithalatımız ise 35,7 milyar 
dolardır. İhracatımızın ithalatımızı karşılama oranı yüzde 60’tır; 
yani, 6 satıyoruz, 10 alıyoruz; 60 satıyoruz, 100 alıyoruz demektir. 
Dışticaret açığı 14 milyar dolar civarındadır. 
Bilgi ve mukayese bakımından söylüyorum: Gelişmiş ülkelerden 
Almanya’nın ihracatı 412,5 milyar dolar, Türkiye’nin 20 katıdır. 
Fransa’nın ihracatı 283 milyar dolar, Türkiye’nin 13 katı. Japonya’nın 
ihracatı 398 milyar dolar, Türkiye’nin 19 katı, Amerika Birleşik 
Devletlerinin ihracatı 648 milyar dolar, Türkiye’nin 31 katıdır. 
1.1.1996 tarihinden itibaren gümrük birliğine girilmesi hesabıyla, 
Avrupa’daki birim maliyetlerine göre bizim maliyetlerimiz, finansman, 
teknoloji, enerji ve işçilikteki ek yükler nedeniyle yüksek olmaktadır. Bu 
durum, dış ticaretimizi olumsuz yönde etkileyecektir. Ödemeler dengesi 
açığı her geçen gün artacak, sanayimiz gerilemiş olacaktır. Mutlaka, 
gerçekçi ve alternatif çözümlerin bulunması gerekmektedir. 
Ayrıca, dış temsilciliklerde müşavirlik ve ataşelik noktasında, Amerika 
Birleşik Devletlerinin ticarî müsteşarlığı veya temsilciliklerinde 
yüzlerce eleman çalışırken, biz, çok az sayıda eleman 
görevlendiriyoruz. Tabiî ki, bu kişiler yeteri kadar verimli 
olamamaktadır. 
Bilgi akışı açısıdan da, yurtdışında yatırım yapmak isteyen 
işadamlarımız yeterli bilgiyi zamanında alamamaktadır. Dış Ticaret 
Müsteşarlığının bağlı kuruluşu olan ve kanunda görevlerinin ne olduğu 
belirtilmeyen İhracatçı Birlikleri ile ihracatçının üyelik sorunları 
mutlaka çözümlenmelidir. Örneğin, demir, kereste ve deri ihraç eden bir 
ihracatçı ayrı ayrı birimlere zorla üye yaptırılmakta ve ihracatçı 
zorlanmaktadır. 
Tüm tarım kesimleriyle ilgilenen; yaş sebze, meyve, hububat, canlı 
hayvan, hayvansal ürün ticareti yapan ihracatçı tüccarların müstahsil ile 
olan ilişkilerinde, yapılan alışveriş sonucunda müstahsil makbuzu ve 
stopaj konusu sıkıntı doğurmaktadır. İhracatta bu konu büyük bir engel 
teşkil etmektedir. Müstahsilin belge verememesi veya vermemesi, 
ihracatçıyı mecburen naylon belgelendirme yoluna itmektedir. Neticede, 
ihracatçı tüccar sahte belge düzenlediğinden hapis cezasıyla 
cezalandırılmakta ve istenilmeyen durum ortaya çıkmaktadır. Bu 
tıkanıklıklar mutlaka giderilmelidir. 
Kayıt dışı ekonominin mutlaka kayıt altına alınması ve ihracatçının 
mutlaka teşvik edilmesi gerekmektedir. 3046 sayılı Bakanlıkların 
Kuruluş ve Görev Esasları Hakkında Kanunda, bağlı kuruluşlarda 
aranan şartları, ihracatçı birlikleri taşımamaktadır. İhracatçı 
birliklerinin, şu anda, ne özel bir kanunu vardır ne de görevlerinin ne 
olduğu bellidir. Devlet tarafından, bu kuruluşa yapılan atamalar, 
Anayasamızın 135 inci maddesine aykırıdır. 
Gümrük Müsteşarlığı bütçesi, başta da belirttiğim gibi, 4 trilyon 711 
milyar 500 milyon TL’dir. Aktif olarak, fiilen, gümrük hizmetlerinde -
diğer konuşmacıların da belirttiği gibi- 4 bin, 4 500 civarında eleman 
çalışmaktadır. Türkiye’de, 253 adet gümrük idaresi mevcuttur; 
çalışanların toplam sayısı, 10 282’dir. Oysa, gelişmiş ülkelerden 
Almanya, 60 adet gümrük idaresine sahiptir; fakat, çalışanların toplam 
sayısı 40 bindir; bu sayı, Fransa’da 25 bin, İtalya’da 20 bin 
civarındadır. 
Gümrük teşkilatının yeniden yapılanması gerekmektedir. Gümrük 
birliğine uyum süreci içinde, ihtisas gümrükleri oluşturulmalıdır. 
İhracatçının önündeki engellerin mutlaka kaldırılması, işlemlerin 
basitleştirilmesi ve kolaylaştırılması, gereksiz bürokrasinin azaltılması 
gerekmektedir. 
Gümrük idarelerimizin modernizasyonunun bir an önce yapılmasında 
büyük fayda vardır. “Gümrükçü” deyince, Türk toplumunda, insanın 
aklına kötü şeyler geliyor. Gümrük Müsteşarlığının, bu konu üzerine 
de eğilmesi ve gümrük teşkilatı üzerindeki şaibeyi giderici teftiş ve 
denetimleri sıklaştırması, şikâyetlerin dikkate alınacağı güçlü bir 
otokontrol sisteminin sisteminin mutlaka kurulması gerektiğine 
inanıyoruz. 
Sözlerimi bitirirken, Dış Ticaret Müsteşarlığı ve Gümrük Müsteşarlığı 
bütçelerinin, ülkemize, milletimize ve kurumların çalışanalarına hayırlı 
uğurlu olmasını diliyor, en derin saygılarımı sunuyorum. (RP 
sıralarından alkışlar)
BAŞKAN – Refah Partisi Grubu adına konuşan, İçel Milletvekili Sayın 
Saffet Benli’ye teşekkür ediyorum. 
Refah Partisi Grubunun ikinci sözcüsü, Sayın Yakup Budak.
Buyurun Sayın Budak. (RP sıralarından alkışlar)
Sayın Budak, konuşma süreniz 12 dakikadır.
RP GRUBU ADINA YAKUP BUDAK (Adana) – Sayın Başkan, değerli 
milletvekilleri, kıymetli arkadaşlarım; bugün, huzurlarınızda, Devlet 
İstatistik Enstitüsü ve Tapu ve Kadastro Genel Müdürlüğü 1996 bütçesi 
üzerinde Refah Partisi Grubunun görüşlerini aktaracağım; bu vesileyle, 
bütün üye arkadaşlarıma sevgi ve saygılarımı sunuyorum. Bu bütçe 
müzakerelerinin hayırlara vesile olmasını Cenabı Mevla’dan niyaz 
ediyorum.
Bilindiği üzere, Devlet İstatistik Enstitüsü 1926 yılında kurulmuştur; 
hemen hemen ülkemizde, bilgi edinmede, bilgi üretmede, istatistik 
üretmede tek yetkili kurumdur denilebilir. Bugüne kadar da, gerçekten, 
Devlet İstatistik Enstitüsünü oluşturan yöneticiler ve değerli personeli 
çok kıymetli çalışmalar yapmışlardır. Ülkemizin geliri, gideri, her 
konuda İstatistik Enstitüsünün ürettiği bilgiler toplumumuza yararlı 
olmuştur.
Kürsüden konuşan arkadaşlarımızın, üniversitelerde araştırma yapan 
hocalarımızın, öğrencilerin, esnaftan tutun da sanayicimize varıncaya 
kadar herkesin, Devlet İstatistik Enstitüsünün ürettiği bilgilere ihtiyacı 
vardır. Bunun için, bu kurumca üretilen bilgilerin sağlıklı olması 
zorunluluğu vardır. Sağlıklı üretilen bilginin, aynı zamanda sağlıklı 
şekilde ilgili yerlere iletilmesi, yaygınlaştırılması ve ilgili yerlerce de 
paylaşılması gerekmektedir.
Bu açıdan baktığımız zaman, bu zamana kadar, milletin huzuruna 
getirilen rakamlar hakkında, sürekli olarak toplumumuzda kuşkular 
oluşmuştur. Hükümetlerin atmış olduğu yanlış adımlar ve rakamlarla 
sık sık oynanılması da bu kuşkuları artırmıştır. Toplumumuz, daima, 
en güvenilir bilgi kaynağı olması gereken Devlet İstatistik Enstitüsünün 
bilgilerine kuşkuyla bakmış, acaba koymuş, bir çekince koymuştur. 
Bunun için, Devlet İstatistik Enstitüsünde üretilen bilgilerin sağlıklı 
oluşması için gerekli yatırımların yapılması, teknoloji ile donatılması 
ve personelinin de çağın gereklerine uygun bir şekilde eğitilmesi 
zorunluluğu vardır.
Geçmiş dönemlerde, maalesef, iktidarlar, kendi beceriksizliklerinin 
üzerini Devlet İstatistik Enstitüsünün rakamlarıyla örtmeye 
çalışmışlar, rakamlarla oynamışlardır. Hatta, devletin iki kurumundan 
biri olan Devlet İstatistik Enstitüsü ve Devlet Planlama Teşkilatı 
arasındaki bilgi verileri bakımından da sürekli aykırılıklar ortaya 
çıkmıştır. Mesela, geçen yılki fert başına düşen millî gelirin 
hesaplanmasında, Devlet Planlama Teşkilatı 1 950 dolardan 
bahsederken; Devlet İstatistik Enstitüsü 2 700 dolar olarak ifade 
etmiştir. Bunlar devletin iki kurumudur; ama, bu istatistiklerin 
hazırlanmasındaki seriler konusunda anlaşılamamıştır. Hatta, geçen 
günlerde, Sayın Cumhurbaşkanı, Türkiye’deki millî hasılanın, alım 
gücü itibariyle 5 645 dolar olduğunu ifade edebilmiştir. Dolayısıyla, 
devletin en yetkili insanlarının ve kurumlarının bu tip çelişkili ifadeleri, 
bu kurumların ürettiği bilgilerin ve bu bilgiler üzerine inşa edilen 
politikaların yanlışlığı neticesine insanları götürmektedir Bunun 
yanına, sadece bu fiyat endekslerinin hazırlanmasında değil, 
halihazırda, resmî olarak, Türkiye’de ne kadar işsizimiz var, bunu 
bilemiyoruz. Bazı rakamlara bakıyoruz 3 milyon, bazı yetkililer 10 
milyondan, bazı yetkililer de 6 milyondan bahsediyor. Bu bilgiyle biz 
Gümrük Birliğine gireceğiz; bu bilgiyle biz Avrupa Birliğine gireceğiz. 
(RP sıralarından alkışlar) 
Bunun yanında, daha işsizinin sayısını, bilmeyen, millî hasılasının 
rakamlarını ölçemeyen ve ürettiği rakamların hepsine en azından 
idarecilerin bile kuşkuyla baktığı iktidarlar, işlerine gelirse Devlet 
Planlama Enstitüsünün rakamlarını, işlerine geldiği zaman da Devlet 
İstatistik Enstitüsünün rakamlarını uyguluyorlar. Bunun yanında, bir 
genel müdür değiştiği zaman, Devlet İstatistik Enstitüsünün rakamları 
da Türk Lirası gibi dalgalanmaya tabi oluyor!.. 
Muhterem arkadaşlar, Devlet İstatistik Enstitüsü en önemli 
kurumlarımızdan birisidir. Bu kurumun en önemli görevlerinden birisi 
de, Türkiye’de nüfus sayımının yapılması; bu nüfus sayımına göre, 
gerek sosyal gerek siyasal gerekse ekonomik politikaların 
oluşturulmasına katkıda bulunmaktadır. 
Türkiye’de, 1990 yılından bu yana, maalesef, bir nüfus sayımı 
yapılamamıştır. İdarecilerimiz, bu kararı alan Bakanlar Kurulumuz 
“Gelişmiş ülkelerde on yılda bir bu tip sayımlar yapılmaktadır; 
dolayısıyla, bunun külfetinden kurtulmak için 10 yılda bir nüfus sayımı 
yapalım” demişlerdir. Biz, bu düşüncenin samimî olduğu kanaatinde 
değiliz. Her şeyden önce, Türkiye, bir Avrupa, bir Amerika değildir. 
Oralarda toplum oturmuştur. Halbuki, Türkiye’de, nüfus yerine 
oturmamıştır, sürekli nüfus hareketi vardır, sürekli ekonomik hareket 
vardır; sürekli sosyal hareketlilik vardır; yani, bundan on yıl öncesinin 
İstanbul’unun nüfusuyla şimdiki İstanbul’un nüfusunu kıyaslamak bile 
mümkün değildir. Bundan on yıl önceki Mardin’in nüfusuyla, 
Diyarbakır’ın şehir nüfusuyla bugünkünü birbirine kıyaslamak mümkün 
değildir. O açıdan, nüfus sayımının yapılması, aynı zamanda, ülkede 
birtakım vergi kayıplarına, sosyal hadiseleri tespit etme noktasındaki, 
politika üretimindeki eksikliklere de yol açmaktadır. 
Bunun yanında, şöyle bir şeyi de sezinliyoruz: 1994 yılında, Refah 
Partili belediyeler kazanınca, elbette ki, genel bütçeden belediyelere 
aktarılacak olan payların da Hazinede kalması amaçlanmış olacak ki, 
bir türlü bu konuda da nüfus sayımı yapılmamaktadır. Bugün, İstanbul, 
5 milyon, 6 milyon nüfusa göre genel bütçeden pay alırken, nüfusu 13 
milyonlara, 14 milyonlara çıkmıştır. Türkiye’nin  hemen hemen birçok 
büyük şehrinde de durum aynıdır. O halde, Türkiye’deki politikaların 
alınmasında, yanlışlıkların düzeltilmesi, rakamların yerli yerine 
oturtulması, devletin politikalarını tespit ederken gerçekçi rakamların 
üzerine oturtulması elbette ki gereklidir. 
Geçmiş dönemlerde, hayalî ihracat yoluyla dünyayı da aldatmaya 
kalkmıştık istatistiklerimiz yoluyla; ama, Batılılar, yetkililerimize ne 
demişlerdi? “Siz, onunla kendi kamuoyunuzu aldatın, bizi 
aldatamazsınız” demişlerdi ve Türkiye’nin önüne gerçek rakamları 
koymuşlardı. Onun için, Devlet İstatistik Enstitüsünün rakamlarının 
güvenilir olması lazım gelir. 
Bunları ifade ederken, ben, Devlet İstatistik Enstitüsünün değerli 
yöneticilerinin, uzmanlarının hata yaptıklarını düşünmüyorum. 
Maalesef, onlara hata yaptırılıyor. İstatistikçinin yetişmesi kolay değil. 
Matematikçinin yetişmesi, anketörün yetişmesi kolay değil. Elbette, 
bunların yapılması lazım gelir; ama, siyasîlerin de rakamları eğmeden, 
bükmeden, içimizi karartsa da bu rakamları toplumun ve Meclisimizin 
önüne koyup gerçekçi politikalar üretmeleri lazım gelmektedir. 
Muhterem arkadaşlar, elbette, bilginin sağlıklı üretilmesi, topluma 
ulaştırılması gerekiyor. Bunun için de, toplumumuzda istatistik 
bilincinin oluşturulması, toplumumuzun, iletişim araçları vasıtasıyla bu 
noktada da bilinçlendirilmesi lazım gelmektedir. Bu konuda da İstatistik 
Enstitüsüne çok büyük görevler düşmektedir. Özellikle de şunu ifade 
etmek istiyorum: Türkiye’de hayat standardıyla, toplumumuzun 
fertlerinin geçimleriyle ilgili birtakım rakamlar söyleniyor. Ben, 
İstatistik Enstitüsünün değerli yöneticilerinden bir istirhamda bulunmak 
istiyorum; her ay, Yüce Meclisi oluşturan milletvekillerinin önüne, sayın 
bakanların önüne, asgarî ücreti tespit eden komisyon üyelerinin önüne ve 
diğer yetkililerin ve etkililerin önüne, peynirde, zeytinde, ekmekte, temel 
gıda maddelerinde ne kadar artış oldu, aylık ve yıllık hesabını 
koysunlar diyorum. 
Muhterem arkadaşlar, üzerinde konuşacağımız ikinci konu, Tapu 
Kadastro Genel Müdürlüğümüzdür. Maalesef, üzelerek ifade edelim ki, 
burada, birtakım rakamlar önümüze getirilmiştir. Buna rağmen, Tapu 
Kadastro Genel Müdürlüğü, bütçemize katkıda bulunan, katma değer 
üreten kurumlarımızın en önünde gelmektedir; bundan dolayı da, 
değerli yöneticilerini tebrik etmemek elde değil; ama, maalesef, 
Türkiye’de birtakım kargaşayı da birlikte yaşıyoruz. Halihazırda, 
ülkemizde, biraz önce de ifade edildiği gibi, köylerimizin yaklaşık yüzde 
70’inin ancak kadastrosu yapılabilmiş, yüzde 30’u kadastrosuzdur. 
Değişik bir ifadeyle, 36 bin köyümüzden yaklaşık olarak 13 bininin 
kadastrosu yapılmamıştır. Bunlardan -yaklaşık olarak söylüyorum- 9 
bin küsuru da orman köylerimizdir, orman içi köylerimizdir, orman 
kenarında bulunan köylerimizdir. Bu köylerimizde, maalesef, çok büyük 
sıkıntılara uğranmakta, haksızlıklar meydana getirilmekte, mahkemeler 
lüzumsuz yere işgal edilmekte, babadan oğula, oğuldan da toruna geçen 
tapu kadastro davalarına rastlanmaktadır. Benim rahmetli dedemin 40 
dönüm tarlası vardı, 80 yaşında gitti; arkasından, babam da 60 yaşında 
gitti, hâlâ dava halledilmiş değil. (RP sıralarından alkışlar)  
Muhterem arkadaşlar, şunu üzülerek ifade etmek istiyorum; 
Cumhuriyetimizin yıldönümlerini kutluyoruz, şu kadar sene geçmiş; 
ama vatandaşımıza hâlâ A4 büyüklüğündeki bir kâğıt parçasını tapu 
diye verememişiz. Bu, idarenin ayıbıdır, vatandaşın ayıbı değildir. 
(RP sıralarından alkışlar) Bu yolla, vatandaş birbirine düşman hale 
getirilmiş, kavgalar, kan davaları oluşmuştur. Devletin çözemediği 
sorunları vatandaş kendisi çözme yoluna gitmiştir. 
Şunu ifade etmek istiyorum: Bugün, maalesef, orman köylerimizin 
kadastronun yapılmamasından dolayı, tapuların verilmemesinden 
dolayı, devlet, vergi itibariyle de büyük bir kaybın içerisindedir. Aynı 
zamanda, sosyal barışımız bozulmakta, devlet-millet kaynaşmasının 
önünde en büyük engel olarak bu tapu davaları durmaktadır. 
Yöremden bir misal vermek istiyorum: Karaisalı İlçemizde, yaklaşık 
olarak -diğer ilçelerimizde de aynı şey söz konusudur- mahkemedeki 
davaların yüzde 90’ını kadastroyla ilgili davalar teşkil etmektedir. 
Hatta, geçen gün aldığımız bilgide, sadece 7 bin nüfuslu bir ilçede 
Vakıflar 1 200 dava açmış, Hazine 600 dava açmış; vatandaşla 
karşılıklı bir mücadele var. Yedi sekiz köyün bütün arazisi davalıdır ve 
yine ifade ediyorum; elbette, orman memurlarımız düzgün yazıyorlar; 
ama, bir köyde, orman sınırı, elli yıllık evinde oturan vatandaşın tam 
evinin ortasından geçiyor. Yani, bu kadar adaletsizlik, bu kadar 
beceriksizlik olmaz! Siz, bu insana bu devleti nasıl sevdireceksiniz, bu 
devletin yolundan gitmeyi nasıl öğreteceksiniz, bu toplumsal 
kaynaşmayı, toplumsal barışı nasıl sağlayacaksınız!.. 
Onun için, toplumdaki adaletsizliklerin ortadan kaldırılması, 
mahkemelerdeki dosyaların bitirilmesi, bu davaların daha da uzun 
sürmemesi için, acilen, Tapu ve Kadastro Genel Müdürlüğümüzün yeterli 
elemanlarla donatılması, gerekli finansmanının sağlanması, çağdaş alet 
ve edevatlarla takviye edilmesi suretiyle, öyle, 2002 yıllarına değil, 
hemen, bu sorunun halledilmesi için bir mücadelenin içerisine girilmesi 
gerekmektedir.
(Mikrofon otomatik cihaz tarafından kapatıldı)
BAŞKAN – Sayın Budak, siz, 12 dakika konuştunuz... Davaların süresi 
kadar uzun olmadı ama... Allah size uzun ömür versin. (RP sıralarından 
alkışlar)
Konuşmanızı hemen toparlayın lütfen; buyurun.
YAKUP BUDAK (Devamla) – Sayın Başkan, muhterem arkadaşlar; her 
iki güzide kuruluşumuzun da içerisinde bulunduğu sorunlar malumdur. 
Genelde, bütçe görüşmelerinde, konuşmacı arkadaşlarımız bu konuları 
hep gündeme getiriyorlar, ama, iktidarlar bunları bir türlü yerine 
getirmiyorlar. Biz, öyle umuyoruz ki, bu sorunları halledecek, inşallah, 
bütün çözümleri adil bir şekilde gerçekleştirecek bir iktidar gelecek.
Bu duygularla hepinize sevgiler, saygılar sunuyorum; bütçenin hayırlı 
ve uğurlu olmasını diliyorum. (RP sıralarından alkışlar)
BAŞKAN – Refah Partisi Grubu adına konuşan, Adana Milletvekili 
Sayın Yakup Budak’a teşekkür ediyorum.
Gruplar adına konuşmalar tamamlanmıştır.
Hükümet konuşmak istiyor mu efendim?
DEVLET BAKANI ÜNAL ERKAN (Ankara) – Evet efendim.
BAŞKAN – Hükümet adına, Devlet Bakanı Sayın Ünal Erkan; buyurun.
Konuşma süreniz 20 dakika.
DEVLET BAKANI ÜNAL ERKAN (Ankara) – Sayın Başkan, sayın 
milletvekilleri; Dış Ticaret ile Gümrük Müsteşarlıklarına ait sunuşuma 
başlarken, hepinizi saygılarımla selamlıyorum.
Sayın Başkan, değerli milletvekilleri; dışticaretin, özellikle ihracatın 
ülkemizin kalkınması açısından taşıdığı büyük önem, hepinizin 
malumlarıdır. Bilindiği gibi, 1980 yılından itibaren uygulamaya 
başlanan dışa açık ve ihracata dayalı kalkınma modeli çerçevesinde 
alınan liberalizasyona dönük kararlarla birlikte, dışticaretimizde önemli 
gelişmeler olmuştur. Biraz evvel de rakamlarla belirtildiği gibi, 1980 
yılında 2,9 milyar dolar olan ihracatımız, 1995 yılında 21,6 milyar 
dolara ulaşmıştır. Bu, onbeş yıl içerisinde kaydedilen gelişme olarak, 
elbette, sevindirici bir sonucu ifade etmektedir; ancak, Türkiye’nin 
kaynakları açısından varılan noktanın yeterli olmadığı hepimizin 
malumudur ve elbette, bu rakamların daha üst noktalara, üst seviyelere 
çekilmesi gerekmektedir.
Bilindiği gibi, geçmiş dönemlerde uygulanan politikaların sonucu, 
ihracatımızın yüzde 87,4’ünü sanayi ürünleri oluşturmaktadır. 
Dolayısıyla, Türkiye’yi sanayi ürünleri ihracatçısı bir ülke olarak 
tanımlamak elbette yanıltıcı olmayacaktır. 
1980’li yılların başında 3 bin civarında olan aktif ihracatçı firma 
sayısı, 1995 yılında 17 bine yükselmiş; 1980 yılı öncesinde çok 
sınırlı olan ihracata konu mal sayısı önemli ölçüde artmış ve ülkemiz, 
168 ülkeye ihracat yapabilir hale gelmiştir. 
İthalatımızın da, 1995 yılında 35,7 milyar dolar düzeyinde 
gerçekleştiği, hepinizin malumlarıdır. İthalatımızın kompozisyonu 
incelendiğinde, sanayimizin temel girdisi olan hammadde ve yatırım 
mallarının toplam ithalat içerisindeki payı yüzde 88’dir. 1995 yılında 
ithalatta görülen artışın değerlendirilmesinde, aynı yıl gerçekleşen 
yüzde 8,1 oranındaki büyüme hızının da dikkate alınması 
gerekmektedir. 
Son yıllarda dışticaret hacminde görülen bu olumlu gelişme sonucu, 
gümrük idaresi de arzulanan çağdaş bir yapıya kavuşturulması sürecine 
girmiş bulunmaktadır. Bu itibarla, yasal düzenlemeler konusunda atılan 
adımların devam ettirilmesi, büyük önem arz etmektedir. 
Sayın Başkan, değerli milletvekilleri; Dünya Ticaret Örgütünün 
kurulması ve dünya ticaretinin her türlü engelden arındırılarak liberal 
bir yapıya kavuşturulması çalışmalarında, ülkemiz de üzerine düşen 
yükümlülükleri yerine getirerek, uluslararası platformda, Dünya Ticaret 
Örgütünün kurucu üyesi olarak yerini almıştır. 
Öte yandan, 1.1.1996 tarihinden itibaren, Avrupa Birliğiyle gümrük 
birliğini gerçekleştiren ülkemiz, topluluk mevzuatına uyum konusunda 
da çalışmalarını sürdürmektedir. Bu kapsamda, Yüce Meclise sunulacak 
tasarılar arasında, Gümrük Kanunuyla ilgili tasarı öncelikli olarak yer 
almaktadır. 
Genç ve dinamik Türk sanayiinin, başta topluluk ülkeleri olmak üzere, 
dış pazarlara açılarak, daha sağlam ve rekabetçi bir yapıya 
kavuşturulmasının, gümrük birliği sürecinde gerçekleşeceğine 
inanmaktayız. 
Bugüne kadar, uyum çalışmaları çerçevesinde istihsal olunan, Gümrük 
Kanununda Değişiklik Yapılması Hakkında 564 sayılı Kanun 
Hükmünde Kararname, 1615 Sayılı Gümrük Kanununun 
Uygulanmasına Dair Gümrük Yönetmeliğinin Bazı Maddelerinin 
Değiştirilmesine İlişkin Yönetmelik, gümrük giriş tarife cetvelinin 
değiştirilmesine ilişkin Bakanlar Kurulu kararı, ithalat ve ihracat rejim 
kararları, dışticarette standardizasyon rejim kararı, sınır ticareti kararı, 
bedelsiz ithalat kararı, belirli ülkeler menşeli malların ithalatında 
gözetim ve koruma önlemlerine ilişkin Bakanlar Kurulu kararları ve 
bunlara ilişkin tebliğler, başta Dış Ticaret ve Gümrük 
Müsteşarlıklarının müşterek ve özverili çalışmaları sonucu, diğer 
kamu kurumlarımızın da katkılarıyla yürürlüğe konulmuştur. Ancak, 
bu çalışmalar sonucu oluşturulan mevzuat düzenlemeleri, başta Gümrük 
Kanunu olmak üzere, biraz sonra arz edeceğim yasa değişiklikleriyle 
güçlendirilerek tamamlanacaktır.
Değerli milletvekilleri, gümrük kanunu tasarısının hazırlanıp, 
kanunlaşmasını müteakıp, ülkemiz dışticaretinin etkin bir şekilde 
düzenlenmesi ve uygun araçlarla desteklenmesini teminen, 2976 sayılı 
Dış Ticaretin Düzenlenmesi Hakkında Kanunun, günümüzün değişen 
şartlarına uygun olarak yenilenmesi amacıyla hazırlanmış bulunan, dış 
ticaretin düzenlenmesi hakkında kanun tasarısının ve buna paralel, 
4059 sayılı Dış Ticaret Müsteşarlığı Teşkilat Kanununda da 
yapılması gerekli değişikliklerin ivedilikle tamamlanıp Yüce Meclise 
sunulması; aynı şekilde, Gümrük Müsteşarlığı Teşkilat Yasasının 
ivedilikle Meclis gündemine alınması; bu tasarıları müteakip, 1932 
tarihli 1918 sayılı Kaçakçılığın Men ve Takibine Dair Kanunda, yeni 
gelişmeler çerçevesinde değişiklik yapılması hedeflenmiştir.
Dış Ticaretin Düzenlenmesi Hakkında Kanunda yapılacak değişiklikle, 
tarım ürünleri ticareti garanti ve yönlendirme hesabının oluşturulması 
da hedeflenmektedir. Dışticaret işlemlerinden yapılacak kesintilerden 
oluşan söz konusu hesap çerçevesinde, hayvancılık dahil,  tarım 
ürünleri ve işlenmiş tarım ürünleri ihracatının geliştirilmesi 
maksadıyla, ihracat iadesi ve devlet yatırımlarının finansman imkânı 
yaratılmış olacaktır.  
Sayın Başkan, sayın milletvekilleri;  şimdi, müsaadelerinizle, 
kaçakçılıkla mücadele faaliyetleri hakkında kısaca bilgi arz edeceğim. 
Günümüzde, dışticaretin önündeki engellerin kaldırılmasına ilişkin 
uluslararası eğilim, Türk ekonomisinin dışa açık hale getirilmesi 
çabaları ve gümrük birliği nedenleriyle, gümrük formalite ve kontrolleri 
en aza indirilmeye gayret edilmektedir. Ancak, ülkemizin, coğrafî 
konumu itibariyle, doğu-batı ticaret yolu üzerinde bulunduğu, bu yolun, 
aynı zamanda yasadışı amaçlarla, özellikle uyuşturucu ve silah 
kaçakçılığı organizasyonlarında kullanıldığı da malumlarınızdır. Bu 
durum, güzergâhın kontrolünün, gümrük alanları başta olmak üzere, 
sıklaştırılmasını, sağlıklı hale getirilmesini gerekli kılmaktadır.
Bu doğu-batı bağlantısı ve özellikle doğudan batı istikametine 
uyuşturucu kaçakçılığı trafiği, kaçakçılıkla mücadelede yeni yöntem ve 
araçların kullanılmasını elbette zorunlu kılmaktadır. Bu nedenle, 
ulusal ve uluslararası kaynaklardan sağlanan bilgi, ihbar ve istihbaratın 
değerlendirilmesi sonucunda, kaçakçılığa yönelik taşımaların 
diğerlerinden ayrılarak, zaman kaybına da neden olmadan, bunların 
modern cihazlarla ve eğitimli personelle aranmak suretiyle, kaçakçılığın 
ortaya çıkarılmasına gayret edilmelidir. Özellikle, silah ve uyuşturucu 
kaçakçılığının önlenmesi ve caydırıcılığın sağlanması amacıyla, 
kara nakil araçları ve konteynerlerin (X) ışınlarıyla kontrolunu sağlayan 
X-RAY sistemlerinin temini çalışmaları sürdürülmektedir. 
1995 yılında 275 adet kaçakçılık olayına el konmuş, 1,2 trilyon 
değerinde uyuşturucu madde, silah, dayanıklı tüketim maddeleri ve 
diğer eşyalar ele geçirilmiştir. 
Değişen ekonomik koşullar ve teknolojiye bağlı olarak, gümrük 
mevzuatı ve uygulamasında yeni düzenlemeler yapılması gereği, 
kendiliğinden ortaya çıkmaktadır.
Uzmanlaşmış eleman bulundurulması, ithal ve ihraç edilen eşyada 
istenilen standardın muhafaza edilmesi, sağlıklı kıymet tespiti, vergi 
kaçakçılığının önlenmesi, belirlenen eşyalarda ithalatın denetim altına 
alınması işlemlerinin daha hızlı yapılması ve kamu gelirlerinde kayba 
yol açılmaması gibi nedenlerle, gümrük işlemleri hacminin yoğun 
olduğu yerlerde, ihtisas gümrükleri açılmış olup, önümüzdeki dönemde 
oluşacak ihtiyaçlar çerçevesinde, ihtisas gümrüğü uygulaması daha da 
yaygınlaştırılacaktır.
Gümrük idaresinin modernizasyonu çerçevesinde yürütülen en önemli 
proje, gümrük otomasyonu projesidir. Bu projenin büyük bölümü, dış 
kaynaklarla finanse edilmekte olup, proje, hedeflenen takvime göre 
sürdürülmektedir. Projenin tamamlanmasıyla, gümrük işlemlerinin 
basitleştirilmesi, hızlandırılması ve standardizasyonu sağlanacak; tarife 
uygulanması ve kıymet tespiti konularında hata oranları en aza 
indirilecek; dışticarete ilişkin istatistikî veriler, ilgili birimlere süratle 
intikal ettirilecektir.
Elbette, bu arada, rüşvetle mücadelede gösterilen hassasiyetin dahada üst 
seviyelere çıkarılması ve rüşvet illetinin ortadan kaldırılması, bundan 
böyle de yürütülecek çalışmaların esasını teşkil etmektedir. Gümrük 
alanlarında, özellikle gümrük ve muhafaza birimlerinin, gerçekten, çok 
zor şartlar altında hizmet veren elemanlarının, elbette, tamamını tenzih 
etme ihtiyacını duyuyorum. Aslında, tüm kamu kuruluşlarında 
olmaması gereken rüşvet, elbette, gümrük teşkilatında da olmamalı ve 
elbirliğiyle yürütülecek gerekli çalışmalarla, rüşvet, ortadan 
kaldırılmalı, böylece, teşkilatların suçlanması da kendiliğinden yok 
olmalıdır. 
Bu amaca dönük olarak, gümrük teşkilatında yürütülen çalışmalar 
rakamsal ifadelerle arz edilecek olunursa, 1995 yılı içerisinde rüşvet 
iddiası ve benzeri nedenlerle, yaklaşık 200’e yakın personel hakkında 
adlî ve idarî soruşturma yapılmış, bunlardan, şu ana kadar, 12’si 
hakkında yürütülen çalışmalar sonuçlanmış ve 12 gümrük memurunun 
görevine kesin olarak son verilmiştir.
Sayın Başkan, değerli milletvekilleri; izninizle, Tapu ve Kadastro Genel 
Müdürlüğü hizmetlerine ilişkin kısa sunuşumu da arz edeceğim. Tapu 
ve Kadastro Genel Müdürlüğünde 16 bin personel görev yapmaktadır. 
Yılda, yaklaşık 2,5 milyon tapu işlemi ile 12 bin kilometrekarelik 
alanın kadastro hizmetleri ve 10 bin kilometrekarelik alanda 1/5000 
ölçekli standart topograf harita hizmetinin gerçekleştirildiği 
bilinmektedir. 
1995 yılında, Tapu ve Kadastro Genel Müdürlüğünce, 2,8 trilyon liralık 
bütçeye karşılık, üretilen hizmetlerden 17 trilyon lira harç geliri elde 
edilmiştir. Bu sonuca göre, Tapu ve Kadastro Genel Müdürlüğü, genel 
bütçeye katkısı olan kuruluşlar arasında yerini almış bulunmaktadır. 
1995 yılında, tasarruf tedbirlerine rağmen, mevcut kaynaklar en uygun 
şekilde kullanılmak suretiyle, Devlet Planlama Teşkilatı tarafından 
kadastro üretim hedefi olarak gösterilen 5 bin kilometrekarenin üzerinde 
bir hizmet gerçekleşmesi sağlanmıştır. Bu cümleden olarak, 1995 
yılında, 13 069 kilometrekarelik alanın kadastrosu gerçekleşmiştir; 
yani, hedeflenin yüzde 261 artışıyla bir kadastro hizmeti 
gerçekleştirilmiştir. 
Ülkemizde, gerçek anlamda kadastro hizmetleri 62 yıldan beri devam 
etmektedir. Kalkınma planında tesis kadastrosu yapılması gereken alan 
417 bin kilometrekare olarak tespit edilmiştir. Günümüze kadar 319 bin 
kilometrekare alanın kadastrosu tamamlanmıştır. Buna göre, 
gerçekleşme oranı yüzde 77’dir; ancak, bu oran, kentsel alanlar için 
değerlendirildiğinde, yüzde 98 hedefine ulaşıldığı görülmektedir. 
Bakanlığıma bağlı Tapu ve Kadastro Genel Müdürlüğünün yürüttüğü 
hizmetlerin, vatandaşlarımıza hızlı ve kaliteli olarak sunulması ve her 
türlü kolaylığın gösterilmesi, hizmet ilkelerinin başında yer almaktadır. 
Bilindiği üzere, Yedinci Beş Yıllık Kalkınma Planında, devletin üretici 
rolünün azaltılarak, düzenleyici ve gözetleyici işlevine ağırlık verilmesi; 
toprağa dayalı bilgilerin, daha geniş ve sağlıklı bir biçimde toplanıp 
istifadeye sunulabilmesi için, Tapu ve Kadastro Genel Müdürlüğü 
bünyesinde tapu ve kadastro bilgi sisteminin kurulması, Hazine arazileri 
ile işgal altındaki kamu arazilerinden altyapısı hazır arsalar üretilerek, 
bu alanlarda çağdaş yerleşim bölgeleri oluşturulması için gerekli 
düzenlemelerin yapılması, kamu kurum ve kuruluşlarının üstlendikleri 
görevle uyumlu bir teşkilat yapısına kavuşturulması öngörülmüştür. Bu 
plan çerçevesinde, Tapu ve Kadastro Genel Müdürlüğünde bir dizi 
düzenlemeler yapılmaktadır; bu yasal düzenlemeler süratle tamamlanıp, 
Yüce Meclise sunulacaktır. 
1996 yılında yaklaşık 3 milyon tapu işleminin yapılacağı ve bu 
hizmetin karşılığında da Hazineye 25 trilyon lira gelir sağlanacağı 
tahmin edilmektedir. 
Ayrıca, Devlet Planlama Teşkilatı tarafından 5 bin kilometrekare 
kadastro yapımı hedef olarak verilmiştir; ancak, gerekli kaynak 
sağlanabilindiği takdirde, verilen hedefin üzerine çıkılarak, asgarî 11 bin 
kilometrekarelik alanın kadastrosu tamamlanacaktır. 
Bu çalışmalarda ihtiyaç duyulan kaynağın temini söz konusu olsa, 
elbette -biraz evvelki haklı yakınmalarda belirtildiği gibi- artık, kadastro 
hizmeti götürülmeyen bölgeler olmayacaktır; ancak, ülkenin kaynakları 
ve bu kaynakların tapu kadastro hizmetlerine tahsisi, Yüce Meclisin 
malumlarıdır. Bu imkânlar içerisinde, Tapu ve Kadastro Genel 
Müdürlüğünün seçkin personeli, gerçekten, büyük bir özveriyle, son 
derece sıkıntılı ve mahrumiyet ortamı içerisinde, kendisine tevdi 
olunan görevi, fevkalade başarıyla sürdürmektedir. 
Tapu ve kadastro bilgi sistemi çalışmalarıyla ilgili, bilindiği gibi, 
günümüz ihtiyaç ve beklentilerine cevap verebilme ve bilgi toplumu olma 
yolundaki gayretler çerçevesinde, bilgisayarın sunduğu imkânlardan 
yararlanabilme, modern teknoloji kullanma, harita, tapu ve kadastro 
hizmetlerinde veri tabanı ve bilgi sistemleri oluşturma zorunluluğu 
doğmuştur. Bu amaçla, 1934 yılından beri yürürlükte olan Tapu Sicil 
Yönetmeliği yeniden düzenlenerek yürürlüğe konulmuştur. Yürürlüğe 
konulan bu Tüzükte, tapu ve kadastro bilgilerinin bilgisayar ortamında 
tutulması sağlanmış olup, tapu ve kadastro bilgi sistemine altlık olacak 
bilgilerin, bilgisayar ortamına aktarılması çalışmalarına 
başlanılmıştır. Ülke genelinde mevcut, yaklaşık 50 milyon tapu 
kaydından, 12 milyonu bilgisayar ortamına aktarılmış bulunmaktadır. 
1996 yılında, döner sermaye işletmesinden sağlanan gelirden, bu 
çalışmalarda ihtiyaç duyulan donanım temin edilecek ve tapu ve 
kadastro hizmetlerinin yoğun olduğu bölgelere öncelik verilerek, 
yaklaşık 15 milyon tapu kaydının daha bilgisayar ortamına aktarılması 
sağlanacaktır.
Böylece, toprağa dayalı bilgilerin daha geniş ve daha sağlıklı bir şekilde 
toplanıp, istifadeye sunulabilmesi için, Tapu ve Kadastro Genel 
Müdürlüğü bünyesinde, tapu ve kadastro bilgi sisteminin kurulması 
çalışmaları da hızlandırılacaktır. Amacımız, ülkemizde, teknolojik 
gelişmeler doğrultusunda pratik yöntemler geliştirerek, birikim ve 
beklentileri asgariye indirmek suretiyle, vatandaşların ihtiyaç ve 
taleplerini en kısa zamanda karşılamaktır.
Bu arada, yeri gelmişken, memnuniyetle, bir konuyu da bilgilerinize 
sunmak istiyorum. Hepimizin bildiği gibi, tapularımız, kimine göre 
çarşaf gibi, kimine göre büyük büyük kâğıtlar halinde vatandaşa 
verilmektedir. Bazı yörelerimizde bilgisayar düzenine geçmiş 
bulunmaktayız. Bilgi aktarımı bilgisayara kaydedildikten sonra, tapular, 
aşağı yukarı nüfus kâğıdı büyüklüğünde, gelişmiş ülkelerde kullanılan 
şu elimde gördüğünüz büyüklükte bir belge halinde vatandaşlarımıza 
verilecektir. İnşallah, bazı bölgelerde kayıtların bilgisayara geçirilmesi 
-ki, Diyarbakır bölgesi bunun başında yer almaktadır veya bu 
çalışmanın içindedir- tamamlandıkça, tapular da, artık çarşaf halinde 
kâğıtlarla değil, arzuladığımız, biraz evvel de ifade edilen ölçüler 
içerisinde vatandaşlarımıza verilecektir.
BAŞKAN – Sayın Bakan, sürenizin dolduğunu hatırlatıyorum...
DEVLET BAKANI ÜNAL ERKAN (Devamla) – Sözlerimi, 1996 
bütçesinin, Yüce Milletimize, güzel vatanımıza hayırlar, uğurlar 
getirmesi dileğiyle tamamlıyorum ve Yüce Meclise saygılar sunuyorum. 
(Alkışlar)
BAŞKAN – Sayın Bakana teşekkür ediyorum.
Dördüncü turun son konuşmacısı, Sayın Ahmet Cemil Tunç; buyurun 
efendim. (RP sıralarından alkışlar)
Sayın Tunç, konuşma süreniz 10 dakikadır.
AHMET CEMİL TUNÇ (Elazığ) – Sayın Başkan, sayın 
milletvekilleri; Dış Ticaret Müsteşarlığı, Gümrük Müsteşarlığı, Devlet 
İstatistik Enstitüsü Başkanlığı ve Tapu ve Kadastro Genel Müdürlüğü 
bütçeleri üzerinde kişisel görüşlerimi açıklamak üzere huzurunuzda 
bulunuyorum; bu vesileyle, bütün arkadaşlarımı saygıyla selamlıyorum.
Takdir edersiniz ki, 10 dakika gibi kısa bir süre içerisinde bütün 
bunlardan bahsetmek mümkün değil; ancak, önemine binaen, dışticaret 
üzerinde, bu konuşmamda durmak istiyorum.
Türkiye, yüzelli yıldan beri dışticaret açıklarının sıkıntılarını çeken 
bir ülkedir. Koca bir imparatorluğu, ticarî açıklar, krizler, borçlanmalar 
tarihe gömdüğü içindir ki, dışticarete ağırlıklı önem atfediyoruz. Onun 
için, Türkiye Cumhuriyeti hükümetlerinin en dikkatli takip etmeleri 
gereken mesele, dışticaret açıklarıdır. 
Dışticaretimiz, açıklardan kurtulur, müspet bakiye vermeye başlarsa; 
Türkiye, yatırımlarını, refahının artırılmasıyla ilgili altyapı 
hizmetlerini ve sosyal güvenliğini çok daha iyi geliştirir; dışticaretimiz, 
açık vermeye devam ettiği müddetçe, Türkiye, bugün ulaşılan 75 milyar 
dolar dışborç ve bunun getirdiği ağır yükleri taşımak zorunda 
kalacaktır. Bunun için, Hükümet, her kademede ve her seviyede, bu 
konuyu çok yakın takibe almak zorundadır.
Ayrıca, Türkiye’nin, 1 Ocak 1996’da gümrük birliğine girmiş 
olmasından dolayı, gümrük birliğinin, dışticaretimize getireceği 
olumsuz etkileri de göz önünde bulundurduğumuz zaman, dışticaretimizi 
daha yakından takip etmemiz gerekir diye düşünüyorum.
1993 yılında, dışticaret açıklarımız, aylık olarak ve kümülatif olarak, 
çok büyük oranda büyümüştür. 1993 yılının aralık ayında, Türkiye’nin 
ihracatının ithalatını karşılama oranı yüzde 50’ye düşmüştür. Bunun 
sonucunda, 1994 yılında, Türkiye’nin üzerine bir kâbus gibi çöken 5 
Nisan kararları alınmıştır. Bu kararlarla, ülke, büyük bir krize girmiş, 
döviz kurları, iki misli, üç misli artmış, piyasalar altüst olmuş, iş hayatı 
durmuş; devletin borçları fertlerin borçları, kurumların borçları, 
katlanarak artmış; bununla kırılmaya çalışılan saadet zincirine, ne 
yazık ki, yeni altın halkalar eklenmiştir. Umuyor ve diliyorum ki, bu 
Hükümet, bir daha, bu ülkeye, 5 Nisan sıkıntılarını ve krizini 
çektirmesin.
5 Nisanda yapılan bu ağır devalüasyonla, ticaret açıklarımız, ihracatın 
ithalatı karşılama oranı, 1994’te, birdenbire, yüzde 57’den yüzde 
70’lere, 80’lere, 90’lara fırlamış, 1994’ün sonu böyle gelmiştir. 1993’te 
14 milyar dolar olan dışticaret açığı, 1994’teki ağır operasyon sebebiyle 
gerilemeye başlamıştır; ama, ne yazık ki, 1995 yılından itibaren bu 
açık tekrar büyümeye başlamıştır. Elimizde, en son Kasım 1995’in 
rakamları var. Buna göre, dışticaret açığımız 13 milyar dolara 
ulaşmış, ihracatın ithalatı karşılama oranı aylık seviyede -kasım ayı 
için- yüzde 57,6’ya düşmüştür. Kümülatif olarak baktığımızda, 1995’in 
Ocak-Kasım döneminde, ihracatın ithalatı karşılama oranı yüzde 61’e 
düşmüş bulunmaktadır. Yıl sonu itibariyle, toplam olarak ithalat 31 
milyardır -kasım ayı sonu itibariyle herhalde 35 milyar doları 
bulacaktır- ihracatın ise, aralık ayı itibariyle, 21 milyar doları bulması 
muhtemeldir. Yani, nasıl bakarsanız bakın, 1993 yılında olduğu gibi, 
dışticaret açığı 14 milyar dolar civarında olacaktır. 
Sayın Başkan, değerli arkadaşlarım; bütün bunlar gösteriyor ki, her 
kurumda olduğu gibi, dışticaretimizde de yapısal değişikliklere ihtiyaç 
vardır. İstatistiklere baktığımız zaman, sanayi ürünlerinin, 
ihracatımızın yüzde 80’ini oluşturduğunu görürüz. Bunun içinde, 
takriben 2 milyar doları demir-çeliktir. Halbuki, kütüğü dışarıdan 
alıyoruz, haddehanede çekiyoruz, fabrikada inşaat demiri haline 
getirmek suretiyle satıyoruz. Keza, ihraç ettiğimiz fındık da sanayi 
ürünü olarak bilinmekte; yaptığımız şey, kabuğunu kırmak ve iç 
fındığı satmaktır. Bunlar, son derece, katma değeri düşük olan 
ürünlerdir.
Türkiye’nin sanayi mamullerinin, teknolojinin gelişmesine, kendi 
hammaddelerini, nihaî tüketim maddeleri, kullanım maddeleri, yüksek 
teknoloji ihtiva eden ve katma değeri yüksek olan mallardan oluşması 
gerekiyor. 
1980’li yıllarda dışticaretimizin yarısı, İslam ülkeleriyle, İslam 
Kalkınma Bankası üyesi ülkelerle yapılırdı; diğer yarısı da, diğer 
dünya ülkeleriyle yapılırdı. 1990’dan sonra dışticaretimiz büyük ölçüde 
Avrupa Topluluğu ülkelerine ipotekli hale gelmiştir. Bugün, Avrupa 
Topluluğu ülkeleriyle olan ticaret hacmimizin toplam ticaret hacmimiz 
içindeki payı, yüzde 52’dir. OECD ülkelerini  de aldığımız zaman, bu 
oran yüzde 62’ye çıkıyor. Ortadoğu ve İslam ülkeleri ile olan ticaret 
hacmimiz yüzde 48’ten, ne yazık ki, yüzde 13’lere, yüzde 15’lere 
düşmüştür. 
Dışticareti belli bir bloka hasretmek büyük hatadır. Bir gün 
bozulabilecek olan siyasî ilişkiler, ekonomik ilişkileri de etkileyecektir. 
Bunun için, ticarî ilişkileri yaygınlaştırmak, belli yerlere ipotek 
etmemek gerekir. Ortadoğu ve İslam ülkeleri, dışticaretimizde çok 
önemli ülkelerdir. Bunlarla ticarî ilişkilerimiz, politik ilişkilerimizin de 
gelişmesine sebep olur. 
Üzülerek ifade etmek istiyorum ki, son aylarda, Türkiye ile İsrail 
arasındaki yakınlaşma ve askerî işbirliği anlaşmaları, Türkiye’nin siyasî 
ve ekonomik çıkarlarına, milletin hissiyatına aykırı ve dayatmacı 
yaklaşımlardır. (RP sıralarından alkışlar) Bu Hükümetin, bu karar ve 
anlaşmalardan vazgeçmesini temenni ediyorum. Yoksa, 3 milyonluk bir 
pazarı, 200 milyonluk pazara tercih etmenin anlaşılabilir bir izahı 
olmaması gerekir. 
Hele İsrail’in, Güney Lübnan’a, sivil hedeflere saldırısında, çocuk, 
yaşlı, kadın, genç demeden terörist saldırılarına devam ederken, 500 
binin üzerinde sivil, göç etmek durumunda kalmışken, bu masum 
sivillere ateş kusan uçaklara, Türkiye’de eğitim uçuşu izninin verilmesini 
izah edebilecek bir yetkili de düşünemiyorum. (RP sıralarından “Bravo” 
sesleri, alkışlar)
Değerli arkadaşlarım, ticaret yaptığımız ülkelere baktığımız zaman, 
bazı ülkelerle dışticaret açığımızın kat kat fazla olduğunu, bazı 
ülkelerle de başabaş olduğumuzu görüyoruz. Dış Ticaret 
Müsteşarlığımızın, Hükümetin, ticaretimizin dağılımı bakımından, 
hem bölge hem de ülke bakımından, dengeleyici, geliştirici tedbirler 
alması gerekiyor. Sektörler, alt sektörler ve mal gruplarına göre de 
dengeleyici olmak lazım. Diyelim ki, bir mal grubunda, 500 milyon 
dolarlık ithalat, 20-30 milyon dolarlık ihracat yapılıyorsa, Dış Ticaret 
Müsteşarlığı, Bakanlık ve Hükümet olarak, bu açığı kapatmanın özel 
gayreti içerisinde olmamız gerekir diye düşünüyorum; bunlar 
yapılmadığı takdirde, Türkiye, işte, bugünkü durumuna düşer.
Şimdi, 1995 yılı sonunda, 14 milyar dolar dışticaret açığımız var. 
“Bunu kapatırız” demek yetmez... Nasıl kapatacaksınız?.. Dışarıdan 
sıcak döviz getirerek, ithalatı finanse ederek kapatmaya çalışırsanız, 
dışborçları 73 milyar dolardan 93 milyar dolara çıkararak kapatırsınız. 
Bundan önceki hükümetler de böyle yaptıkları için, Türkiye ekonomisi 
krize girdi. Bu durumdan çıkmanın yolları vardır; dilerim, bu Hükümet, 
bu yolları bulsun ve uygulamaya koysun. Aksi takdirde, bu krizler daha 
da büyür ve bunu düzeltmek de uzun süre alır.
Ben, bu duygularla, bütçemizin hayırlı olmasını diliyor, Yüce Meclisi 
saygıyla selamlıyorum. (RP sıralarından alkışlar)
BAŞKAN – Dördüncü turun son konuşmasını yapan Elazığ Milletvekili 
Sayın Ahmet Cemil Tunç’a teşekkür ediyorum.
Değerli milletvekilleri, böylece, dördüncü turdaki görüşmelerimiz 
tamamlanmıştır. 
Başkanlığa gönderilen sorular vardır; sırasıyla okutacağım.
Değerli arkadaşlarım, soru önergeleri çok olduğu için, Divan Üyesi 
arkadaşımızın oturarak okuması hususunu oylarınıza sunuyorum: 
Kabul edenler... Etmeyenler... Kabul edilmiştir.
Sayın Mustafa Yünlüoğlu?.. Burada.
Soruyu okutuyorum: 
Türkiye Büyük Millet Meclisi Başkanlığına
Aşağıdaki sorularımın, aracılığınız vasıtasıyla, ilgili Bakan 
tarafından cevaplandırılmasını arz ve talep ederim.
	Mustafa Yünlüoğlu
	Bolu
Sorular:
1. Bolu’da, kadastrosu yapılan köylerde, uzun yıllar kullandıkları, 
atalarından kalan arazilerin yarısına Orman İdaresinin el koyduğu 
doğru mu?
2. Bu yüzden Bolu’da, Orman İdaresiyle mahkemelik olan 
vatandaşlarımızın adedi ne kadardır?
3. Tapu kadastro çalışmalarının neticesinde, arazileri ormandan sayılan 
bu vatandaşlarımızın mağduriyetlerini giderici veya iyileştirici ne gibi 
önlemler alındı?
BAŞKAN – Sayın Bakan?..
DEVLET BAKANI ÜNAL ERKAN (Ankara) – Sayın Başkan, sualin bir 
bölümü Orman Bakanlığını ilgilendiriyor; bir de arşiv tetkikatına 
ihtiyaç var. İzniniz olursa Sayın Yünlüoğlu’na yazılı olarak cevap 
vereceğiz.
BAŞKAN – Sayın Yünlüoğlu’nun sorusu, Hükümet tarafından yazılı 
olarak cevaplandırılacaktır.
Değerli arkadaşlarım, şu ana kadar gelen soru önergelerinin sayısı 29; 
bu bölüm için ayırılan süremiz soru ve cevapların toplamı için 20 
dakikadır. O bakımdan, bu saatten sonra soru önergesi 
gönderilmemesini rica ediyorum.
Şimdi, ikinci sıradaki Sayın İsmail Özgün’ün sorusuna geçiyoruz.
Sayın İsmail Özgün?..Buradalar.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın, Devlet Bakanı Sayın Ünal Erkan tarafından 
cevaplandırılmasını arz ederim.
	İsmail Özgün
	Balıkesir
Tapu tescil ve iptal davaları, bazı ilçelerimizde, dava dosyalarının 
yüzde 80’ini teşkil etmektedir. Bu durum, adaletin gecikmesine ve 
gereksiz zaman kaybına yol açmaktadır. Sorunun kısa sürede çözümü 
için, tahkim konusunda herhangi bir çalışma var mıdır? Bu konuda ne 
düşünüyorsunuz?
BAŞKAN – Sayın Bakan cevaplandırıyor musunuz?
DEVLET BAKANI ÜNAL ERKAN (Ankara) – Efendim, 
cevaplandırayım da mahkemelerin süratlendirilmesi konusu Tapu 
Kadastronun, malumları olduğu üzere, görevi değil; ancak, tapu 
kadastrodan kaynaklanan mahkemelere intikal olaylarının 
azaltılabilmesi için kadastro hizmetlerinin süratlendirilmesi lazım. Biraz 
evvel de arz ettiğim gibi, süratlendirme çalışmaları devam etmektedir. 
BAŞKAN – Soru cevaplandırılmıştır.
Üçüncü soruya geçiyoruz. 
Sayın Boray Baycık?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun, Devlet Bakanı Sayın Yaman Törüner tarafından 
yazılı olarak cevaplandırılmasına delaletlerinizi saygılarımla arz ve 
talep ederim. 
	Boray Baycık
	Zonguldak
Soru:
11.4.1996 Perşembe günü, 22 608 sayılı Resmî Gazetenin 96/7947 
kararıyla yayımlanmış olan Karadeniz-Ereğli Sınır Kapısı hangi 
tarihte faaliyete başlayacaktır?
DEVLET BAKANI ÜNAL ERKAN (Ankara) – Yazılı olarak 
cevaplandırılacaktır Sayın Başkanım.
BAŞKAN – Soru, istem doğrultusunda yazılı olarak 
cevaplandırılacaktır. 
Dördüncü soruya geçiyoruz. 
Sayın Sıtkı Cengil?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki soruların ilgili Bakan tarafından cevaplandırılmasını arz 
ederim. 
	Sıtkı Cengil
	Adana
1. Yıllık olarak ithal ettiğimiz tohumluk kaç kalemden oluşmaktadır? 
Her kalemden ne kadar ithal edilmekte, ne kadar para ödenmektedir?
2. Bu ithalat, kalemler itibariyle hangi ülkelerden yapılmaktadır? 
3. Yılda ne kadar yem hammaddesi ithal edilmekte, bunun çeşitleri 
nelerdir; hangi ülkelerden yapılmakta, ne kadar para ödenmektedir?
4. 1995 yılı içerisinde, hangi ülkelerden ne kadar kırmızı et ithal 
edilmiştir? Bunu hangi firmalar ne kadar yapmışlardır?
BAŞKAN – Sayın Bakan?..
DEVLET BAKANI ÜNAL ERKAN (Ankara) – Sayın Başkan, sualin 
detayı itibariyle, rakamsal verileri de gerektirmesi dolayısıyla yazılı 
olarak cevaplandıracağız.
BAŞKAN – Soru, yazılı olarak cevaplandırılacaktır. 
Beşinci soruya geçiyoruz. 
Sayın Salih Katırcıoğlu?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın ilgili bakan tarafından cevaplanmasını arz 
ederim.
	Salih Katırcıoğlu
	Niğde
1. Tapu ve Kadastro Meslek Lisesi mezunları ile Tapulama Kursu 
mezunları arasındaki özel hizmet tazminatı ve yanödeme puanlarının 
ayrı uygulanmasını gidermek için çalışma yapılıyor mu?
2. Tapu ve Kadastro Genel Müdürlüğü ve teşkilatlarında çalışanlara 
1995 Mart ayından sonra döner sermaye ödemeleri aylık olarak yapıldı 
mı?
3. Tapu ve kadastro müdürlüklerinde çalışanlara Başbakanlık tazminatı 
ödeniyor mu?
4. Senenin sekiz ayını köy ve kasabalarda geçiren tapu ve kadastro 
elemanlarına emeklilik için yıpranma verilmesini düşünüyor musunuz?
BAŞKAN – Sayın Bakan?..
DEVLET BAKANI ÜNAL ERKAN (Ankara) – Efendim, suallerin bir 
bölümü Maliye ile ilgili, beraber bir not hazırlamamız gerekiyor; bir 
bölümü de Anayasa Mahkemesine intikal etmiş olması hasebiyle, 
bilahara yazılı olarak sayın milletvekilimize cevap vereceğiz.
BAŞKAN – Soru, yazılı olarak cevaplandırılacaktır.
Altıncı soruya geçiyoruz.
Sayın Kemal Ateş?.. Yok.
Yedinci soruya geçiyoruz.
Sayın Fethullah Erbaş?.. Burada.
Soruyu okutuyorum:
MUSTAFA KEMAL ATEŞ (Kilis) – Sayın Başkan, buradayım.
BAŞKAN – Sayın Fethullah Erbaş’ın sorusundan sonra sizin 
sorularınızı okuruz; kusura bakmayın efendim.
Sayın Erbaş’ın sorularını okutuyorum:

Türkiye Büyük Millet Meclisi Başkanlığına
Aşağıdaki sorularımın ilgili bakanlar tarafından cevaplandırılmasına 
delaletlerinizi arz ederim.
	Fethullah Erbaş
	Van
1. Bilindiği gibi Doğu ve Güneydoğu Anadolu’da köyler boşalmakta 
veya boşaltılmakta. Göç eden muhacirler, başta Van, Batman ve 
Diyarbakır illerine yerleşmektedirler. Bu şehirlerin nüfusları, resmî 
nüfuslarının birkaç katına ulaşmıştır. Yeni bir nüfus sayımı 2000 
yılında olacağına göre, bu iller için belediyelere, altyapılarının 
tamamlanması hususunda bir yardımda bulunmayı düşünüyor 
musunuz?
2. Irak’a uygulanmakta olan ambargoya gıda maddeleri ve tıbbî 
malzemeler dahil olmadığı halde, yurtdışından gelen tıbbî malzemeler, 
transit geçmesi gerekirken, üç aydır Habur Gümrüğünde beklemektedir. 
Bu konuda yeni bir ambargo kararı hangi makam tarafından verilmiştir?
BAŞKAN – Sayın Bakan, Sayın Erbaş’ın sorusuna cevap verecek 
misiniz?
DEVLET BAKANI ÜNAL ERKAN (Ankara) – Yazılı cevap vereceğiz.
BAŞKAN – Soru, yazılı olarak cevaplandırılacaktır. 
Değerli arkadaşlarım, ben, kürsüden gürültü istatistiği tutuyorum; bazen 
salondan gelen sesler, kürsüdeki seslerden daha fazla oluyor. O sebeple, 
biraz önce Sayın Kemal Ateş’in burada olduğunu tespit edemedim. 
Şimdi, sorusunu okutuyorum:
Türkiye Büyük Millet Meclisi Başkanlığına
Aşağıdaki sorularımı ilgili bakanların cevaplandırmasına 
delaletlerinizi saygıyla arz ederim.
	Kemal Ateş
	Kilis
1. Kilis’in küçük sanayi sitesine 1996 yılı için Sanayi Bakanlığından 
100 milyar lira talep edilmiştir. Yirmi senedir devam eden, yapılmadan 
yıkılmaya yüz tutan bu sanayi sitesi için kaç TL ayrılmıştır?
2. Kilis’in kalkınmada öncelikli yöreler statüsüne alınacağı, ilgili Sayın 
Bakanımız tarafından ifade edilmiş  bulunmaktadır. Bu hususun 
gerçekleştirilmesi için gerekli teknik çalışmaya başlanmış mıdır?
BAŞKAN – Değerli arkadaşlarım, bu soru ilgili bakanlar burada 
bulunmadığı için cevaplandırılamayacaktır.
Sekizinci soruya geçiyorum. 
Sayın Sıtkı Cengil?.. Burada.
Sayın Sıtkı Cengil’in iki sorusu var, onları birleştirerek işleme 
koyuyoruz.
Okutuyorum:
Türkiye Büyük Millet Meclisi Başkanlığına
Aşağıdaki soruların ilgili bakan tarafından cevaplandırılmasını arz 
ederim.
	Sıtkı Cengil
	Adana
1. Yıllık tarım ürünü ihracatımız ne kadardır; hangi ülkelere 
yapılmaktadır; hangi kalemlerden oluşmaktadır; parasal değeri ne 
kadardır?
2. Tarım ihracatımızı artırmak için ne gibi tedbirler düşünülüyor?
3. Evcil hayvan yemi ve diğer ihtiyaçları için yapmış olduğunuz ithalat 
hangi kalemlerden oluşmaktadır buna ödenen para ne kadardır?
4. Ne kadar kozmetik madde ve kozmetik hammaddesi ithal 
edilmektedir, bu ithalat hangi ülkelerden yapılmaktadır?
BAŞKAN – Buyurun Sayın Bakan. 
DEVLET BAKANI ÜNAL ERKAN (Ankara) – Sayın Başkan, soru çok 
kapsamlı, birkaç soruyu içeriyor; bu bakımdan, yazılı 
cevaplandırılacak.
BAŞKAN – Sayın Cengil’in soruları da yazılı olarak 
cevaplandırılacaktır.
Sayın Şaban Şevli?..Burada.
Soruyu okutuyorum : 
Türkiye Büyük Millet Meclisi Başkanlığına
Aşağıdaki sorumun ilgili bakan tarafından cevaplandırılmasını arz  
ederim.
	Şaban Şevli
	Van
1. Hayvancılığımızın ihracattaki yeri ve oranı, 1979’da, 1989’da ve 
1995’te ne kadardır ?
2. İthal edilen ete, 1991’den 1995’e kadar ödenen miktar kaç milyon 
dolardır ?
BAŞKAN – Buyurun Sayın Bakan.
DEVLET BAKANI ÜNAL ERKAN (Ankara) – Sayın Başkan, yıllar 
itibariyle, hayvancılıkla ilgili, istenen bilgileri yazılı olarak 
cevaplandıracağız.
BAŞKAN – Sayın Şevli’nin sorusu, yazılı olarak cevaplandırılacaktır.
Onbirinci soruya geliyoruz; Sayın Maliki Ejder Arvas’ın sorusu.
Sayın Arvas ?..Burada. 
Sorusunu okutuyorum:
Türkiye Büyük Millet Meclisi Başkanlığına
Aşağıdaki sorumun ilgili bakan tarafından cevaplandırılmasını arz 
ederim.
	Maliki Ejder Arvas
	Van
1. Türkiye’nin et ithali ne zaman başlamıştır? Bu tarihte,   Türkiye’deki 
hayvan varlığı ne kadardır ? 
2. Türkiye’den Ortadoğu ülkelerine ve Libya’ya canlı hayvan ihracatı ne 
zaman durdurulmuştur?
3. Türkiye, bir zamanlar canlı hayvan ve kırmızı et ihracatında pazar 
bulmak için mücadele ederken, şimdi Avrupa Birliği ülkelerinin pazarı 
olmuştur, bunun sebebi nedir ?
BAŞKAN – Sayın Bakan buyurun. 
DEVLET BAKANI ÜNAL ERKAN (Ankara) – Sayın Başkan, yazılı 
olarak cevaplandıracağız.
BAŞKAN – Sayın Arvas’ın sorusu, yazılı olarak cevaplandırılacaktır.
Sayın Abdullah Örnek?..Burada.
Sayın Örnek’in üç soru önergesi var; birlikte işleme koyuyorum.
Türkiye Büyük Millet Meclisi Başkanlığına
Aşağıdaki sorunun ilgili Sayın Bakan tarafından cevaplandırılmasını 
arz ederim.
	Abdullah Örnek 
	Yozgat
Soru: Tekstildeki kota için bugüne kadar hangi girişimler yapılmıştır? 
Bundan sonra tekstildeki kotanın kaldırılması için ne gibi çalışmalar 
yapılmaktadır? 
Gümrük birliğine geçtiğimiz Ocak 1996 tarihinden itibaren bugüne kadar, 
personelin eğitim ve sayısı bazında ne gibi çalışmalar yapılmıştır?
Bavul ticaretinin teşviki konusunda herhangi bir çalışma var mıdır; 
yoksa, önlenmesi için çeşitli tedbirler mi alınmaktadır?
BAŞKAN – Buyurun Sayın Bakan.
DEVLET BAKANI ÜNAL ERKAN (Ankara) – Avrupa Birliğiyle ilgili 
olarak, kota uygulaması, zaten söz konusu değil. Diğer, Amerika, 
Kanada gibi ülkelerle, kota uygulaması konusunda çalışmaların devam 
ettiğini ifade ediyorum.
Diğer soruya da, yazılı olarak cevap vereceğiz.
BAŞKAN – Sayın Örnek’in iki sorusu cevaplandırılmış; bir sorusu da 
yazılı olarak cevaplandırılacaktır.
Sayın Remzi Çetin?.. Burada.
Sayın Çetin’in sorusunu okutuyorum:
Türkiye Büyük Millet Meclisi Başkanlığına
Aşağıdaki sorumuzun ilgili bakan tarafından cevaplandırılması 
hususunda delaletlerinizi istirham ederim.
	Remzi Çetin
	Konya
Sanayi ve tarım ürünlerimize dayalı ihracatımızın, Avrupa Birliği, 
İslam ülkeleri, Amerika Birleşik Devletleri ve Uzakdoğu ülkeleri göz 
önüne alındığında, yoğunlaşma hangi ülkelerde olmaktadır?
Dış Ticaret Müsteşarlığımızın yurtiçi ve dışı organizasyonu, ülkemiz 
dışticareti açısından yeterli midir?
BAŞKAN – Buyurun Sayın Bakan.
DEVLET BAKANI ÜNAL ERKAN (Ankara) – Sayın Başkan, bilindiği 
gibi, dışticarette ülkemizin yoğunluğu Avrupa ülkelerine yöneliktir. 
Avrupa ülkelerine yönelik olan ağırlık, diğer ülkelerde, Avrupa 
Topluluğu dışındaki ülkelerde de değişik oranlarda kendisini 
göstermektedir. Eğer, miktarlar itibariyle, sorunun cevaplandırılması 
isteniyorsa, yazılı olarak cevap vermek mümkün.
BAŞKAN – Sayın Çetin’in sorusu cevaplandırılmıştır.
Sayın Mustafa Yünlüoğlu?.. Burada.
Sayın Yünlüoğlu’nun sorusunu okutuyorum:
Türkiye Büyük Millet Meclisi Başkanlığına
Aşağıdaki sorularımın ilgili bakan tarafından istatistikî olarak 
cevaplandırılmasını arz ve talep ederim.
	Mustafa Yünlüoğlu
	Bolu
Soru:
1. İçki tüketiminde dünyada kaçıncıyız?
2. İçkinin sebep olduğu cinayet,ölüm, trafik kazası, boşanma ve 
intiharın rakamsal yönü nedir?
3. Kumar yüzünden yıkılan ailelerin ve intihar edenlerin istatistikî 
yönden miktarı nedir?
4. Toplumun kumara alışmasında, devletin yönetiminde uygulanan toto, 
loto, at yarışları ve kazı kazan gibi şans oyunlarının etkileri var 
mıdır?
5. Fuhuş yüzünden genelevlere düşürülen kadınların sayısı nedir?
6. Uygulanan acımasız faiz politikaları yönünden iflas eden ve intihar 
edenlerin sayısı ne kadardır?
NABİ POYRAZ (Ordu) – Sayın Başkan, bu kadar gayrî ciddî soru olur 
mu? Böyle soruları okutmayın lütfen.
BAŞKAN – Sayın Bakan?...
DEVLET BAKANI ÜNAL ERKAN (Ankara) – Sayın Başkan, kapsamlı 
ve istatistikî bilgiler isteniyor, yazılı olarak cevaplandıracağız. 
BAŞKAN – Sayın Yünlüoğlu’nun soruları mesai gerektirmektedir, 
yazılı olarak cevaplandırılacaktır.(ANAP ve DYP sıralarından 
alkışlar)
Onyedinci soruya geliyoruz.
Sayın Hasan Hüseyin Öz?.. Burada.
Sayın Öz’ün sorusunu okutuyorum:
Türkiye Büyük Millet Meclisi Başkanlığına
Aşağıdaki arz edeceğim soruyu ilgili bakanın cevaplandırmasını arz 
ederim.
	Hasan Hüseyin Öz
	Konya
Bazı bölgelerdeki kadastro çalışmaları uygulaması esnasında yapılan 
bazı hatalar, halkımız ile devlet kuruluşlarımızı karşı karşıya 
getirmiştir. Bunun bir benzeri Kadınhanı İlçesine bağlı başta Kökez 
Köyü olmak üzere bazı köylerimiz ile Gözlü Devlet Üretme Çiftliği 
arasında yaşanmaktadır. Bu köylerin arazilerinin bir kısmı çiftlik 
arazisine dahil edilmiş ve köylü vatandaş hiçbir şeyden haberi olmadığı 
için, zamanında itiraz etmediği için 1 lira istimlak ücreti dahi almadan 
arazilerini kaybederek zarara uğramışlardır.
Köylülerin arazilerine tekrar sahip olması ve mağduriyetlerinin 
giderilmesi için ne gibi bir çalışma yapılmaktadır?
BAŞKAN- Bu soru, aslında bilgi olmuş. Sayın Bakan son cümlesini 
cevaplandırabilir.
DEVLET BAKANI ÜNAL ERKAN (Ankara) – Sayın Başkan, evvela 
kadastro çalışmalarında yanlışlıkları önleyebilmek veya vatandaşların 
zamanında bilgi sahibi olmasıyla, doğması muhtemel sıkıntıları 
ortadan kaldırmak için, zaten ilan mecburiyeti var, askı mecburiyeti var. 
Kadınhanı ile ilgili konuyu yazılı olarak cevaplandıracağım. 
Mevziî bir yanlışlıktan söz edildi. Tapu ve Kadastro Genel 
Müdürlüğüyle ilgili bu soruyu yazılı olarak cevaplandıracağım.
BAŞKAN – Sayın Öz’ün sorusu yazılı olarak cevaplandırılacaktır.
Sayın Remzi Çetin?.. Burada.
Sayın Çetin’in sorusunu okutuyorum:
Türkiye Büyük Millet Meclisi Başkanlığına
Aşağıdaki sorumun ilgili Bakan tarafından cevaplandırılması 
hususunda delaletlerinizi arz ederim.
	Remzi Çetin
	Konya
Gümrük Birliğine girdikten sonra, dışticaretimizde hangi kalemlerde 
kayda değer artışlar sağlanmıştır? Gümrük Birliği öncesi ve sonrası 
ticarî durumumuzun mukayesesinde nasıl bir durum görülmektedir?
BAŞKAN – Buyurun Sayın Bakan.
DEVLET BAKANI ÜNAL ERKAN (Ankara) – Gümrük Birliğine 
girdikten sonra, otomotiv sanayiinde, elektrik alanında ve işlenmiş gıda 
alanında artışlar kaydedilmiştir. Arzu ediliyorsa, rakamsal bilgiyi daha 
sonra verebiliriz.
BAŞKAN – Soru cevaplandırılmıştır.
Sayın İbrahim Halil Çelik?.. Burada.
Sayın Çelik’in sorusunu okutuyorum:

Türkiye Büyük Millet Meclisi Başkanlığına
Aşağıdaki sorularımın ilgili bakan tarafından cevaplandırılmasını 
yüksek delaletlerinizle arz ederim.
	İbrahim Halil Çelik
	Şanlıurfa
1. Akçakale Gümrük Kapısını açacak mısınız? Açacaksanız ne zaman 
açacaksınız?
2. Ceylanpınar Gümrük Kapısını açmayı düşünüyor musunuz? 
3. GAP’ın ürettiği ürünleri Suruç-Mürşitpınar Gümrük Kapısından 
nakletmek için, kapıyı açmayı düşünüyor musunuz?
BAŞKAN – Değerli arkadaşlarım, soru cevap süremiz dolmuştur. Bu 
sorunun cevabını aldıktan sonra, bu bölümü tamamlamış olacağız.
Buyurun Sayın Bakan.
DEVLET BAKANI ÜNAL ERKAN (Ankara) – Efendim, kapılarla ilgili 
bilgiyi de yazılı olarak sayın milletvekilimize sunacağız.
BAŞKAN – Soru yazılı olarak cevaplandırılacaktır.
Değerli arkadaşlarım, böylece dördüncü turdaki görüşmelerimiz 
tamamlanmıştır. Şimdi, sırasıyla dördüncü turda yer alan bütçelerin 
bölümlerine geçilmesi hususunu ve bölümlerini ayrı ayrı okutup, 
oylarınıza sunacağım.
Dış Ticaret Müsteşarlığı 1996 malî yılı bütçesinin bölümlerine 
geçilmesini oylarınıza sunuyorum: Kabul edenler... Kabul etmeyenler... 
Kabul edilmiştir.
Bölümlerini okutuyorum:
K) DIŞ TİCARET MÜSTEŞARLIĞI
1. – Dış Ticaret Müsteşarlığı 1996 Malî Yılı Bütçesi

A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	309 550 000 
000
		BAŞKAN – Kabul edenler... Etmeyenler...
		Kabul edilmiştir.
	111	Dış Ticaret Politikalarının Düzenlenmesi ve
		Uygulanması	1 215 024 000 000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	448 000 000 000
		BAŞKAN – Kabul edenler... Etmeyenler...
		Kabul edilmiştir.
		                             TOPLAM	1 972 574 000 000
		BAŞKAN – Kabul edenler... Etmeyenler...
		Kabul edilmiştir.
Dış Ticaret Müsteşarlığı 1996 malî yılı bütçesinin bölümleri kabul 
edilmiştir. Hayırlı olmasını diliyorum (Alkışlar)
Gümrük Müsteşarlığının 1996 malî yılı bütçesinin bölümlerine 
geçilmesini oylarınıza sunuyorum: Kabul edenler... Kabul etmeyenler... 
Kabul edilmiştir.
Şimdi, bölümlerini okutuyorum:
L) GÜMRÜK MÜSTEŞARLIĞI
1. – Gümrük Müsteşarlığı 1996 Malî Yılı Bütçesi
A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	1 291 340 000 
000
		BAŞKAN – Kabul edenler... Etmeyenler...
		Kabul edilmiştir.
	111	Gümrük Kanunlarının Uygulanması ve İzlenmesi
	1 955 050 000 000
		BAŞKAN – Kabul edenler... Etmeyenler...
		Kabul edilmiştir.
	112	Gümrük Kaçakçılığı İle Mücadele Hizmetleri	865 
110 000 000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Transferler	40 000 
000 000
		BAŞKAN – Kabul edenler... Etmeyenler...
		Kabul edilmiştir.
	999	Dış Proje Kredileri	560 000 000 000
		BAŞKAN – Kabul edenler... Etmeyenler...
		Kabul edilmiştir.
		                          TOPLAM	4 711 500 000 000
		BAŞKAN – Kabul edenler... Etmeyenler...
		Kabul edilmiştir.
Gümrük Müsteşarlığı 1996 malî yılı bütçesinin bölümleri kabul 
edilmiştir; hayırlı, uğurlu olmasını diliyorum. (Alkışlar)
Devlet İstatistik Enstitüsü Başkanlığının 1996 malî yılı bütçesinin 
bölümlerine geçilmesini oylarınıza sunuyorum: Kabul edenler... 
Etmeyenler... Kabul edilmiştir.
Şimdi, bölümlerini okutuyorum:
M) DEVLET İSTATİSTİK ENSTİTÜSÜ BAŞKANLIĞI
1. – Devlet İstatistik Enstitüsü Başkanlığı 1996 Malî Yılı Bütçesi
A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	547 890 000 
000
		BAŞKAN – Kabul edenler... Etmeyenler...
		Kabul edilmiştir.
	111	İstatistik Verilerin Derlenmesi ve Değerlendiril-
		mesi Hizmetleri	732 510 000 000
		BAŞKAN – Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan
		Transferler	4 500 000 000
		BAŞKAN – Kabul edenler... Etmeyenler...
		Kabul edilmiştir.
	999	Dış Proje Kredileri	25 000 000 000
		BAŞKAN – Kabul edenler... Etmeyenler...
		Kabul edilmiştir.
		                       TOPLAM	1 309 900 000 000
		BAŞKAN – Kabul edenler... Etmeyenler...
		Kabul edilmiştir.
Devlet İstatistik Enstitüsü Başkanlığı 1996 malî yılı bütçesinin 
bölümleri kabul edilmiştir; hayırlı, uğurlu olmasını temenni ediyorum. 
(Alkışlar)
Dördüncü turun son bütçesine geliyoruz.
Tapu Kadastro Genel Müdürlüğünün 1996 malî yılı bütçesinin 
bölümlerine geçilmesini oylarınıza sunuyorum: Kabul edenler... Kabul 
etmeyenler... Kabul edilmiştir.
Şimdi, bölümlerini okutuyorum:
N) TAPU VE KADASTRO GENEL MÜDÜRLÜĞÜ
1. – Tapu ve Kadastro Genel Müdürlüğü 1996 Malî Yılı Bütçesi
A – CETVELİ
	Program
	Kodu	Açıklama	Lira	
	101	Genel Yönetim ve Destek Hizmetleri	1 014 662 000 
000
		BAŞKAN – Kabul edenler... Etmeyenler...
		Kabul edilmiştir.
	111	Tapu-Kadastro ve Fotoğrametri Çalışmalarının
		Yürütülmesi	4 049 338 000 000
		BAŞKAN – Kabul edenler... Etmeyenler...
		Kabul edilmiştir.
	Program
	Kodu	Açıklama	Lira	
	900	Hizmet Programlarına Dağıtılamayan
		Transferler	37 500 000 000
		BAŞKAN – Kabul edenler... Etmeyenler...
		Kabul edilmiştir.
		                       TOPLAM	5 101 500 000 000
		BAŞKAN – Kabul edenler... Etmeyenler...
		Kabul edilmiştir.
Tapu ve Kadastro Genel Müdürlüğü 1996 malî yılı bütçesinin bölümleri 
kabul edilmiştir; hayırlı, uğurlu olmasını temenni ediyorum. (Alkışlar)
Dördüncü tur görüşmeler ve bugünkü program tamamlanmıştır. 
Programda yer alan kuruluşların bütçelerini görüşmek için, 19 Nisan 
1996 Cuma günü, saat 10.00’da toplanmak üzere, birleşimi kapatıyorum.
Kapanma Saati:23.35



VI. – SORULAR VE CEVAPLAR
A) YAZILI SORULAR VE CEVAPLARI
1. – Kırşehir Milletvekili Cafer Güneş’in, isteğe bağlı sigortalılara 
ilişkin sorusu ve Çalışma ve Sosyal Güvenlik Bakanı Emin Kul’un 
yazılı cevabı (7/534)
Türkiye Büyük Millet Meclisi Başkanlığına
Aşağıdaki sorularımın Çalışma ve Sosyal Güvenlik Bakanı Sayın 
Emin Kul tarafından yazılı olarak cevaplandırılması hususuna 
saygılarımla arz ederim.
		Cafer Güneş
		Kırşehir
1. İsteğe bağlı sigortalılıkta, sigortalılar SSK veya ilgili hastanelerde 
muayene ve diğer imkânlardan yararlanabiliyorlarmı?
2. İsteğe bağlı sigortalılar diğer sigortalılar gibi ilaç imkânından 
faydalana biliyorlarmı?
3. İsteğe bağlı sigortalılara bahsi geçen konularda hak tanımayı 
düşünüyor musunuz? Bir çalışmanız varmı?
4. Eğer bir çalışmanız varsa tahmini bir süre verebilir misiniz?
	T.C.
	Çalışma ve Sosyal Güvenlik Bakanlığı	18.4.1996
	Sosyal Güvenlik Kuruluşları Genel Müdürlüğü
	Sayı : B.13.0.SGK-0-13-00-01/01/1943-009250
Konu : Yazılı Soru önergesi
Türkiye Büyük Millet Meclisi Başkanlığına
İlgi : 8.4.1996 tarih ve A.01.0.GNS.0.10.00.02.7/534-1049/2707 sayılı 
yazınız.
Kırşehir Milletvekili Cafer Güneş tarafından hazırlanan “İsteğe bağlı 
sigortalıların sağlık yardımlarına ilişkin” yazılı soru önergesi 
Bakanlığımca incelenmiştir.
Bilindiği üzere; isteğe bağlı sigortalılık uygulaması, 506 sayılı Sosyal 
Sigortalar Kanununa göre tescil edilmiş olan ve herhangi bir sosyal 
güvenlik kuruluşuna tabi olarak çalışmayan veya buralardan kendi 
çalışmalarından dolayı aylık ve gelir almayanların, çalışmaksızın 
geçen sürelerinin değerlendirilmesine imkân sağlayan sigorta sistemidir.
506 sayılı Sosyal Sigortalar Kanununun 85 inci maddesine göre isteğe 
bağlı sigortalı olanlardan, sadece malullük, yaşlılık ve ölüm 
sigortalarına ait olmak üzere % 20 oranında prim alınmaktadır.
İsteğe bağlı sigortalılardan, sigortalılıkları süresince hastalık sigortası 
primi alınmadığından, sağlık yardımlarından da 
yararlanamamaktadırlar. Ancak, emekli olduklarında kendilerinin ve 
bakmakla yükümlü oldukları aile bireylerinin Kurumun her türlü sağlık 
yardımlarından yararlandırılmaları mümkün olabilmektedir.
Bu uygulama, sigortacılığın temel prensibi sayılan prim karşılığı 
alınmadan hizmet verilmemesi ilkesine de uygun düşmemektedir.
Ayrıca; Sosyal Sigortalar Kurumunun bugün içinde bulunduğu 
finansman darboğazı nedeniyle, sigortalılıkları süresinde hastalık 
sigortası primi alınmayan isteğe bağlı sigortalıların, sigortalılıkları 
sırasında da sağlık yardımlarından yararlandırılmaları konusunda 
yasal düzenleme yapılmasının uygun olmayacağı düşünülmektedir.
Bilgilerinize arz ederim.
		Emin Kul
		Çalışma ve Sosyal Güvenlik
		Bakanı

EK-1
Türkiye Büyük Millet Meclisi
GÜNDEMİ
39 UNCU BİRLEŞİM
18 . 4 . 1996  PERŞEMBE
Saat : 10.00
1
BAŞKANLIĞIN GENEL KURULA SUNUŞLARI
2
ÖZEL GÜNDEMDE YER ALACAK İŞLER
X 1. – 1996 Malî Yılı Bütçe Kanunu Tasarısı ve Plan ve Bütçe 
Komisyonu Raporu (1/285) (S. Sayısı : 1) (Dağıtma tarihi : 15.4.1996)
X 2. – Katma Bütçeli İdareler 1996 Malî Yılı Bütçe Kanunu Tasarısı 
ve Plan ve Bütçe Komisyonu Raporu (1/286) (S. Sayısı : 2) (Dağıtma 
tarihi : 15.4.1996)
3
SEÇİM
4
OYLAMASI YAPILACAK İŞLER
5
GENEL GÖRÜŞME VE MECLİS ARAŞTIRMASI
YAPILMASINA DAİR ÖNGÖRÜŞMELER
6
SÖZLÜ SORULAR
7
KANUN TASARI VE TEKLİFLERİYLE
KOMİSYONLARDAN GELEN DİĞER İŞLER





















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












