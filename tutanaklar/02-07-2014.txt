



TBMM Tutanak Müdürlüðü




2 Temmuz 2014
Çarşamba
BİRİNCİ OTURUM
Açılma Saati:
14.00
BAŞKAN: Başkan
Vekili Sadık YAKUT
KÂTİP ÜYELER:
Muhammet Rıza YALÇINKAYA (Bartın), Bayram ÖZÇELİK (Burdur) 
----- 0 -----
BAŞKAN – Türkiye Büyük Millet
Meclisinin 111’inci Birleşimini açıyorum.
Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz turizm yatırımları
hakkında söz isteyen Denizli Milletvekili Emin Haluk Ayhan’a aittir.
Buyurun Sayın Ayhan. (MHP sıralarından
alkışlar)
EMİN HALUK AYHAN (Denizli) – Teşekkür
ediyorum Sayın Başkan.
Sayın Başkan, sayın milletvekilleri;
turizm yatırımları hakkında gündem dışı söz aldım. Yüce heyeti saygıyla
selamlıyorum.
Daha önce Termal Turizm Yatırımcıları
Platformu’ndan aldığım bir yazı üzerine Kültür ve Turizm Bakanına “İstikrarlı
ortama ihtiyaç duyan yatırımcıların tereddütlerinin ortadan kaldırılması ve
yatırım yapmaktan kaçınmalarının önlenmesi, yetkililerin çelişkili kararlar
alıyor imajının oluşturulmasından kaçınılması, yetkililerin bölgeye ilişkin
düşüncelerinde tezatlık olduğu kanaatinin ortadan kaldırılmasına ilişkin bir
açıklamayı kamuoyuna yapmayı düşünüyor musunuz?” diye sormuştum. 
Bakanlar Kurulu kararıyla, Denizli’nin
Sarayköy ilçesi jeotermal bölgesi olması nedeniyle 2006 yılında termal kültür
ve turizm koruma ve gelişim bölgesi ilan edilmişti. Bu bölgenin 1/25.000’lik
çevre düzeni planı, 1/5.000’lik nazım imar planları onaylanmıştır. Turizm
yatırımlarına başlanılabilmesi için öncelikle 1/1.000’lik ölçekli imar
planlarının onaylanması gerekiyor. Bu nedenle, 2013 yılının Nisan ayından bu
yana bu plan yürürlüğe girmiyor.
Bakanlık 26/12/2012 tarihinde özel idareye yazdığı yazıda
bölgede sağlık ve turizm yatırımlarının öncelikli olduğunu ve bölgede yapılacak
sondaj çalışmaları ile santral inşaatına izin verilmesinin mümkün olmadığını
belirtiyor. Ancak MTA tarafından turizm alanı olan bu bölgede 2.250 hektarlık
alanın elektrik enerjisi üretilmesi için bir şirketin kullanımına verildiği
ifade ediliyor. Bakanlığın da Denizli Valiliğine yazı yazarak turizm alanında
plan tadilatı talep ettiği de söylenmektedir. Bunun anlamı, biz buradan kısmen
vazgeçiyoruz demektir. Bu olay, Denizli’nin termal kültür ve turizm koruma ve
geliştirme bölgesi yapılan Sarayköy bölgesinde toplam 16.500 yatak
kapasitesiyle 30 bin kişilik istihdamın turizm tesislerinin oluşturulmasının
sıkıntıya girdiğini göstermektedir. Şimdi herkes diken üzerinde. Ben soru
sorduğumdan beri -yaklaşık bir yıl geçti- yatırımcılar diken üzerinde. Yabancı yatırımcılarla
temasta olanlar karşı tarafa net bir ifade kullanamıyorlar, söz veremiyorlar.
Ekonomik büyümedeki gelgitler, istikrarın olmayışı, Başbakan ve bakanların
Merkez Bankasıyla dövüşmeleri gerek uluslararası kuruluşlar gerekse
derecelendirme kuruluşları nezdinde “Yatırım yapılamaz.” konumuna
düşürmektedir.
AKP’nin
kişilere, şirketlere özel değil, bir yatırım politikası olması, sağlam kurallı,
kuralları iyi konulmuş, akşamdan sabaha değişmeyen bir politika izlemesi
gerekir. Bakanlık bir an önce yatırımcıların talebini karşılamalıdır. Bunu
zaten şunun için söylüyorum: Dolar bazında yurt içi hasıla düşüyor. “İlk
çeyrekte yüzde 4,3 arttı.” diyebileceğiniz millî geliri “Fert başına yurt içi
hasıla 3 misli dolar bazında arttı.” diyenlerle mukayese ettiğinizde dolar
bazında millî gelirin düştüğünü görüyoruz. Şimdi, 2008’den bu yana zaten dolar
bazında ülkemizde altı yıldır millî gelir kişi başına artmıyor. “Faizler
düşsün, yatırım olsun.” deyinceye kadar, gelen yatırımcının kaçırılmaması
gerekir. İstikrar olsun, kararlar net olsun.
Bu
söylediklerim AKP’yi tenkit için falan değil. Türkiye’nin dışarıdan da daha
iyi, daha düzgün bir ekonomik ortamda görünmesi, yatırım yapılır bir şekilde
dışarıdan algı oluşması içindir. Zaten 2014 yılı programında yatırımların dağılımına
baktığınızda üç yılda önemli bir değişiklik görmüyoruz. Diğer sektörler de
turizm gibi. Demek ki bir politika değişikliği yok ancak Sarayköy’ün 1/1.000
ölçekli imar planının -o bölgedeki- bir an önce yapılması ve yatırımlara
kavuşması gerekiyor. Ben yüce heyeti bilgilendirmek istedim.
Saygılar
sunuyorum.
Teşekkür
ediyorum Sayın Başkanım. (MHP sıralarından alkışlar) 
BAŞKAN
– Teşekkür ediyorum.
Gündem dışı ikinci
söz, zeytinlik sahaların yatırıma açılmak istenmesi hakkında söz isteyen
Balıkesir Milletvekili Ayşe Nedret Akova’ya aittir. (CHP sıralarından alkışlar)
Buyurun Sayın Akova. 




AYŞE NEDRET AKOVA (Balıkesir) – Sayın
Başkan, değerli milletvekilleri; hepinizi sevgi ve saygıyla selamlıyorum.
Zeytinlik sahaların yatırıma açılmak
istenmesi hususunda gündem dışı söz almış bulunuyorum. Zeytin ağacı gibi uzun
ömür, zeytin tanesi kadar bereket, zeytinyağı kadar sağlıklı yaşam dileğiyle
saygılar sunuyorum.
2 Temmuz 1993 tarihinde Sivas Madımak
Oteli’nde, çoğunluğu Alevi 33 yazar, ozan, düşünür, aydınımızla 2 otel çalışanı
vatandaşımızın radikal İslamcılar tarafından yakılmasının üzerinden yirmi bir
yıl geçmiştir ancak adalet hâlen yerini bulmamıştır, vicdanlarımız adalet
sağlanmadığından dolayı hâlen kanamaktadır. Yakılan ozanlarımız ve
vatandaşlarımızı saygıyla anıyoruz.
Saygıdeğer milletvekilleri, zeytincilik
Türkiye’de 500 bin ailenin geçim kaynağı, doğrudan veya dolaylı da 10 milyon
kişinin hakikaten geçim kaynağıdır. Bizler, Zeytincilik Kanunu’nda yapılmak
istenen değişiklik tasarısının derhâl geriye çekilmesini talep etmekteyiz. 
Ulu Önder Mustafa Kemal Atatürk’ün
talimatlarıyla çıkan 3573 sayılı Kanun ile zeytin ağaçlarının korunması ve
artırılması amaçlanmıştır, saygıdeğer milletvekilleri, başka bir ağaç için de
bir kanun yoktur. Zeytin ağaçların ilki ve ölümsüzüdür. Solon Kanunlarında
zeytinliklerin düzenlenmesine ilişkin kararlar yer aldığı gibi zeytin
ağaçlarının kesilmesinden dolayı da ölüm cezalarının verildiğini bilmekteyiz. 3
Nisan 2012 tarih, 28253 sayılı Resmî Gazete’de yayımlanan yönetmelik
değişikliğiyle çevre kirliliğine yol açacak işletmelere ve maden şirketlerine
koruma altında olan zeytinlik alanları talan etme imkânı tanınmak istenmişti.
Danıştay 8. Dairesinin yürütmenin durdurulması kararıyla zeytinlik alanlar
korunmuştur. 
Saygıdeğer milletvekilleri, Zeytincilik
Kanunu’nun omurgası niteliğindeki 20’nci madde değiştirilmek istenmektedir. Bu
değişiklikle zeytinlik sahalarının bir daha ayakta durması engellenmek
istenmektedir. Öylesine geniş istisnalar getirilmektedir ki, bu istisnaları
uygulama kolaylığı getirilmektedir ki bu madde, yasaklayıcı, zeytinlikleri
koruyucu niteliğini de kaybetmektedir. 
Saygıdeğer milletvekilleri, bölgemizin
akciğerleri olan ve yine endemik bitki ve hayvan varlığı ile önemli bir gen
merkezi olan Kazdağları ve Madra Dağları’nı da bu maden arama ve Zeytincilik
Yasası’nda yapılmak istenen değişiklik tehdit etmektedir. Millî Park Kazdağı ve
Madra Dağları’nda çok fazla maden arama izni verildiği de bilinmektedir. 
Saygıdeğer milletvekilleri, 3573 sayılı
Kanun’un 20’nci maddesinde “Zeytinlik sahaları içinde ve bu sahalara en az 3
kilometre mesafede zeytinyağı fabrikası hariç zeytinliklerin vegatatif ve
generatif gelişmesine mani olacak kimyevi atık bırakan, toz ve duman çıkaran
tesis yapılamaz ve işletilemez.” hükmü yer almaktaydı. Bu madde özellikle
konulmuştur, tesadüfi konulmuş bir madde değildir. Çünkü, bilimsel gerekçelerle
hazırlanmış bir maddedir. Zeytinin fotosentez üniteleri olan yapraklarının,
herhangi bir maddeyle, güneş ışığını geçirmeye engel bir tabakayla kaplanması,
fotosentez aktivitesini azaltacaktır. Yine, çiçeklenme döneminde polen tozunun
çimlenemeyeceği ve yumurtalığın döllenmesine mani olacağı için de meyve tutumu
olmayacağı bilinmektedir. Madenlerin neden olacağı toz ve duman ile kirli
atıkların, rüzgârın ve yeraltı sularının taşıma etkisiyle kilometrelerce
taşınabileceği göz önüne alındığında bu 3 kilometrenin bilinerek ve özellikle
konulduğu görülmektedir. Ancak, şimdi yapılmak istenen yasa değişikliğiyle bu 3
kilometre içerisinde maalesef -kurulun uygun görmesi şartıyla- sera
yatırımları, madencilik faaliyetleri, elektrik üretimine yönelik yatırımlar,
petrol ve doğal gaz arama, işletme faaliyetleri, velhasıl kamu yararı gözetilen
bütün altyapıların ve yatırımların yapılacağı ve bu hususta da zeytinlik
alanlarda ve 3 kilometre dâhil olmak üzere bu bahsettiğim alanlarda yine Gıda,
Tarım ve Hayvancılık Bakanlığı izniyle bu yollar açılmaktadır. Biz buna
kesinlikle karşıyız. Hakikaten Körfez bölgesinde ticaret odaları, sanayi
odaları büyük bir tepki koymaktadır.
Çok teşekkür
ediyorum, sağ olun var olun. (CHP sıralarından alkışlar)
BAŞKAN –
Teşekkür ediyorum.
Gündem dışı
üçüncü söz, Bulgaristan’da yaşanan sel felaketleri hakkında söz isteyen Bursa
Milletvekili Mustafa Öztürk’e aittir.
Buyurun Sayın Öztürk.
(AK PARTİ sıralarından alkışlar)



MUSTAFA ÖZTÜRK
(Bursa) – Sayın Başkanım, değerli milletvekilleri; iki hafta önce
Bulgaristan’da meydana gelen sel felaketiyle ilgili olarak gündem dışı söz
almış bulunmaktayım. Genel Kurulu saygıyla selamlıyorum.
Bulgaristan’da
iki hafta önce meydana gelen sel felaketi; Varna, Dobriç, Balçık ve Albena
kentlerini büyük ölçüde etkiledi. Bu sel felaketinde metrekareye 35 litrenin
üzerinde yağış düştü. Şehrin yüksek kısımlarından sel yağmuru ve çamur aktı. 3
ev sel felaketinde yok oldu, 50 ev de çok hasarlı, iş göremez durumdaydı,
bunlardan 20 tanesi şu anda yıkılmış durumda; 14 kişi de hayatını kaybetti. 500
aile mağdur oldu, 1.200 kişi zor durumda kaldı, bundan etkilendi, bu kişilerin
barınma ihtiyaçları hâlâ devam etmektedir.
Varna’da selden
dolayı zarar gören altyapının onarımı için 15 milyon avronun üzerinde kaynak
geleceği söylenmektedir.
Bulgaristan
Hükûmeti 23 Haziranı ulusal yas ilan etti. Aşırı yağmur ve doludan dolayı da
meyve ağaçları ve sebzeler de büyük zarar gördü.
Sayın
Cumhurbaşkanımız ve Başbakanımız da sel felaketiyle ilgili taziye mesajlarını
Bulgaristan Hükûmetine ilettiler, acılarını paylaştığını söylediler ve
Türkiye’nin her türlü yardıma hazır olduğunu iletmiş oldular. 
Ben de
Türkiye-Bulgaristan Dostluk Grubu Başkanı olarak, bu sel felaketinde hayatını
kaybeden ailelere ve Bulgaristan devletine başsağlığı diliyor, acılarını tekrar
paylaşıyorum.
Türkiye ile
Bulgaristan komşu, dost ve müttefik iki ülkedir. İki ülke arasındaki ilişkiler
tarihî derinliği olan, coğrafi boyutları olan, halklar arasında uzun yıllar
süren etkileşime dayalı özel stratejik ilişkilerdir. Ben de Bulgaristan doğumlu
bir milletvekiliyim, bu ilişkileri çok derinden biliyorum. 
Türkiye ve Bulgaristan, coğrafi
konumları gereği doğu ve batıya açılan kapılardır. Türkiye Bulgaristan için
Asya’ya açılan kapı, Bulgaristan da Türkiye için Avrupa’ya açılan kapıdır. Biz
de bu dostluğun göstergesi olarak yardım çalışmalarımıza hemen başladık. Başta
Bursa Büyükşehir Belediyemiz olmak üzere, onun koordinatörlüğünde göçmen
derneklerimiz, sivil toplum kuruluşlarımız sel felaketinin meydana geldiği
andan itibaren komşu ve soydaşlarımızın yardımına koştu. 
Bursa Büyükşehir Belediye Başkanlığımız
2 TIR gıda, giyim ürünleri, nevresim ve portatif yatakları içeren insani yardım
malzemesini Bulgaristan’ın Varna şehrine gönderdi. Bu vesileyle, Büyükşehir
Belediye Başkanımıza ve sivil toplum kuruluşlarımıza bir kez daha sizlerin
huzurunda teşekkür etmek istiyorum. Ancak hâlâ daha barınma, gıda ve giyim noktasındaki
ihtiyaçlar devam etmektedir. Türkiye-Bulgaristan Dostluk Grubu olarak biz, bu
ihtiyaçların karşılanması noktasında ilgili kurum ve sivil toplum
kuruluşlarımızla görüşmelerimize devam ediyoruz, organizasyonumuza devam
ediyoruz. 
Hükûmetlerimiz zamanında Balkanlarda ne
zaman bir felaket olsa Hükûmetimiz ve belediyelerimiz, vatandaşlarımız
dinamiklerini hayata geçirerek o bölgelere destek verdik, bundan sonra da
destek vermeye devam edeceğiz. 
Bu vesileyle, bir kez daha
Bulgaristan’da yaşayan soydaşlarımıza ve Bulgaristan vatandaşlarına geçmiş
olsun dileklerimi iletiyorum. 
Dün çok önemli, tarihî bir açıklama
yaptık, 1994 yılında İstanbul Büyükşehir Belediye Başkanlığından itibaren
yaptığı çalışmalar ve ülkemize katkılarından dolayı milletimizin gönlünde taht
kurmuş Sayın Başbakanımızı Cumhurbaşkanı adayı olarak, AK PARTİ olarak aday
gösterdik. Başbakanımızın Cumhurbaşkanı adaylığının ülkemiz, demokrasimiz, tüm
mağdur ve mazlum ülkeler için hayırlı olmasını diliyorum. 
Bu vesileyle, ramazan ayınızı da tekrar
tebrik ediyorum. İnşallah, muhtaç insanları hep beraber çıkarır, onların
ihtiyaçlarını gideririz. 
Yüce heyetinizi saygıyla selamlıyorum.
(AK PARTİ sıralarından alkışlar) 
KEMALETTİN YILMAZ (Afyonkarahisar) –
Salonda Türk Bayrağı yoktu, Atatürk posteri yoktu. Nasıl açıklamaydı o? Hayret
bir şey! 
BAŞKAN – Teşekkür ediyorum. 
Sayın Hamzaçebi, söz talebiniz var. 
Buyurun. 




MEHMET AKİF HAMZAÇEBİ (İstanbul) -
Teşekkür ederim Sayın Başkan. 
Bugün, tarihimizde bir utanç tablosu
olarak yer alan acı bir olayın, bir facianın yıl dönümü. Bundan tam yirmi bir
yıl önce, Sivas’ta, 2 Temmuz 1993 tarihinde, Türkiye'nin aydınları, Türkiye'nin
sanatçıları, Türkiye'nin yurttaşları, Türkiye'nin aydınlık yüzleri olarak
isimlendirebileceğimiz tam 33 yurttaşı katledilmiştir. Sivas Madımak Otel’de
meydana gelen bu katliamda, ayrıca, 2 otel çalışanı da hayatını kaybetmiştir.
Bu vatandaşlarımız Türkiye'nin aydınları, aydınlık yüzleri olarak
tanımladığımız bu insanlar, sadece kimlikleri ve düşünceleri nedeniyle bir katliama
tabi tutulmuşlardır. Sivas Madımak katliamının 21’inci yıl dönümünde bu
vatandaşlarımızı, aydınlarımızı rahmetle, şükranla anıyorum. Ancak, hâlen,
Türkiye Cumhuriyeti hükûmetlerinin bir görevi olduğunu da bugünkü Hükûmete
hatırlatıyorum. Bu katliamın gerçek sorumluları kimlerdir, bu olayı
planlayanlar, gerçekleştirenler kimlerdir, bunları açığa çıkarmak Hükûmetin
görevidir.
Hâlen bu olay
aydınlatılmayı beklemektedir. Yargıya intikal eden ve yargıda gelişen süreç
maalesef tatmin edici sonuçlar yaratmamıştır ve bir mahkemenin zaman aşımı
nedeniyle vermiş olduğu karar, Sayın Başbakan tarafından “Hayırlı olsun.”
nitelemesiyle değerlendirilmiştir. Sayın Başbakanın, mahkemenin “Zaman aşımına
uğramıştır.” yönündeki kararını “Hayırlı olsun.” diye nitelemesi, en az o
insanlarımızın, o vatandaşlarımızın katledilmesi kadar acı bir olaydır. Bu acı
olayın yıl dönümünde rahmete intikal eden vatandaşlarımızı tekrar şükranla
anıyorum, Sayın Başbakanın “Hayırlı olsun.” cümlesini kınıyorum ve bu olayı
gerçekleştirenleri şiddetle kınıyorum. Olayı gerçekleştirenleri ortaya
çıkarmanın Hükûmetin bir sorumluluğu olarak hâlen ortada durduğunu ifade
ediyorum.
Teşekkür ederim.
BAŞKAN - Teşekkür ediyorum.
Sayın Baluken, buyurun.



İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, biz de, Halkların
Demokratik Partisi Grubu olarak, bundan yirmi bir yıl önce 2 Temmuz 1993
tarihinde Sivas’ta insanlığın kara sayfalarına yazılmış olan katliamı
kınadığımızı buradan ifade etmek istiyoruz.
Madımak Oteli’nde 33 Alevi yurttaşımız;
içlerinde aydın ve sanatçıların olduğu 33 yurttaşımız maalesef, resmî
ideolojinin kanlı kodlarına yeni bir halka eklenecek şekilde diri diri yakılmak
suretiyle katledildiler. Madımak Oteli sistemli ve planlı bir şekilde 2 Temmuz
günü yakılmış, devlet görevlileri de izlemiştir. Bu katliamda yer alanlar,
Madımak davasında yargılananlar zaman aşımıyla ödüllendirilmiştir. Yani Madımak
katliamı bu yönüyle tarihte kalmış değildir, bugün de devam eden bir
katliamdır.
Biz burada, bu katliamda yer alanları
ve failleri savunanları, katliamdan ötürü -hükûmetler ve bürokratlar değişse
bile- ödüllendiren zihniyeti tekrar lanetlediğimizi, kınadığımızı ifade etmek
istiyoruz.
Bu ülkede ortak bir gelecek tahayyülü
oluşturacaksak, Madımak başta olmak üzere, Çorum, Maraş, Gazi ve Dersim’e kadar
Alevi halkımıza yapılan bütün katliamlarla yüzleşilmesi gerektiğini ifade etmek
istiyoruz. Halkların Demokratik Partisi olarak, halklarımızın ortak bir
geleceğinin kurulması için bu failler yakalanıncaya kadar, Madımak katliamının
bütün detayları halkımızın önünde teşhir edilinceye kadar mücadele edeceğimizi
ifade etmek istiyoruz.
Burada tekrar, katliamda yaşamını
yitirenlerin yakınlarına ve bütün 76 milyon halkımıza başsağlığı dileklerimizi
ifade etmek istiyoruz.
Teşekkür ederim.
BAŞKAN – Teşekkür ediyorum.
Sayın Aydın, buyurun.



AHMET AYDIN (Adıyaman) – Teşekkür
ediyorum Sayın Başkanım.
2 Temmuz 1993’te ve o zaman tabii,
iktidarda DYP-SHP Hükûmeti var ve o Hükûmet döneminde, o tarihte Sivas’ta
meydana gelen Madımak olaylarının seneidevriyesindeyiz. 
O gün orada yaşananlar; iman, vicdan ve
izan sahibi hiçbir insanın kabullenmeyeceği büyük bir felaket çerçevelemiştir.
Ders almak ve tekrarına engel olmak adına unutulmaması gereken bir elim
hadisede hayatını kaybetmiş olan vatandaşlarımızı rahmetle anıyor, bu türlü
olayların ülkemizde bir daha yaşanmamasını diliyorum.
Teşekkür ediyorum.
BAŞKAN – Teşekkür ediyorum.
Sayın Halaçoğlu, buyurun.


YUSUF HALAÇOĞLU (Kayseri) – Teşekkür
ederim Sayın Başkanım.
2 Temmuz 1993’te, yirmi bir yıl önce
meydana gelen Sivas’taki Madımak olayları, toplumun birbirinden
ayrıştırılmasının ne büyük felaketlere yol açtığının çok iyi bilinmesinde çok
önemli bir dönüm noktası, bir taş olduğu görülüyor. Toplumun bu şekilde
ayrıştırılması, insanların inançlarına göre, mezheplerine göre
ayrıştırılmasının felaketleri ülkeye büyük zarar vermekte, insanlığa büyük
zarar vermekte.
Bu tür olayların, siyasetçilerin
özellikle çok dikkat etmesi gereken bir husus olduğunu özellikle belirtiyor, o
tarihte hayatını kaybetmiş olanlara rahmet diliyorum. 
Bu olayların bir daha yaşanmaması için,
Türkiye Cumhuriyeti’ni yönetenlerin bu konuda çok dikkatli olmaları, toplumu
birbirinden ayrıştırmamaları, inançları dolayısıyla birbirinden ayırt
etmemelerini diliyorum.
Tekrardan ölenlere, öldürülenlere
rahmet diliyorum.
BAŞKAN – Teşekkür ediyorum. 
Gündeme geçiyoruz.
Başkanlığın Genel Kurula sunuşları
vardır.
Meclis araştırması açılmasına ilişkin
üç önerge vardır, okutuyorum:




Türkiye Büyük
Millet Meclisi Başkanlığına
Kadın tutuklu ve hükümlülerin
cezaevlerinde yaşadıkları sorunların ve çözüm yollarının araştırılması amacıyla
Anayasa'nın 98’inci ve İç Tüzük’ün 104 ve 105’inci maddeleri gereğince Meclis
araştırması açılmasını saygılarımla arz ederim.
 İdris
Baluken
 Bingöl
 HDP
Grup Başkan Vekili
Gerekçe:
2011 yılı verilerine göre cezaevlerinde
4.337 kadın mahkûm bulunmaktadır. Cezaevlerinin fazlalığı kadar tutuklu ve
hükümlü sayısının fazlalığı ve mahpusların cezaevlerinde yaşadıkları hak
ihlalleri ülkemizin çözüm bekleyen en büyük sorunlarından biridir. Her gün en
az bir cezaevinde işkence haberleri basına yansımakta veya mahpuslardan gelen
mektuplarla açığa çıkmaktadır. Cezaevlerinde yaşanan bu zulmü en çokta kadın
tutuklu ve hükümlüler yaşamaktadırlar. Zira, devletin erkek egemen yaklaşımını
buralarda daha ağır bir şekilde hissetmektedirler. Anne olmanın yüklediği
sorumluluğu cezaevlerinde en acı bir şekilde yaşamaktadırlar. Birçok kadın,
hamileyken tutuklanıp cezaevinde doğum yapmaktadır. Çocuklar, genellikle
anneleri ile birlikte cezaevlerinde kalmaktadırlar. Çocuklarının cezaevi
koşullarında fiziksel gelişimleri, beslenmeleri, sağlık ve sosyal koşullarının
eksikliğini gören annelerinin çektikleri ceza, iki katı yaşanmaktadır. 
Bunun dışında, kadın mahkum ve
tutukluların yaşadıkları sorunların başında tedavi olamamak gelmektedir.
Tutukluların revirlere yaptıkları başvurular çoğunlukla sonuçsuz kalıyor.
Mahpuslar, verdikleri dilekçelerine çok uzun süre cevap alamadıkları için
tedavileri geç kalabiliyor. Uzun uğraşlar sonucunda alabildikleri hastane
sevklerinde de sorunlar yaşıyorlar. Hastaneye gidiş gelişlerde sözlü tacizlere
maruz kalan kadınlar, muayene odasına askerler de girdiği ve kelepçeleri
çıkarılmadığı için ya bu şartlarda muayene olmayı reddediyor ya da -askerlerin
doktorlara kendileri için "tehlikeli ve terörist" olduklarına dair
bilgi vermelerinin de etkisiyle- ayrıntılı muayene olamadan cezaevine geri
dönüyorlar. 
Daha önce, Cezaevi Müdürü tarafından
gerçekleştirilen bir taciz olayı ile gündeme gelen Karataş Cezaevi, hak ihlalleri
nedeniyle de sık sık gündeme gelmektedir. Ring araçlarında çok kötü koşullarda
mahkemelerine götürülüp getirilen kadınlar, her giriş çıkışta x-ray cihazından
geçiriliyor, bu esnada kadınlara insanlık onuruna yakışmayacak arama biçimleri
dayatılıyor.
Adalet Bakanlığı'nın açmakla övündüğü
Şakran Cezaevi de açılır açılmaz hak ihlalleri ve işkencelerle  anılmaya
başlanmıştır. Şakran Cezaevine gerek Adana Karataş Cezaevi’nden gerekse Bergama
Cezaevi’nden nakledilen kadın mahpusların cezaevine girişte tabi tutuldukları
onur kırıcı muamelelere ilişkin dile getirdikleri şikâyetler maalesef devam
etmektedir. Gümüşhane E Tipi Kapalı Cezaevi'nde bulunan, Nedret Demir isimli
hükümlü, kaldığı hücrenin cezaevinde bulunan adli erkek tutuklu ve hükümlüler
tarafından görülebildiğini ve mahremiyetin kalmadığını aktararak, kendisinin
fiilî veya sözlü olarak taciz edildiğini, kimi kez darp edildiğini ve ölümle
tehdit bile edildiğini "Soyunma" talebini reddettiği için zorla
soyundurulduğunu ve saçlarından tutularak yerlerde sürüklendiğini aktarmıştır. 
Denizli Bozkurt Açık Kadın Cezaevinde
189 adli kadın hükümlü çeşitli işlerde çalıştırılıyor. Ancak bu cezaevinde,
çalışmak idarenin eliyle işkenceye dönüştürülüyor. Kadın hükümlüler soğuk
havaya karşın dışarıda sabah yediden itibaren çalıştırılıyor. Akşam 17.30'da
bitmesi gereken çalışma geç saatlere kadar sürüyor. Eldiven dahi verilmeden
kanalizasyonların temizliği yaptırılıyor, ağır yük taşıttırılıyor. En son Urfa
Cezaevinde yaşanan yangın olayı ardından Sincan Cezaevine nakledilmek istenen
13 kadın tutuklunun, gece yarısı 200 asker ve gardiyan tarafından, üstlerini
değiştirmeleri bile beklenmeden dövülerek nakilleri yapılmıştır. Daha bir çok
cezaevinde benzer hak ihlalleri yaşanmaktadır. Tüm bunlara bakıldığında,
cezaevlerinde kadına yönelik cinsiyetçi, ayrımcı yaklaşımların nasıl kaba ve
sistematik olarak uygulandığı görülmektedir. Kadın tutuklu ve hükümlülerin
yaşadıkları sorunları tespit etmek ve çözüm yolları üretebilmek amacıyla bir
Meclis araştırması açılması bir zorunluluk arz etmektedir.




Türkiye Büyük
Millet Meclisi Başkanlığına
Güney Marmara Bölgesi’nde yer alan
Bursa ili, tarih, turizm, sanat, ticaret ve sanayi kenti olduğu kadar coğrafi
konumu ve ekolojik yapısının getirdiği avantajlar nedeniyle aynı zamanda önemli
bir tarım kentidir. İlde verimlilik düzeyi Türkiye ortalamasının üzerinde olup,
tarıma dayalı sanayi gelişmiştir. Başta İstanbul ve Ankara gibi metropoller
olmak üzere, Marmara, Ege ve İç Anadolu Bölgesi'ndeki birçok ili besleyen bir
tarımsal merkez durumundadır. İlde tarım ile sanayi entegrasyonu oldukça
gelişkin olup domates salçası, dondurulmuş gıda, meyve ve sebze
konservesi ve meyve suyu sanayinde önder konumdadır. Yaş meyve ve sebze
ihracatı ile önemli bir ihraç merkezi, tohumculuk ve fidancılık etkinliklerinin
yoğun olduğu bir yöredir.
Kısaca yukarıda özetlemeye
çalıştığımız, tarım açısından önemli bir il olan Bursa'mızda giderek azalan
tarım alanlarının korunması gerekmektedir. Ancak, son yıllarda Bursa'nın
coğrafyasına, tarihî dokusuna, sosyal yaşamına ve verimli tarım alanlarına
onarılması güç zararlar vererek faaliyet gösteren taş, maden, mermer ve kum
ocakları büyük çevre felaketlerine zemin hazırlamaktadır. Gerekli incelemeler
yapılmadan, doğaya ve su kaynaklarına vereceği zarar araştırılmadan, ÇED
raporları gözetilmeden gelişigüzel ruhsat verilen ve denetlenmeyen işletmeler
Bursa'nın doğasına büyük zarar vermektedir.
Ruhsat verilirken arıtma tesislerinin
ya da çökertme tesislerinin olup olmadıklarının araştırılması, özellikle
yeşilin, doğanın ve su kaynaklarının korunmasında yeterli hassasiyetin
gösterilip gösterilmediğinin tespit edilmesi gerekmektedir. Maden Yasası
gereği, Ankara'da işaretlenen maden ve mermer ocaklarının iş yeri ve çalışma
ruhsatları, bulundukları il, il özel idareleri tarafından verilmektedir. Bu
ruhsatların ÇED raporu dışında verilebilmesi için alan miktarları ÇED raporu
kapsamı dışında kalacak şekilde ayarlanmaktadır. Ayrıca ocakların işletmesinin
bitiminden sonra bölgenin geri kazanım işlemlerinin yapılıp yapılmayacağı ve
denetimleri gerçekleştirilmelidir.
Bursa'da kamuya ve özele ait Nilüfer,
Gemlik, Gürsu, Kestel, Karacabey, İznik, Osmangazi, İnegöl, Büyükorhan,
Mustafakemalpaşa, Mudanya, Orhaneli, Orhangazi ve Yenişehir ilçelerimizde taş
ocağı, kil ocağı, kum-çakıl ocağı ve mermer ocaklarının faaliyet gösterdiği
bilinmektedir. Özellikle son aylarda Bursa'nın Orhaneli ilçesine bağlı Başköy
ile Mustafakemalpaşa ilçesine bağlı Sünlük ve Kabulbaba köylerinde mermer
ocaklarının işletmesine bağlı olarak su kaynaklarında bulanıklık ve biyolojik
kirlilik sorunlarının yaşandığı görülmektedir. Bu durumda canlı için en önemli
ihtiyaç olan su kaybolmaktadır. 
Bursa'nın tarihî ve kültürel dokusunun
bozulmaması, bitki ve hayvan varlıklarının korunması, çevre kirliliğinin
önlenmesi, 1’inci sınıf tarım alanlarının erozyona uğramaması, vazgeçilmez su
kaynaklarının korunması, toplumsal, ekonomik ve çevresel bakımdan
sürdürülebilir bir madencilik sektörünün geliştirilebilmesi için: Bursa'da
faaliyet gösteren taş, maden, mermer ve kum ocaklarının neden oldukları
sorunların ve sonraki yıllarda ortaya çıkabilecek sorunların bugünden tespit
edilerek gereken önlemlerin alınması amacıyla, Anayasanın 98’inci, TBMM
İçtüzüğü’nün 104’üncü ve 105’inci maddeleri gereğince Meclis araştırılması
açılmasını arz ve teklif ederiz.
1) İlhan Demiröz  (Bursa)
2) Aykan Erdemir  (Bursa)
3) Turhan Tayan  (Bursa)
4) Hülya Güven  (İzmir)
5) Kemal Ekinci  (Bursa)
6) Sena Kaleli  (Bursa)
7) Candan Yüceer  (Tekirdağ)
8) Bülent Tezcan  (Aydın)
9) Özgür Özel  (Manisa)
10) Mustafa Sezgin Tanrıkulu  (İstanbul)
11) Mehmet Şevki Kulkuloğlu  (Kayseri)
12) Celal Dinçer  (İstanbul)
13) Rahmi Aşkın Türeli  (İzmir)
14) Ali İhsan Köktürk  (Zonguldak)
15) Ali Sarıbaş  (Çanakkale)
16) Ali Rıza Öztürk  (Mersin)
17) Kadir Gökmen Öğüt  (İstanbul)
18) Namık Havutça  (Balıkesir)
19) Turgut Dibek (Kırklareli)
20) Haydar Akar  (Kocaeli)
21) Musa Çam (İzmir)
22) İhsan Özkes  (İstanbul)
Türkiye Büyük
Millet Meclisi Başkanlığına
Polis şiddetinin nedenlerinin ve
boyutlarının, işkence ve orantısız kuvvete dair alınacak önlemlerin
araştırılması ve sorunların çözümünün hızlandırılmasını sağlayabilmek için
Anayasanın 98’inci ve Türkiye Büyük Millet Meclisi İçtüzüğü’nün 104’üncü ve
105’inci maddeleri gereğince Meclis araştırması açılmasını arz ederiz.
1) Mehmet S. Kesimoğlu  (Kırklareli)
2) Hasan Ören  (Manisa)
3) Candan Yüceer  (Tekirdağ)
4) Ali Sarıbaş (Çanakkale)
5) Hülya Güven  (İzmir)
6) Özgür Özel (Manisa)
7) Bülent Tezcan  (Aydın)
8) Mustafa Sezgin Tanrıkulu  (İstanbul)
9) Celal Dinçer  (İstanbul)
10) Mehmet Şevki Kulkuloğlu  (Kayseri)
11) Ali İhsan Köktürk  (Zonguldak)
12) Rahmi Aşkın Türeli  (İzmir)
13) Ali Rıza Öztürk  (Mersin)
14) Kadir Gökmen Öğüt  (İstanbul)
15) Durdu Özbolat  (Kahramanmaraş)
16) Namık Havutça  (Balıkesir)
17) Turgut Dibek  (Kırklareli)
18) Haydar Akar (Kocaeli)
19) Musa Çam (İzmir)
20) İhsan Özkes (İstanbul)
21) Haluk Eyidoğan (İstanbul)

22) Melda Onur (İstanbul)

23) Mehmet Hilal Kaplan (Kocaeli)

Gerekçe: 
Ülkemizde, Adalet ve Kalkınma Partisi
iktidarının özellikle son beş yıllık döneminde giderek artan bir polis şiddeti
yaşanmaktadır. Her gün toplumsal olaylarda, karakollarda, sokaklarda,
üniversitelerde, kısaca, polisle vatandaşlarımızın karşı karşıya geldiği her
yerde polislerin fail olduğu ölçüsüz şiddet, işkence, yaralama hatta öldürme
olayları gündeme gelmekte, bu olayların görüntüleri medyaya yansımaktadır. 
Son olarak, Samsun Sıhhiye Okulunda
vatani görevini yapan ve akrabasının düğünü için izinli olarak İstanbul'da
bulunan er Ahmet Koca'nın 17 Haziran 2012 tarihinde Fatih Hacı Hamza Mahallesi,
Hacı Piri Caddesi üzerinde İstanbul Emniyet Müdürlüğü Önleyici Hizmetler Şube
Müdürlüğünde görevli polisler tarafından uğradığı şiddetin görüntüleri, polisin
ölçüsüz şiddet uygulama konusunda geldiği noktayı net olarak ortaya
koymaktadır.
Bu olayın hemen arkasından, yine
Fatih'te kapalı mekânda sigara içen sivil polisler, kendilerini uyaran
personeli evire çevire dövmüş, bazı polisler personelin kafasına silah
dayarken, kimisi de cop kullanırken görüntülenmiştir.
İzmir'de eşiyle birlikte eğlenmeye
çıkan Fevziye Cengiz'in geçen yıl Temmuz ayında Karabağlar Polis Merkezinde
maruz kaldığı vahim dayağın görüntüleri de henüz hafızalarımızdaki yerini
korumaktadır. 
Yine, 2011 yılının Ağustos ayında
Samsun'un İlkadım ilçesi, 19 Mayıs Mahallesi’nde iş yeri bulunan 40 yaşındaki
Recep Kılıç'ın maruz kaldığı polis şiddeti, tekme tokat dövülmesi ve başına
telsizle vurularak yaralanmasına ilişkin görüntüler de basına yansımıştır.
31 Mayıs 2011 tarihinde Ankara
Kızılay'da, Hopa'da çıkan olaylarda emekli öğretmen Metin Lokumcu'nun hayatını
kaybetmesini protesto eden Dilşat Aktaş'ın polis tarafından sokak ortasında
dövüldükten sonra sokakta sürüklenmesi MOBESE kameraları tarafından
görüntülenmiş; Aktaş, polisin müdahalesi sırasında bacağına aldığı darbe
sonrası felç tehlikesi geçirmiştir. 
Yine, geçtiğimiz
aylarda görüntüleri ortaya çıkan bir başka şiddet olayı da 4 Temmuz 2010'da
Aydın'ın Kuşadası ilçesinde yaşanmış, motosikleti çekilmek istenen Fuat Şengül,
polislerle tartışınca karakola götürülmüş ve burada gördüğü şiddet sonucu ciddi
şekilde yaralanmıştır. 
Demokratik protesto gösterilerinde
polisin uyguladığı ölçüsüz şiddet ise artık kabul edilemez bir hâle gelmiştir.
2012 yılının Mayıs ayında, kürtajın yasaklanmasına karşı çıkan kadınların
protesto gösterisine müdahale eden polis, bu müdahale sırasında çok sert
davranmakla, gözaltına alman kadınlara şiddet uygulamak ve hatta kadınları
taciz etmekle gündeme gelmiştir. Polisin öğrenci ve çalışan eylemlerinde
uyguladığı şiddetin görüntüleri, genç bir öğrencinin polis şiddeti sonucu
bebeğini kaybetmesine ilişkin görüntüler de bir daha silinmemek üzere toplumsal
hafızamıza kaydedilmektedir.
Bu şiddet olaylarının yanı sıra, biber
gazı ve gaz bombası gibi kimyasal silahlar kullanmak konusunda da herhangi bir
sınır gözetmediği anlaşılan polislerin bu silahları kullanarak neden olduğu
ölüm sayısı giderek artmaktadır. Basit bir mahalle kavgasında polisin sıktığı
biber gazı nedeniyle hayatını kaybeden Çayan Birben ve Hopa'daki olaylarda
hayatını kaybeden Metin Lokumcu gibi çok sayıda vatandaşımız bu şiddetin
kurbanı olmuştur. 18 yaşındaki Çağdaş Gemik ve 20 yaşındaki Baran Tursun ise
polisin “Dur ihtarı”na uymadığı gerekçesiyle öldürdüğü çok sayıda vatandaşımızdan
sadece ikisidir.
Tüm bunlara
rağmen, bu suçları işleyen polisler, bu suçların gerektirdiği gibi
cezalandırılmamakta, hatta bazı olaylarda ödül gibi terfiler almaktadır. Hatta,
mağdurlar polise mukavemetten yargılanarak şiddet uygulayan polislerden çok daha
büyük cezalar alabilmektedir.
Araştırma önergemiz bu gerekçelerle,
artık büyük bir toplumsal sorun hâline gelmiş bulunan polis şiddetinin
nedenlerinin ve boyutlarının, işkence ve orantısız kuvvete dair alınacak
önlemlerin araştırılması ve sorunların çözümünün hızlandırılmasını
sağlayabilmek için hazırlanmıştır.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
Anayasa’nın 92’nci maddesine göre
Başbakanlığın bir tezkeresi vardır, okutuyorum:




Türkiye Büyük
Millet Meclisi Başkanlığına
Birleşmiş Milletler Güvenlik Konseyinin
11/8/2006 tarihinde kabul ettiği 1701 (2006) sayılı Karar ve Türkiye Büyük
Millet Meclisinin 5/9/2006 tarihli ve 880 sayılı Karar’ıyla bir yıl için
verdiği izin çerçevesinde Türkiye, Lübnan'da konuşlu Birleşmiş Milletler Geçici
Görev Gücü'ne (UNIFIL) silahlı kuvvetleri unsurlarıyla katkı sağlamıştır. Söz
konusu iznin süresi, son olarak Türkiye Büyük Millet Meclisinin 6/7/2013
tarihli ve 1045 sayılı Karar’ıyla 5/9/2013 tarihinden itibaren bir yıl
uzatılmıştır.
Türkiye, UNIFIL'e yaptığı katkılarla
barışı koruma harekâtının etkin biçimde icrasında önemli bir işlev
üstlenmiştir. Bu çerçevede, Türkiye'nin katkısı gerek Birleşmiş Milletler
sistemi içinde gerek bölgesel ve küresel ölçekte gerekse kapsamlı sivil asker
işbirliği faaliyetleri vasıtasıyla Lübnan toplumunun her kesimi nezdinde
görünürlüğünün artmasına ayrıca barış ve istikrarın korunmasına yönelik
politikasının sürdürülmesine önemli katkıda bulunmuştur.
UNIFIL'in ülkemizin askerî kuvvet
katkısında bulunduğu tek Birleşmiş Milletler Barış Gücü operasyonu olması ve
hâlihazırda Birleşmiş Milletler Güvenlik Konseyi adaylığımızın söz konusu
bulunması dikkate alınarak, UNIFIL deniz görev gücüne katkımızın
sürdürülmesinin önem arz ettiği değerlendirilmektedir.
UNIFIL'in görev süresi 31/8/2014
tarihinde sona erecek olup, görev süresinin bu tarihten sonraki dönem için
yenilenmesi yönünde Birleşmiş Milletler Güvenlik Konseyi tarafından ağustos ayı
içinde bir kararın kabul edilmesi beklenmektedir.
Bu hususlar ışığında ve Lübnan'la ikili
ilişkilerimiz ile bölgedeki güvenlik koşulları da göz önünde tutularak,
Birleşmiş Milletler Güvenlik Konseyinin (UNIFIL)'in görev süresinin uzatılması
yönünde karar alması durumunda; hudut, şümul ve miktarı Hükûmetçe belirlenecek
Türk Silahlı Kuvvetleri unsurlarının, 1701 (2006) sayılı Birleşmiş Milletler
Güvenlik Konseyi Kararı ve 880 sayılı Türkiye Büyük Millet Meclisi Kararı’yla
tespit edilen ilkeler kapsamında 5/9/2014 tarihinden itibaren bir yıl daha
UNIFIL Deniz Görev Gücüne iştirak etmesi ve bununla ilgili gerekli
düzenlemelerin Hükûmet tarafından yapılması için Anayasa'nın 92’nci maddesi
uyarınca izin verilmesini arz ederim.
Recep Tayyip Erdoğan
Başbakan
BAŞKAN – Başbakanlık tezkeresi
üzerinde, İç Tüzük’ün 72’nci maddesine göre görüşme açacağım. 
Gruplara, Hükûmete ve şahsı adına iki
üyeye söz vereceğim. 
Konuşma süreleri, gruplar ve Hükûmet
için yirmişer dakika, şahıslar için onar dakikadır.
Tezkere üzerinde söz alan sayın
milletvekillerinin isimlerini okuyorum:
Milliyetçi Hareket Partisi Grubu adına,
Yıldırım Tuğrul Türkeş, Ankara Milletvekili; Cumhuriyet Halk Partisi Grubu
adına, Osman Taney Korutürk, İstanbul Milletvekili; Halkların Demokratik
Partisi Grubu adına, Altan Tan, Diyarbakır Milletvekili; Adalet ve Kalkınma
Partisi Grubu adına, Volkan Bozkır, İstanbul Milletvekili; Hükûmet adına, Millî
Savunma Bakanı İsmet Yılmaz; şahısları adına, Ahmet Berat Conkar, İstanbul
Milletvekili; Mehmet Doğan Kubat, İstanbul Milletvekili.
Şimdi, söz sırası Milliyetçi Hareket
Partisi Grubu adına söz isteyen Yıldırım Tuğrul Türkeş, Ankara Milletvekili.
Buyurun Sayın Türkeş. (MHP sıralarından
alkışlar)
MHP GRUBU ADINA YILDIRIM TUĞRUL TÜRKEŞ
(Ankara) – Sayın Başkan, değerli milletvekilleri; Lübnan’da barışı korumak
amacıyla Birleşmiş Milletler Geçici Görev Gücü (UNIFIL)’e Türkiye'nin silahlı
kuvvetleri unsurlarıyla katkı sağlamasına bir yıl daha imkân sağlayacak
düzenlemeyle ilgili Milliyetçi Hareket Partisi Grubu adına söz almış
bulunuyorum ve Genel Kurulu saygıyla selamlıyorum.
Şimdi, değerli milletvekilleri, aynı
bölgeyle ilgili bu tezkereler değişik tarihlerde Meclisimize geliyor ve
yenileniyor bunlar. Bir kere bunlar takdir edersiniz ki sadece askerî bir konu
değil -yani Sayın Millî Savunma Bakanımız ve Millî Savunma Bakanlığının
yetkilileri burada bulunuyorlar- bu, Türkiye'nin dış politikasıyla yakinen
ilgili bir konudur ve maalesef, Sayın Dışişleri Bakanı başta olmak üzere
dışişleriyle ilgili gerek bürokrasi gerekse Bakan, Bakan yardımcısı bu
konularda konuşmaktan şiddetle kaçınmaktadırlar. Bunun Türkiye Büyük Millet
Meclisinin vereceği kararlar açısından büyük bir eksiklik olduğunu düşünüyorum.
Keza, Dışişleri Komisyonunda da bu konu görüşülmek istendiğinde, bu veyahut
buna benzer Irak’taki olan olaylar da ilgili “Aman, bu çok sakıncalıdır. Bunlar
konuşulmaz...” Ya, bir dünya konuşuyor, bu Meclisin dışında herkes konuşuyor,
bir tek siz konuşmuyorsunuz. Yani, hiç bir şeyden IŞİD etkilenmiyor veyahut da
oradaki olaylarla ilgili -bu konuda olduğu gibi- Lübnan’daki konuyla ilgili bir
tek Dışişlerinin yetkilileri veyahut da Sayın Dışişleri Bakanı konuşunca, bu
konuda Meclise, Türkiye Büyük Millet Meclisine, yasama görevi yapan bu Meclise
bilgi verince mi alınıyorlar, alınganlık gösteriyorlar? Bunu anlamak mümkün
değil. Bu, sadece, tahmin ediyorum ki olsa olsa söyleyecek sözü bulunmadığı
için gelemiyor buralara; yoksa, bunun haricinde, bu söylenenleri mazeret diye
kabul etmek mümkün değil. 
Şimdi, tabii, bu Lübnan’ı tek başına
düşünmek mümkün değil yani bu bölgedeki gelişmelere bakmak lazım. Bu bölgede
bir kere epey bir süredir bu mezhep çatışmaları devam ediyor. Bunları doğru
dürüst okuyamazsak, doğru dürüst tarif edemezsek, doğru dürüst anlayamazsak
bunların mahiyetini, değerlendirmeleri de doğru yapamayız. Yani bu Lübnan’da
aynı şey, Irak’ta aynı şey, Suriye’de yaşananlar benzeri olaylardır. Bunlara
bir bütün olarak bakmak lazım. Ben daha önceki bu Irak’taki konunun da Mecliste
genel görüşme olarak görüşülmesini MHP Grubu adına bir öneride bulunduk, bir
Danışma Kurulu kararı olarak bunu neticelendiremedik ama burada grup önerisi
görüşüldüğünde dile getirdim. 
Değerli arkadaşlar, şimdi, yeni bir
yüzyıl ve bu yeni yüzyılda bir yüzyıl önceki yapılan anlaşmalar yenileniyor.
Bunları göremezsek, bunları anlayamazsak, bunları anlamlandırıp Türkiye’nin dış
politikasını buna göre şekillendiremezsek burada bunlar usulen bir bürokratik
işlem olarak gelir bu yazılar, burada oylanır, AKP’nin çoğunluğuyla ondan sonra
da geçer gider ama bir netice de sağlamıyor bunlar, Türkiye’ye bir hayrı da
olmuyor. 
Şimdi -bahsettim az önce- üç tane
tezkere var, aynı bölgede, mahiyetleri farklı tabii ama Suriye’de uçağımız
düştü 22 Haziran 2012’de bunun ardından 1 Ekim 2012’de bir tezkere geldi
buraya, Meclis Genel Kuruluna ve oylandı, biz de destek verdik. Bu geniş
kapsamlıydı yani sadece Suriye’yi işaret etmiyordu, bütün bölge ile ilgili
maksadını ve kapsamını Hükûmetin karar vereceği bir yetki talebiydi. Bu yetkiyi
verdik, o yetki ne işe yaradı yani asgaride beklerdik ki dış politika açısından
caydırıcılık ihtiva etsin yani hiç olmazsa, hiçbir şey olmazsa “Bak,
Türkiye’den böyle bir tezkere çıktı, buna karşı da dikkatli olalım.” demelerini
beklerdik insanların ama tabii, bunu yapabilmek için siyasi iktidarın buna
uygun politikaları üretmesi lazım. O politikaları üretmediği takdirde bunlar
havada kalıyor -az önce belirttiğim gibi- bunlar sadece bir bürokratik
gereklilikten öteye geçemiyor. 
Bir diğeri Irak. Irak tezkeresi de
2012’den bu yana ikinci yılında, herhâlde bu sene gene sonbaharda, Ekimde
uzatması gelecek. Ondan sonra, orada “Terör örgütü unsurlarını takip edebilmek
ve caydırıcılık sağlamak için…” Şaka gibi değil mi? Yani burada siz bir
taraftan terör örgütünü kendi vatandaşlarınız için sözcü kabul edip, muhatap
kabul edip bunlarla müzakere yapacaksınız, burada İçişleri Komisyonunda bununla
ilgili Anayasa’ya aykırı çalışmaları yapacaksınız ama elinize de bir taraftan,
Kuzey Irak’ta yuvalanan terör örgütüne karşı faaliyet gösterebilmek için bir
tezkere alıyorsunuz ve her sene de bunları uzatıyorsunuz. Bunu anlamak mümkün
değil. Yani eğer AKP’den anlayan arkadaşlar varsa –belli ki bakanlar lütfedip
teşrif edemiyorlar buraya- onların burada çıkıp bu konuda izahat vermelerini
çok arzu ediyoruz.
Şimdi, bu Irak’ta tabii, gene haziran
ayı içerisinde, biliyorsunuz, Başkonsolosumuz ve onunla birlikte 48 kişi
kaçırıldı, IŞİD’in elinde rehin bunlar. “Rehin” bile denemiyor siyasi iktidar
tarafından yani Dışişleri “Bunlar rehin değil…” Peki, nedir kardeşim? IŞİD
nedir? Onun da ne olduğunu söyleyemiyor, “terör örgütü” denemiyor, ayıpmış,
alınıyorlarmış. Herhâlde dünya tarihindeki en alıngan terör örgütü bu, adını
söyleyince alınıveriyorlar. Bunu anlamak, bunu izah etmek mümkün değil. Bu
noktada, şu anda üçüncü haftayı da geçtik, hâlâ oradaki rehinelerimizin ne
olduğu belli değil ve oradaki Başkonsolosluğumuz işgal edildi, Türk toprağı
işgal edildi beyler, bayanlar, değerli milletvekilleri ve ikinci defa da
bayrağımız indirildi; biliyorsunuz, ilki Diyarbakır’da olmuştu.
Şimdi, tabii, buradan şimdiki
görüştüğümüz konuya, Başbakanlık tezkeresi doğrultusundaki Lübnan UNIFIL
tezkeresine gelmemiz lazım.
Şimdi, bu tezkere de 2006’dan beri
yürürlükte. 2013’te 6 Temmuzda tezkere yine Türkiye Büyük Millet Meclisine geldi
ve burada onaylandı, biz de olumlu oy verdik çünkü o bölgede, Lübnan’da
Türkiye’nin hem ticari hem de tarihten kalan kültürel ilişkileri olduğu için
bunları Birleşmiş Milletler kapsamındaki bir barış gücü çerçevesinde orada
onlara teminat sağlamayı doğru buluyoruz.
Ama tabii bir başka enteresan nokta
oldu -herhâlde, umuyorum ki Sayın Bakan birazdan konuşursa bizi de
bilgilendirecektir- 3 Ağustosta Türk Havayollarının pilotları kaçırıldı yani 6
Temmuzda burada UNIFIL’le ilgili verdiğimiz tezkerenin üzerinden çok kısa, bir
aydan az bir süre geçtikten sonra Türk Hava Yollarının iki pilotu kaçırıldı.
İmam Rıza’nın Takipçileri veyahut Hacıları -tercüme de karışıyor onlar- diye
bir örgüt, daha önce adı hiç duyulmamış, bunlar pilotlarımızı ellerinde tuttular
yitmiş bir gün Türk Hava Yollarının iki pilotu rehin kaldı. Bu arada,
Genelkurmay Başkanlığı, eylül ayının başında yani pilotlarımız orada rehin
iken, UNIFIL’deki yani şu anda tezkerede tekrar yetki talep edilen bu görev
gücü içindeki askerlerimizin görev süresinin sona ereceğine dair bir açıklama
yaptı ve zaten aslında oradan bu askerleri de çekmek istediğimizi de beyan
etti. “Yani biz zaten çekecektik.” Peki, kardeşim, çekecektiniz; siyasi
iktidara söyleseydiniz, o tezkereyi getirmeseydi. Yani siz eğer çekme kararında
idiyseniz, bir ay önce bu belliydi herhâlde ve bunun görüşülmesi lazımdı. Ama
enteresan bir olay, burada açıklama var, diyorlar ki: “5 Eylül 2013’te görev
süresi sona erecek, 2 Eylülden itibaren de İskenderun’a, hava durumuna, hava
şartlarına göre intikal edilecek.” filan. Peki, şimdi, bu açıklamalar
yapıldıktan sonra, şimdi, bir sene sonra, tekrar oraya niye askerimizi yollamak
istiyoruz, niye bu görev içindeki çalışmalarımıza devam etmek istiyoruz? Arada
ne oldu? Herhâlde, Sayın Bakan, umuyorum ki birazdan bizi bilgilendirecek.
Peki, bunlar sürpriz mi? Hayır, değil.
Yani o bölgeyi takip eden bütün yetkililerin; bürokrasidekilerin,
Dışişlerindekilerin, Genelkurmaydakilerin bunu biliyor olması lazım. Yani bir
milletvekili olarak, 19 Temmuz 2012’de, bakın, iki sene önce “yaklaşan yeni
Lübnan savaşı” diye basın bildirisiyle o bölgedeki gelişmelere ben şahsen
dikkat çekmişim. Şimdi, nereden biliyorsun? Açık kaynaklardan, medyadan,
uluslararası gazetelerden. Bunu ben görebildiysem, ben takip edebildiysem,
umuyorum ve bekliyorum ki Türk Silahlı Kuvvetlerindeki ve Dışişlerindeki
kıymetli bürokratların da bunları öngörmesi ve bunlara karşı tedbir
geliştirmesi gerekirdi. Ama ne oldu? Hiçbir şey yok. Pilotlar kaçırıldıktan
sonra “Biz askerleri çekiyoruz.” dendi, bir derin sessizlik, pilotlar
kurtarıldı, konu unutuldu diye de bir sene sonra tezkere, burada, tekrar,
uzatım için geldi.
Şimdi, bu, maalesef, yanlış siyaset her
yerde devam ediyor. Son, Irak’ta Başkonsolosumuz, özel harekatçılarımız,
konsolosluk görevlilerimiz, 49 kişi alındıktan sonra -rehine alındılar- bu
konuda Sayın Dışişleri Bakanı bilgi vermek arzusunda olduğunu siyasi partilere
bildirdiğinde biz Milliyetçi Hareket Partisi olarak 3-4 noktanın altını çizdik
ve bunlara dikkat çektik. 
Bunlardan birinde, elimizdeki mevcut
tezkerelerin buradaki bir askerî müdahale seçeneğine zemini olup olmadığı ve
bunun kullanılıp kullanılmayacağı, bu opsiyonun açık tutulması gerektiği ve
orada her hâl ve şartta vatandaşlarımızın can güvenliğinin sağlanması gerektiğini
ifade ettik. “Yo, yo, iyiler.” diye bize cevap veriyorlar. Değerli
milletvekilleri, tatile mi gittiler altı bezli çocuklarla konsolosluktaki
görevliler, izin mi kullanıyorlar, yani üç haftadır nerede bu insanlar? “Biz
görüşüyoruz, iyiler.” Sizin görüşmeniz yeterli mi? Yani bir hapishanede
tutukevinde, bir terör örgütünün nerede tuttuğu belli olmayan insanların sadece
sizlerle görüşüyor olması onların iyi olduğu anlamına gelmez. Onların ya
görevlerinin başında ya da böyle bir tehdit karşısında, vatan topraklarında,
kendi ailelerinin yanında olmalarıdır beklenen ama bu konuda hiçbir şey
yapılmıyor. 
Bir ikinci değindiğimiz nokta,
Irak’taki Türkmenlerin durumu idi. İlgilenildiği söyleniyor fakat maalesef
orada, Suriye’deki Türkmenler olsun Irak’taki Türkmenler olsun hiçbir şekilde
Türkiye’nin ilgisi, alakası, kapsamı içinde bulunmuyor. Yani kozmetik olarak
iki kamyonda silah yakalattığınızda “Türkmenlere gidiyor.” demeyle
sorumluluktan kurtulamazsınız. Yakalanmasaydı nereye gittiği belli değildi,
yakalanınca Türkmenlere mi gitmiş oluyor bunlar? Böyle bir mantık olur mu ya,
böyle bir akıl, böyle bir kabul olur mu? Ve bunu da insanların, muhalefetteki
partilerin, bizlerin, vatandaşların kabul edeceğini mi düşünüyorsunuz? Böyle
bir şey söz konusu değil. 
Bir diğer değindiğimiz nokta, oradaki,
bu IŞİD’in doğurduğu huzursuzluğun ardından olası bir göç ihtimaliydi. Daha üç
hafta önce, yetkililerle görüştüğümüzde “Böyle bir ihtimal de olabilir.” diye
bakıyorlardı; bugün, hududa dayandılar, huduttan geçiyorlar. Bu siyasetin, bu
bölgedeki siyasetin çok daha ciddi, çok daha akılcı ve çok daha kapsamlı olarak
ele alınması lazım; çok daha ciddi, tekrar altını çizerek söylüyorum. 
Az önce de bahsettim, daha önceki
konuşmamda da bahsettim. Bu, Sykes-Picot Anlaşması’nın yüzüncü yılıdır ve
bölgede yeni coğrafya, yeni sınırlar oluşuyor. Türkiye’deki siyasi iktidar bunu
anlamadığı takdirde, bunu çözemediği takdirde ve buna karşı Türkiye’nin
menfaatlerinin gerektirdiği tedbirleri, önlemleri alamadığı takdirde bu tip
sıkıntıları yaşamaya devam ederiz. 
Bu UNIFIL Barış Gücü yani Başbakanlığın
tezkeresi ile ilgili Birleşmiş Milletler Barış Gücü’nün altında var olmanın biz
gereğine inanıyoruz. Bu nedenle de bu tezkereye Milliyetçi Hareket Partisi
Grubu olarak olumlu bakıyoruz. Ancak, tabii, bir şeyi de söylemek lazım burada.

Değerli arkadaşlar, sayın
milletvekilleri; kendi topraklarınızda, Diyarbakır’da kendi bayrağınıza sahip
çıkamazsanız dışarıda sizin insanlarınızın, sizin tarihî köklerinizden gelen
insanların dayak yemesi maalesef mukadder oluyor. Bu noktada, bunların daha
sorumlu, daha vicdanlı, daha akılcı ve yüzyılın başına uygun, daha kapsamlı ele
alınması gerektiğini vurguluyorum ve yüce Meclisi saygıyla selamlıyorum. (MHP
sıralarından alkışlar) 
BAŞKAN – Teşekkür ediyorum. 

Cumhuriyet Halk Partisi Grubu adına söz
isteyen Osman Taney Korutürk, İstanbul Milletvekili.
Buyurun Sayın Korütürk. (CHP
sıralarından alkışlar)
CHP GRUBU ADINA OSMAN TANEY KORUTÜRK
(İstanbul) – Sayın Başkan, değerli milletvekilleri; Türkiye'nin Lübnan’daki
Birleşmiş Milletler Geçici Gücü’ne yapmış olduğu katkının bir yıl daha
uzatılması konusundaki tezkere hakkında Cumhuriyet Halk Partisi Grubu adına,
Cumhuriyet Halk Partisinin görüşlerini açıklamak üzere huzurlarınızdayım.
Hepinizi saygıyla selamlıyorum.
Biz Cumhuriyet Halk Partisi olarak 2006
yılında başlamış olan bu harekâta başından itibaren Türkiye'nin dünya
istikrarını, dünyadaki barışı, ülkelerarasındaki anlaşmaların barışçı yollarla
çözümünü destekleme çabaları katkısında kendi imkânlarıyla katkıda bulunmasını
her zaman uygun gördüğümüz için olumlu oy verdik. Bugün Lübnan’da barışı
korumak için bulunan Birleşmiş Milletler Gücü’ne Türk birlikleri de iştirak
ediyor ama Türk birlikleri bölgedeki başka konularda, barışı koruma alanında
Türkiye'nin çok parlak bir sicili olmadığını da, muhtemelen, üzülerek, görüyor.

Şimdi, Irak’ta meydana gelen,
Suriye’den Irak’a sıçrayan ve Irak’ın komşularını da tehdit etmeye başlayan çok
ciddi gelişmeler çok muhtemeldir ki önümüzdeki görülebilir dönem içerisinde Lübnan’a
da sirayet edecektir. 
Biz bu taslağın, bu tezkerenin Meclise
geleceğini gördüğümüz zaman bunu önce bir araştırdık, bizim kara birliklerimiz,
arazideki birliklerimiz hâlen orada mı? diye. Arazide gerçi muharip birlik
değil, istihkâm birliğimiz var ama istihkâm birliklerimiz eğer orada olsaydı
biz büyük bir ihtimalle Cumhuriyet Halk Partisi olarak bu badirenin içerisine
hazırlıksız yakalanacak birliklerimize vize vermemek için bugün burada olumsuz
oy verecektik ama baktık ki Türkiye Cumhuriyeti Silahlı Kuvvetlerinin, Türk
Silahlı Kuvvetlerinin oradaki istihkam birlikleri 2 Eylül 2013 tarihinde
çekilmiş ve karada başka birliğimiz kalmamış. Şimdi, mevsim şartlarına göre
orada görev yapan bir fırkateyn veya yerine göre göre bir korvet ve hücum botu
şeklide deniz unsurlarımız var. Deniz unsurlarımızın Doğu Akdeniz’de bayrak
göstermesi, Doğu Akdeniz’in istikrarına katkıda bulunması, Doğu Akdeniz’deki
barış faaliyetlerinde yer alması ve Doğu Akdeniz’deki silah trafiğini engelleme
görevinde Birleşmiş Milletler içerisinde yer alması bizim açımızdan kabule
şayan bir durumdur. Onun için, biz bu tezkereye bu yıl da olumlu oy vereceğiz. 
Şimdi, burada bir şey söyledim dikkat
ederseniz, “Türk Silahlı Kuvvetlerinin bölgedeki silah trafiğine engel olması
bizim açımızdan makbuldür.” dedim. Makbuldür ama silah trafiğine Birleşmiş
Milletlerin görev güçleri dışında Türkiye’nin, maalesef, katkıda bulunduğunu
görüyoruz. Başlangıçtan itibaren Hükûmeti çok ikaz ettik bu konuda. Suriye
politikasında, Suriye’de silahlı bir mukavemet, silahlı bir karşı koyma yaratma
çabalarında Türkiye’nin bu işlere girişmemesi gerektiğini söyledik. Bir komşu
memleketin rejiminin değiştirilmesi Türkiye’nin şimdiye kadar denemeye
kalkıştığı bir iş değildi; denemeye kalkıştığı bir iş değildi çünkü Türkiye bu
bölgede şimdiye kadar hep istikrarı korumaya, barışı korumaya çalışan bir
ülkeydi. Kendisi de, Türkiye, ancak istikrar ortamı olduğu takdirde sağlam bir
varlık gösterebilen bir ülke, Türkiye istikrarsızlık içinde kolay çalışan bir
ülke değil. Onun için, istikrarsızlık kendisine sıçramasın diye Türkiye’nin bu
bölgedeki istikrara mutlaka katkıda bulunması lazımdı, barışa katkıda bulunması
lazımdı. Suriye’deki olaylara müdahale edelim mi? Edelim ama silahla mukavemeti
organize ederek, muhalefeti yapmaya çalışarak değil, uluslararası diplomatik ve
barışçı teşebbüslere önayak olarak edelim. Tıpkı, vaktiyle Irak’a komşu ülkeler
mekanizmasını kurup o günden bugüne kadar Irak’ın toprak bütünlüğünü muhafaza
etmiş olduğumuz gibi edelim dedik ama böyle olmadı. Onun için, bu çok ciddi bir
çelişki. Türkiye bir yandan bölgedeki birçok silahlı harekete ve bu arada da
IŞİD gibi birtakım terör örgütlerine zamanında silah göndermiş, silah vermiş,
her türlü yardımı yapmış, bir yandan da Birleşmiş Milletler Barış Gücü’nün,
bölgeye, Lübnan’a silah gönderilmesini engelleme faaliyetlerine de gemi,
fırkateyn, hücumbot, korvet göndererek engellemeye çalışıyor. Bu belirsiz bir
politika. Hakikaten şaşılacak bir politika. Bu ne demek? Bu nasıl iş, bir
yandan silah verdiriyorsunuz, bir yandan silahı engellemeye çalışıyorsunuz? Siz
aslında hangisisiniz? Bunu iyi düşünmek lazım. Biz, aslında silahı engelleyen
olmalıyız. Biz, aslında silahı veren olmamalıyız. Bu bölgeye silahlı
faaliyetleri destekleyen, bunları geliştiren, bunları planlayan ülkeler
olmamalıyız. Olduğumuz zaman başımıza ne geldiğini görüyorsunuz. 
Değerli arkadaşlar, İstanbul’da gene
bir barış toplantısı yapıldı. İstanbul’un barış toplantısına ev sahipliği
yapması aslında memnuniyet verici bir şey. Dışişleri Bakanı orada bir konuşma
yaptı. O konuşmayı dinleyenler herhâlde epey şaşırmışlardır çünkü takip ettiği
politikayla o konferansın kendi konusu birbirini çok fazla tutar mahiyette
değil. Bu arada hemen konferansın ertesinde Musul IŞİD tarafından işgal edildi.
Sayın Dışişleri Bakanı Twitter vasıtasıyla kamuoyumuza dedi ki: “Biz, Bağdat
Büyükçelçiliğiyle, Mısır Başkonsolosluğuyla, Basra Başkonsolosluğuyla temas
hâlindeyiz.” Temas hâlinde olmasını Twitter’la veya “tweet”le atması için
hiçbir sebep yok. Tabii ki temas hâlinde olacak. Türkiye Dışişleri Bakanlığı,
bütün dış temsilcilikleriyle yedi gün yirmi dört saat temas hâlinde. Bunu niye
açıklama lüzumunu hissettiğini, ben şahsen bir dış işleri meslek mensubu olarak
çok fazla anlamadım. Ama arkasından başka bir şey daha söyledi gene Twitter’da.
Dedi ki: “Musul’da durum kontrol altındadır. Endişe edecek bir şey yoktur.” Bu
daha Twitter”da birtakım kimseler tarafından “retweet” edilirken medilirken bir
de baktık ki, Musul Başkonsolosluğumuz IŞİD tarafından basılmış; Başkonsolos,
Konsolosluk personeli, personelin ailesi, kedisi köpeği bağlanmış, götürülmüş.
“Musul’da her şey kontrol altında. Endişe edecek bir şey yok.” diyen -ama
Twitter”da diyen- Dışişleri Bakanı ertesi günü bir beyanat verdi, dedi ki:
“Bazı çevreler Irak’ın ciddi bir kaos içerisinde olduğu izlenimini yaymaya
çalışmaktadırlar.” “Yani Irak’ta ciddi bir kaos yok. Irak’ı bir kaos içinde
göstermeye çalışıyorlar.” dedi.
Şimdi, onu dedi. Bu gazetelerde yer
aldı. Biz notumuzu aldık, bir kenara koyduk. Üç gün önce, dört gün önce bir
beyanat daha verdi “Irak’ta dehşetli bir kriz baş göstermiştir. Bu kriz
kapımıza dayanmıştır. Bizi de tehdit ediyor.” dedi.
Şimdi, çok kısa aralıklarla bir
akademisyen birbiriyle çelişen değerlendirmelerde bulunabilir veya birbiriyle
çelişen saptamalar yapabilir, beyanlarda bulunabilir. Bu, ileride bakıldığında
o akademisyenin akademik kariyerinde bir etkisi olur, o açıdan tenkit edilir,
eleştirilir ama bir Dışişleri Bakanı bir hafta on gün içinde birbiriyle 180
derece zıt iki açıklama yapıp da birinde “Bir şey yok.” birinde de “Feci bir
vaziyetteyiz.” derse, o zaman temsil ettiği, dışişlerini yönettiği ülkesinin
güvenlik, savunma, siyasi mekanizmalarının hepsinde çok ciddi bir sorun
olduğunu gösterir. 
Dışişleri Bakanı Sayın Davutoğlu’nun -burada
daha önce bunları konuştuk, bütçeyi de konuşurken bu konuları görüştük- artık
bu görevi ne kadar başarıyla yürüttüğünü, ne kadar daha yürütmesi gerektiğini
kendi vicdanı içinde bir değerlendirmesi lazım diye düşünüyorum. 
Dışişleri Bakanını, siyaset Dışişleri
Bakanı yapmıştır. Siyasetin imkânları Dışişleri Bakanına, Dışişleri Bakanı olma
şansını vermiştir. Dışişleri Bakanı aradan geçen zaman zarfında Türkiye'nin dış
politikasını bugün içinde bulunduğu çok olumsuz, çok sakıncalı, çok rahatsızlık
verici ve Türkiye'nin gücünü, kuvvetini, varlığını, ağırlığını çok hafifletici
bir noktaya getirmiştir. Siyasetin kendisine bakan olma şansını vermiş olduğu
Dışişleri Bakanının önünde şimdi bir şans daha vardır; o şans da istifa etme
şansıdır. 
Bakın, bizim siyasi hayatımızda istifa
çok kullanılan, çok başvurulan bir unsur değil. İstifayı herkes etmiyor. Hiç
olmazsa Dışişleri Bakanı buradaki başarısızlıklarını görüp artık bunu daha
fazla devam ettirme inadından vazgeçip istifa ederse, istifa erdemiyle tarihe
geçer. Tarihe geçeceği şüphesiz. Dışişleri Bakanı tarihe geçmek için ciddi bir
faaliyet içinde diye birçok yayınlarda yorumlar okuyoruz, ediyoruz. Dışişleri
Bakanının öyle bir endişesi yok, Dışişleri Bakanı tarihe geçti. Dışişleri
Bakanı tarihe, Türkiye'nin gelmiş geçmiş en başarısız Dışişleri Bakanı olarak
ve Türkiye’yi dış politikada en fazla zora sokan Dışişleri Bakanı olarak geçti.
Bunu silmek mümkün değil ama bunu, belki bir ölçüde, istifa ederek, ama istifa
erdemini de göstermiştir kaydını düşerek bir olumluya çevirebilmek hâlâ elinde.
Çevirmezse ne olur? Çevirmezse ne olacağını hep birlikte yaşayarak göreceğiz
bugüne kadar gördüğümüz gibi.
Şimdi, Türk Silahlı Kuvvetlerinin barış
destekleme harekâtlarına katkıları hakkında Genelkurmay Başkanlığının web sitesinde
çok etraflı bilgiler var. Bunlara baktığınız zaman, hakikaten Türkiye'nin, 1993
yılı Şubat ayından itibaren uluslararası barışa katkıda bulunmak için çok ciddi
bir çaba içerisinde bulunmuş olduğunu görüyorsunuz. Bunlar sırasıyla, burada
Genelkurmay web sitesinde belirtilen sırayla, önce Somali harekâtıyla başlıyor.
Somali harekâtı benim çok yakın tanıdığım, hatırladığım, içerisine zaman zaman
müdahil olduğum bir harekâttır ve Türkiye'nin, dışarıya, Birleşmiş Milletler
barış harekâtlarına açılışını sağlamış olan bir harekâttır. Arkasından
Bosna-Hersek Koruma Gücü, arkasından eski Yugoslavya Cumhuriyeti’ne yönelik
ekonomik yaptırımlarla silah ambargolarının kontrol edilmesi için bir başka
barış harekâtı, sonra Bosna-Hersek harekâtı, daha sonra Arnavutluk harekâtı.
Bunların hepsinin Genelkurmayın web sitesinde İngilizce isimleri var. İngilizce
isimlerin Türkçeleştirilmiş olmasını isterdim. Türkiye Büyük Millet Meclisi
kürsüsünden de İngilizce isim okumayı doğru bulmuyorum. Onun için, nerelerde
olduğunu söylüyorum. Daha sonra Makedonya, Makedonya’dan sonra Kongo Demokratik
Cumhuriyeti, Kongo Demokratik Cumhuriyeti’nden sonra Sudan, Sudan’dan sonra
Irak’a eğitim desteği, ondan sonra da Libya Harekâtı -ki bu, meşhur “NATO’nun
Libya’da ne işi var?” şeklinde Başbakanın vasıflandırdığı ama hemen arkasından
bizim katıldığımız NATO Harekâtı- ondan sonra da Darfur Misyonu var; bunlar
geçmişler, geçmiş harekâtlar. Şimdi de şu anda, halihazırda Türk Silahlı
Kuvvetleri beş ayrı noktada dünya barışına katkı sağlıyor; bunlar gene, Bosna
Hersek, Kosova, Afganistan, Lübnan ve Somali, Somali’deki de deniz harekâtı. 
Barışa bu kadar katkıdan bulunmayı
kendine şiar edinmiş olan, Genelkurmay Başkanlığının web sitesinde 5 sayfalık
çok etraflı bir barış koruma planı ve bu planın nasıl uygulandığına dair bilgi
bulunan bir ülkenin kendi bölgesindeki silahlı çatışmaları teşvik etmiş olması
bu bölgede çok kolay affedilecek bir şey değil. Arkadaşlar, bakın, çok açık
söylüyorum: Bu bölgede hatıralar bizim her zaman unuttuğumuz kadar kısa zamanda
unutulmaz, bu bölgede hep eskilerden kalan şeyler kalır. Bunların içerisinde
Türkiye’nin içinde bulunduğumuz -bu yıldan geriye doğru saydınız- dört, beş yıl
içerisinde bu bölgenin istikrarını, barışını nasıl bozmuş olduğu, bunlara ne
kadar kötü katkılarda bulunduğu, bu bölgedeki insanların hepsi tarafından
hatırlanacak ve zaman gelince bizim yüzümüze vurulacaktır. Biz, buralarda her
zaman barışı korumakla, istikrarı sağlamakla, arabulmakla, sağlığı, eğitimi,
kültürü, çok sesliliği teşvik etmekle övünürken bize bunları hep
hatırlatacaklar, “Ama şurada da şöyle yaptınız, burada da böyle yaptınız.”
diyecekler. 
Şimdi, artık bunu düzeltmek için vakit
geç, bunu bugünden sonra çok kolay düzeltemeyiz ama bugünden sonra vuku bulacak
hadiseleri bir parça daha kontrol altına alabiliriz. Irak’ta meydana gelen çok
karışık hareket Irak’ı artık dağıtacak gibi gözüküyor. Orada Türkiye’nin rolü
herhâlde tekrar eskiden olduğu gibi Irak içerisinde barışı, güvenliği, Irak
halkının katmanlarının, Kürtlerin, Türkmenlerin, Arapların, etnik ayrılık
gütmeden; Sünnilerin, Şiilerin mezhepsel ayrılık gütmeden; Hristiyanların din
ayrılığı gütmeden bir araya getirilmesi için bir uluslararası harekâta öncülük
etmesi lazım. 
Geçen gün bu kürsüde Türkmenlerin
durumunu konuştuk, Türkmenler de Irak’ın ana katmanlarından bir tanesi, aynen
Araplar gibi, Kürtler gibi ama Türkmenler bugün Irak’ta çok ihmal edilmiş bir
vaziyette. Telafer basılmış, oradan dışarı çıkmışlar, nereye gittikleri, nereye
gidecekleri belli değil, kimin güvencesi altında oldukları belli değil, Kürt
bölgelerinde olanlar bir parça daha istikrarlı olan o bölgelerin güvenliğinden
yararlanıyor ama o bölgenin içerisinde olmayanlar yararlanamıyor. Burada, çok
etraflı bir şekilde ben gene sizlere “Bunlara karşı Türkiye Cumhuriyeti
Hükûmeti ne yapabilir?” diye bir önlemler dizisi saydım. Bu önlemler dizisi
hakkında veya bunların üzerine eğilindiği hakkında elimizde hiçbir belirti yok.
Biz burada konuşuyoruz, bu konuştuğumuz şeyler uçuyor gidiyor.
Bakın, şimdi benden sonra muhtemelen
bir noktada Dışişleri Komisyonu Başkanı, meslektaşım, arkadaşım Volkan Bozkır
konuşacak ama bizim Sayın Volkan Bozkır’a yapmış olduğumuz bir başvuru var,
Dışişleri Komisyonunun muhalefet üyeleri olarak. Muhalefet üyeleri dediğimiz
zaman Cumhuriyet Halk Partisi, Milliyetçi Hareket Partisi ve Halkların
Demokratik Partisi üç ayrı muhalefet partisi olarak bir dilekçe verdik ve dedik
ki: “Bu kadar karışık şartların, bu kadar korkunç hadiselerin cereyan ettiği
bir ortamda Dışişleri Komisyonu uluslararası anlaşmaları falan gene yapmaya
devam etsin ama onların dışında asıl işlevini icra edecek şekilde bir özel
oturumla dış politikayı konuşsun. Dışişleri Bakanını, Bakan gelemiyorsa Bakan
Yardımcısını, Bakan Yardımcısı gelemiyorsa Müsteşarını çağırıp bunlarla bu
işleri konuşsun.” Ama bakın bu, geçen haftadan sonra yarın Dışişleri
Komisyonunun bizim müracaatımızın üzerine geçen üçüncü toplantısı yapılıyor ve
Hükûmet kanadından da, iktidar kanadından da bu toplantıyı gerçekleştirmek için
hiçbir girişimde bulunulmuyor. “Dışişleri Bakanlığı meşgul.” veya “Bunların
konuşulması sakıncalı…” Nasıl sakıncalı olabilir arkadaşlar, nasıl meşgul
olabilir, bundan başka bir meşguliyet olabilir mi veya bundan başka bir ortam
olabilir mi bunların konuşulabileceği? Genel Kurulda konuşulacağı zaman çor
garip bir tabir kullanılıyor “Bunlar ulu orta konuşulacak sözler değildir.”
Genel Kurulda ulu orta konuşulmak demek, burada oturan bütün milletvekillerinin
her birisini teker teker -hakaret lafını kullanmak istemiyorum- küçümseme demektir.
“Ulu orta” ne demek? Burası ulu orta değil, burası milletin bütün işlerinin
konuşulacağı bir yer. Bizler buraya seçilerek geldik, oy alarak geldik. Bizim
seçmenlerimiz soruyor “Ne yapıyorsunuz siz orada?” diye.
Peki, Dışişleri
Komisyonu bir ihtisas komisyonu. Dışişleri Komisyonu, dış politikanın
tartışılıp görüşülüp Meclise sunulacağı bir ihtisas komisyonu. İhtisas
komisyonu, sadece birtakım uluslararası anlaşmaların onaylanmasına indirgenmiş
şekilde çalışıyor. Ben bunu çok yersiz ve yanlış buluyorum, böyle bir şey
olabilir mi? Üstelik de, o gelen anlaşmaların içerisinde -işte, Sayın Başkan,
arkadaşım bilir- bir sürü yanlışlıklar, kelime hataları, ifade hataları, “Bu
şekilde söylenirse başka manaya gelir.” falan diye düzeltilmeler oluyor ama
düzeltme de olmuyor Komisyonda, neymiş efendim? Bunlar Bakanlar Kurulundan
geçmiş, imzalanmış, yapılabilecek bir şey yokmuş. O zaman nedir? O zaman bunlar
tasdik mercidir. Nedir? Gideceğiz oraya, okuyacaklar, “Kabul edenler…
Etmeyenler… Kabul edilmiştir.”, oradan buraya gelecek, burada kaç dakikalık
konuşma süreniz varsa konuşacaksınız, sizi kimse dinlemeyecek veya dinleyenler
varsa hiç üzerinde bile durmayacak, kulak arkası edecek, “Bitse de gitsek.”
diyecek. E, böyle bir Meclisin işlevleri çok zayıflamış demektir, çok azalmış
demektir. Biz, hep birlikte -sizlerle de birlikte, biz de kendimiz- şu Meclisi
bir parça daha canlandırmamız lazım. Şu Meclisle Türkiye’nin bugün çok kötü
giden dış politikasına en azından müdahale etmemiz lazım. Şurada, bu dış
politikayı bu hâle getirenlere “Niye böyle yapıyorsunuz, neden böyle
yapıyorsunuz, gelin anlatın.” dememiz lazım, onlar da anlatmak kaçmamaları
lazım. Onun için, arkadaşlar, Lübnan’a gidecek olan Türk Silahlı Kuvvetleri
unsurlarına, ki Türk Deniz Kuvvetleri unsurlarıdır… Türk Deniz Kuvvetleri
geçmiş olduğumuz dönemde çok büyük sıkıntılardan geçmiş, gücünü çok büyük
ölçüde kaybetmiştir ama Deniz Kuvvetleri gene Deniz Kuvvetleridir, gene
vazifesini yapmaktadır. Oraya giden gemilerimizde görevli subay, astsubay,
erbaş, er ve sivil personele sağlık ve başarılar diliyorum, pruvaları neta,
rüzgârları bol olsun diyorum. 
Hepinizi saygıyla selamlıyorum. (CHP
sıralarından alkışlar) 
BAŞKAN – Teşekkür ediyorum. 
Şimdi, söz sırası Halkların Demokratik
Partisi Grubu adına söz isteyen Altan Tan, Diyarbakır Milletvekili. 
Buyurun Sayın Tan. 
HDP GRUBU ADINA ALTAN TAN (Diyarbakır)
- Sayın Başkan, sayın milletvekilleri; bir kez daha yurt dışına asker
gönderilmesiyle ilgili bir tezkere doğrultusunda konuşmak üzere
huzurlarınızdayım. Bu, kaçıncı tezkere? Bu, kaçıncı konuşma? Bu, kaçıncı
tartışma? Doğrusu ben de hatırlamıyorum. 
Bir zamanlar yabancı bir gazeteci
yazdığı bir makalede “Türkiye’nin en büyük ihracat kalemi askerleridir,
ordusudur.” dediği zaman yer yerinden oynamıştı ama geriye dönüp bakıyoruz,
Demokrat Parti döneminde Kore’ye asker yollamadan daha sonra Afganistan’a asker
yollamaya kadar, işte bugün de Lübnan’a tekrar asker yollamaya kadar kaç sefer
bu işi yaptık? Herhâlde, devlet de yetkili yerlerde, ilgili yerlerde kayıtları olmasa
irticalen sayısını unuttu. 
Değerli arkadaşlar, tabii ki, dünyada
belki paktların, belli organizasyonların, belli kuruluşların içerisinde iseniz,
isek, dünyada yine belli bir çerçevede siyaset yapıyorsak bununla ilgili
yükümlülüklerimizi de yerine getireceğiz ama dönüp soracağız: Neden? Niçin?
Nasıl? Ne kadar? Nereye? Bu soruların cevabını bilen yok, bilen varsa da bu
konuda gelip de Meclise bilgi veren, malumat veren de yok. 
Şimdi, Lübnan, tabii, Orta Doğu’nun en
hassas bölgesi. Etnik yapısı itibarıyla, dinî yapısı itibarıyla, mezhebî yapısı
itibarıyla, neredeyse bütün bir Orta Doğu’nun özeti bir yer ve aynı zamanda,
İsrail politikası, Suriye politikası, Filistin politikasının da birinci
derecede etkili olduğu ve etkilendiği bir yer. 
Burada, bu mevzuları parça parça
konuşmak yerine; Lübnan, Suriye, Gazze, Filistin, Mısır, Afganistan, Bosna
Hersek, Arnavutluk diye ayırmak yerine… Defalarca, yine, bu kürsüden seslendik
sayın Hükûmet yetkililerine ve bugün Dışişleri Bakanlığı koltuğunda oturan
Sayın Ahmet Davutoğlu’na, dedik ki “Lütfen, gelin, bize bir makro plan analizi
yapın. Siz dünya siyasal sisteminde nerede duruyorsunuz? Avrupa Birliği, Batı
ekseninde mi siyaset yapıyorsunuz, yoksa, son dönemlerde sıkça dillendirdiğiniz
Şangay Beşlisi hayalleri peşinde misiniz, yoksa, bütün bunlardan da ari, bütün
bunlardan da müstagnî ve öte Orta Doğu’da bir farklı politikanın temsilcisi
misiniz? Gelin, bize anlatın, önce bu büyük planınızı, siyasetinizi,
duruşunuzu, siyasetinizin koordinatlarını bize anlatın, ondan sonra da nereye
asker yollanılması gerekiyor, nereye ambargo konulması gerekiyor, nereye
büyükelçi gönderilmesi gerekiyor, nereden büyükelçi alınması, geri çekilmesi
gerekiyor bunu daha doğru düzgün tartışalım.”
Ancak değerli arkadaşlar, maalesef,
bugüne kadar defalarca bu çağrıda bulunmamıza rağmen, gelip de bu Mecliste
eskilerin tabiriyle “sadre şifa” veya dişte bir kovuk dolduracak kadar bil
bilgi, malumat, analiz, tahlil, belge bu Meclisin önüne konulmadı. 
Şimdi de, yine, bütün bir Orta Doğu
ateş çemberi içerisinde, ne yapıldığı belli değil, tekrar tekrar soruyoruz
Hükûmete. Bir dönem Türkiye’de “Adriyatik’ten Çin Seddi’ne kadar” tabirleri
konuşuldu. Yani Türkiye öyle bir devlet olacak ki Adriyatik’ten Çin Seddi’ne
kadar etkili olacak. “Peki, ‘Adriyatik’ten Çin Seddi’ne kadar’ neyi
kastediyorsunuz, bir Turan imparatorluğu mu kurmak istiyorsunuz?” Cevap yok. 
Ondan sonra, İslami söylemler ön plana
çıkarıldı; İslam birliği, İslam kardeşliği, İslam ülkeleri, Rabia işaretleri…
Peki, ne yapmak istiyorsunuz? Orta Doğu’da bu Müslümanların yüzlerce yıldır
ortadan kaldıracak, Ziya Paşa’nın yüz otuz sene evvel “Dolaştım diyarı küfrü beldeler,
kâşaneler gördüm. Dolaştım Mülkü İslamı, hep viraneler gördüm.” dediği
bu hazin tabloyu değiştirecek nasıl bir planınız var hamasetten öte?
Yine, aynı şekilde, bir dönem Afrika
ülkeleriyle iş birliği, üçüncü dünya antiemperyalistliği dillerde dolaşır oldu.
Peki, sizin Afrika’yla ilgili TUSKON’un ötesinde bir siyasetiniz var mı? Yani
TUSKON kadar bile başarılı değilsiniz; kurulan ilişkiler, yapılan ihracatlar,
diyaloglar ve kültürel entegrasyonla alakalı olarak.
Değerli arkadaşlar, birinci sorun, bir
vizyon ve misyon eksikliğidir maalesef, en büyük eksiklik budur. İkinci olarak
da bir başarı efsanesi ortada dolaşmaktadır ama başarının kendisi ortada yok.
Yani şair diyor ya “Ne efsûnkâr imişsin ah ey didâr-ı hürriyet/Esîr-i aşkın
olduk, gerçi kurtulduk esâretten.” Bir başarı, başarı, başarı ama bu başarı
nerede, bunu gören, bilen, duyan, işaret eden yok.
“Komşularla sıfır sorun.” Ne oldu?
Halep kuş uçuşu 60 kilometre Kilis’ten, Musul huduttan yine, aynı şekilde, kuş
uçuşu 80 kilometre; Musul’a gidemiyorsun, Halep’e gidemiyorsun. Şam’da
büyükelçin yok, Tel Aviv’de yok, Kahire’de yok, Bağdat’ta da eli kulağında,
bavulları topladı, gelecek. Basra konsolosun Kuveyt’e sığınmış. Peki, nerede bu
başarı? 
Abidin Dino, memleketimizin
yetiştirdiği en önemli ressamlardan ve entelektüellerden biriydi, aynı şekilde
Nazım Hikmet de kendi sahasında büyük bir edebiyatçı, büyük bir şair, ikisi iyi
arkadaş. Nazım Hikmet, Abidin Dino’ya bir mektup yazıyor, diyor ki: “Her şeyin
resmini çizdin ama, mutluluğun resmini çizebilir misin Abidin?” 
Biz de Sayın Davutoğlu’na soruyoruz, bu
mutluluğun resmi nerede, çerçevesi nerede? Getir de önce Meclisin duvarına,
sonra da hepimiz kendi odalarımızın, bürolarımızın, evlerimizin duvarına
asalım. Nerede bu başarı? Neler yaptınız? Bu stratejik derinliğin bütün
dünyaya, hatta ahireti tahlil eden analizleri neden okyanusları, denizleri
geçti de bir kaşık suda boğuldu? Neden Halep’te, Musul’da, Bağdat’ta, Basra’da,
Gazze’de, Kahire’de sokağa çıkamaz hâle geldi? Neden, neden, neden? Hatta hatta
Bosna’da. Bosna bugün ne oldu? Kaç tane kanton var orada, kaç tane özerk bölge
var? İktidarlar nasıl değişiyor, halk niye sokakta tekrar? Neler yaptınız?
Arnavutluk’ta neler oldu? Bulgaristan’da alternatif parti kurdurdunuz, akıbeti
ne oldu? 
Sayın Başbakan, geçen sene, önceki sene
4 Temmuzda Gazze’ye gidecekti, tekrar 4 Temmuz geldi, niye gidemedi? Ne oldu?
Demek ki bu işler böyle hamasetle, yağmayla, gürlemeyle, öksürmeyle, bakanları
azarlar gibi milleti de azarlamayla olmuyor. 
Şair diyor ya: 
“Meyhane taşradan mukassi görünür amma,

Bir başka nezahet, bir başka letafet
var içinde.” 
Bu siyasetin de bir inceliği, bir nezaketi,
bir nezaheti, bir rekaketi var. Tabii, tercüme lazım bunlara, neyse… Bu kadar
Osmanlıcılık yapanların bunları bilmesi lazım, evet.
Değerli arkadaşlar, tabii, her şeye
rağmen biz ne kadar eleştirirsek eleştirelim bu ülke bizim ülkemiz, Orta Doğu
coğrafyası bizim coğrafyamız, ölen de öldürülenler de bizim kardeşlerimiz,
yanan bizim evimiz. Yani, Hükûmet buralarda başarısız oldu diye biz sevinç
içerisinde değiliz, çünkü bu ev, bu gök kubbe bizim üzerimize yıkılıyor,
yıkıldı, perişan oldu. Benim akrabalarımın yarısı, işte Suriye’dekiler
perperişan; kaçabilen Avrupa’ya kaçtı, gerisi de burada sürünüyor, orada kalan
da Allah’a emanet. Bütün bu yangın, evimizin içinde değerli arkadaşlar.
Yine, kaç gün oldu, bizim Musul’daki
rehin tutulan elçilik mensuplarımızdan bir haber var mı? Bir de üstüne üstlük
medya yasağı koydunuz, konuşma yasağı koydunuz. Peki, dünya bunu konuşmuyor mu?
“Valla dünya âlem konuşsun, siz konuşmayın.” işte gelinen nokta bu. Dünya âlem
her şeyi biliyor, İngiliz istihbaratı şu an onların ne yediğini ne içtiğini
biliyor, CIA biliyor, KGB biliyor, SAVAK biliyor, diyeceksiniz ki “Bizim MİT de
biliyor ama biz bilmiyoruz.” İşte sorun bu. “Ya, siz kimsiniz, milletvekilleri
böyle gizli saklı şeyleri bilecek olgunlukta mı?” derseniz o zaman bu yazıyı
buradan silin, götürün evinizin banyosuna asın. Yani, en yüksek merci
burasıysa, bütün dünya âlem bunları biliyorsa, bütün istihbarat örgütleri
biliyorsa ve bütün dünya gazeteleri, medyaları bunu konuşuyorsa, biz
konuşamıyorsak, dış politikada da aynı böyle, o zaman buranın da hiçbir anlamı
yok. 
Evet, değerli arkadaşlar, şimdi, bir
diğer önemli mevzu, yine yanı başımızda, Irak fiilen 3’e bölündü, fiilen. Peki,
Türkiye’nin politikası ne? “Kürtlerle doğru düzgün bir birliktelik kur.”
diyorsun, “Ortaya bir siyaset koy.” diyorsun, “Ben Rojava’yla, Suriye’deki
Kürtlerle diyalog kurmam.” diyor. Hâlâ kapılar kapalı, hasta akrabalarımız
gelemiyor. Dün, Mardin Valiliğini arıyorum, 2 tane hasta, raporu olan yakımın,
akrabam gelecek, izin verilemiyor, kapıdan geçemiyor. Peki, Irak Kürdistan Bölgesel
Yönetimi’yle bu diyalogları nereye götüreceksin? Bağımsızlık hazırlıkları var,
referandum hazırlıkları var; politikan ne? Daha düne kadar Erbil’de konsolosluk
açmayanlar… Biz Abant Platformu olarak Erbil’de 18 Şubat 2009’da Kürdistan
konferansı yaptık, Kürt konferansı yaptık. Buraya gelip de yani o toplantıya
gelip de o toplantıyı bize zehir edenler, Kürdistan adını ağızlarına
almayanlar, toplantının insicamını bozmaya çalışanlar bir yerler adına, bugün
Başbakanlık Müsteşar Yardımcısı ve farklı görevlerde. Yunanistan orada
konsolosluk açana kadar Türkiye konsolosluk açmadı. Bugün Hüseyin Çelik
çıkıyor, diyor ki: “Kürdistan bağımsızlığını tanırsa zımnen biz ‘hayır’
demeyiz.” Ondan sonra da diyor ki öyle demedim, böyle demedim, şöyle
çarpıtıldı, böyle oldu. Peki, Kürtler bağımsızlığını ilan etsin, biz de bir şey
demiyoruz. Kardeşlerimiz eğer birlikte yaşamıyorlarsa tabii ki başlarının
çaresine bakacaklar. Ama sen beş yıl zarfında bu kadar manevrayı nasıl yaptın?
İngiltere’nin, Amerika’nın, Rusya’nın elli yıllık, yüz yıllık öngörüleri,
politikaları varken sen beş yılda bu kadar şaşırdınsa, ne yapacağını bilmez bir
hâle geldinse, peki, senin dış politikan nerede? Hani yüz yıllık dış politikan,
hani bin yıllık -öyle övündüğün göğsünü gere gere- devlet geleneğin, devlet
nerede? Vallahi o zaman öyleydi ama bugün Kürtlerde 1 milyon varil petrol
çıkıyor. “1 milyon varil petrole ben gözümü kapatamam, boş ver. 1 varil petrol
50 bin insanın kanından daha değerlidir.” diyorsan, işte burada da vicdanını ve
insafını atıyorsun, kardeşlik petrole feda edilmez. Kardeşlik, gizli saklı
petrol satıp yarısını kasaya, yarısını Avrupa bankalarına cukka etmeyi
kaldırmaz. Kürtlerle ilgili de, Araplarla ilgili de, Sünniler, Şiiler,
Alevilerle ilgili de, Hristiyanlarla, Süryanilerle, Ermenilerle ilgili de elli yıllık,
yüz yıllık adil politikalar gerekir. Bu politikaların insani, vicdanı olma
mecburiyeti vardır, büyük bir kısmımızın Müslüman olması hasebiyle, Müslüman
vicdanına uygun olması gerekliliği vardır ve bunların bir insicam içerisinde,
bir uyum içerisinde, bir dantel gibi örülme mecburiyeti vardır. 
Bir gün “Ben Erbil’i işgal edeceğim,
Kürdistan ismini kabul etmem.” Öbür gün “Petrol gördüğüm vakit bağımsızlık ilan
etsin.” Bir gün “Irak üçe bölünmez.” Öbür gün “IŞİD Musul’u alacaksa hem
Barzani’ye tehdit olur hem Rojava’daki Kürtlere tehdit olur, ben hadi ona da
göz yumayım.” Öbür gün “Maliki’yle başka bir şey yapayım.” Başka bir gün “Tarık
Haşimi’yi Irak’a Başbakan yapayım.” Bir gün “Özgür Suriye ordusuyla Antep’te
toplantı yapayım.” Öbür gün “Antalya’da toplantı yapayım.” Bu karmakarışıklığı,
bu perperişanlığı anlayabilmek mümkün değil. 
Onun için, değerli arkadaşlar, ısrarla
şunu söylüyoruz: Yeni bir Orta Doğu kuruluyor, bunu herkes söylüyor. Orta
Doğu’da farklı dinler var: Müslümanlar var, Hristiyanlar var, Yahudiler var,
Ezidiler var. Orta Doğu’da farklı mezhepler var: Sünniler var, Şiiler var,
Aleviler var, Müslümanlardan. Hristiyanların içinde Ortodokslar var, Katolikler
var, Protestanlar var. Yine, kadim kültürden gelen Nasturiler var, Katolik olan
Nasturilerden Keldaniler var. Süryaniler var, Süryanilerin içinde Katolik olan
Lübnan’da Maruniler var. Yahudilerin içerisinde Aşkenazlar var, Sefaradlar var,
Falaşalar var son Etiyopya’dan getirilenler. Bu kadar farklı bir dini, mezhebi
ve etnik çeşitlilik var. Etnik olarak da Kürt’ü, Türk’ü, Arap’ı, Ermeni’si,
Süryani’si, Çerkez’i, Laz’ı, aklına gelen bütün unsurlar, bu Orta Doğu,
Türkiye, Mısır, İran üçgeninde, coğrafyasında halklar var.
Öyle bir politika ortaya koyacaksınız
ki uzun vadeli, istikrar içerisinde, demokrasiyi, insan haklarını, adaleti ve
vicdanı tesis alan bir politika ortaya koyacaksınız. Yoksa, “Ben bir gün Kürt’ü
tutayım…” İşte, Yavuz Sultan Selim de öyle yaptı, Alevileri vurdu. “Bugün Kürt’ü
tutayım, petrolünü alayım, Araplara patron olayım.” Öbür gün, “Yahu, boş ver,
bu Kürt çok ileri gitti, Arap’ı tutayım, Kürt’ü döveyim. Türkiye'nin içinde
bütün Sünni kesimi alayım, bloke edeyim, Alevileri dışta bırakayım, hiçbir şeye
sokmayayım.” Buradan bir şey çıkmaz. Buradan kıyamete kadar çatışma çıkar,
kıyamete kadar. Zaten dünyada, neoconların, siyonistlerin arzu ettikleri, bu
bölgenin mümkün olduğu kadar dinî, mezhebî, etnik ve sınıfsal olarak
-zengin, fakir, yoksul- bölünmesi, birbirine düşmesi, birbirini vurması ve
bundan yarar uman neocon ve siyonistlerin de keyfine bakması. Biz devlet olarak
da, millet olarak da, şahıs olarak da böyle bir felaketin, böyle bir curcunanın
takipçisi ve istekçisi olamayız.
Peki, ne yapacağız? O hâlde, önce
Türkiye'nin içinde bir iç barış sağlanacak; Kürt-Türk, Sünni-Alevi,
dindar-laik, zengin-fakir, ekonomik dengeden tutun, bütün bu çatışma
noktalarındaki problemlerimizi çözeceğiz, Türkiye'nin içinde bir toplumsal
uzlaşma sağlayacağız, bunu da yeni bir anayasayla taçlandıracağız. Ondan sonra
da içeride yaptığımız, becerebildiğimiz, başarabildiğimiz bu kardeşliği, bu
toplumsal uzlaşmayı bütün bir bölgenin önüne koyacağız; Kürt’ün de, Arap’ın da,
İranlının da, Hristiyan’ın da, Süryani’nin, Ermeni’nin, Maruni’nin, Keldani’nin
tamamının önüne koyacağız. Biz ancak bu şekilde Orta Doğu’da bir mesafe
alabiliriz. Önce evimizin içerisini doğru düzgün düzenleme, sonra da bütün bir
Orta Doğu’ya etnik esaslı, mezhep esaslı, din esaslı bir totaliterlik değil,
bütün insan haklarını, adaleti, eşitliği, herkesin kendi kimliğiyle, kendi
varlığıyla yaşayabileceği bir perspektifi sunabiliriz. 
Bunları yapamazsak ne olur? Bunları
yapamazsak işte, anlı şanlı Türkiye Hariciyesi maalesef Suudi Arabistan
istihbaratına mars olur; benim en fazla zoruma giden bu. Senelerce küçük
gördüğünüz, “entarili”, “kefiyeli”, “ageli” dediğiniz Suudi Arabistan, Katar,
Bahreyn, Umman, Kuveyt, Birleşik Arap Emirlikleri ayakta kaldı; Mısır’da İhvan
çöktü, Gazze’de Hamas çöktü, Suriye çöktü, Türkiye tam kamplaştı... Peki, kim
kurtuldu? İşte, Arap Baharı’ndan sonra eğer demokratikleşmeler devam etseydi
bir iskambil kağıdı gibi devrilecek olan Körfez’deki diktatörlükler; Suud,
Katar, Bahreyn, Kuveyt, Birleşik Arap Emirlikleri, Umman, bunlar ayakta kaldı. İşte,
netice bu, başarı bu. 
Değerli kardeşlerim, daha fazla şeyler
anlatmak isterdim, içimi dökmek isterdim, vaktim bitti. 
Saygılar sunarım. (HDP sıralarından
alkışlar)
BAŞKAN – Teşekkür ediyorum. 
Adalet ve Kalkınma Partisi Grubu adına
söz isteyen Volkan Bozkır, İstanbul Milletvekili. (AK PARTİ sıralarından
alkışlar)
Buyurun Sayın Bozkır. 
AK PARTİ GRUBU ADINA VOLKAN BOZKIR
(İstanbul) – Sayın Başkan, değerli milletvekilleri; Türkiye'nin, Birleşmiş
Milletler Lübnan Geçici Görev Gücü UNIFIL’e sağladığı kuvvet katkısının bir yıl
daha uzatılması hakkında yüce Meclisimizin onayına sunulan Hükûmet tezkeresi
hakkında AK PARTİ Grubu adına söz almış bulunuyorum. Yüce Meclisi saygıyla
selamlıyorum. 
2006 yılında yaşanan İsrail-Lübnan
savaşı sonrasında Lübnan’da barışın tesisi ve idamesi amacıyla Birleşmiş
Milletler Lübnan Geçici Görev Gücü UNIFIL oluşturulmuştur. Ülkemizin de kuvvet
katkısında bulunduğu UNIFIL’in başarıyla icra ettiği görevler sonucunda
Lübnan-İsrail sınırında sağlanan güvenlik ve istikrar ortamı hâlâ sürmektedir.
Birleşmiş Milletler Güvenlik Konseyinin 11 Ağustos 2006 tarihinde kabul ettiği
1701 sayılı Karar’la kurulan UNIFIL’in görev süresi geçici olarak bir yıl
olarak belirlenmiştir. Aynı kararda, bu sürenin gerekli görülmesi hâlinde her
yıl yeniden uzatılması da öngörülmüştür. UNIFIL’in görev süresi bu çerçevede
bugüne kadar 7 kez uzatılmıştır. 
Ülkemiz, geniş bir bölgeye yayılma
riski taşıyan İsrail-Lübnan savaşına son verilmesi amacıyla ve bölgesel barış
ve istikrara atfettiği önem çerçevesinde, 1701 sayılı Karar’la kuruluşunu
takiben, UNIFIL’e kuvvet katkısında bulunma kararı almıştır. Bu irade
doğrultusunda da Türk Silahlı Kuvvetli unsurlarının UNIFIL’e iştirak etmeleri
yüce Meclisimizin 5 Eylül 2006 tarihinde aldığı 2880 sayılı kararla onaylanmıştır.
Bu karar sonrasında Türk Silahlı Kuvvetleri unsurları Ekim 2006’dan itibaren
bölgeye konuşlandırılarak görevlerine başlamışlardır. UNIFIL’e iştirak eden
askerî unsurlarımızın görev süreleri UNIFIL’in görev süresine paralel olarak da
uzatıla gelmiştir. Bu kapsamda yüce Meclisimizin geçtiğimiz yıl aldığı karar
doğrultusunda bu yetkilendirmenin süresi 5 Eylül 2014 tarihine kadar
uzatılmıştır. Bu defa Birleşmiş Milletler Güvenlik Konseyince UNIFIL’in görev
süresinin Ağustos 2014 sonu itibarıyla yeniden bir yıl uzatılması
öngörülmektedir. Bu çerçevede Hükûmetimiz, yüce Meclisimizin çalışma programını
da dikkate alarak ülkemizin katkı süresinin UNIFIL’in görev yönergesiyle eş
güdüm içinde uzatılabilmesini teminen Anayasa’mızın 92’nci maddesi uyarınca
yüce Meclisimizden vakitlice izin istemiş bulunmaktadır.
Sayın Başkan, değerli milletvekilleri;
yakın coğrafyamızda barış ve istikrarın tesisi öncelikli dış politika
hedeflerimizden birisidir. Bölgesel barış, istikrar ve güvenliği ilgilendiren
tüm gelişmelerin dış politikamız üzerinde şüphesiz önemli yansımaları
olabilmektedir. Son dönemde bölgemizde yaşanan gelişmeler, ülkemizin istikrar
ve esenliğinin bölge ülkelerinden ayrı düşünülemeyeceğini bir kez daha gözler
önüne sermiştir. Bu itibarla, millî menfaat ve çıkarlarımızı yakından
ilgilendiren bölgesel gelişmeler karşısında kayıtsız kalmamız düşünülemez. Bu
anlayıştan hareketle Hükûmetimizin dış politikası ülkemizin etrafında bir
barış, güvenlik, istikrar ve refah kuşağı oluşturulmasını hedefleye gelmiştir.
Suriye’de rejimin halka karşı uyguladığı kanlı şiddet ve baskı politikalarının
bölge istikrarına yönelik tehdidini artırdığı bir ortamda tüm bölgenin
istikrarı bakımından kilit öneme haiz Lübnan’da barış ve istikrarın muhafazası,
bölgemizin içinden geçmekte olduğu bu hassas süreçte hiç şüphesiz daha da önem
kazanmıştır. Bölgesel gelişmelerinin etkisiyle Lübnan’daki etnik ve dinî
gruplar arasında yaşanan dönemsel gerginlikler ve toplumsal huzuru hedef alan
eylemlerde kaydedilen artış endişe kaynağı olmayı sürdürmektedir. Hizbullah’ın
artan ölçüde Suriye rejimine destek vermesi ve Suriye’deki iç savaşta rejimin
yanında bilfiil yer alması Lübnan’ı da Suriye’deki gelişmelere müdahil
kılmaktadır. Ayrıca, çatışma ortamından kaçarak komşu ülkelere sığınmak
durumunda kalan milyonlarca Suriyelinin yarattığı mülteci baskısı da Lübnan’ı
ciddi sınamalarla baş başa bırakmaktadır. Ülkedeki farklı mezhep grupları
arasında zaman zaman ortaya çıkan ve silahlı çatışma boyutuna varabilen
gerginlikler bugüne kadar Lübnan Hükûmetinin, Lübnan halkının ve ordusunun
sağduyulu tavrı neticesinde büyümeden önlenebilmiştir. Lübnan halkının sahip
olduğu ve uzun yıllara dayanan bir arada yaşama kültürünün beraberinde
getirdiği toplumsal direnç ülkenin istikrarsızlıklarının olumsuz yansımalarının
mümkün olduğunca asgari düzeyde tutulmasına imkân sağlamıştır. Lübnan halkının
zor zamanlarda sergilediği bu olgunluk ve dayanışma duygusunun bölgedeki diğer
toplumlar açısından da örnek teşkil etmesini temenni ediyoruz. Ne var ki Lübnan
toplumunun bugüne kadar başarıyla karşı koyduğu sınamalar bölgesel dinamiklerin
etkisiyle gün geçtikçe yeni boyutlar kazanmaktadır. Son dönemde Lübnan’a
sığınan çoğunluğu Sünni Suriyeli ve Filistinli 1 milyonu aşkın mültecinin
ülkedeki hassas mezhep dengelerini de bozmasından endişe edilmektedir. Bunun
yanı sıra, IŞİD’in son dönemde Irak’ta kaydettiği ilerlemelerin bölgesel planda
yarattığı Şii-Sünni gerginliğinin diğer bölge ülkelerine kıyasla sosyopolitik
açıdan daha hassas dengeler üzerine kurulu Lübnan’ın barış, huzur ve istikrarı
üzerinde olumsuz etkileri olabilecektir. Bu etkilerin asgari düzeyde
tutulamaması hâlinde ülkede yaşanabilecek mezhep temelli bir iç çatışma komşu
ülkeler başta olmak üzere bölgesel ve küresel düzeyde barış ve istikrara
yönelik ciddi bir risk ve tehdit oluşturacaktır.
Sayın Başkan, değerli milletvekilleri;
Suriye kaynaklı güvenlik tehdidi ve bölgesel çatışma riski bağlamında Lübnan
ordusuna önemli görevler düşmektedir. Bugüne kadar sahip olduğu kısıtlı
imkânlarla, gerek bölgesel tehditler karşısında gerek ülke içinde yaşanan
gerginliklerin iç çatışmaya dönüşmeden kontrol altında tutulması hususunda
başarılı bir sınav veren Lübnan ordusunun bölgesel gelişmelerin beraberinde
getirdiği sınamalar karşısında desteklenmesi önem arz etmektedir. Bu kapsamda,
ikili düzeyde yürütülen askerî iş birliği faaliyetlerimizin yanı sıra, Lübnan
ordusuna destek sağlanması hususunda uluslararası platformda yürütülen çabalara
da aktif katkı sağlamaktayız. 
Suriye’deki ihtilafın yarattığı
güvenlik riskinin asgari düzeyde tutulabilmesi ve sayıları bir milyonu aşan
Suriyeli mültecilerin yarattığı sosyoekonomik baskıların hafifletilebilmesini
teminen Lübnan Hükûmetine destek sağlanması hususunda uluslararası alanda
çalışmalar yürütülmektedir. Bu bağlamda, Birleşmiş Milletler Genel Sekreterinin
girişimi ve Birleşmiş Milletler Güvenlik Konseyi üyelerinin katılımıyla Lübnan
için Uluslararası Destek Grubu oluşturulmuştur. Lübnan’ın istikrarının ve
güvenliğinin desteklenmesi ve uluslararası toplumun gayretleri arasında eş güdümün
sağlanması amacıyla oluşturulan bu destek grubunun teşkil edilmesini doğru
yönde atılmış bir adım olarak değerlendiriyoruz. Ne var ki bu grubun sadece
Lübnan’ın siyasi ve ekonomik olarak desteklenmesine değil, aynı zamanda Lübnan
Silahlı Kuvvetlerinin güçlendirilmesine de odaklanması gerekmektedir. Bu
doğrultuda, Uluslararası Destek Grubu toplantısını takiben 17 Haziran 2014
tarihinde Roma’da Lübnan Silahlı Kuvvetlerine destek amacıyla bakanlar
düzeyinde düzenlenen toplantıya Sayın Millî Savunma Bakanlığımızın
Başkanlığındaki bir heyetle katıldık. Toplantıda ülkemizin bu konudaki
görüşlerini belirttik ve UNIFIL kapsamında sağlamakta olduğumuz desteğe ilave
olarak Lübnan Silahlı Kuvvetlerinin güçlendirilmesi amacıyla yapacağımız somut
katkıları da belirttik. 
Lübnan’la aramızdaki derin tarihsel
bağların ve her alanda gelişen ikili ilişkilerimizin yanı sıra, bölgemizde
giderek tehlikeli boyutlara ulaşan ve Suriye rejiminin körüklediği mezhepçi
yaklaşımları da dikkate alarak Lübnan'daki gelişmeleri yakından izliyoruz.
Mevcut
konjonktürde, Lübnan'da huzur ve sükunetin korunması her zamankinden daha fazla
önem kazanmıştır. Lübnan’da istikrar ve refaha atfettiğimiz önem çerçevesinde,
bu ülkede barış ve istikrarın sağlanmasına yönelik olarak ortaya koyduğumuz somut
katkılar ikili ilişkilerimizin her veçhesine olumlu etki yapmaktadır. UNIFIL’de
görev yapan birliklerimizin sergilediği performans, diğer katılımcı ülkeler
olduğu kadar, Lübnan halkı tarafından da takdirle karşılanmaktadır. 
Sur şehri
yakınlarındaki Eş Şatiye kasabasına konuşlalan Türk İstihkâm İnşaat Bölüğü 20
Ekim 2006 tarihinden bu yana UNIFIL tarafından icra edilen görevler kapsamında
Lübnan’da önemli projeler hayata geçirmiştir. Bunlar arasında; ana ikmal
yollarının yenilenmesi ve bakımı, helikopter pisti yapımı ve bakımı, altyapı
inşaatı, mevcut bina ve yapıların bakımı, yeni yapı ve sığınakların inşası ve
bakımı gibi birçok önemli proje Lübnan halkının hafızalarında yer etmiştir.
UNIFIL bağlamında yapılan gözden geçirme ve değerlendirme çalışmalarımız
sonucunda ise kuvvet katkımızın deniz gücü ile, bundan böyle, sınırlı tutulması
geçtiğimiz yıl karara bağlanmıştır. Bu çerçevede, Türk İstihkâm İnşaat Bölüğü,
Suriye’deki durum ve Lübnan’daki iç dinamiklere bağlı olarak kendisine yönelik
risk tehdit seviyesinin yükselebileceği değerlendirmesi üzerine 5 Eylül 2013
tarihinde görevi sona erdirilerek geri çekilmiştir.
Benden önce
konuşan konuşmacı, Sayın Türkeş, geçtiğimiz yıl, burada, yine, aynı kürsünden,
bu tezkere görüşmeleri yapılırken Hükûmetimizin Lübnan’dan askerî
birliklerimizin çekileceği hakkında bilgi vermediğini, aniden bir karar
verdiğini ve bunun bir sürpriz olduğunu ifade etti. Ancak, sanıyorum, yine, bu
kürsüden konuşmayı ben yapmıştım ve tezkerenin kendi metnini ve benim konuşmamı
tekrar incelerseniz, orada uzatmanın bu kez sadece deniz görev gücüne
yapılacağı açıkça belirtilmektedir.
Bununla
birlikte, bu karardan itibaren, 2013-2014 döneminde deniz kuvvetleri
unsurlarımız UNIFIL deniz görev gücüne fırkateyn, hücumbot, korvet ve tuzla
sınıfı karakoy gemileriyle iştirak etmişlerdir. Bir taraftan deniz kuvvetleri
unsurlarımız denizde denetim harekâtı icra ederken ayrıca Nakura’da konuşlu
UNIFIL karargâhında da 2 karargâh subayımız hâlen görev yapmaktadır.
UNIFIL’e yaptığı katkılarla barışı koruma
harekâtının icrasında önemli işlev üstlenen ülkemiz böylece Birleşmiş Milletler
sistemi içerisinde bölgesel ve küresel ölçekte etkin bir aktör olduğunu bir kez
daha kanıtlamıştır. Bu kapsamda, askerî kuvvet katkısında bulunduğumuz
Birleşmiş Milletler Barış Gücü Harekâtı niteliğindeki UNIFIL’e iştirakimizin
sürdürülmesi, bir yandan uluslararası barışın korunmasına yönelik çabalar
kapsamında görünürlüğümüzün artırılmasını sağlarken diğer yandan 205-2016
dönemi için Birleşmiş Milletler Güvenlik Konseyi geçici üyeliğine adaylığımız
bağlamında da olumlu katkıda bulunacaktır. 
Bu anlayışla hareket eden Hükûmetimiz
uluslararası meşruiyeti haiz olan ve uluslararası toplumun ortak iradesini
yansıtan Birleşmiş Milletler Güvenlik Konseyinin 1701 sayılı Kararı’nda öngörülen
araçlar doğrultusunda, Lübnan’da görev yapan Birleşmiş Milletler geçici görev
gücü UNIFIL’e kuvvet katkısında bulunmaya devam edilmesinin uygun olacağı
görüşünü muhafaza etmektedir. 
Sözlerime son vermeden önce, benden
önce Cumhuriyet Halk Partisi Grubu adına söz alan değerli eski meslektaşım
Korutürk’ün bazı ifadelerine de değinmek istiyorum. Siyasette, tabiatıyla, bazı
unsurlar önemlidir, özellikle dış siyasette bunlar daha da önem kazanır.
Bunların bir tanesi, tabii, mahremiyet kuralıdır, bir tanesi de ketumiyet
kuralıdır. Maalesef Dışişleri Komisyonu toplantılarında mahremiyet ve ketumiyet
kuralına çok önemli konularda riayet edilmediğine şahit olduk, Sayın Korutürk
de bunun şahididir. Çok önemli bir toplantı yaptık 1915 olaylarının önümüzdeki
yıl gelecek olan yıl dönümü çerçevesinde Türkiye’de alınmakta olan önlemler,
yurt dışında Türkiye aleyhinde sürdürebilecek faaliyetlere karşı neler
yapılmasının planlandığına dair ve bu son derece mahrem kalması gereken
bilgiler, Komisyonda verilen bilgiler kelime kelime, satır satır
basına -Komisyon üyelerimiz tarafından mı, artık başkasının olması
mümkün değil- sızdırılarak hem bu çalışmalar sıkıntıya sokuldu hem de Dışişleri
Komisyonumuzun mahrem kalması gereken bilgileri bu şekilde basında yer aldı. 
Ayrıca, başka bir Dışişleri Komisyonu
toplantısında Komisyonumuza yeni atanan çok değerli bir milletvekili üyemizin
çok hassasiyet dolu bir konuda, basın orada mevcutken Dışişleri Komisyonumuzda
hiç görmediğimiz oranda bir tavır sergileyerek gerçekten alışmadığımız bir
ortam yarattığını ve bu nedenle de herkesin Dışişleri Komisyonunda meydana
gelen bu olayı televizyonlardan şaşkınlıkla izlediğini siz de biliyorsunuz. 
Tabii, böyle bir atmosferde Dışişleri
Komisyonumuzun 9 üyesinin Musul’da konsolosluğumuza yapılan baskın ve şu anda
49 konsolosluk görevlimizin ve bazı kamyon şoförlerimizin IŞİD’in elinde
olmasını gerekçe göstererek Komisyonu toplantıya çağırdığını biliyorum. İç
Tüzük gereğince de bu toplantıyla ilgili olarak çağrıyı ben yaptım ancak bugün
içinde bulunduğumuz ortamda burada bilgi almak ile insanların hayatının riske
edilmesi arasında bir tercih yapmak mecburiyetimiz var. Yıllarca Dışişleri
mesleğinde çok ciddi ve kritik konularda görev yapmış kişiler olarak bu tür
hassasiyet, canın korunması gereken konularda nasıl davranılması gerektiği
yolunda bazı edindiğimiz tecrübeler de var. Daha önce, bazı olaylarda bu
şekilde davranılarak Lübnan’daki pilotlarımız olsun, Afganistan’daki
mühendislerimiz olsun ve çeşitli, bu şekilde canları tehlikeye girmiş
kardeşlerimizin, vatandaşlarımızın nasıl kurtarıldığını ve salimen Türkiye'ye
ulaştırıldığını da hepimiz hatırlıyoruz. Hükûmetimiz, Dışişleri Bakanlığımız ve
bu konudaki bütün ilgililer şu anda tek öncelikli konu olarak bu, hâlen
Musul’da tutulmakta olan kardeşlerimizin sağ salim Türkiye’ye dönmelerini
sağlamaya vermektedirler. Bu çerçevede, Dışişleri Komisyonunda bu konunun
görüşülmesini bu şartlar değişene kadar maalesef yerine getiremedik ama
Dışişleri Komisyonumuzun, bu ortam ortadan kalktıktan sonra tekrar bir
toplantısında bu konuyu, tabii, hem bölge konularını hem Irak konusunu hem
Suriye konusunu görüşmekte bir sakınca görmediğini de burada ifade etmek
istiyorum. 
Tabii, siyasette bir de hakkaniyet
unsurunu burada saymak lazım. Dışişleri Komisyonuyla ilgili olarak Sayın
Korutürk gerçekten kabul edemeyeceğim ve haklı da bulmadığım ve hakkaniyete
uymadığını düşündüğüm bazı ifadeler kullandı. Dışişleri Komisyonunun hiçbir iş
yapmadan görevini ifa etmekte olduğu yolunda bir kanaat uyandıracak ifadeler
kullandı. Tabii, bunu, bir Dışişleri Komisyonu üyesi olarak gerçekten üzüntüyle
karşılıyorum. Dışişleri Komisyonu bugüne kadar 81 toplantı yaptı, Mecliste en
çok toplantı yapan komisyonların başında gelir ve 492 uluslararası anlaşmayı
Komisyonda onayladık, Genel Kurulun onayına sunduk. Bu arada, “Sadece
uluslararası anlaşmaları onaylayan bir komisyon hâline geldi.” ifadesi de
hakkaniyete uymamaktadır. Çünkü, siz de hatırlayacaksınız, bu Komisyonda
Bakanlarımızı defalarca misafir ettik, Dışişleri Bakanımız Komisyonumuza 2 kere
üç-dört saatlik bilgi sunumu yaptı, Enerji Bakanımız geldi, Ulaştırma Bakanımız
geldi, onun yanında yabancı bakanları çağırdık, KKTC Dışişleri Bakanı iki kere
geldi. Ayrıca, bürokratlardan çeşitli konularda Dışişleri Komisyonumuz brifing
aldı ve 19 brifingle de Dışişleri Komisyonu bu tür toplantıları gerçekleştirdi.
Ama bugünkü ortamda, izah etmeye çalıştığım nedenlerle Komisyonumuzda bu
toplantıyı şu anda gerçekleştiremiyoruz, ilk fırsatta bunu yapacağız. Ama
Dışişleri Bakanımızla ilgili olarak burada ifade edilen hususlarda da
hakkaniyet unsurunun olmadığını düşünüyorum. Musul’da bu olay meydana geldikten
sonra Meclisimizde bilgi alma arzusu ve ortaya çıkan hassasiyet sonrasında
Dışişleri Bakanımız Mecliste grubu olan partilerin genel başkanlarını ziyaret
etti, bilgi sundu. Ayrıca, geçtiğimiz günlerde, burada, yine, bir soru önergesi
çerçevesinde yaptığımız konuşmalarda -ki ben bizzat burada konuştum- bazı
bilgiler verdim. Meclisi elimizdeki bilgilerle donatmaya çalıştık. Dışişleri
Bakanlığımız tarafından her gün Irak’la ve Musul’la ilgili açıklama
yapılmaktadır. Bütün bu bilgilendirme, bilgi paylaşımı mevcut iken sanki burada
hiç bilgi verilmiyormuş ve Meclisin gündeminden kaçıyormuş izlenimi verilmesini
de doğrusu hem doğru bulmuyorum hem de hakkaniyete uygun olmadığını
düşünüyorum.
Bu sözlerle birlikte UNIFIL’e askerî
katkıda bulunmaya devam etmemize ilişkin Hükûmet Tezkeresi’ne olumlu oy
vereceğimizi yüce Meclisin takdirine sunuyorum, saygılarımla. (AK PARTİ
sıralarından alkışlar)
BAŞKAN – Teşekkür ediyorum.
OSMAN TANEY KORUTÜRK (İstanbul) – Sayın
Başkan…
Buyurun Sayın Korutürk.
OSMAN TANEY KORUTÜRK (İstanbul) – Sayın
Başkan, Hatip benim Dışişleri Komisyonun çalışmalarına hakaret ettiğimi öne
sürdü, benim konuşmalarımı saptırdı. Ayrıca, Dışişleri Komisyonunda
mahremiyetle ilgili bazı beyanlarda bulundu, ki o da muhalefeti itham eden
beyanlardır. Onlara cevap vermek istiyorum, izin verirseniz.
BAŞKAN – Buyurun Sayın Korutürk.
İki dakika süre veriyorum, sataşma
nedeniyle.
Yeni bir sataşmaya mahal vermeyelim,
lütfen.
(CHP sıralarından alkışlar)



OSMAN TANEY KORUTÜRK (İstanbul) –
Teşekkür ederim Sayın Başkan.
Sayın Başkan, Dışişleri Komisyonu
Başkanı Milletvekili arkadaşımın söylediği sözleri çok anlamış değilim.
“Mahremiyete riayet edilmediği, bazı konular sızdırıldı.” filan. Yani bunlardan
söylemek istediğiniz: “Buradan gereken mahremiyeti sağlayamıyoruz, onun için
Meclisten hiçbir şey konuşmaya gerek yok. Meclise de bir şey söylediğimiz zaman
o da susuyor, siyasetçilerin zaten bu işten işi yok, Dışişleri Bakanlığı
yürütüyor, ne güzel.” Onu mu demek istiyorsunuz? 
Başka bir şey daha söylüyor Sayın
Hatip, diyor ki: “Bir soru önergesi üzerine Dışişleri Bakanlığı gereken
bilgileri yazdı. Ben de burada okudum.” Yasamayla yürütmenin arasındaki işlem,
ilişki bu mudur? Dışişleri yazar, milletvekili okur, böyle bir şey olabilir mi?
Ayrıca Dışişleri Komisyonundan 490 -bilmem- küsur anlaşma geçmiş filan. Bu
rakam meselesi, nedense Adalet ve Kalkınma Partisinin dış politikasıyla
ilgilenenleri çok ilgilendiriyor. Şu kadar büyükelçilik açtık, bu kadar
başkonsolosluk yaptık, şu kadar karar kabul ettik, bu kadarını geçirttik.
Bunlar değil mühim olan. Bakın, Musul işgal edildi, Irak bölünüyor, oradaki
insanlar perişan vaziyette. Bu konularda biz burada Dışişleri Bakanından bilgi
istiyoruz. Gelecek, anlatacak. Dışişleri Bakanı, komisyona dahi gelmiyor. Ha
şimdi sebebini anladık. Çünkü komisyona geldiği taktirde o komisyon yeteri
kadar mahrem davranmıyormuş. Böyle bir şey olabilir mi arkadaşlar? Nasıl mahrem
davranmıyor, hangi mahrem konu konuşuldu da dışarıya çıktı? Dışişleri
Komisyonuna gelip bize verilen bilgileri gazetelerden takip etmek imkânımız
var. Gazeteler dışında, bize -bakın, çok açık söylüyorum, ben Dışişleri
Komisyonu üyesiyim ve Cumhuriyet Halk Partisi grup sözcüsüyüm- saklanması
gereken, mahremiyete uygun tek bir kelime söylenmedi. 
Hepinizi saygılarla selamlıyorum. (CHP
sıralarından alkışlar) 
BAŞKAN – Teşekkür ediyorum.
YILDIRIM TUĞRUL TÜRKEŞ (Ankara) – Sayın
Başkan, Sayın Bozkır konuşmasında geçen yılki konuşmasını anlamadığımla ilgili
söz söyledi. Onun için 69’a göre söz istiyorum. 
BAŞKAN – Buyurun Sayın Türkeş.
Size de iki dakika söz vereceğim
sataşma nedeniyle.



YILDIRIM TUĞRUL TÜRKEŞ (Ankara) –
Teşekkür ederim Sayın Başkan.
Sayın Bozkır’ın geçen yılki konuşması,
diğer yaptığı konuşmalar gibi istatistiki bilgilerle ve teknik birtakım
konularla alakalıydı. Ben fevkalade dikkatle dinledim. Ama sanıyorum ki Sayın
Bozkır beni çok iyi takip edemedi burada. Benim az önce ifade etmek istediğim,
pilotlar kaçırıldıktan sonra tezkere çıkmasından, burada tezkerenin Meclisten
geçmesinden bir ay sonra apar topar karadaki unsurları çekmeye kalkmak ve ondan
sonra da bir derin sessizliğe gömülmekle alakalıydı. Yani, şimdi, denizde bir
terör örgütü yok diye denize askerî birlik verebiliyoruz ama karadakilerden
hâlâ korkuyoruz. Şimdi, laf oyunlarıyla bir yere varamayız. 
Kaldı ki diğer konuda… Ben de Dışişleri
Komisyonu üyesiyim. Dışişlerinde mahrem olabilecek hiçbir şey konuşulmadı
herhangi bir konuda. Ermeni meselesiyle ilgili de kayda değer, yeni, hiçbir şey
duymadık. O kadar duymadık ki benim çok ciddi kaygılarım var bu konuda. Ama
orada film artisti seçip bir tane filmle karşı tarafı tuş yapmaya kalkmak
zihniyetinin yanlış olduğunu düşünüyorum. Kate Winslet’le hiçbir yere
varamazsınız.
Teşekkür ederim. (MHP sıralarından
alkışlar) 
BAŞKAN – Teşekkür ederim.
YUSUF HALAÇOĞLU (Kayseri) – Sayın
Başkan…
BAŞKAN – Buyurun Sayın Halaçoğlu.



YUSUF HALAÇOĞLU (Kayseri) – Sayın
Başkan, şimdi, Musul meselesiyle ilgili yasaklar söz konusu edildi ama, bakın,
Türkiye Büyük Millet Meclisinde grubu olan partiler birlikte bir şeye karar
verdik, dedik ki: Bu konuda Türkiye Büyük Millet Meclisine bilgi verilsin
Dışişleri Bakanlığı yetkilileri tarafından veyahut da Dışişleri Bakanı
tarafından. “Tamam.” dendi, söz verildi. Ama bize söylenen şey: “Aman birazcık
bekleyelim. Serbest bırakılmak üzere bir anlaşmamız var. Buna zarar gelmesin.”
Biz de dedik ki, pekâlâ. Ama ertesi gün, bir gün daha uzatıldı. Sonra Dışişleri
Bakanı, sayın genel başkanlara bilgi verdi diye Türkiye Büyük Millet Meclisi
bilgilendirilmedi. 
Kimse kusura bakmasın ama asıl bilgi
verilmesi gereken Türkiye Büyük Millet Meclisiydi. Hâlâ bilgi vermediler. Üç
hafta geçti hâlâ bilgi vermiyorlar.
Artık IŞİD’in ne yaptığı ne yapmadığı,
tutuklu olup olmadıkları, bunların hepsi zaten ortada. Hâlâ bilgi vermemekte
ısrar ediyorlar.
Bunu kınıyorum. 
BAŞKAN – Teşekkür ediyorum.



1.- Birleşmiş Milletler Geçici Görev Gücü
Bünyesinde Türk Silahlı Kuvvetlerinin 5 Eylül 2014 Tarihinden İtibaren Bir Yıl
Daha UNIFIL Harekatına İştirak Etmesi Hususunda Anayasanın 92 nci Maddesi
Uyarınca Hükümete İzin Verilmesine Dair Başbakanlık Tezkeresi
(3/1515)---(Devam)
BAŞKAN – Evet, şimdi söz sırası Millî
Savunma Bakanı Sayın İsmet Yılmaz’da.
Buyurun Sayın Bakan. (AK PARTİ
sıralarından alkışlar) 
MİLLÎ SAVUNMA BAKANI İSMET YILMAZ
(Sivas) – Sayın Başkan, sayın milletvekilleri; Birleşmiş Milletler Lübnan
Geçici Görev Gücü UNIFIL’in bünyesinde bulunan Türk Silahlı Kuvvetleri
unsurlarının 5 Eylül 2014 tarihinden İtibaren UNIFIL Deniz Görev Kuvvetine bir
yıl daha katılımı hususunda Anayasa’nın 92’nci maddesi uyarınca Hükûmete izin
verilmesine dair Başbakanlık tezkeresinin gerekçelerini açıklamak üzere
huzurlarınızda bulunuyor ve bu vesileyle yüce Meclisi saygıyla selamlıyorum. 
Sayın Başkan, değerli milletvekilleri;
tehdit algılamalarının sürekli değiştiği ve buna bağlı olarak dış politika
konularının gün geçtikçe karmaşıklaştığı günümüz dünyasında fırsat ve risklerin
iç içe geçtiği bu coğrafyada yer alan ülkemizin etkin bir dış politika
yürütmesi her zamankinden çok daha fazla elzem hâline gelmiştir. Orta Doğu ve
Kuzey Afrika bölgesinde yaşanan değişim ve dönüşüm süreci sancılı bir şekilde
devam etmektedir. Âdeta “Dünya her gün yeniden kurulur.” sözü bu coğrafya için
söylenilse doğrudur ve yerindedir. Bölge ülkeleriyle olan tarihî, siyasi ve
ekonomik bağlar nedeniyle ülkemiz bölgede barış ve istikrarın tesis edilmesine
öncülük etmekte, bu amaca hizmet eden girişimlere de destek vermektedir. Bölge
ülkeleriyle olan bağlarımızın yanı sıra bölgemizdeki gelişmelerin iç ve dış
politikamız üzerindeki yansımaları nedeniyle olup biten gelişmelere kayıtsız
kalabilmek mümkün değildir. Başta komşularımız olmak üzere, bölge ülkelerinde
barış, güvenlik, istikrar ve refahın hâkim kılınması ile millî çıkarlarımızın
korunması arasında çok yakın bir ilişki mevcuttur. Ülkemiz bu doğrultuda
sürecin başından itibaren bölge halklarının yanında yer alarak ve onların meşru
ve demokratik haklarına saygılı, çok boyutlu, sağduyulu bir dış politika
uygulamaktadır. Ayrıca, küresel ölçekli sorunların ancak küresel iş birliğiyle
çözümlenebileceğinin bilincinde olan ülkemiz bölgede yer alan tüm yapıların
içerisinde yer almayı dış politikasının bir gereği olarak görmektedir.
Sayın Başkan, değerli milletvekilleri;
yaşanan gelişmeler neticesinde Türk dış politikasının öncelikli ilgi alanı
hâline gelmiş olan Orta Doğu ve Akdeniz havzasının istikrarı açısından kilit
önemde ülkelerden biri, şüphesiz Lübnan’dır. Lübnan, bildiğiniz gibi, Osmanlının
âdeta çok kültürlülüğünü ve Osmanlı barışını somut olarak herkesin gördüğü bir
yerdir. Çok farklı etnik grupların, çok farklı mezhepsel inanışların olduğu bir
yer ama hepsi Osmanlı döneminden beri bir barış içerisinde, bir uzlaşma
içerisinde yaşamayı bu coğrafyaya da göstermeye gayret eden bir ülke. 
Lübnan iç savaşı ve bölgedeki
istikrarsızlıklar nedeniyle uzun süre sınırlı bir şekilde devam eden ikili
ilişkilerimiz, özellikle 2000’li yılların başından itibaren büyük bir değişim
göstermiş ve yeni bir ivme kazanmıştır. 2006 yazında yaşanan, geniş bir bölgeye
yayılma ve ciddi boyutlar kazanma emareleri gösteren İsrail-Lübnan savaşına son
verilmesi ve ateşkes sağlanması için ülkemiz yoğun çaba sarf etmiştir. 
Birleşmiş Milletler Güvenlik Konseyinin
11 Ağustos 2006 tarihinde aldığı 1071 sayılı Kararı uyarınca Lübnan’da barışın
tesisi ve idamesi amacıyla uluslararası bir güvenlik gücü, UNIFIL’in
oluşturulmasında aktif rol oynamıştır. Suriye’de yaşanan iç savaş, diğer bölge
ülkeleri gibi, bu coğrafyanın en kırılgan ülkesi olan Lübnan’ı da her bakımdan
etkilemiştir. Gerek siyasi gerek ekonomik gerek sosyal ve güvenlik durumunu
olumsuz etkilemiştir. Yaşanan süreç Lübnan’ın barış ve istikrarının korunması
konusundaki kaygıları da artırmıştır. Lübnan’da barış, istikrar ve huzurun
korunmasına ve Suriye’deki olayların Lübnan’a sıçramamasına büyük önem
vermekteyiz. Ancak, Suriye’den Lübnan’a sığınan mülteciler sorunu ve
Hizbullah’ın, Lübnan Hizbullahı’nın Suriye’deki savaşa müdahil olması ciddi bir
güvenlik sorununa ve ülke içindeki dinî ve mezhepsel çatışmaların artmasına
neden olmaktadır.
Suriye’deki ihtilafın olumsuz yansımaları karşısında
Lübnan’ın istikrarının ve güvenliğinin desteklenmesi ve uluslararası toplumun
gayretleri arasında eş güdümün sağlanması amacıyla Birleşmiş Milletler Genel
Sekreterinin girişimi ve Birleşmiş Milletler Güvenlik Konseyi üyelerinin
katılımıyla Lübnan İçin Uluslararası Destek Grubu oluşturulmuştur. Bu kapsamda
17 Haziran 2014 tarihinde Roma’da bakanlar seviyesinde düzenlenen Lübnan Silahlı
Kuvvetlerine Destek Konferansı’nda UNIFIL’in Lübnan’ın istikrarına katkıda
bulunduğu bizzat Lübnan Dışişleri Bakanı ve Lübnan Savunma Bakanlığı tarafından
açıkça dile getirilmiş ve bu görev gücüne katkıda bulunan tüm ülkelere Lübnan
tarafından teşekkür edilmiştir. Eğer istikrarına yönelik bu katkı olmasaydı
Lübnan’ın bugün sahip olduğu göreceli istikrarının da aranır durumda olacağı
söylenmişti. Bu toplantıda da gerek katılımcı ülkeler gerek geniş bir Lübnan
diasporasını bulunduran ülkeler gerekse de UNIFIL’e katkıda bulunan ülkelerin
de yine tekrar Lübnan’ın bağımsızlığına, egemenliğine ve toprak bütünlüğünü
muhafaza etmesinde faydası olduğu ve bütün bu ülkelerin destek vermesi
gerektiğinin de bir kez daha altı çizilmiştir, yinelenmiştir. Tüm bu gelişmeler
ışığında, içinde bulunduğumuz bu dönemde Lübnan’da barış ve istikrarın
korunması bakımından UNIFIL’in oynadığı rol daha da önem kazanmış
bulunmaktadır.
UNIFIL,
Birleşmiş Milletler Güvenlik Konseyinin 11 Ağustos 2006 tarihinde kabul ettiği
1701 sayılı Karar’la genişletilerek kurulmuştur. Lübnan makamlarının doğrudan
talepleri ve bölgedeki güvenlik koşulları da dikkate alınarak Hükümetimizin
önerisi üzerine yüce Meclisimizin 5 Eylül 2006 tarihinde aldığı 880 sayılı
Karar’ıyla tespit edilen ilkeler kapsamında Türk Silahlı Kuvvetleri
unsurlarının UNIFIL’e iştirak etmesine onay verilmiştir. Lübnan-İsrail
sınırında istikrar ve güvenliğin sağlanmasına önemli katkılarda bulunan
UNIFIL’in görev süresi bugüne kadar 7 kez uzatılmıştır. UNIFIL Deniz Görev Kuvvetine
iştirak eden Türk Silahlı Kuvvetleri unsurlarının görev süresi de son olarak
Türkiye Büyük Millet Meclisinin 6 Temmuz 2013 tarih ve 1045 sayılı Karar’ıyla 5
Eylül 2013 tarihinden itibaren bir yıl süreyle daha uzatılmıştır.
Söz konusu karar
çerçevesinde 20 Ekim 2006 tarihinden bu yana görev süresi boyunca birçok önemli
proje hayata geçirmiş ancak bu görev gücü kapsamında yer alan Türk İstihkam
İnşaat Bölüğümüzün görevi ise sona erdirilmiştir. UNIFIL Deniz Görev Kuvvetine
katkımız 2013-2014 döneminde fırkateyn, hücumbot, korvet ve Tuzla sınıfı
karakol gemileriyle sürdürülmektedir. Hâlihazırda harekâta ilk defa bir Tuzla
sınıfı karakol gemisi Tarsus’la katkı sağlanmaktadır. Deniz Kuvvetleri
unsurlarımız harekâta katkı sağlamaya başladığımız 15 Ekim 2006 tarihinden
bugüne kadar kesintisiz şekilde iştirak etmiştir. Ayrıca Nakura’da konuşlu
UNIFIL karargâhında 2 subayımız da görev yapmaktadır. UNIFIL’de Türkiye'nin de
içinde bulunduğu toplam 37 ülkeden yaklaşık 11 bin personel görev yapmaktadır.
Akdeniz havzasına komşu olmayan Almanya, Brezilya, Çin, Guatemala, Hırvatistan,
Kamboçya gibi ülkelerin bile katılım sağladığı UNIFIL harekâtına katılım
sağlamamız, bu coğrafyanın bir ülkesi olarak, tarihî ve kültürel bağları olan
bir ülke olarak bizim olmazsa olmaz bir unsurumuzdur.
Değerli Meclis üyeleri, Sayın Başkanım;
UNIFIL’in görevi genel olarak çatışmaların sona erdirilmesi ve ateşkesin
izlenmesi, insani yardımın sivillere ulaştırılması, Lübnan’ın isteği üzerine
sınırların güvenliği ve Hükûmetin rızası olmadan Lübnan’a silah girişinin
engellenmesidir. Birleşmiş Milletler üyesi ülkelerden, bahse konu kararda
belirtilen görevin yerine getirilmesi maksadıyla UNIFIL unsurlarını desteklemek
üzere birlik tahsis etmeleri talep edilmiş, ayrıca, vurgulamak isterim ki Birleşmiş
Milletler, UNIFIL’in yukarıda ifade ettiğim görevlerin dışında, bölgedeki
unsurların silahtan arındırılması da dâhil, hiçbir ilave görev üstlenmeyeceğini
de açıkça belirtmiştir yani ülkenin iç işlerine müdahil olmayacaktır, taraflar
arasında herhangi bir taraf tutmayacaktır. 
Sayın Başkan, saygıdeğer
milletvekilleri; ülkemiz geçmişte olduğu gibi bundan sonra da barışı destekleme
harekâtlarına katkıda bulunarak bölgesinde ve dünyada istikrar ve barışın tesis
edilmesine katkıda bulunmaya devam edecektir. Eğer komşunuzda bir ateş varsa
size bunun zararının dokunmaması imkânsızdır; Suriye’deki ateşten zarar gören
Türkiye’dir, Irak’ta bir ateş varsa bir şekilde mutlaka Türkiye bundan zarar
görür, Ermenistan’da da varsa, Gürcistan’da da varsa, Azerbaycan’da da varsa
ama bu coğrafyalarda barış olursa, istikrar olursa, bu coğrafyayla çok daha
geniş kültürel bağları olan ve kendisini âdeta bu kültürel coğrafyanın birer
parçası sayan bu ülkelerin primini, barışın ve istikrarın primini her ülkeden
daha fazla yine Türkiye alacaktır. 
Dolayısıyla, Türkiye’nin önceliği bu
coğrafyalarda barışın olması, istikrarın olması, huzurun olması ama sadece
bizim bunu istememiz bu coğrafyada huzurun sağlanmasına da yetmemektedir.
Lübnan bölgesinde de istikrarın sağlanmasının en önemli bileşenlerinden biri
olan ve tezkerenin konusunu oluşturan UNIFIL kapsamında Türk Silahlı Kuvvetleri
unsurları bölgede görevlerini sürdürmektedir.
Sözlerimin başında belirttiğim gibi zor
bir coğrafyada bulunmaktayız ve zor bir dönemden geçmekteyiz. Suriye’deki
çatışmaların bölgesel yansımaları Lübnan’ın mevcut durumunu etkileme
potansiyeline sahiptir. Bu nedenle, ülkede huzur, sükûnet ve istikrarın
korunması, bölgede yeni bir sorunun ortaya çıkmaması açısından UNIFIL’in
Lübnan’da görev yapması Lübnan Hükûmetinin bizzat talebidir. Ayrıca, istikrarlı
bir Lübnan’ın bölgede barışın tesis edilmesine katkı sağlayacağı da herkesin
malumudur. Birleşmiş Milletler Güvenlik Konseyinin 1701 sayılı Kararı’nın
uygulamaya konularak genişletilmiş UNIFIL’in göreve başlamasının ardından
Lübnan-İsrail sınıra tesis edilen güvenlik ve istikrar ortamı hâlihazırda devam
etmektedir. 
Taraflar, 1071 sayılı Karar
çerçevesinde ateşkese uymuş ve Lübnan ordusu güney Lübnan’da konuşlanmıştır.
UNIFIL, görev yönergesi, harekât konsepti ve angajman kurallarında tanımlanan
görevleri çerçevesinde, barış, güvenlik ve istikrarın idamesine katkıda
bulunmayı sürdürmektedir. Bu çerçevede, UNIFIL’in bugüne kadar başarıyla ifa
ettiği görevinin devamına ihtiyaç bulunmaktadır. Lübnan’da barış ve istikrara
katkıda bulunması nedeniyle Lübnan Hükûmeti ve Lübnan’daki tüm taraflar
UNIFIL’in faaliyetlerine ve UNIFIL’in görev süresinin uzatılmasına büyük önem
vermektedir.
Söz konunu gerekler göz önünde
bulundurularak Birleşmiş Milletler Güvenlik Konseyinin 1701 sayılı Kararı
doğrultusunda UNIFIL’in bir yıl olarak belirlenmiş olan görev süresinin geçmiş
yıllarda olduğu gibi Birleşmiş Milletler Güvenlik Konseyi tarafından ağustos
ayının sonundan itibaren bir yıl süreyle daha uzatılması beklenmektedir. Bu hususlar
çerçevesinde UNIFIL’in ülkemizin askerî kuvvet katkısında bulunduğu tek
Birleşmiş Milletler Barış Gücü Harekâtı olması da göz önüne alınarak UNIFIL’e
katkımızın sürdürülmesinin ülkemiz için ayrı bir önemi olduğunu huzurlarınızda
vurgulamak isterim.
Lübnan bakanlarının doğrudan talepleri
ve bölgedeki güvenlik koşulları da dikkate alınarak Birleşmiş Milletler
Güvenlik Konseyinin UNIFIL’in görev süresinin uzatılması yönünde karar alması
durumunda hudut, şümul ve miktarı hükûmetçe belirlenecek Türk Silahlı Kuvvetleri
unsurlarının 1701 sayılı Birleşmiş Milletler Güvenlik Konseyi Kararı’yla 5
Eylül 2006 tarih ve 880 sayılı Türkiye Büyük Millet Meclisi Kararı’yla tespit
edilen ilkeler kapsamında 5 Eylül 2014 tarihinden itibaren bir yıl daha UNIFIL
deniz görev kuvvetine iştirak etmesi ve bununla ilgili gerekli düzenlemelerin
hükûmet tarafından yapılması için Anayasa’nın 92’nci maddesi uyarınca izin
verilmesini yüce Meclisimizden arz ve talep ediyoruz. 
Yüce heyetinizi saygıyla selamlıyorum.
(AK PARTİ sıralarından alkışlar) 
BAŞKAN - Teşekkür ediyorum Sayın
Bakan. 
Şahsı adına söz isteyen Ahmet Berat
Çonkar, İstanbul Milletvekili. 
Buyurun Sayın Çonkar (AK PARTİ
sıralarından alkışlar)
AHMET BERAT ÇONKAR (İstanbul) – Sayın
Başkan, değerli milletvekilleri; Birleşmiş Milletler Geçici Görev Gücü
bünyesindeki Türk Silahlı Kuvvetleri unsurlarının 5 Eylül 2014 tarihinden
itibaren bir yıl daha UNIFIL harekâtına iştirak etmesi hususunda Anayasa’nın
92’nci maddesi uyarınca Hükûmete izin verilmesini ilişkin Başbakanlık Tezkeresi
üzerinde şahsım adına söz almış bulunmaktayım. Bu vesileyle, yüce heyetinizi
saygıyla selamlıyorum. 
Birleşmiş Milletler Güvenlik Konseyinin
11 Ağustos 2006 tarihinde kabul ettiği 1701 sayılı Karar ve Türkiye Büyük
Millet Meclisinin 5 Eylül 2006 tarihli ve 880 sayılı Kararıyla bir yıl süreli
verdiği izin çerçevesinde Türkiye Lübnan’da konuşlu Birleşmiş Milletler Geçici
Görev Gücü UNIFIL’e Silahlı Kuvvetleri unsurlarıyla katkı sağlamıştır. Söz
konusu iznin süresi son olarak Türkiye Büyük Millet Meclisinin 6 Temmuz 2013
tarihli ve 1045 sayılı Kararıyla 5 Eylül 2013 tarihinden itibaren bir yıl
uzatılmıştır. 
Türkiye, UNIFIL’e yaptığı katkılarla
barışı koruma harekâtının etkin bir biçimde icrasında önemli bir işlev
üstlenmiştir. Sürekli görev hâlinde olan birliklerimiz belli periyotlar hâlinde
hücumbotlar, karakol gemileri, korvet ve firkateynlerle ve değişen personel
sayısıyla hizmet vermektedir. Ayrıca, askerî unsurlarımızın masrafları da Birleşmiş
Milletler tarafından karşılanmaktadır. 
Değerli
milletvekilleri, ülke ve millet olarak geniş Akdeniz havzasıyla yüzyıllara
dayanan ortak bir geçmişe sahibiz. Tarihin doğal akışı uyarınca, bizlerin
geleceği içinde yaşadığımız bu bölgenin kaderinden ayrı düşünülemez. Şüphesiz
ki, bölgesel istikrar, güvenlik ve barışla bağlantılı her türlü gelişmenin iç
ve dış politikamız üzerinde önemli yansımaları olacaktır. Dolayısıyla yakın
çevremizde olup biten gelişmelere kayıtsız kalmamız mümkün değildir. Son dönemde
bölgemizde yaşanan gelişmeler, Türkiye'yle bölge ülkelerinin huzur ve
dirliğinin birbirinden ayrı düşünülemeyeceğini bir kez daha göstermiştir. Bu
anlayıştan hareketle, Hükûmetimizin dış politikası ülkemizin etrafında bir
barış, güvenlik, istikrar ve refah kuşağının oluşturulmasını hedeflemektedir.
Sürdürülebilir istikrarın bölge halklarının meşru talepleri doğrultusunda
barışçıl ve düzenli demokratik dönüşüm süreçlerinin tamamlanması yoluyla tesis
edilebileceğini ülkemiz her fırsatta dile getirmektedir.
Esasen, millî çıkarlarımızın ve ulusal
güvenliğimizin savunulması ve ilerletilmesinin de ancak bölgemizde barış,
istikrar ve güvenliğin tesisine aktif katkı sağlayarak hayata geçirilebileceği
de açıktır. Bu anlayışla hareket eden Hükûmetimiz, Birleşmiş Milletler Güvenlik
Konseyinin 1701 sayılı kararında öngörülen amaçlar doğrultusunda, Lübnan’da
görev yapan Birleşmiş Milletler Geçici Görev Gücü UNIFIL’e kuvvet katkısında
bulunmaya devam etme iradesine sahiptir. Bu çerçevede, Türkiye, gerek Birleşmiş
Milletler sistemi içinde, gerek bölgesel ve küresel ölçekte, gerekse kapsamlı
sivil-asker iş birliği faaliyetleri vasıtasıyla Lübnan toplumunun her kesimi
nezdinde görünürlüğünün artmasına, barış ve istikrarın korunmasına yönelik
politikasının sürdürülmesine önemli katkıda bulunmuştur. Ayrıca, bu sayede Türk
Silahlı Kuvvetlerimiz uluslararası operasyonlarda da önemli tecrübeler
kazanmaktadır.
Sayın Başkan, değerli milletvekilleri;
Lübnan’da siyasi yapı, 1943 yılında, üzerinde mutabakata varılan ulusal hak
çerçevesinde siyasi görevlerin mezhepler arasında nüfusa orantılı olarak
paylaştırılması esasına göre oluşturulmuştur. Söz konusu uzlaşı çerçevesinde,
Cumhurbaşkanının Maruni, Meclis Başkanının Şii, Başbakanın Sünni olması ve
iktidarın Hristiyanlar ile Müslümanlar arasında 6/5 temelinde paylaşılması
kararlaştırılmıştır. 1975 ile 1989 yılları arasında Lübnan’da yaşanan iç savaşa
1989 yılında Arap ligi himayesinde imzalanan Taif Anlaşması’yla son
verilmiştir. Bu anlaşmayla, Hristiyan toplumdan seçilen Cumhurbaşkanının
yetkileri kısıtlanmış, Mecliste Hristiyan ve Müslüman milletvekillerinin
sayıları eşitlenmiş ve kendi içlerinde mezhep temelinde bölüştürülmüştür. Söz
konusu anlaşmayla Lübnan’daki 3 ana dinî grup arasında denge oluşturulmuştur.
Değerli milletvekilleri, bugün siyaset
sahnesinin başlıca aktörleri arasındaki görüş ayrılıkları nedeniyle anayasal
kurum ve mekanizmaların işleyişine ilişkin belirsizliklerin hâkim olduğu
Lübnan’da kırılgan ve hassas dengelere dayanan iç istikrar ve toplumsal uyum
Suriye’deki ihtilaftan artan ölçüde etkilenmektedir. Bu doğrultuda, gerek Hizbullah’ın
Suriye’de muhalifleri hedef alan saldırılarında rejime aktif destek vermesi
gerek mezhepsel gerginliklerin bir çatışma ortamına dönüşmesinden duyulan kaygı
Lübnan’daki siyasi tartışmaların ana gündem maddesini oluşturmaktadır.
Hizbullah lideri Hasan Nasrallah’ın Suriye’deki varlıklarının devam edeceğine
ilişkin, ilk olarak 14 Kasım 2013 tarihinde yaptığı açıklamaları bu yöndeki
kaygıları pekiştirmekte ve Lübnan’ın Suriye’deki olayların dışında tutulmasını
güçleştirmektedir. Bu çerçevede, bir yandan Suriye’deki olaylar nedeniyle
Lübnan’daki etnik ve dinî gruplar arasında dönemsel gerginlikler yaşanırken
diğer yandan da bu ülkeye sığınan çoğunluğunu Sünni Suriyeli ve Filistinli 1
milyonu aşkın mültecinin ülkedeki hassas dengeleri etkilemesinden ve istikrarı
bozmasından endişe edilmektedir. Son dönemde Lübnan’da meydana gelen bombalı
saldırılar çok sayıda can kaybına yol açmıştır. 19 Kasım 2013 tarihinde İran’ın
Beyrut Büyükelçiliğine bombalı araçlarla düzenlenen saldırı 30 kişinin
hayatına mal olmuş, 27 Aralık 2013 günü ise eski Maliye Bakanı Beyrut’un
merkezinde düzenlenen bir suikast sonucu hayatını kaybetmiştir. 19 Şubat 2014
günü Beyrut’un güneyinde İran’a ait bir kültür merkezi yakınında meydana gelen
patlamada 5 kişinin öldüğü, 70’den fazla kişinin yaralandığı bildirilmiştir.
Cumhurbaşkanlığı makamının da boş kaldığı mevcut konjonktürde Suriye’deki
gelişmelerin derinleştirdiği bunalım ve artan mezhepsel gerginliğin önümüzdeki
dönemde yapılması öngörülen parlamento seçimleriyle birlikte ülkedeki dengeler
üzerinde etkili olması ihtimal dâhilindedir.
Değerli milletvekilleri, geçen yıl
süresini uzattığımız tezkereden bu yana Lübnan’la ilgili faaliyetlere bakacak
olursak, Suriye’deki ihtilafın olumsuz yansımaları karşısında Lübnan’ın
istikrarının ve güvenliğinin desteklenmesi ve uluslararası toplumun gayretleri
arasında eş güdüm sağlanması amacıyla, BM Genel Sekreterinin girişimi ve BM
Güvenlik Konseyi üyelerinin katılımıyla Lübnan için Uluslararası Destek Grubu
oluşturulmuş ve grup ilk toplantısını, BM Genel Sekreteri Ban Ki Moon’un
başkanlığında, 25 Eylül 2013 tarihinde New York’ta gerçekleştirmiştir. Destek
grubunun müteakip toplantıları 25 Kasım 2013 tarihinde New York’ta daimî
temsilciler düzeyinde ve 5 Mart 2014 tarihinde bakanlar düzeyinde Paris’te
düzenlenmiştir. 10 Nisan 2014 tarihinde Roma’da düzenlenen Kıdemli Memurlar
Toplantısı’na ülkemiz tarafından katılım sağlanmıştır. 
Söz konusu toplantıyı takiben, 17
Haziran 2014 tarihinde Roma’da Lübnan Silahlı Kuvvetlerine destek amacıyla
bakanlar düzeyinde gerçekleştirilen toplantıya Millî Savunma Bakanımız Sayın
İsmet Yılmaz başkanlığında bir heyetle iştirak edilmiş olup, toplantıda
ülkemizin Lübnan Silahlı Kuvvetlerinin güçlendirilmesi bağlamında yapacağı
somut katkı açıklanmıştır. 
Değerli milletvekilleri, 13.887 kayıtlı
vatandaşımızın bulunduğu, 1,3 milyar dolar ticaret hacmimiz bulunan ve Türk
Hava Yollarımızın İstanbul-Beyrut hattında günlük üç uçuş gerçekleştirdiği
Lübnan’la vize uygulaması 2010 yılında kaldırılmıştı. 
2015-2016 Birleşmiş Milletler Güvenlik
Konseyi adaylığımıza destek veren ve buna yönelik Ağustos 2013’te yazılı bir
kararla bunu teyit eden Lübnan’a, Sayın Bakanımız son olarak 14-15 Ocak 2012
tarihlerinde bir ziyaret gerçekleştirmiş ve dönemin Lübnan Başbakanı Mikati de
17 Aralık 2013 tarihinde, Konya’da, Sayın Başbakanımızın davetlisi olarak
Şebiarus törenlerine katılmıştır. 
Sayın Başkan, değerli milletvekilleri;
Türkiye, her zaman olduğu gibi Lübnan’ın istikrarını hedef alan her türlü
teşebbüsün karşısında durmaya devam etmektedir. Bu bağlamda, Türkiye, dost ve
kardeş Lübnan halkının birliği ve dirliği ile iç barışının muhafazasına
atfettiği önem doğrultusundaki katkılarını sürdürecektir.
Bu hususlar ışığında, Lübnan’la ikili
ilişkilerimiz ile bölgedeki güvenlik koşulları da göz önünde tutularak,
Birleşmiş Milletler Güvenlik Konseyinin UNIFIL’in görev süresinin uzatılması
yönünde karar alması durumunda, hudut, şümul ve miktarı Hükûmetçe belirlenecek
Türk Silahlı Kuvvetleri unsurlarının 1701 sayılı Birleşmiş Milletler Güvenlik
Konseyi Kararı ve 880 sayılı Türkiye Büyük Millet Meclisi Kararı ile tespit
edilen ilkeler kapsamında 5 Eylül 2014 tarihinden itibaren bir yıl daha UNIFIL
Deniz Görev Gücü’ne iştirak etmesi ve bununla ilgili gerekli düzenlemelerin
Hükûmet tarafından yapılması için Anayasa’nın 92’nci maddesi uyarınca izin
verilmesinin uygun olacağı düşüncesindeyim. 
Bu duygu ve düşüncelerle sözlerimi
tamamlıyorum, hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Sayın milletvekilleri, Başbakanlık
tezkeresi üzerindeki görüşmeler tamamlanmıştır. 
Şimdi, tezkereyi tekrar okutup
oylarınıza sunacağım.
Okutuyorum:
Türkiye Büyük
Millet Meclisi Başkanlığına
Birleşmiş Milletler Güvenlik Konseyinin
11/8/2006 tarihinde kabul ettiği 1701 (2006) sayılı Karar ve Türkiye Büyük
Millet Meclisinin 5/9/2006 tarihli ve 880 sayılı Karar’ıyla bir yıl için
verdiği izin çerçevesinde Türkiye, Lübnan'da konuşlu Birleşmiş Milletler Geçici
Görev Gücü'ne (UNIFIL) silahlı kuvvetleri unsurlarıyla katkı sağlamıştır. Söz
konusu iznin süresi, son olarak Türkiye Büyük Millet Meclisinin 6/7/2013
tarihli ve 1045 sayılı Karar’ıyla 5/9/2013 tarihinden itibaren bir yıl
uzatılmıştır.
Türkiye, UNIFIL'e yaptığı katkılarla
barışı koruma harekâtının etkin biçimde icrasında önemli bir işlev
üstlenmiştir. Bu çerçevede, Türkiye'nin katkısı gerek Birleşmiş Milletler
sistemi içinde gerek bölgesel ve küresel ölçekte gerekse kapsamlı sivil asker
işbirliği faaliyetleri vasıtasıyla Lübnan toplumunun her kesimi nezdinde
görünürlüğünün artmasına ayrıca barış ve istikrarın korunmasına yönelik
politikasının sürdürülmesine önemli katkıda bulunmuştur.
UNIFIL'in ülkemizin askerî kuvvet
katkısında bulunduğu tek Birleşmiş Milletler Barış Gücü operasyonu olması ve
hâlihazırda Birleşmiş Milletler Güvenlik Konseyi adaylığımızın söz konusu
bulunması dikkate alınarak, UNIFIL deniz görev gücüne katkımızın
sürdürülmesinin önem arz ettiği değerlendirilmektedir.
UNIFIL'in görev süresi 31/8/2014
tarihinde sona erecek olup, görev süresinin bu tarihten sonraki dönem için
yenilenmesi yönünde Birleşmiş Milletler Güvenlik Konseyi tarafından ağustos ayı
içinde bir kararın kabul edilmesi beklenmektedir.
Bu hususlar ışığında ve Lübnan'la ikili
ilişkilerimiz ile bölgedeki güvenlik koşulları da göz önünde tutularak,
Birleşmiş Milletler Güvenlik Konseyinin (UNIFIL)'in görev süresinin uzatılması
yönünde karar alması durumunda; hudut, şümul ve miktarı Hükûmetçe belirlenecek
Türk Silahlı Kuvvetleri unsurlarının, 1701 (2006) sayılı Birleşmiş Milletler
Güvenlik Konseyi Kararı ve 880 sayılı Türkiye Büyük Millet Meclisi Kararı’yla
tespit edilen ilkeler kapsamında 5/9/2014 tarihinden itibaren bir yıl daha
UNIFIL Deniz Görev Gücüne iştirak etmesi ve bununla ilgili gerekli düzenlemelerin
Hükûmet tarafından yapılması için Anayasa'nın 92’nci maddesi uyarınca izin
verilmesini arz ederim.
Recep Tayyip
Erdoğan

Başbakan
MEHMET ALİ SUSAM (İzmir) – Karar yeter
sayısı…
YUSUF HALAÇOĞLU (Kayseri) – Karar yeter
sayısı…
BAŞKAN – Oylarınıza sunacağım ve karar
yeter sayısı arayacağım.
Kabul edenler…
Kâtip üyeler arasında anlaşmazlık
olduğu için elektronik cihazla oylama yapacağım.
Üç dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, karar
yeter sayısı vardır, tezkere kabul edilmiştir.
Alınan karar gereğince sözlü soru
önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan Türkiye Büyük
Millet Meclisi İçtüzüğünde Değişiklik Yapılmasına Dair İç Tüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.


1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN - Komisyon? Yok.
Ertelenmiştir.
2’nci sırada yer alan Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa
Birliği Uyum Komisyonu ile Adalet Komisyonu Raporları (1/484) (S.
Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan Türkiye
Cumhuriyeti Sağlık Bakanlığı ile İran İslam Cumhuriyeti Sağlık ve Tıbbi Eğitim
Bakanlığı Arasında Sağlık ve Tıp Bilimleri Alanlarında İşbirliğine Dair
Mutabakat Zaptının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine kaldığımız yerden devam edeceğiz.
3.-Türkiye Cumhuriyeti Sağlık
Bakanlığı ile İran İslam Cumhuriyeti Sağlık ve Tıbbi Eğitim Bakanlığı Arasında
Sağlık ve Tıp Bilimleri Alanlarında İşbirliğine Dair Mutabakat Zaptının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/428) (S. Sayısı: 163)
BAŞKAN – Komisyon? Yok.
Ertelenmiştir.
4’üncü sırada yer alan, Türkiye
Cumhuriyeti Hükûmeti ile İran İslam Cumhuriyeti Hükûmeti Arasında Türkiye-İran
Hududunda Yeni Kara Hudut Kapılarının Açılmasına Dair Mutabakat Zaptının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine kaldığımız yerden devam edeceğiz.
4.-Türkiye Cumhuriyeti Hükümeti ile İran
İslam Cumhuriyeti Hükümeti Arasında Türkiye-İran Hududunda Yeni Kara Hudut
Kapılarının Açılmasına Dair Mutabakat Zaptının Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/450) (S. Sayısı: 10)
BAŞKAN – Komisyon? Yok.
Ertelenmiştir. 
5’inci sırada yer alan, Araştırma
Altyapılarının Desteklenmesine Dair Kanun Tasarısı ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu ile Plan ve Bütçe Komisyonu
Raporları’nın görüşmelerine kaldığımız yerden devam edeceğiz.
5.-Araştırma Altyapılarının
Desteklenmesine Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu ile Plan ve Bütçe Komisyonu Raporları
(1/894) (S. Sayısı: 593)

BAŞKAN – Komisyon ve Hükûmet yerinde.
Komisyon Raporu 593 sıra sayısı ile
bastırılıp dağıtılmıştır.
Sayın milletvekilleri, alınan karar
gereğince bu tasarı İç Tüzük’ün 91’inci maddesi kapsamında temel kanun olarak
görüşülecektir. Bu nedenle tasarı, tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır.
Tasarının tümü üzerinde, Milliyetçi
Hareket Partisi Grubu adına söz isteyen Mehmet Günal, Antalya Milletvekili…
2’nci sırada söz isteyen, Halkların
Demokratik Partisi Grubu adına Adil Zozani, Hakkâri Milletvekili…
Cumhuriyet Halk Partisi Grubu adına söz
isteyen Mehmet Ali Susam, İzmir Milletvekili.
Buyurun Sayın Susam. (CHP sıralarından
alkışlar)
CHP GRUBU ADINA MEHMET ALİ SUSAM
(İzmir) – Sayın Başkan, değerli milletvekilleri; araştırma altyapılarının
desteklenmesiyle ilgili kanun tasarısı üzerine Cumhuriyet Halk Partisi Grubu
adına söz aldım. Hepinizi saygıyla selamlıyorum.
Araştırma altyapıları, Türkiye'nin uzun
süredir ihmal edilmiş olan AR-GE alanında üniversite-sanayi iş birliğinin
oluşturulması ve bu alanda iyi niyetli bir çalışmanın ürünü olarak
komisyonlarımıza geldi ve komisyonlarda eksikliklerini de belirterek AR-GE konusunda
araştırma altyapılarının daha da geliştirilmesi konusundaki bu tasarıya genel
çerçevesinde destek verirken eleştirilerimizi, önerilerimizi ve bu çalışmanın
yetersizliğiyle birlikte Türkiye'nin bir ihtiyacına cevap verdiğinin altını
çizerek bu konudaki görüşlerimi sizlerle paylaşmak istiyorum. (Gürültüler)
Sayın Başkanım, arkadaşlar bir
sessizliği sağlarlarsa onlarla ilgili olarak da yapacağımız değerlendirmelerin
onlara da katkısı olacağını düşünüyorum. 
BAŞKAN – Sayın milletvekilleri, lütfen
Hatibi dinleyelim. 
MEHMET ALİ SUSAM (Devamla) – AR-GE ve
günümüzde AR-GE’ye katkı koymak ülkelerin gelişmişlik düzeyinin temel
hedeflerinden bir tanesi. Bugün Türkiye'nin kendisine koyduğu kalkınma
planlarındaki hedefler, 2023 hedefi, ilk 10 içerisine girme. Peki, bu hedefe
varabilmek için Türkiye koyduğu bu hedefe gitme yolunda nasıl bir ekonomik
politika izlemeli ve nasıl bir ekonomik politikayla Türkiye bu noktaya
gelebilir? Gelebilir mi? On iki yıllık Adalet ve Kalkınma Partisi iktidarının
uyguladığı ekonomik politikayı değerlendirdiğimiz zaman da bunun olamayacağını
görmek mümkündür.
Hem Bilim, Sanayi ve Teknoloji
Bakanlığı hem Kalkınma Bakanlığının hedefleri içerisinde Türkiye'nin orta gelir
tuzağını aşması ve ihracatıyla, gelişmesiyle, dünyadaki 10 büyük ekonomi
içerisine girmesiyle ilgili çok güzel tanımlamalar, hedefler, vizyonlar var ama
baktığımız nokta itibarıyla, bunların teorik bir yazılma olmaktan öteye
geçmediği açıktır. 
Bu kürsüden, yine, bunların doğru
işlemediği konusunda eleştirilerim vardı, 2008 Sanayi Bakanlığı bütçe
görüşmelerinde. O zaman AR-GE’ye ayrılan pay Türkiye’de 7,5 dolayındaydı.
Eleştirim şuydu: Türkiye bu hızla, AR-GE yatırımlarına gayrisafi millî
hasıladan ayırdığı bu payla ileri teknoloji üreten, katma değeri yüksek,
dünyadaki yüksek, gelişmiş katma değerli ürün üretme noktasına gelemez
demiştim. O dönemin Bakanı demişti ki: “2009 hedefimiz yüzde 1,5 yani binde 15
olacaktır.” ve büyük bir iddiayla da 2013 yılında yüzde 3 rakamına ulaşacağını
o gün için, bu Parlamentonun bu mikrofonlarından söylemişti. Şimdi bu kanunu
konuşuyoruz, rakama baktığımızda binde 9’dayız arkadaşlar. Yani, AR-GE
yatırımlarına gayrisafi millî hasıladan ayırdığımız pay yüzde 3 değil binde 9
civarında. Demek ki kalkınma hedeflerimizin içerisine AR-GE yatırımları için
koyacağımız payları yazmakla, çizmekle, teorik olarak olmuyor. Bu konuda bütçe
ayırmak, bu bütçeleri kullanmak ve bu kullanılan bütçeleri denetleyerek
gerçekten ürün geliştirmede, AR-GE’de, inovasyonu yakalamada ve yüksek katma
değerli ürünler üretmede bir noktaya gelmemiz gerekir. Bunun olmadığı çok açık
bir gerçeklik. 
Peki, Türkiye’de on iki yıldır
uygulanan ekonomik politikada bu dediklerimizi kanıtlayan neler var? Bir kere,
toplam, büyüme olarak on iki yıllık süreç çok partili iktidar dönemlerinin
büyüme oranlarının altında. Adalet ve Kalkınma Partisi on iki yılda 4,8 büyüme
oranı gerçekleştirmiş, çok partili dönemin ortalama büyüme oranı ise 5,1
düzeyindedir. 
Sanayi liginden düşmüşüz. Bakınız,
sanayi tabanı erimiş; 1998 yılında gayrisafi millî hasılada sanayinin payı
yüzde 35,5, bugün ise gayrisafi millî hasılada sanayinin payı yüzde 28 yani 8
puana yakın bir düşüşümüz var. 
Rekabet ettiğimiz ülkelere
baktığımızda, hiçbirisinde düşme olmadığı gibi, ya istikrarlı, bu yerlerini
koruyor ya da yükselme içerisindeler. Bunlara Brezilya’yı, Meksika’yı,
Hindistan’ı sayabilirsiniz, bunlar bizim rekabet ettiğimiz ülkeler. 
Üretimin Türkiye’de niteliği bozuluyor.
Ne demek üretimin niteliği bozuluyor? İmalat sanayisi içerisinde ithalatın payı
giderek artıyor; 2002’de ithalatın 100 dolarlık bir üretim içerisinde 27 dolar
payı var, bu 2007’de 39 dolara çıkıyor, bugün ise 43 dolara çıkmış durumda.
Yani, biz üretimin niteliğinde kendi ürünlerimizi kullanma payını gittikçe
kaybederek daha çok ithalata dayalı bir büyüme modeli yapıyoruz ve bu giderek
artan bir noktada kendini gösteriyor. Bunun sonuçları ne oluyor? KOBİ
düzeyindeki üreticilerin piyasadan çekilmesi ya da ithalatçı konumuna geçerek
ithal ettikleri ürünlere kendi montajıyla ülke pazarında pazarlanması noktasına
geliyor. Bu, Türkiye’de neyi getiriyor? Cari açığın artmasın getiriyor. Giderek
cari açık artıyor, üreten bir ekonomi yerine ithal eden bir ekonomi noktasına
geliyoruz. Peki, bu sonuç insanların şahsi tercihi mi, KOBİ’lerin, üretim yapan
insanların şahsi tercihi mi? Hayır, uygulanan ekonomik politikanın dayattığı
bir sonuç olarak bu noktaya geliyoruz. Nedir o? Düşük kur yüksek faiz
politikası yani siz, düşük kur yüksek faizle ülkede üretim yapmak yerine düşük
kurla ithalat yapmayı tercih ediyorsunuz ve ithalat yapmak üretim yapmaktan
ucuz hâle geliyor. 
Enerji maliyetleriniz çok yüksek. OECD
üzerinde, OECD ülkeleri içerisinde en çok enerji maliyeti yüksek olan üretim
yapısı bize ait. Bunu ciddi bir üretimin, ithalat niteliğinin artmasında faktör
olarak görmek durumundayız. 
Dolaylı vergilerle de aynı şekilde
üretimin ithalatçı niteliği artıyor ve yasal düzenlemeler, asgari ücret dâhil
vergiler üzerinden gelen yükler tümüyle üreticinin ithalatçı konumuna geçmesini
bir ekonomik politika olarak, iktidarın uyguladığı ekonomik politikaların
sonucu olarak zorluyor. 
Aynı şekilde bunun sonucudur ki,
gayrisafi yurt içi hasılada ara malı ithalatının oranı her geçen yıl
artmaktadır. Gayrisafi yurt içi hasılayı artırırken aynı zamanda ithal
girdilerin oranını da artırıyoruz. 2002 yılında yüzde 10 olan bu oran, 2012
yılında yüzde 16’ya yükselmiş durumda. Bütün bunların sonucu ne oluyor? Dünya
üretim liginde Türkiye giderek düşüyor, ilk 15 ülkenin içerisinde artık Türkiye
üretim liginde yok. Daha önce ne durumdaymış? 1990 yılında üretim liginde
Türkiye 13’üncü sırada. Yani üretim ligi sıralamasında 13’üncü sıradayız.
Hedeflerimiz, ilk 10’a girmek isteyen ülkenin hedefleri 1990’da 13’üncü sırada
olmakla daha yakınmış. Peki, 2000 yılında kaçmış? 15’inci sıradaymış. 2007’de
15’inci sıradan da aşağı düşmüşüz, üretim liginden düşmüşüz. Yani, o yazdığınız
kalkınma planlarındaki hedefler, 2023 hedefleri, gerçekleşmesi imkânsız
hedefler noktasına gelmiş ve AR-GE noktası açısından da baktığımızda, artık bu
hedefler gerçekten Türkiye’nin çok uzağında hedefler noktasına gelmiş
durumdadır. Peki, ne olmuşuz? Artık üretim liginden düşen, giderek üretimde
dışa bağımlılığı artan, cari açığını yükselten e üretmek yerine ithal etme
noktasındaki bir ekonomiyle Orta Doğu’da bir lojistik üs noktasına gelen bir
ekonomiyi iktidarınız döneminde bu noktaya getirmişiz ve giderek, gelinen nokta
itibarıyla, orta gelir tuzağından kurtulamamanın büyük riskiyle karşı
karşıyayız. 
Bu kanunda yeni bir yapı şudur: Bu
kanunla üniversite-sanayi iş birliğini sağlayıp üniversitede yapılan
çalışmaların, AR-GE çalışmalarının ticari hâle dönüştürülmesi noktasında bir iş
birliği yapmaya çalışıyoruz ve bu iş birliğiyle ilgili olarak ürünlerin ve
buluşların bir ticari niteliğe dönüşmesi konusunda sanayiyle iş birliğini
gerçekleştirmeye çalışıyoruz. Ancak burada da gene en önemli eksikliklerimizden
bir tanesi Sayın Bakanım, sanayiyi bu kurulların içerisinde temsil noktasına
koymuyoruz, yok burada. Sadece 3 bakanlık var, 3 bakanlıkla bu konular karar
alma ve gerçekleştirme noktasında. Yönetim kurulunda da 3 bakanlığın müsteşarı
ve gerekli gördüğü alanlardaki uzman kuruluş veya kamu kuruluşlarından temsilci
alır noktasındadır. Eğer bir ürünü piyasalaştırmak istiyorsanız, AR-GE’de özel
sektörün daha çok yer almasını istiyorsanız yönetim yapılarınızın içerisinde de
bunlara yer vermek sadece bakanlıkların çizdiği vizyon politikalarıyla değil,
hayatın gerçeğinde ve sanayinin ihtiyaçlarının neler olduğunu bu şekilde bu
kurumları içinize almakla mümkündür. Örneğin, bu anlamıyla bu kurulda TOBB’un,
Türkiye Odalar ve Borsalar Birliğinin olması lazım, KOBİ temsilcilerinin olması
lazım, örneğin TESK’in olması lazım, örneğin KOSGEB’in olması lazım. Bu
anlamıyla bunların bu kurullar içerisinde önemli bir şekilde kendini hissettirmesine
ihtiyaç olduğunun altını çizmek istiyorum.
Değerli arkadaşlar, aynı şekilde bu
AR-GE’deki yeterli kaynağın ayrılmaması ve AR-GE’yle ilgili çalışmalarda
geldiğimiz düzey açısından durumun ne noktada olduğunu ihracat incelemesi
yaptığımızda çok net bir şekilde görme fırsatımız var. Türkiye 150 milyarın
üzerinde bir ihracat yapıyor. Peki, bu ihracatta birim başına yani kilo başına
bir değerlendirme yaparsak Türkiye ne kadar para kazanıyor, dünyada gelişmekte
olan ülkeler, gelişmiş ülkeler neler kazanıyor, bunu bir kıyaslama
yaptığımızda, Türkiye'nin, gerçekten, ileri teknolojiyi yakalama noktasında ne
kadar zayıf olduğunu görme şansına sahibiz. Türkiye 1 kilo ihracat yaptığında
1,46 dolar para kazanıyor. Peki, Güney Kore ne yapıyor? 3 dolar kazanıyor. Japonya
3,5 dolar, Almanya 4,1 dolar. Demek ki bizim ihracatımız şöyle bir ihracat: Biz
yükte ağır, parada hafif, düşük ücretli; AR-GE, inovasyon, yenilik, yüksek
teknolojiden uzak, Avrupa’nın ve gelişmiş ülkelerin terk ettiği alanlarda
ihracat yapıyoruz. Zaten, AR-GE’de bile verdiğimiz desteklere baktığınız zaman,
oranlamayı yaptığınızda otomotiv sektörü ve başka birkaç sektörle büyük oranda
AR-GE destekleri o alana gidiyor. Yüksek teknolojiye yönelik AR-GE desteği
kullanan firma sayımız bile çok az, ayrılan pay da o noktada az. Yani,
ihracatımızın kalitesi düşük, düşük fiyatlı ürünlerle ihracat yapan noktadayız.
Bunun neticesi olarak da, Türkiye giderek, dediğim gibi, ciddi sıkıntılar
içerisinde. 
Bunun yanında,
tabii ki iş gücü niteliğinde de Türkiye çok kötü bir noktada. İş gücü
niteliğinde 148 ülke içesinde 130’uncu sıradayız. Küresel inovasyon
sıralamasında 68’inci sıradayız. Küresel rekabet gücünde 148 ülke arasında
44’üncü sıradayız. Nerede ilk 10 hedefleri, nerede 2023 hedefleri, nerede
AR-GE’deki hedeflerimiz, nerede bu? Bu iş gücü niteliğiyle bizim gelişmişlik
düzeyimizi artırmak mümkün değildir. Bu niye böyle oluyor? Çünkü, eğitim
kalitemiz düşük, yedi yıllık ortalama bir eğitim kalitemiz var. 65 ülkenin
yarıştığı PISA sınavlarında matematikte 44’üncüyüz, fende 43’üncüyüz,
okuma-anlamada 42’ncideyiz, İngilizce pratikte 44’üncü sıradayız. Demek ki
eğitim kalitesini yükseltmeden, üniversiteleri özerk, bağımsız, niteliği yüksek
bilim adamlarıyla donatmadan, üniversitelerin üzerindeki siyasi iktidarın baskısını,
YÖK’ün atanmış rektörleri yerine üniversitelerin kendi seçtiği rektörleri,
bilim adamlarını üniversitelerin politikalarını tayin etmede etkin noktaya
getirmeden bizim bilimsel niteliğimizi ve eğitim niteliğimizi geliştirme
şansımız yok. Bu nedenle, kalan sürem içerisinde şunun altını çizmek istiyorum:
Bu yasa tasarısı üniversitelerde yapılan çalışmaları sanayiyle bütünleştirmek
ve sanayiyle birlikte ürüne dönüştürüp yüksek katma değerli ürünleri dünya
piyasasına satan bir ülke noktasına gelebilmede devletin kamu olarak ARGE’ye
desteğini fazlalaştırma konusunda iyi niyetli bir çalışma ama ne kaynak olarak
ne vizyon olarak bu çalışmaların Türkiye’nin sorununu çözme noktasında
uyguladığınız ekonomik politikalar itibarıyla mümkün olmadığı açıktır. Hızla bu
noktada ülkede uyguladığınız ekonomik politikayı değiştirmelisiniz. Üretimi
teşvik eden, KOBİ’leri teşvik eden ve üretimin maliyetlerinde devletin
engellerini ortadan kaldıran, üreten insanları baş tacı eden, düşük döviz kuru
ve yüksek faiz yerine üretimin teşvik edildiği, üretim yapan insanlara da ARGE
teşviklerinin yoğun bir şekilde verildiği bir ekonomik politikayı uygulamaya
ihtiyacınız var. 
Cumhuriyet Halk Partisi olarak bu yasa
tasarısında yapılan olumluluklara destek verirken, genel olarak Hükûmeti
vizyonunu değiştirmeye, üretimi ön plana alan, üretimin niteliğini artıran,
sanayide insanın iş gücünün niteliğini artıran bir politikanın uygulamasının
gerekli olduğunu bir kez daha bu kanun tasarısıyla söylemek istiyor ve
huzurlarınızda sizleri saygıyla selamlıyorum. (CHP sıralarından alkışlar) 
BAŞKAN – Teşekkür ediyorum.
Sayın milletvekilleri, birleşime beş
dakika ara veriyorum. 
 Kapanma
Saati: 17.02
İKİNCİ OTURUM
Açılma Saati: 17.09
BAŞKAN: Başkan Vekili Sadık YAKUT
KÂTİP ÜYELER: Muhammet Bilal MACİT
(İstanbul), Muhammet Rıza YALÇINKAYA (Bartın) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 111’inci Birleşiminin İkinci
Oturumunu açıyorum.
593 sıra sayılı
Kanun Tasarısı’nın görüşmelerine devam edeceğiz.
Komisyon ve Hükûmet
yerinde.
Tasarının tümü
üzerinde Milliyetçi Hareket Partisi Grubu adına söz isteyen Mehmet Günal
Antalya Milletvekili.
Buyurun Sayın
Günal. (MHP sıralarından alkışlar)
MHP GRUBU ADINA
MEHMET GÜNAL (Antalya) – Teşekkür ederim Sayın Başkan.
Değerli milletvekilleri, hepinizi
saygıyla selamlıyorum. Bu yoğun, gereksiz tartışmalı gündemin arasında
kaynamaması gereken önemli bir kanun tasarısını görüşüyoruz. Bu sıkışıklık
arasında kendisine yer bulabildi. Öncelikle şunu belirtmeliyim ki çok önemli
eksiklikleri olmakla beraber ülkemizin araştırma altyapısı açısından, ekonomik
büyümesi açısından önemli bir kanun
tasarısını görüşüyoruz. Uzun dönemdir bu tasarı bekliyordu değerli arkadaşlar.
Bütçe döneminde de ilgili bakanları uyarmıştık “Bir an önce çıkaralım.” diye.
İlgili rektörlerimizle yaptığımız görüşmelerde, araştırma merkezlerinin
yöneticileriyle de yapmış olduğumuz görüşmelerde bunların bir an önce
çıkarılması gerektiği belirtilmişti. Bizim de Milliyetçi Hareket Partisi olarak
bunun gecikmiş bir tasarı olduğunu -eksiklikleri olmakla beraber-
baştan söylememiz gerekiyor. Çünkü burada baktığımız zaman değerli
arkadaşlar... 
Ama baştan bir iki tespitimi sizinle
paylaşayım. “Gecikmiş ama araştırma altyapıları” diye devam ediyoruz. Böyle
tercümesel bir koku alıyoruz. Söyledim arkadaşlara “Bir ayrım yapabilmek için
koyduk.” dediler ama yine de bunu daha farklı bir şekilde yansıtmak mümkün
olabilirdi diyeceğim. Hakikaten de bu görüşmelerimizin ışığında bu tasarının
çıkması gerektiğini düşünüyoruz. Hakikaten biz önemli buluyoruz ama sohbeti
daha çok önemseyen arkadaşlarımız da var Genel Kurulda, bu ramazan gününe
rağmen enerjileri bitmemiş herhâlde.
Değerli arkadaşlar, 2023 diyoruz, siz
de kabul ediyorsunuz, bizimkinin telif hakkını ödemesiniz de, arkasından 2053
geliyor dedik. Sayın Başbakan ileri gitti, orayı da atladı “2071” diyor ama
bunun olması için öncelikle bilim, teknoloji, AR-GE politikalarında gerçek
anlamda, sadece planda, programda, partinin eylem planında yazanlar değil,
Hükûmet programında yazanlar değil, hızlı bir şekilde önlemler alınması
gerekiyor. Şimdi, ama bu tasarı bir adım olmakla beraber, tespitlere baktığımız
zaman, farklı farklı şeyler görüyoruz. Şöyle bir tespit var tasarının genel
gerekçesinde: “Bilim, teknoloji ve yenilik yapma yeteneği, rekabet üstünlüğünün
ve sürdürülebilir sosyoekonomik gelişmenin en önemli etkenlerinden biridir.
Ülkemizde de son yıllarda önemli gelişmeler sağlanmıştır. Ancak toplam AR-GE
harcamalarının gayrisafi yurt içi hasıla içindeki payının, gelişmiş ülke örnekleri
ile karşılaştırıldığında düşük olduğu görülmektedir.” Bu bir tespit. Kanunun
gerekçesinde yazan. “Ayrıca “AR-GE harcamaları içindeki özel sektör payı da
düşüktür.” diyor. Bu tespiti yaptıktan sonra da Onuncu Kalkınma Planı’ndaki
ilgili bölüme referans vererek şöyle diyor: “Ana eksenlerden birisi bu planda
‘Yenilikçi Üretim, İstikrarlı Yüksek Büyüme’ olarak belirlenmiştir. Buna göre;
AR-GE ve yenilik politikalarının temel amacı; teknoloji ve yenilik
faaliyetlerinin özel sektör odaklı artırılarak faydaya dönüştürülmesi, yeniliğe
dayalı bir ekosistem oluşturularak araştırma sonuçlarının ticarileştirilmesi ve
markalaşmış teknoloji yoğun ürünlerle ülkemizin küresel ölçekte yüksek rekabet
gücüne erişmesine katkıda bulunulması olarak tespit edilmiştir.” Tespitler
güzel.
Peki, bunu nasıl yapacağız? Özel
sektörün yenilik yapma yeteneğinin artırılması, insan gücünün geliştirilmesi,
araştırma sonuçlarının ticarileştirilmesi, desteklerin etkinliğinin artırılması
ve altyapıların etkin kullanımının sağlanması. Yani bu tespitler güzel. Bu
çerçevede de bu tasarı hazırlandı. “10’uncu Kalkınma Planı’nda var.” diyor. Ama
bu tespitler uygulanmadığı sürece ve planlamalar uygulamaya dönüşmediği sürece
maalesef lafta kalıyor ve temenniden öteye geçemiyor. Burada tespitler yine hem
Kalkınma Planında hem gerekçede var. Bu araştırma merkezlerinin işleyişinde,
yönetiminde, personel yapısında eksiklikler olduğunu ve burada yapılan
çalışmaların, sonuçların yeterince ticarileşemediğini ve ürüne
dönüştürülemediğini yukarıdaki tespitlerin yanı sıra hepimiz de biliyoruz. 
Şimdi, değerli arkadaşlar, sorun
burada. Belli araştırmalar yapılıyor.
Sayın Başkanım, arkadaşlar çok… Benim
yüksek sesle insicamım bozuluyor, eğer dinlemeyeceklerse sorun değil ama hâlâ
devam ediyor, yoğun bir uğultu var. Kusura bakmayın.
BAŞKAN – Sayın Günal, sözlerinizi
arkadaşlar duydular, buyurun.
MEHMET GÜNAL (Devamla) – Ben devam
ediyorum ama konuşmam engelleniyor. Hâlâ burada bakıyorum. Biz zaten yukarıda
yirmi dört saat esaslı komisyondan geldik, konuşma sıramızın da ikincisine
yetiştik, tekrar döneceğiz. Yani böyle önemli bir kanun tasarısı görüştüğümüz
için söylüyorum. Hem ben konuşurken insicamım bozulmasın hem de arkadaşlar
faydalansın diye söylüyorum. Baştan desteklediğimizi söyledik, eksiklikler
olduğunu söyledik. Hiç olmazsa belki önergelerle tamamlanmasına vesile
olabilirler. Dolayısıyla burada bir yapısal çözüm ihtiyacı bulunduğunu tespit
etmiş arkadaşlarımız ama bunun uygulanmasıyla ilgili bazı eksiklikler var.
Şimdi, Onuncu Plan’ın içerisinde bunlar
yazıyor. Ama bunlarla beraber uygulanması gereken teşvik politikaları var,
bunlarla beraber yapılması gerekenler var. Yani biz sadece araştırma merkezi
kanunu çıkarınca bu iş çözülmüyor. AR-GE merkezli diyoruz, inovasyon odaklı bir
üretim sistemi geliştirmemiz gerekiyor. 
Peki, nasıl yapacağız bunu? Önce
eksiklikleri tespit etmeden bunu yapma şansımız var mı? Yok. Yani kronik dış
ticaret açığıyla uğraşan, bir taraftan cari açıkla dışa bağımlı bir ekonomik
yapıyla boğuşan bir ülkede bu yapısal dönüşümleri nasıl yapacağız, açıkçası
şaşırıyorum. Çünkü sorunun esasına inmeden palyatif tedbirlerle uğraşıyoruz. 
İşte, yukarıda, bir ayı aşkın bir
süredir bir torba, çuval, harar, ne derseniz -hâlâ devam ediyoruz eklemelerine-
bir kanun tasarısı görüşüyoruz. Bu arada böylesine önemli bir kanun bekliyor.
İçinde Soma’yla ilgili kısım da var. Hemen çıkaralım dedik. Bunlar bekliyor. 
Önce sorunları tespit etmemiz
gerekiyor. Burada bizim ürün odaklı dışa bağımlılığı azaltmış rekabete dayalı
bir yüksek teknoloji, yüksek katma değerli bir üretim sistemi oluşturmamız
lazım, böyle bir ekonomik sistem oluşturmamız lazım. Kendi kendine yürüyen
sistemle ancak ne yapıyoruz? Pembe tabloları, TÜİK’in yaptığı birtakım baz yılı
kaydırmalarıyla veya işsizlik hesaplamalarında tanım değişiklikleriyle, yöntem
değişiklikleriyle sanki kendimizi ekonominin sorunlarını çözmüş gibi takdim
ediyorsunuz. Dolayısıyla bu kanunun uygulanması için öncelikle eksikliklerinin
tamamlanması gerekiyor. 
Şimdi, bizim Milliyetçi Hareket Partisi
olarak daha önce parti programımızda ve seçim beyannamelerimizde belirtmiş
olduğumuz hususlar esas itibarıyla bu tasarının desteklenmesini gerektiriyor
ama yapılması gereken daha çok şey var. Neden? Burada araştırma merkezlerinin
hepsi bir paket içerisine konuluyor. Üç ana konuya ayrılmış, ileri
teknolojiler, tematik laboratuvarlar, bir de merkez laboratuvarları. 
Şimdi, değerli arkadaşlar, çok değişik
araştırma merkezleri var. Yani kültür araştırma merkezleri var, tarih araştırma
merkezleri var, sosyal bilimler var; biyolojik, fen bilimleri, sağlık
bilimleri; bir de malzeme teknolojileri, yüksek enerjiyle ilgili birtakım
araştırma merkezleri var. Bunların hepsini aynı kategoriye koyduğumuz zaman,
“sorunu çözelim” derken tekrar içinden çıkılmaz hâle getiririz. Yani “Efendim,
işte üniversitedeki araştırma merkezleri ayrı, bunlar ayrı, yönetimine filanca
gelecek, şunları atayacağız, bunları atamayacağız, yönetim kurulu şöyle olacak,
danışma kurulu…” Bunlar işin ayrıntı kısmı ama özü itibarıyla şunda anlaşmamız
lazım: Nasıl bir araştırma merkezi olacak? Eğer kamunun araştırma merkezleri
ile üniversitede kuracaklarımızı özel sektörle entegre edemezsek bu sorunu
çözemeyiz. Sadece yönetimine belli kişileri alarak “Şunları şunları koyduk ama
kontrolü bizde olsun.” mantığıyla bakarsak bunları çözemeyiz. 
Yani üniversitelerde kurulu araştırma
merkezleri var. Ben, 2003 yılında üniversiteye “full time” öğretim üyesi olarak
geçtiğim zaman -bir araştırma merkezinin müdürüydüm ama bir süredir kurulmuş-
baktım YÖK’ten yazışma numarası dahi alınmamıştı, arkadaşlara yukarıda
söyledim. Ama fiiliyatta baktığınız zaman resmî olarak bu da bir araştırma
merkezi. Yani bunlarda tematik olarak, konular olarak belli ayrışmaları
sağlamak gerekiyor. 
Bir de, bunların hepsini standart
araştırma merkezi gibi tek düzenlemeyle yapmak da doğru değil. İleri teknoloji
gerektiren, büyük yatırım gerektiren araştırma merkezlerinin öncelikle birinci
kategori olarak uluslararası düzeyde araştırma yapabilecek olanları farklı bir
kategoriye koymak lazım. İkincisi de, ulusal araştırma merkezi niteliğinde
olabilecekler olur. Üçüncüsü de, normal üniversitelerle beraber belli konularda
yapılacak araştırmalar olur. 
Şöyle bir yanlış oluyor değerli
arkadaşlar uygulamada: Şimdi, bunu kuracağız, bu kanun böyle çıkacak. Bunun
yönetimi kimlerden oluşacak, kanunda yazıyor. O arada, bir anda bakıyorsunuz
-onun için önergeler de hazırladık- üniversitenin otoritesine bırakmıyoruz,
üniversiteye güvenmiyoruz. Diyoruz ki: “Özel sektörden, oradan buradan gelecek
arkadaşlar, bunlar yapacaklar.” Ama burada bir düzene koymak lazım, en az şu
kadarının… “5 ila 9 kişiden oluşur.” Güzel de bunun kaçı nereden olacak, tamamı
mı özel sektörden olacak, kaçı üniversiteden olacak, kaçı ilgili kurumdan
olacak belli değil. Yani şunu söylüyorum: “5 kişiden oluşur.” deyip 1 tane
üniversiteden hoca koyarak burada bir merkez kurulabiliyor, böyle bir sınırlama
yok. 
Peki, nasıl olacak? Şöyle bir örnek
vereyim: 2002 yılında Bilim ve Teknoloji Yüksek Kurulu toplantısında alınan
kararlar vardı, 2023 Bilim ve Teknoloji Vizyonu. Ben de -rahmetli DPT diyorum
artık- DPT’nin o zamanki Müsteşar Yardımcısı olarak toplantıya katıldım. 6’ncı
Çerçeve Programı için bir toplantı yapıldı. Bu toplantıda baktım
üniversitelerde bir kümelenme olmuş, yani 3-4 tane üniversite belli projelere
yoğunlaşmış. Şimdi, bu yanlış bir şey. Burada gen teknolojileri var,
biyoteknoloji var, zirai teknolojiler var, tohumculuk var, metalürjisi var,
otomotivi var; onların olduğu illerdeki üniversitelerin lokomotif görevi
görmesi gerekir dedik. Örneğin otomotivle ilgili bir araştırma yapacaksanız,
öyle veya böyle, Marmara’daki üniversitelerin -Bursa, Kocaeli neyse- buraların
lokomotif olması gerekir ve fiziksel ortamın da, araştırma merkezinin de
buralara yakın olması lazım. Mesela mevcut merkezlerde seramik araştırma
merkezleri var. Bunların bir şekilde İç Anadolu’da, Eskişehir, Kütahya
yöresinde ve bu üniversitelerin özellikle katılımıyla oluşturulması daha doğru
olur. Yani bir merkezi bir yere kurduk… Veya tohumculuk yapacağız, bunun
içerisinde bunu Ankara’da kurduğumuz zaman ayrıdır, bunun merkezini Harran’da
ya da Çukurova’da kurup bunları lokomotif üniversiteler olarak belirleyip özel
sektörün dinamizmini, kamunun dinamizmini, Gıda, Tarım ve Hayvancılık
Bakanlığının kurumlarını bunlarla entegre etmek başka bir şeydir. Yani biz
buradan kanunu çıkararak, bunların hepsini bir torbaya koyarak araştırmayı,
geliştirmeyi sağlamış olmayız. Eğer bunu yapmazsak sorunu çözemeyiz değerli
arkadaşlar.
Burada, şu anda, farklılaştırılması
gereken birçok yer var. Örneğin, burada birkaç tane üniversitenin önderliğiyle
kurulmuş olan Türk Hızlandırıcı Merkezinin altyapısı olan Hızlandırıcı
Enstitüsüdür. Şimdi, bunları normal bir üniversitedeki araştırma merkezi
mantığıyla yaparsak buradan bir sonuç alma şansımız yok. Yani bunlar için
farklı kategori lazım ve kanun maalesef bunları düzenlemiyor, esnek, genel
kararları, kuralları belirliyor. 
Ha, bu da bir aşama, evet, doğru ama bu
kadar uzun süre sonra çıkmış bir tasarıyı da tam çıkarmak lazım. Neden? Çünkü
2010 yılında karar alınmış, dört yıl sonra ancak burada kanun hâlinde
görüşebiliyoruz değerli arkadaşlar yani bunun kararı 2010 yılında alınmış, dört
yıldır da arkadaşlarımız uğraşıyor yani ancak tasarı hâline gelmiş böyle pat
diye. Meclisteki bu gereksiz, tartışmalı siyasi tasarılardan maalesef bu
yapısal önlemlerle ilgili tasarılara sıra gelmiyor. 
Onun için, gelin, buradayken
önergelerle bu eksiklikleri tamamlayalım, bu üç tane ana ayrıştırmanın yeterli
olmadığını, belli şekillerde gerekirse usul ve esaslarda -Bakanlar Kurulunca
veya Danışma Kurulunca belirlenecek şekilde, 3 Bakanlığımız burada görevli-
burada bunları yeniden yapılandıralım diye düşünüyorum. Aksi takdirde, yine bir
şeyi çıkarmış oluruz, 3-5 kişi orada kurumsal olarak müdür olur, çalışmacı
olur, bir şey olur ama başka türlü bunları yapamayız. Bunların farklı statüleri
var değerli arkadaşlar.
Başka bir husus var: Burada merkez
laboratuvarları var. İşte, arkadaşlarımız iyi niyetli olarak diyor ki: “Ya,
işte, daha çok dağınık laboratuvarlar vardı, biz de bunları bir araya topladık,
israfı önledik.” Ama bu yeterli değil. Yani ne yönden yeterli değil? Bir
üniversite içerisinde birkaç tane fakültenin kullanacağı laboratuvar, eğer
merkez laboratuvarından anladığımız işte, 3, 5 bilgisayar, çıktı makinası, eğer
buna benzer teknik aletse o zaten merkezî araştırma laboratuvarı olmaz. 
Şimdi, içimizde bilim adamları var,
araştırmacılar var, bürokrasiden gelen arkadaşlarımız var. Bir biyoloji
laboratuvarıyla kimya laboratuvarı veya fizik laboratuvarında kullanacağımız şeyler
aynı mı? Bir metalürji işinde, malzeme işinde, mühendisliğinde kullanılacak
laboratuvarda yani temel birtakım makineler hariç hiçbirisi aynı değil. Ben de
şunu diyorum: O zaman kümeleme tarzı –sanayide yaptığımız gibi- birkaç tane…
Ankara’da kaç tane üniversite var, şu konularda hangileri araştırma yapıyor?
Demin söylemiş olduğum, bir konuda bir üniversitenin lider olması, oraya yakın
bir sanayi kurumunun da lider olması gerekiyor. Aksi takdirde çok başlılık,
herkes kendi adamını oraya koymaya çalışacak ve kamu yararı ortadan kalkacak.
Buradaki, diyelim ki fizikle ilgili yapılacak araştırmalar şu anda Ankara
Üniversitesinde bir araştırma merkezi var, örnek. Bunlar yapılsın. Peki bu
araştırma merkezinde enerjiyle ilgili konu görüşülecek ama burada söyledik,
BOREM var, Atom Enerjisi Kurumu var, diğer şeyler var. Bunların da katkısının
sağlanması lazım yani bir ulusal araştırma stratejisi olması lazım, sadece
araştırma altyapısını sağlamak yetmiyor. Yani yenilikçi diyoruz, tamam, yüksek
katma değerli, yüksek teknolojili güzel de kamunun enerjisini, birikimini, özel
sektörün dinamizmini getirip üniversitelerdeki akademik araştırma altyapısıyla
eğer bir araya koymazsak yine birkaç kişiye post yaratmış oluruz. Filancayı
buraya müdür yaptık, yüksek şeyle bunu çalıştırdık deriz ve böyle geçer. 
Müdür demişken söyleyeyim:
Arkadaşlarımıza söyledik, önergemiz de var, en az işte lisans düzeyinde yani
işte o zaman eyyamcılık gibi geliyor bize. Dedik ki: “En az doktora düzeyinde
olsun.” Komisyonda kabul ettiremedik, neden? Şimdi bakın, uluslararası
araştırmacılar gelecek, hocalar burada araştırma yapacak, sadece idari müdür
değil burada yer alan arkadaşlar, teknik konularda da yönetim kurulunun bütün
işini görüp özetini, takibini, projesini takip edecek bir müdürden bahsediyoruz.
Şimdi o müdür lisans düzeyinde olacak. O zaman bu idarecilik gibi bir şey,
teknik olarak bunun ne olduğunu bile anlayacak durumda değil. Tamam, çalışan
arkadaşlarımız olabilir, bürokrasiden birileri kayabilir ama o idari müdür
olur. O zaman bunu ayırmak lazım. Yani bu söylediğim şey, olayın hafife
alındığını gösteriyor, onun için çırpınıyorum. Elimize böyle bir fırsat
geçmişken bunları tekraren söylüyorum, uluslararası çapta olacakları ayrı bir
kategoride, ulusal araştırma merkezlerini, kamunun araştırma merkezleriyle
entegre ederek, üniversiteyle, özel sektörle ve üniversite-sanayi işbirliğinde
gerçekten yapacak şekilde ortak ortamlar kurmamız lazım. Eğer böyle eyyamcılık
yaparsak üniversitedeki birkaç kişiye post yaratmış oluruz, onların yanına da
ticaret odasından ve kamudan bazı arkadaşlarımızı yönetim kurulu üyesi veya
ofis çalışanı olarak entegre etmiş oluruz. Bu da Türkiye’nin 2023 vizyonuna da,
2053 uzun erimli vizyonuna da maalesef uygun olmaz, başta Onuncu Kalkınma
Planı’nda ve kanun tasarısının temel gerekçesinde söylenen eksikliklerimizi bu
şekliyle gideremeyiz. Haa, bunlarla beraber, bunların uygulanmasını da çok iyi
şekilde takip etmek lazım. Ne yapmak lazım? Kalkınma Bakanlığımızın bunu
yapması lazım. DPT rahmetli oldu, yakında Kalkınma Bakanlığı da bu gidişle
rahmetli olacak, Bakanım bakıyor ama. Sayın Başbakan bizden 402 tane sektörel
değerlendirme izleme raportörü kadrosu istiyor, yukarıda torbaya ekledik,
inşallah önünüze bayrama kadar gelir, yani şöyle bir şey oluyor: Daha önce bu
Genel Müdürlük kurulurken söylemiştik “Siz DPT’yi kapatacak mısınız?” diye,
burada birçok arkadaşımız var geçen dönemden milletvekili olan, gülmüştüler;
sonra, DPT kapandı, onun yerine Başbakanlıkta alternatif bir birim kuruluyordu,
sonra KHK’yla kurulmuş; şimdi de arkadaşlarımız getirdiler, dört yıl
beklemişler 2011’den bu yan,a nedense şimdi, ben de dedim ki: “Herhâlde Sayın
Başbakan Cumhurbaşkanı olamayacağını anladı, Başbakanlıkta bunlarla takviye
yapıp kendine danışmanlar ordusu yapıyor.” Hükûmet içerisinde de frenciler,
gazcılar var; her gün Merkez Bankası, Maliye Bakanı, Başbakan Yardımcısı,
farklı bir kategori gibi, sanki ayrı bir koalisyon ortağı gibi sunuluyor, dedim
ki “Herhâlde oralardan da destek alamıyor, kendine göre sektörel izleme, değerlendirme
uzmanlığı kuracakmış.” İşte, Sayın Bakan burada, İktisadi Sektörler Genel
Müdürlüğü var, Sosyal Sektörler İzleme Genel Müdürlüğü var, Türkiye’nin her
konusunda da uzman arkadaşlarımız var, zaten bunlar Başbakanın da müşavirleri,
istediği zaman Sayın Bakan hepsini verir.
Sonuç olarak, böyle palyatif
tedbirlerle bunu çözemeyiz. Bu sektörlerin analizleri zaten yapılmış, planı da,
programı da var, sadece iyi uygulamamız lazım; iyi uygulamak için de kanunu
eksiksiz çıkarmamız lazım. 
Biz, Türk milletinin bu zorlukları
aşacağına ve sonrasında lider ülke olacağına inanıyoruz ama kısır çekişmeleri
bırakıp bu yapısal önlemleri almamız şart diyor, saygılar sunuyorum. (MHP
sıralarından alkışlar)
BAŞKAN – Teşekkür ediyorum.
Şimdi, söz sırası Halkların Demokratik Partisi
Grubu adına söz isteyen Adil Zozani, Hakkâri Milletvekili…
Buyurun Sayın Zozani. (HDP sıralarından
alkışlar)

HDP GRUBU ADINA ADİL ZOZANİ (Hakkâri) –
Teşekkür ederim Sayın Başkan.
Değerli milletvekilleri, ben de 593
sıra sayılı Araştırma Altyapılarının Desteklenmesine Dair Kanun Tasarısı ve
Sanayi, Ticaret, Enerji ve Tabii Kaynaklar, Bilgi ve Teknoloji Komisyonu ile
Plan ve Bütçe Komisyonu Raporları üzerine söz aldım. Hepinizi saygıyla
selamlıyorum.
Şimdi, komisyon raporunun ismi bu
şekilde geçiyor ama esasında Sanayi, Ticaret, Enerji ve Tabii Kaynaklar
Komisyonunda bu iş hiç görüşülmedi, oraya hiç gitmedi, bununla alakası yok,
bunlar işin içinde yoklar. Direkt, doğrudan doğruya Plan ve Bütçe Komisyonuna
gelmiş ve Plan ve Bütçe Komisyonunda görüşülmüş, tartışılmış bir komisyon
raporu ve kanun tasarısından söz ediyoruz. 
Biz de özü itibarıyla bu konunun önemli
olduğunu düşünüyoruz ve esasında gecikilmiş bir düzenleme olduğunu da ifade
ediyoruz. Tabii ki dünyadaki teknolojik ilerleme, teknolojik gelişim ile
Türkiye’deki teknolojik gelişimi yan yana koyduğumuz zaman -sayısal veriler de
biraz önce ifade edildi- dünyanın çok çok gerisinde olduğumuz aşikâr. Dünyanın
gerisindeyiz. Peki, aradaki açığı kapatma gibi bir şansımız var mı? Hükûmetin
koyduğu vizyon programları çerçevesinde bunun olabilme şansı da yok,
görülmüyor, maalesef. Kısa vadede bu açığı kapatmak, üst sıralara tırmanmak bu
alanda pek mümkün değil. Çünkü, dünyanın gelişmiş ülkeleri, gelişmiş sanayileri
artık bizim bugün kullandığımız teknolojileri müzeye koyarak tanıtmaya
başladılar. Müzede bunlardan yararlanıyorlar. “Biz geçmişte bu teknolojileri
kullanıyorduk.” demeye başladılar. Biz dünyayı çok çok geriden takip eder bir
noktaya geldik ve özellikle teknoloji ithal eden bir ülke pozisyonundayız.
Teknoloji ithal etmek aynı zamanda yetişmiş bilgiyi de ithal etmek. Beyin
göçünün önüne geçmek bir tarafa dursun, dışarıdan akıl satın alır pozisyonuna
geldik, böyle bir noktadayız. Türkiye sanayi gelişimi itibarıyla dünyanın artık
sanayisinin alanı durumuna gelmiştir. Artık, dünyada insanların, kendi
ülkelerinde bulunmasını doğa tahribatı olarak algılayıp kendi coğrafyalarında
değil de başka ülkelerin coğrafyalarında inşa ettiği sanayi faktörünün merkezi
pozisyonuna geçtik ya da bu merkezlerden biri durumuna geliyoruz. Düşünün,
mesela dünyanın sayılı otomotiv sektörüne sahip ülkelerin pek çoğu artık kendi
ülkelerinde fabrika inşa etmiyorlar, sadece marka satıyorlar. Ama, biz, işte
Japonya’daki bir markanın montajını ya da parça imalatını Türkiye’de yaptığımız
için övünüyoruz “İşte bunu burada üretiyoruz.” diyoruz. Ya da Almanya’daki bir
üretimi alıp montajını burada yaptığımız zaman, parça üretimlerini yani ağır
sanayi gerektiren parça üretimlerini burada yaptığımız zaman biz övünüyoruz
“İşte bunları yapıyoruz.” diyoruz. “Şu kadar geniş sahaya yayılmış, şu kadar
sayıda fabrikamız var.” diyoruz. İyi, güzel de dünya bunları aştı, gelişmiş
dünya bunları aştı. Hiç kimse metrekare boyutuyla, inşa ettikleri fabrikalarla
artık övünmüyor. Beyin üretimini yapıyor mu yapmıyor mu? Bununla insanlar
övünüyor, bununla ilerleme sağlıyor. 
Şimdi, en son, uzaya fırlattığınız uydu
üzerinden, 15 Ağustos itibarıyla yarım metre mesafeden yer görüntüsü
alabileceğiz beklentisi içerisindesiniz. Şimdi mevcuttaki uydularda yer tespiti
görüntü mesafeniz ne kadardır? 7 metredir, 7 metre mesafeden görüyorsunuz. Ya,
adamlar bu işi, yerdeki pireyi hesaplayacak kadar genişletmişler. Siz hâlâ
bunun 7 metre mesafesinde iseniz, adamların bu işi sıfırladıklarını hesaba
katmadan ”Biz onlarla rekabet içerisindeyiz, mesafeyi kapatacağız.” deyip
gerçekle bağdaşmayan hedefleri önünüze koyduğunuz zaman, günbegün o koyduğunuz
hedef vadesi doldukça bu hedeflerin hepsi karşınıza çıkacak.
Bu tasarı Komisyon aşamalarında da
tartışılırken, konuşulurken özellikle 3’üncü ve 4’üncü maddelerine biz itiraz
koyduk. İtiraz koymamızın sebebi şu: Aşırı siyasallaştırılmış bir yapıdan söz
ediyoruz burada. Kurulu kimlerden oluşturuyorsunuz? Bakanlardan
oluşturuyorsunuz. Alt kurulu kimlerden oluşturuyorsunuz? Bakanlık müsteşarlarından
oluşturuyorsunuz. Bilim bunun neresinde? Bilim bunun hiçbir yerinde yok.
Yükseköğretim Kurulu Başkanlığını buranın, kurulun içerisine koyarak siz bu işe
bilimsel bir tamamlayıcı sağladığınızı düşünüyorsanız büyük bir yanılgı
içerisindesiniz. Dünya bu işi nasıl ilerletmiş? Süreklilik kazandırarak bunu
sağlamış. Gelişmeyi süreklilik kazandırarak elde etmiş.
Şimdi, Türkiye’de büyük çoğunlukla
bakanlarımızın hükûmetteki görev süreleri -hadi, öncesini hesaba katmayayım-
sadece AKP hükûmetleri dönemindeki bakanların Hükûmette kalma süreleri ortalama
üç yıldır. Her gelen bakanın kendi müsteşarını da değiştirdiğini hesaba
katarsanız -ki yapıyor, doğal olarak yapar, kim olsa yapar- kendine göre bir
müsteşar, rahat çalışacağı bir müsteşar atıyor. Şimdi, hem kendisi bu işe
sıfırdan başlamış olacak hem ona düşünsel veri altyapısını sunacak olan
müsteşar sıfırdan başlamış olacak. Ortalama üç yılda bir siz buradaki bilimsel
gelişmelerin havzasını “reset”lemiş olacaksınız. Komisyon aşamalarında da
söyledik. Bu şekilde oluşturacağınız bir kurulun bu iş için uygun
olmayabileceğini ifade ettik. Üniversiteleri buna dâhil edin, üniversitelerdeki
gelişimi buna dâhil edin. Üniversiteleri katmadan, bilim insanını bu işin
içerisine, bu projenin içerisine katmadığınız zaman ilerleme sağlama şansına
sahip değilsiniz. Yok, tasarı geldiği şekliyle komisyondan geçti. Açın, bakın,
işte, sizler de mutlaka okumuşsunuzdur 3’üncü maddede “Kurul Kalkınma Bakanı
Başkanlığında Bilim, Sanayi ve Teknoloji Bakanı ile Millî Eğitim Bakanından
oluşur.” 4’üncü maddede komiteyi, yani kurula verisel altyapı hazırlayacak, bu
işi yönetecek komiteyi kimlerden oluşturmuşsunuz? “Kalkınma Bakanlığı
Müsteşarının Başkanlığında Millî Eğitim Bakanlığı Müsteşarı, Bilim, Sanayi ve
Teknoloji Bakanlığı Müsteşarı, Yükseköğretim Kurulu Başkanı ve TÜBİTAK
Başkanından oluşur.” Bunların hiçbirisi –yani TÜBİTAK Başkanını kısmen bu işin
dışında tutarsak- bu işte sürekli görev yapabilecek nitelikte değildir,
hiçbiri. Oysaki burada sürekliliğe ihtiyaç var. 
İkinci önemli eksiklik burada -şimdi,
Sayın Bakan muhtemelen biraz sonra, bu konuya açıklık getirdiği zaman tematik
laboratuvarlardan başlayacak ve ifade edecek- araştırma merkezlerine ilişkin
olarak Türkiye'nin saygın üniversitelerinin bir tanesinin araştırma merkezinin
işlevlerine bir bakın, ne yapıyor, ona bir bakın, okuyun. ODTÜ Üniversitesi
bünyesinde kurulmuş araştırma merkezine bakın. Doğrudan doğruya toplum
mühendisliği yapan bir araştırma merkezi. Ne adına kurulmuş? “Sosyal Bilimler
Araştırma Merkezi” adı altında kurulmuş, o amaçla kurulmuş. Mevcut olan
araştırma merkezlerinin büyük bir kesimi böyle: Toplum mühendisliği yapan
araştırma merkezleri. Tematik laboratuvarlar amaca hizmet
edebilir pozisyonda değildir. “İleri teknoloji merkezleri” dediğimiz merkezler…

Şimdi, arkadaşlar, Türkiye Hükûmeti
çıkar, her defasında der ki: “Türkiye’de şu kadar sayıda üniversitenin önünü
açtık.” İyi, güzel. Harran Üniversitesi, bulunduğu coğrafyanın koşulları
itibarıyla oranın yereline bilimsel altyapı hazırlamalıdır, araştırmalarında
bunun üzerine yoğunlaşmalıdır. Harran’da çoğunlukla ne yapılabilir, üretim
kalemleri ne olabilir? Herkesin ilk aklına gelen tarım olur. Der ki: “Harran
Üniversitesi Türkiye'nin tarımsal gelişimine ilişkin olarak merkezlerinde,
laboratuvarlarında bilimsel veri üretsin.” Peki, siz bu işi Harran
Üniversitesine mi vermişsiniz? Yok. Kime vermişsiniz? İstanbul Üniversitesine
vermişsiniz. İstanbul Üniversitesi Harran’daki tarımsal gelişmeyi
inceleyebiliyor, araştırabiliyor ama Harran’daki üniversite bununla
ilgilenemiyor. 
Bir başka başlık: Maden sektöründeki
gelişmeleri kim, hangi üniversite daha iyi yapabilir? Sektöre en yakın olan
üniversite bunu yapabilir. Ama bu görevi de sektöre en yakın olan, üretime,
üretim aşamasına en yakın olan, sahaya en yakın olan üniversite yerine,
almışsınız, üretime en uzak üniversiteye vermişsiniz. 
Şimdi, böyle bir kurgulamadan siz verim
elde edebileceğinizi mi düşünüyorsunuz? Elde edemezsiniz. Bırakın mesafeyi
kapatmayı, mevcut durumdan da geriye düşersiniz. Çünkü rekabet içerisinde
olduğunuz ülkelerin ayağına taş bağlanmış değil, onlar da ilerleme
katediyorlar. Dünyada bu alanda ilerleme kateden ülkelerin pek çoğu rekabet
koşulları itibarıyla Türkiye’ye göre daha avantajlı pozisyondalar. Artık sanayi
ülkesi durumuna gelmiş bir ülkede siz ileri teknolojiyle üretim safhasına geçme
şansına sahip değilsiniz. 
Önemli bir başka eksiklik de şu: Şimdi,
Türkiye’de “ileri teknolojik üretim” denilince ağırlıklı olarak savunma
sanayisi akla geliyor, herkesin aklına savunma sanayisi geliyor, bu kapsamın
dışında tutulmuş ama biraz önce değerli hatip arkadaşların ifade ettikleri o
AR-GE yatırımlarının bindelik dilimleri de ağırlıklı olarak savunma sanayisi
kapsamındaki yatırımlara ilişkindir. 
Esasında tabela dışında laboratuvarlarımız
bile yok, araştırma merkezlerimiz bile yok; tabela var, sadece tabela var.
Geçen gün bir üniversitenin hazin öyküsünü komisyonda ilgili bakanla paylaştım.
Bazı yerlerde tabela asacak yer de yok. Hakkâri Üniversitesinin adını bina
bulamadıkları için tepeye yazmışlar, dağa yazmışlar…
ÖZDAL ÜÇER (Van) – Ekolojik üniversite.
ADİL ZOZANİ (Devamla) – …ve orada bir
tematik laboratuvar olduğu görülüyor.
ÖZDAL ÜÇER (Van) – Bizim siyasal
tezimize uygun.
ADİL ZOZANİ (Devamla) – Şuradan da
bakın: Muhalefet şerhi içerisindeki haritada da etmiş. Burada, Hakkâri’de bir
tematik laboratuvar olduğu görülüyor. O laboratuvar Hakkâri Üniversitesinin
bünyesinde. Üniversite nerede? Üniversite yok. Üniversite yok ama
laboratuvarının olduğu söyleniyor. Üniversite, son çare, adını tepeye yazmış,
bir dağa yazmış.
ÖZDAL ÜÇER (Van) – Ama haksız değiller,
Hakkâri’nin dağları üniversite gibidir. 
ADİL ZOZANİ (Devamla) – Hiç abartı yok,
İnternet’e girin, “Hakkâri Üniversitesi” diye yazın, karşınıza çıkacak şey,
koskoca tepeye yazılmış bir isim ve başka da hiçbir şey yok.
Anadolu’daki
laboratuvarların çoğunun durumu böyledir. Mevcut araştırma merkezlerinin,
üniversiteler bünyesindeki araştırma merkezlerinin de durumu bundan da vahim
bir pozisyon. İstanbul yoğunluklu, İstanbul merkezli gelişimi siz Türkiye’nin
önüne koydunuz. İstanbul artık Anadolu’nun prangası durumuna geldi. İstanbul,
birçok boyutuyla artık Türkiye’nin yaşanamayacak kenti pozisyonuna geldi.
Türkiye’nin bütün yollarını İstanbul’la düğümlediniz, Türkiye’yi İstanbul’a düğümlediniz.
Her şeyin merkezini İstanbul yaptınız, sanki İstanbul’un dışında, Türkiye’de
başka yerde bu işler yapılamayacakmış gibi bir algı yarattınız siz.
ÖZDAL ÜÇER (Van) – Artık İstanbul’a bir
merkez lazım. 
ADİL ZOZANİ (Devamla) - Türkiye’de
yıllık yapılan yatırımın neredeyse yüzde 50’sini sadece İstanbul’a
yapıyorsunuz. Oysa ki İstanbul, Türkiye’nin 81 ilinden sadece bir tanesi. Ama
sizin bu ile yönlendirdiğiniz yatırımlar, neredeyse Türkiye’deki toplam
yatırımların yüzde 50’sine tekabül ediyor. Yapılmasın demiyoruz, yatırımlar
yapılsın ama bu işler Anadolu’nun diğer yerlerinde de yapılabilir.
Bu ülkenin doğu bölgesindeki bütün
üretimler, batıdaki üretimlerin ham maddesi olarak kullanılır duruma geldi.
Şimdi, biz bunları söylediğimizde, “Bu bir sömürü yöntemidir.” dediğimizde
hoplayıp zıplıyorsunuz, itiraz ediyorsunuz ama sömürünün başka bir tarif i
yok, bu şekilde yapılıyor zaten. Oradaki ham maddeyi ham olarak alıyorsunuz,
sanayisel olarak, teknolojik olarak gelişmiş batı bölgelerinde işliyorsunuz,
ondan sonra tekrar oraya geri veriyorsunuz. Sömürü çarkının tarifini 40 defa da
okusanız budur, başka da bir tarifi yok.
Şimdi, bu bilimsel gelişim altyapısını
kurgularken bölgelerin özelliklerini dikkate alarak, kaynağa en yakın yerden bunu kurguladığınız zaman, bu
yatırımı gerçekleştirdiğiniz zaman amacınıza ulaşırsınız. Bunu bu şekilde
yapmadığınız zaman amacınıza ulaşma şansına sahip değilsiniz. 
Müsaadenizle, son iki dakikamda bugünün önemi üzerinden yani
bugünün tarihsel önemi üzerinden birkaç cümle sarf ederek konuşmamı bitirmek
istiyorum. 
Bugün 2 Temmuz ve bundan tam yirmi bir yıl önce Sivas’ta bir
katliam gerçekleşti, 37 insanımız cayır cayır yakıldı. O gün bugündür bu yara
sarılmış değil, bu yara açık duruyor. O dosyadan yargılananlar öldüklerinde ki
bir tanesi öldüğünde açığa çıktı. Türkiye’de Sivas’ın hemen yanı başında,
birilerinin gözetiminde korunarak yaşatıldığı açığa çıktı hem de on dokuz yıl
boyunca. Ölünce öldü dendi, bu falan kişi öldü dendi. Geriye kalan failler için
de zaman aşımı faktörü devreye girdi, dosya zaman aşımına uğratıldı. İnsanlığa
karşı işlenmiş bir suç Türkiye yargısı tarafından zaman aşımına uğratıldı ve o
yara açık bırakıldı, Sivas’ın yarası açık bırakıldı. Madımak’ta yakılan
insanların külleri bu ülkenin üzerine serpili duruyor. Siz, bu insanların
uğruna yaşadıkları Türkiye ideallerine karşılık koymadan, Türkiye’deki
toplumsal yaşama bir barış faktörü eklemeden, toplum içerisindeki bu nifak
tohumlarını ayıklamadan, geçmişin yaralarını sarmadan bu yaralı hafızayı
unutturma şansına da sahip değilsiniz, hiç kimse bunu unutturamaz. Sivas bir yaralı
hafıza olarak duruyor ve maalesef, bu Hükûmet döneminde bu dava zaman aşımına
uğratıldı ve ne yazık ki bu Hükûmetin başı o zaman aşımına sahip çıktı. 
Hepinizi saygıyla selamlıyorum. (HDP
sıralarından alkışlar) 
BAŞKAN – Teşekkür ediyorum.
Tasarının tümü üzerinde şahsı adına söz
isteyen Ümit Özgümüş, Adana Milletvekili. (CHP sıralarından alkışlar) 
ÜMİT ÖZGÜMÜŞ (Adana) – Sayın Başkan,
değerli milletvekilleri; konuşmama başlamadan önce, yirmi bir yıl önce
-içerisinde çok sevdiğim değerli arkadaşlarımın da olduğu- Sivas’ta hunharca,
insanlık dışı yöntemlerle öldürülen değerli canları rahmet ve saygıyla
anıyorum. O sene Sivas’ta yangın söndürüldü ama bilinmeli ki içimizde hâlâ
yanıyor, yüreğimizde hâlâ yanıyor. 
Bugün, Araştırma Altyapılarının
Desteklenmesine Dair Kanun Tasarısı üzerinde şahsım adına söz aldım. Sizleri
saygıyla selamlıyorum. 
AR-GE, araştırma, katma değerin
yükseltilmesi Türkiye'de en çok konuşulan konulardan bir tanesi, neredeyse son
yirmi yıldan beri konuşulan bir konu. Ama, Türkiye'de anlamadığım bir şey var,
o da şu: Çok konuşulan konularda mı az iş yapılır, yoksa gerçekten Türkiye'de
az iş yapıldığı için mi o konunun üzerinde çok konuşulur, onu bir türlü
anlayamadım. Bu konu da, AR-GE konusu da, araştırma konusu da,
üniversite-sanayi iş birliği konusu da üzerinde çok konuşulan konulardan bir
tanesi. Son on sene içerisinde yapılan AR-GE toplantılarının, TÜBİTAK
toplantılarının, üniversite-sanayi iş birliği toplantılarının tutanaklarına
bakarsanız hemen hemen hep aynı şeylerdir, birbirinden alınmış, birbirini
kaynak gösteren aynı konuşmalardır. Hep şu konuşmaya rastlarsanız: “İşte 1
kilogram kum ihraç edersek 1 sent, eğer o kumu cam hâline getirirsek 5 sent, o
kumu çip hâline getirirsek 30 dolara satabiliriz.” Peki, nasıl yaparız, bunu
nasıl yapacağız; onunla ilgili ciddi bir çalışma yok. Zaman zaman moda deyimler
vardır. Son dönemlerde, işte iki yıl öncesinden başlayarak 2011’de Amerikalı
bir hocanın ortaya attığı kavram “orta gelir tuzağı.” “Aman orta gelir tuzağına
düştük, aman orta gelir tuzağından çıkmamız gerekir.” Son zamanlarda
üniversitelerde, bürokraside, konuşmaların tamamında bu geçer: “Orta gelir
tuzağı”, “orta gelir tuzağı.” Orta gelir tuzağından çıkma, katma değer
yükseltmek için de çeşitli öneriler ortaya konulur ama bunlar da yine genel
geçer öneriler. Bir tanesi der ki: ”Toplam faktör gelirlerini artırmalıyız,
verimliliği artırmalıyız, toplam tasarrufu artırmalıyız, AR-GE yatırımlarını
artırmalıyız.” ya da “Bugüne kadar Türkiye'nin en büyük eksiği olan, Türkiye’de
bu tür çalışmalarda bilimi üretmek yerine, teknolojiyi üretmek yerine hâlâ daha
bilim ve teknolojiyi satın almalıyız, lisans almalıyız, know how almalıyız ve
onun üzerinden gelişmiş ülkeleri yakalamalıyız.” gibi çeşitli öneriler ortaya
konulur. 
Değerli
arkadaşlar, Batı’dan gelişmiş teknolojiyi nasıl alacağız? Birincisi: Batı
bizden iki yüzyıl önce sanayileşmiş; daha sonraki yüzyıl içerisinde ordularını
göndermiş, Afrika’da, Asya’da sömürgeler tutmuş, onların kaynaklarını sömürmüş
ve bunun karşılığında da çok ciddi bedeller ödemiş; sonra, o biriktirdiği
kaynakla AR-GE’ye yatırım yapmaya başlamış ve bu dönemde de zihniyeti de
değiştirmiş, zihnî modellerini de değiştirmiş. Yani, 1600’lerde feodalizmden kapitalizme
evrilme sürecinde geleceği görerek bütçelerinden AR-GE’ye, araştırmaya, ürün
geliştirmeye pay ayırmışlar ve bugün artık sanayi modelini, Sanayi Devrimi’ni
atlamış sanayi ötesi toplum modeline geçmişler.
Bakın zihnî modelin değişikliğine şu
örneği verebilirim: Newton bir ağacın altında yatıyor, yatarken üzerine elma
düşüyor. “Normal koşullarda bu elmanın düşmemesi gerekir, niye düşüyor?” diye
üzerine düşerek bir süre sonra Yerçekimi Kanunu’nu buluyor. Aynı dönemlerde
yaşadığı varsayılan Nasrettin Hoca bir ceviz ağacının altında yatıyor, kafasına
bir ceviz düşüyor ve yanındaki, bostandaki karpuzlara bakarak diyor ki: “Oh,
çok şükür, iyi ki karpuzlar ağaçta yetişmiyor.” Zihnî model ya da zihniyet
değişikliği dediğim o yıllardan itibaren bu.
Şimdi, böyle bir durumda yani bizden
iki yüz yıl önce sanayileşmiş, yüz yıl uğraşmış, sömürgelerin kaynaklarını
sömürmüş ve AR-GE’ye, teknolojiye yatırım yapmış ülkelerden onların
geliştirdiği teknolojiyi almamız ve gelişmiş teknolojiyle üretim yapmamız
bekleniyor, isteniyor. Bu mümkün değil. Bilimi ve teknolojiyi satın almak
yerine kendimizin üretmemizden başka yolumuz ne yazık ki yok. Bu da bugünden
yarına olmaz. Yani iki yüz yıllık açığı iki sene, on sene, yirmi sene, otuz
sene içerisinde kapatamayız. Orta ve uzun vadeli, ciddi, üzerinde çalışılmış
stratejilere ihtiyaç var.
Son on sene içerisinde bazı olumlu
gelişmeler oldu. Bunlardan bir tanesi, 2004 yılında TÜBİTAK’ın AR-GE bütçesi
ciddi biçimde artırıldı, bunu çok olumlu karşıladık ve hâlâ da olumlu
karşılıyoruz. Ondan sonra, o zaman ilk başlarken adı ÜSİMP olan üniversite
sanayi işbirliği modeli programı daha sonra da üniversite sanayi araştırma
merkezlerine dönüşen ÜSAM modeli de çok doğru modeldi. Adana’da biz Adana
ÜSAM’ı kurduk o zaman ve çok başarılı oldu, üniversite sanayi iş birliğini
sağladık. O kadar başarılı oldu ki bugün Avrupa’da, dünyada söz sahibi olan
TEMSA Otobüs Fabrikası, kendi bünyesinde yüzlerce AR-GE elamanı, mühendisi
olmasına rağmen, gelip birçok çalışmasını Adana ÜSAM içerisinde yaptı. Burada,
o merkezdeki, ÜSAM’ın yapısı içerisindeki sanayicilerin koyduğu kaynak kadar,
devlet, TÜBİTAK da kaynak aktarıyordu ama Türkiye’de şöyle bir söz var, “Hiçbir
başarı cezasız kalmaz.” diye. ÜSAM’lar da başarılı olduğu için bir süre sonra
cezalandırıldı, bazı sudan sebepler gösterilerek TÜBİTAK’ın ve devletin desteği
çekildi. Ortada bir boşluk var. 
Şimdi, burada araştırma altyapıları… Bu
konuda genel olarak çok olumlu bir yasa tasarısı. Çünkü dünyanın hiçbir
tarafında, gelişmiş ülkelerde zaman zaman örnek alınan, Güney Kore gibi,
gelişme modeli örnek alınan ülkelerde eğer üniversite işin içerisinde değilse
orada bilim de üretilemiyor, teknoloji de üretilemiyor. Ama şunu da söylemem
gerekir: Üniversitelerde ortaya çıkarılan, geliştirilen bilim veya teknolojilerde
eğer üniversitenin raflarında kalacaksa o da bir işe yaramaz, onun da
ticarileştirilmesi gerekir. 
Şimdi, burada, araştırma altyapıları
tüzel kişilik kazandıktan sonra, gerek ÜSAM’larda gerekse araştırma
altyapılarında üniversite hocalarının çalışması isteniyor. Değerli arkadaşlar,
üniversite hocalarını özellikle, sanayide çalıştıracaksak, eğer sanayide
çalışmalarını sağlayacaksak onlara bir motivasyon gerekir ya da oralarda
çalışması için bir gerekçenin olması gerekir. Neredeyse on yıl, on beş yıldan
beri YÖK’le yaptığımız toplantılarda, Millî Eğitim Bakanlığıyla yaptığımız
toplantılarda bir önerimiz vardı. Önerimiz de şuydu… Sayın Bakanım önerim size,
Sayın Bakanım, bir önerim var, bu, on yıldan beri, Sanayi Odası Başkanlığı
yaptığım dönemden beri gelen bir öneri, öneri de şu: Üniversite hocaları
akademik kariyer yapmak için bir makale yazmak zorunda ve bu bilimsel
dergilerde yayımlanmak zorunda. Siz de biliyorsunuz ki bunların çok önemli bir
kısmı intihal ya da yapıldıktan sonra orada kalan, bir işe yaramayan şeyler.
Ama şunu önerdik biz uzun yıllardan beri: Eğer bu merkezlerde üniversite
hocaları çalışacaksa, KOBİ’lerde ya da sanayide çalıştıklarında ürün
geliştirebiliyorlarsa ya da maliyet düşürebiliyorlarsa ya da bilim, buluş
geliştiriyorlarsa YÖK Yasası’nda değişiklik yapılarak bilimsel yayın yapmış
gibi, oradaki yaptığı çalışmalar onların akademik kariyer yapmalarına yarar
sağlamalı ya da akademik kariyer yapmaları için bir etken olmalı. YÖK
Yasası’nda yapılacak değişiklikle bu yapılırsa raflarda kalan makaleler yerine
üniversite hocaları o zaman oradan bir yarar sağlayacağı için sanayinin
içerisinde olacak, KOBİ’lerin içerisinde olacaktır diye düşünüyorum. 
Maddelerle ilgili ufak tefek
eleştirilerimiz var, yanlışlıklar var, onları da maddelere geldiği zaman
konuşuruz. 
Tekrar saygılar sunuyorum. (CHP
sıralarından alkışlar)
BAŞKAN – Teşekkür ediyorum. 
Tasarının tümü üzerinde şahsı adına söz
isteyen Abdullah Nejat Koçer, Gaziantep Milletvekili. (AK PARTİ sıralarından
alkışlar)
Buyurun Sayın Koçer. 
ABDULLAH NEJAT KOÇER (Gaziantep) –
Sayın Başkan, sayın milletvekilleri; 593 sıra sayılı Araştırma Altyapılarının
Desteklenmesine Dair Kanun Tasarısı üzerinde şahsım adına söz almış
bulunmaktayım. Yüce heyetinizi saygıyla selamlıyorum. 
Rekabetin ve sürdürülebilir gelişmenin
en önemli unsuru olan inovasyon kabiliyetiyle bilim, teknoloji ve AR-GE
alanlarında özellikle son yıllarda Türkiye’de çok önemli gelişmeler yaşandı ve
yaşanmaktadır. Örneğin, AR-GE harcamaları 2002 yılında 1,8 milyar TL
düzeyindeyken 2012 yılında 13 milyar TL’ye yükseldi. AR-GE harcamalarının
gayrisafi yurt içi hasıla içindeki payı 2002 yılında yüzde 0,53 iken 2012 yılı
itibarıyla yüzde 0,92’ye yükseldi. AR-GE personeli sayısı 2002 yılında 29 bin
iken 2012 yılında 105 bine ulaştı. 2002 yılında yüzde 28’i özel sektör
tarafından gerçekleştirilen AR-GE harcamalarının oranı 2012 yılında yüzde
45,1’e ulaştı ve yine 2002 yılında, özel sektör tarafından istihdam edilen
AR-GE personelinin oranı yüzde 20 iken 2012 yılında yüzde 49,7’ye çıktı. Ancak
tüm bu iyileşmelere rağmen, gelişmiş ülkelere kıyasla AR-GE harcamalarının
gayrisafi yurt içi hasıla içindeki payının daha da artması gerekiyor. Bu
sebeple özel sektör başta olmak üzere, AR-GE faaliyetlerinde istihdam edilen
insan gücü sayısının artması, niteliğinin geliştirilmesi, AR-GE harcamaları
içindeki özel sektör payının vakit kaybetmeden hızla artması gerekmektedir. 
Sayın milletvekilleri, araştırma alt
yapıları değişik kesimlerden paydaşları bir araya getirerek toplumun
karşılaştığı sorunlara çözüm bulma ve yeni fırsatları değerlendirme hususunda
önemli bir araçtır. Araştırma alt yapıları, ortak aklın AR-GE alanındaki
adıdır. Araştırma yoluyla bilgi üreten eğitim yoluyla yeni bilgileri yayan ve
yenilik geliştirilmesine katkıda bulunan araştırma alt yapıları araştırma,
eğitim ve yenilik faaliyetlerinin merkezinde yer almaktadır. Araştırma alt
yapılarının kurulumu için bugüne kadar ayrılan kamu kaynağı ile kurulan ve
kurulmakta olan araştırma alt yapısı sayısı göz önüne alındığında ülkemizde
araştırma alt yapısının güçlendirilmesi için ne denli önemli adımlar atılmış
olduğunu görebiliriz. Bununla birlikte kurulmuş olan merkezlerin yönetiminde,
işleyişinde, personel sayısında birtakım yetersizlikler olduğunu ve buralarda
yapılan AR-GE çalışmalarının yeterince ticarileşemediğini, bu alt yapıların
ülkemizin ekonomik ve sosyal gelişimine katkısının sınırlı düzeyde kaldığını da
inkâr edemeyiz. AR-GE faaliyetleri ekonomik anlamda risklidir. Bu risk, özel
sektör tarafından yapılan AR-GE harcamalarını da kısıtlamaktadır. Bu nedenle
kamu bilginin üretilmesinde, ticarileşmesinde bu sürece katkı koyması ve
risklerin bazısını da üstlenmesi gerekmektedir. Bunun için kamunun araştırma
faaliyetleriyle teknoloji ve yenilik geliştirme çalışmaları için bilgi tabanı
oluşturması, ulusal araştırma altyapılarını kurması, proje bazlı desteklerle
AR-GE’ye finansman sağlaması ve ticarileştirmesi için uygun ortamlar
geliştirmesi gerekmektedir. 
Onuncu Kalkınma
Planı’nın temel hedeflerinden biri de yenilikçi üretim ve istikrarlı yüksek
büyüme olarak belirlenmiştir. AR-GE ve yenilik politikalarının temel amacı,
teknoloji ve yenilik faaliyetlerinin özel sektör odaklı artırılarak faydaya
dönüştürülmesi, araştırma sonuçlarının ticarileştirilmesi, markalaşmış
teknolojik ürünlerle ülkemizin küresel ölçekte yüksek rekabet gücü kazanmasına
katkıda bulunmaktır. Bu çerçevede, özel sektörün ve özellikle Anadolu’nun
yenilikçi ve proje yapma yeteneğinin artırılması, araştırmacı insan gücünün
geliştirilmesi, araştırma sonuçlarının ticarileştirilmesi, araştırma
desteklerinin etkinliğinin artırılması ile araştırma altyapılarının etkin
kullanımının sağlanması bu alandaki politikaların temelini oluşturmaktadır. Her
geçen gün teknoloji ilerlemekte, araştırma faaliyetlerinin sınırları
genişlemektedir. Hâl böyle olunca, araştırma altyapılarının yatırım maliyetleri
yükselmekte, yatırımların daha etkin kullanılma ihtiyacı doğmaktadır. 
Değerli milletvekilleri, Türkiye'nin
2023 vizyonundaki hedeflerine ulaşması, rekabet gücünün artması, hızlı
kalkınması için araştırma altyapılarının ilgili kurum ve kuruluşlar, özel
sektör ve sivil toplum kuruluşları iş birliğinde ortak akılla kurulmasını çok
önemsiyorum. Kurumlar ve üniversitelerde araştırma altyapıları oluşturulması
amacıyla 2003-2014 yılları arasında harcanan yaklaşık 3 milyar TL’lik kaynağın
önemli olmakla birlikte bunun daha da artması gerektiğini düşünüyorum. Kalkınma
Bakanlığının yatırımları programı kapsamında vermiş olduğu altyapı desteklerini
2005 yılından itibaren vakıf üniversitelerinde de tematik araştırma
laboratuvarı projelerinin desteklenmeye başlamış olmasını, 2014 yılı itibarıyla
yaklaşık 200 milyon TL tutarında kaynağın aktarılmış olmasını son derece
değerli ve önemli buluyorum.
AR-GE merkezi belgesi almak için en az
50 AR-GE personeli çalıştırma zorunluluğunun Bakanlar Kurulu kararıyla 30’a
düşürülmesini önemli bir gelişme olarak görüyorum. Artık, kendi firmasında
AR-GE merkezi kurup en az 30 AR-GE personeli çalıştıran firmalara da Sanayi
Bakanlığımız tarafından AR-GE merkezi belgesi verilecektir. Ayrıca, bu
merkezlerin 5746 sayılı Kanun’un sağladığı bütün destek ve vergisel
muafiyetlerden yararlanma imkânları da bulunacaktır. Tüm bunları çok önemli
gelişmeler olarak değerlendiriyorum. Bunların yanı sıra Bilim, Sanayi ve
Teknoloji Bakanlığından Bilim ve Teknoloji Genel Müdürlüğü bünyesinde kurulan
yeni Etki Değerlendirme Daire Başkanlığı ile Bakanlığa bağlı ilgili kuruluşlar
tarafından verilen AR-GE ve inovasyon desteklerinin etki analizlerinin
yapılacak olmasını ve böylelikle kamunun bu alana ayırmış olduğu kaynakların
makro ve mikro ekonomik çıktılarıyla yarattığı sosyal katma değerin ölçülecek
olmasını çok önemli bir adım olarak nitelendiriyor; bu duygu ve düşüncelerle
kanunun hayırlı olmasını diliyor, AR-GE yeteneği gelişmiş, inovasyon yapan ve
katma değeri yüksek mal üreten bir ülke olmak dileğiyle yüce heyetinizi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür ediyorum.
Şimdi soru-cevap işlemi yapılacaktır. 
Sayın Acar, buyurun.
GÜRKUT ACAR (Antalya) – Teşekkür ederim
Sayın Başkan.
Sayın Bakan, üniversitelerin
susturulduğu, araştırma kaynaklarının kesildiği bir yapının Türkiye’ye olumlu
sonuçlar getirmediği açıktır. Şimdi de farklı bir modele gidilmiyor. Yine
üniversiteler devre dışı. Yine AKP’lilerden oluşacak bir kurulla sağlıklı bir
yapının oluşması mümkün değildir.
Araştırma faaliyetlerinin
üniversitelerden koparılmasının sonuçları ne olmuştur? Son on yıllık süreçte
araştırma geliştirme faaliyetlerinde bir sıçrama mı yoksa gerileme mi olmuştur?
Araştırma yapacak araştırma görevlileri ciddi bir geçim sıkıntısı içinde. Geçim
sıkıntısı yaşayan insanların nitelikli araştırmalar yapması nasıl mümkün
olacaktır? O nedenle Türkiye üreten değil, tüketen durumdadır. Bu tablo ne
zaman tersine döndürülecektir? 
Bir soru da şöyle:
TÜBİTAK, son dönemde, Başbakanın “Kriptolu telefonlarımı dinlemişler.” diye
kabul ettiği, doğruladığı konuşmalarla ilgili montaj raporu veriyor. TÜBİTAK
konuşmaları sıfırlamaya çalışırken kendini, güvenilirliğini, bilim kurulu olma
vasfını sıfırlamıştır. TÜBİTAK’ta yaşanan güven erozyonunu nasıl
önleyeceksiniz? TÜBİTAK eliyle dağıtılan araştırma fonlarının amacına uygun
kullanılıp kullanılmadığı denetlenmekte midir? Amacına uygun kullanılmadığı
için kaç kişiye ne yaptırım uygulanmıştır? Türkiye’nin ne kadar parası heba
edilmiştir? Bunlar tahsil edilmiş midir?
Teşekkür ederim.
BAŞKAN –
Teşekkür ediyorum.
Sayın Işık,
buyurun.
ALİM IŞIK
(Kütahya) – Teşekkür ediyorum Sayın Başkan.
Sayın Bakan,
özellikle son dönemde, araştırma ve geliştirme faaliyetleri için ayrılan
ödeneğin yetersiz kaldığı ve maalesef, hedefleri bir türlü tutturamadığı
gerçeğini hepimiz bilmekteyiz. Sizce gayri safi yurt içi hasıladan ayrılan
ödeneğin yetersiz kalmasının önündeki en büyük engel neydi? Yani neden yüzde
1,5-2’lere bugüne kadar çıkaramadık hep söylenmesine rağmen?
İkincisi:
Üniversite öğretim üyelerinin, son dönemde, özlük ve mali haklarının
düzeltilmesi yönünde ciddi talepleri var. Ama Hükûmetimizce bu konuda nedense
bir adım atılmadı. Bu şartlarda, üniversite öğretim üyelerinin maaşının
öğretmen maaşının altında olduğu bir dönemde, araştırma altyapısının
iyileştirileceğine inanıyor musunuz?
Bir de, son
dönemde, Yüksek Öğretim Kurulu tarafından üniversitelerdeki kadrolara atama
izinlerinin verilmediği; bazı öğretim üyelerine, örneğin doktorasını bitirmişe
yardımcı doçentlik, doçentlik unvanını almışa doçentlik kadrosu, profesörlüğü
gelmiş öğretim üyelerine profesörlük kadrosu verilmediği ve üniversitelerde bu
konuda ciddi rahatsızlıkların gündeme geldiği bilinmektedir. Bu konuda
Hükûmetçe bir çalışmanız olacak mı? Bakanlık olarak, özellikle Kalkınma Bakanı
olarak üniversite altyapısının iyileştirilmesi için bu ihtiyacın giderilmesine
katkı yapabilir misiniz?
Teşekkür ederim.
BAŞKAN –
Teşekkür ediyorum.
Sayın Kaplan,
buyurun.
MEHMET HİLAL
KAPLAN (Kocaeli) – Teşekkür ediyorum Sayın Başkan.
Sayın Bakanım,
iki sorum var. Aslında, sorularımın yanıtını Bilim, Sanayi ve Teknoloji
Bakanından almak isterdim, Kocaeli’deki Sayın Işık’tan almak isterdim ama size
kısmet oldu sorular. 
Birincisi: Kocaeli’nin Gebze ilçesinde
yıllardan beri bir program dâhilinde bulunan bilişim vadisiyle ilgili son durum
nedir bilgi istiyorum. Yani “Geldi, gelmedi, Kurtköy’e taşınacak, taşınmadı,
başka bir yere gidecek, gelmeyecek.” bunun altyapısının ilişkilendirmeleri
oldu, bir sözleşme imzalandı, bir türlü sağlıklı bir bilgi ne yazık ki
Kocaeli’ye verilemedi; birinci sorum bu. 
İkinci sorum: TÜBİTAK Gebze
yerleşkesinde her başkan değişikliğinde, her Bakan değişikliğinde bilim
adamlarının içinde bulunduğu koşullarla oynama ve yerinden etme var.
Gerekçeleri paralel yapıyla yapılandırabiliyorsunuz, herhangi bir mazeret
bulabiliyorsunuz, kriptolu telefonlarından tutun, böcek araştırmalarının
yeterli sonucu olup olmadığına bağlıyorsunuz. Ama birçok kişi yerinden oynatılıyor
ve işten atılıyor. Son, Sayın Işık’ın göreve geldiğinden beri 245 kişi işten
atıldı. Nedir bu bilim yuvasıyla bu kadar oynamanın gerekçesi? Bilmediğimiz bir
konu varsa bu konuda aydınlatırsanız sevinirim. 
Teşekkür ederim. 
BAŞKAN – Teşekkür ediyorum. 
Sayın Bakan, buyurun. 
KALKINMA BAKANI CEVDET YILMAZ (Bingöl)
– Teşekkür ediyorum Sayın Başkanım. 
Öncelikle, bütün grupların bu kanun
tasarısına verdikleri genel desteğe, prensipteki desteğe çok çok teşekkür
ediyorum, şükranlarımı sunuyorum. Bu kanun gerçekten son derece önemli,
ülkemizin uzun vadeli kalkınma hedefleri açısından katma değeri yüksek, bilime,
teknolojiye dayalı bir üretim ve ihracat yapısı oluşturması bakımından önemli
bir kanun tasarısı. Uzun zamandır üzerinde çalıştığımız ve inşallah, Meclisimizin
takdiriyle yasalaşması hâlinde önemli katkılar beklediğimiz reform niteliğinde
bir düzenleme. Verilen desteğe öncelikle şükranlarımı sunuyorum. 
Tabii ki, her kanunda olduğu gibi bu
kanunun da çeşitli noktalarına itirazlar olabilir, eleştiriler olabilir, şu
anda veya gelecekte yapacağımız iyileştirmeler olabilir ama öncelikle bir
uygulamaya mutlaka geçmemiz gerekiyor. Bu alanda son dönemde büyük yatırımlar
yaptık. Sadece Kalkınma Bakanlığı olarak araştırma altyapılarına geçtiğimiz on
on bir yılda 3 milyar Türk Lirası civarında bir kaynak ayırdık,
üniversitelerimizdeki araştırma altyapılarına. Bir anlamda yaygınlaşmayı
sağladık, şimdi derinleşme zamanı. Bu araştırma altyapılarını daha verimli,
daha etkili kullanmamız, katma değer üretimini sağlayacak bir şekilde, hızlı
bir şekilde, performans odaklı bir şekilde harekete geçirmemiz gerekiyor. Bunun
özü de aslında, özel sektörle araştırma merkezlerini daha yakın çalışır hâle
getirmek. Bu merkezlere çok sayıda düzenleme yaptık onların detaylarına girmek
istemiyorum. Fakat işin özü kendi bütçesi olan, araştırmacılara daha fazla
destek sunabilecek, performans odaklı bir şekilde kamudan daha fazla destek
alabilecek, diğer taraftan yedi gün yirmi dört saat açık kalacak, çeşitli
sınıflandırmalar çerçevesinde uluslararası, ulusal ve bölgesel düzeyde işlev
görecek mekanizmalar olarak tasarlandı. İyi bir hazırlık yapıldı, ilgili
taraflarla, üniversitelerimizle çok yakın işbirliği içinde bu çalışmalar
yürütüldü ve huzurlarınıza getirildi. Buradan çok şey beklediğimizi özellikle
belirtmek isterim. 
Burada “Üniversiteler devre dışı mı
kalıyor?” diye sayın vekilimiz, Sayın Acar bir soru yöneltti. Elbette ki
üniversitelerimizin devre dışı kalması söz konusu değil. Üniversitelerimizle
ilgili de burada önemli düzenlemeler yapıyoruz. Bir defa, bu araştırma
merkezleri üniversiteler bünyesinde, ayrı bir hükmi şahsiyetleri de olsa o
bünyede kalacaklar. Temelde hangi üniversite bünyesindeyse o üniversiteyle çok
yakın ilişki içinde olacaklar. O üniversitenin teklifi üzerine, gönüllü olarak
sisteme girmeyi arzu etmesi üzerine sisteme girecekler. Burada bir zorunluluk
getirmiyoruz. Hangi üniversite bu sisteme dâhil olmak istiyorsa kendisi bu
kararı alacak. 
Ayrıca, üniversitenin tabii, eğitim
çalışmalarına, diğer çalışmalarına bu araştırma merkezleri destek olmaya devam
edeceği gibi üniversitedeki öğretim üyeleri, öğretim görevlileri de araştırma
merkezlerinde yine görevlendirilecekler. Bu merkezlere vereceğimiz desteklerin
bir kısmını üniversitelere de vereceğiz. Yani üniversiteler de belli bir payla
bu desteklerden faydalanmış olacaklar. 
Diğer taraftan, yine bu merkezlerde
üretilecek patentlerin ticarileşmesi hâlinde, katma değer üretilmesi hâlinde
buradan, yine içinde bulundukları üniversiteler kendi paylarını alacaklar. Yani
üniversiteyle bağının koparılması diye bir şey söz konusu değil. Bu zaten
eşyanın tabiatına da aykırı olur. Bizim buradan beklediğimiz daha aktif hâle
getirmek bu araştırma merkezlerini, daha güçlü yapılar hâline getirmek ama aynı
zamanda içinde bulundukları üniversiteyle de bağlarını elbette devam ettirmek. 
Son on yılda gerileme mi, ilerleme mi
oldu, AR-GE harcamalarında? diye sordunuz. Şöyle söyleyeyim: En genel rakamlar
itibariyle 2002 yılında toplam AR-GE harcamamız ülke olarak 1,8 milyar Türk
lirasıymış, 2012’de en son hesapladığımız yıl bu 13 milyar lira düzeyine
yükselmiş. Yani ciddi anlamda bir artış var. Oran olarak baktığınızda 2002’de
yurt içi hasılamızın yüzde 0,53’ne denk gelen AR-GE harcamalarımız, 2012
yılında 0,92’e yükselmiş durumda. Yüzde 1 eşiğine yaklaşmış durumdayız ama arzu
ettiğimiz noktada mıyız? Elbette değil. Bu süreçte millî gelirimizin, yurt içi
hasılamızın da çok hızlı arttığını özellikle vurgulamak isterim. Aynı zaman
zarfı içinde 230 milyar dolardan 820 milyar dolara yükselen bir ekonomiden
bahsediyoruz. Bu büyüyen yurt içi hasıla içinde oransal bir artış var. Tabii ki
bu yeterli değil ama küçümsenecek bir rakam da değil. Özellikle küresel kriz
ortamında birçok ülke AR-GE harcamalarını kısarken, çok ciddi anlamda bu
programlarını dondururken ülkemiz bu harcamalarını artırmaya devam etti. Bu
gelecek adına gerçekten umut vaat eden bir durum. Yatırım programında, kamu
yatırım programındaki rakamlarda da ciddi bir artış var. 2002 yılında kamu
yatırım programında sadece 114 milyon Türk lirası yatırım ödeneği ayırmışız
AR-GE harcamalarına, 2014 yılında bu rakam 1,8 milyar Türk lirasına yükselmiş
durumda. Yani artışlar, mutlak değerler gerçekten önemli bir ilerlemeyi işaret
ediyor ama en az toplam artış kadar özel sektörün AR-GE harcamaları içindeki
payındaki değişme de son derece önemli. Bu noktada da çok güzel gelişmeler
var. 2002 yılında özel sektörün toplam AR-GE harcamaları içindeki payı sadece
yüzde 28,7’yken 2012’de bu rakam yüzde 45’e ulaşmış durumda. Yine, AR-GE
personeli sayılarımıza baktığınız zaman 2002’de 29 binken, 2012’de 105 bine
ulaşmış durumda. Bunun içinde de özel sektör araştırmacılarının sayısı 6 binden
52 bine yükselmiş durumda. 
Özel sektör niçin önemli? Bilginin
katma değere dönüşümü bakımından önemli. İşin püf noktası bu aslında. Kamu
olarak biz oturup “Bu yıl bütün bütçemizi araştırmaya harcayalım.” diye karar
verebiliriz. Bu, beklediğimiz faydayı doğurmaz. Özel sektörün de mutlaka
harcamalar içinde payını yükseltmemiz lazım. Avrupa Birliğinde, biliyorsunuz,
burada esas alınan kriter üçte 2 özel sektör, üçte 1 kamu. Yani ideal olan
rakam üçte 2’nin özel sektörden gelmesi, üçte 1’in kamudan gelmesi. Bu yolla
ancak araştırmayı daha fazla katma değere, daha fazla faydaya dönüştürebiliriz.
Türkiye bu yolda ilerliyor ama burada da henüz arzu ettiğimiz yerde değiliz.
Aşağı yukarı yarı yarıya yaklaşmış durumda özel sektör. Önümüzdeki plan
döneminde, 2023 vizyonunda, biz de 2018 itibarıyla 1,8’e çıkarmak istiyoruz
AR-GE harcamalarının yurt içi hasılaya oranını. 2023’te de bu rakamı yüzde
3’lere ulaştırmak istiyoruz. Bunun içinde de özel sektörün payını yine üçte 2
seviyelerine taşımak istiyoruz. Bunlar gerçekten iddialı rakamlar ama Türkiye
makro birtakım hedeflerine ulaşacaksa bunları da yapmak durumundayız.
Diğer taraftan, TÜBİTAK’la ilgili
sorunuz oldu. Tabii, son dönemde, biliyorsunuz, yine Sayın Kaplan’ın da öyle,
bu mahiyette bir sorusu olmuştu, çok değişiklik oluyor. Malum, tartışmaları
hepimiz biliyoruz, TÜBİTAK’la ilgili ciddi birtakım konular gündemde ve
araştırmalar yapılıyor, soruşturmalar yapılıyor. Bu çerçevede, TÜBİTAK’ın biz
bilime odaklanmasını istiyoruz, gerçek misyonuna odaklanmasını istiyoruz, başka
siyasi amaçlara alet olan bir kurum olmasını arzu etmiyoruz, bilimsel bir kurum
olarak bilimsel çalışmalara yoğunlaşmasını istiyoruz.
MEHMET HİLAL KAPLAN (Kocaeli) – Sayın
Bakan, siz atıyorsunuz yetkilileri.
KALKINMA BAKANI CEVDET YILMAZ (Bingöl)
– Yine, Sayın Işık’ın “Bu ödenekler niçin yeterince yükselmedi?” diye bir
sorusu olmuştu. Burada, az önce arz ettiğim gibi, önemli miktarda artışlar var.
Belki şunu söyleyebiliriz: Absorbe etme kapasitesi diye bir hadise var. Yani
istediğiniz kadar siz ödenek oluşturun, yeterince hazır değilse birtakım
mekanizmalar, yeterince anlamlı proje üretip bunu kullanamıyorsanız bu
kaynaklar yeterince harekete geçmiyor. Dolayısıyla, son dönemlerde yaptığımız
bu yatırımlar geleceğe dönük olarak absorbe etme kapasitemizi de artırıyor.
Avrupa Birliği fonlarından bunu görüyoruz. En son 7’nci Çerçeve Dönemi bitti
biliyorsunuz, yeni döneme geçtik. “2014-2020 Horizon” denilen Ufuk Programı
devreye girdi ve ona da Türkiye üye olma kararı aldı, üyeliğimiz devam edecek
daha doğrusu. 
Her geçen dönem daha fazla kaynak
kullanabildiğimizi de görüyoruz. Bu biraz, işte, araştırmacı sayımızın artması,
özel şirketlerin bu işe daha fazla önem vermesi, proje üretme kapasitesinin,
ortaklık oluşturma kapasitesinin artması, bütün bu altyapıların gelişmesiyle
daha fazla kaynağı da harekete geçirebiliyoruz. Bu anlamda, bu tartıştığımız
kanun da yine AR-GE alanında anlamlı bir şekilde harcamalarımızı artırmaya
dönük önemli bir destek sunacak diye bekliyoruz.
Üniversitelerimizdeki özlük hakları
tabii daha geniş bir konu, bu kanunun konusu değil ama o konuda da Maliye
Bakanlığımızın bir çalışma yaptığını, belli üniversitelerimizle, YÖK’le iş
birliği içinde belli çalışmalar yapıldığını söyleyebilirim. Burada biz
araştırmacılarımıza dönük özlük haklarını düzeltici, bu araştırma merkezlerinde
çalışacak insanlarımızın, araştırmacılarımızın özlük haklarını iyileştirici
birtakım düzenlemeler getiriyoruz ama o genel özlük hakları tabii bu kanunun
konusu değil.
Diğer taraftan,
yine, Sayın Kaplan’ın bir sorusu vardı, Kocaeli Gebze’de bilişim vadisinin son
durumunu sordular. Bilişim vadisinde kamulaştırma çalışmaları devam ediyor,
bunun tamamlanmasını müteakip bu sene içinde altyapı ihalesine çıkmayı
planlıyoruz. Bu kapsamda da, 15 milyon Türk liralık en azından bu yıl bir
harcama yapılması tahmin ediliyor. Biliyorsunuz bu çalışma da uzun yıllara
dayanıyor. Türkiye genelinde bir analiz yapıldı neresi uygun olur şeklinde ve
Kocaeli’nde böyle bir karar kılındı. Şu anda çalışmalar devam ediyor. Tabii,
bir noktada bilişim vadisinin kurulması da söz konusu değil. Yine Türkiye’nin
değişik bölgelerinde birbirleriyle de irtibatlı bir şekilde “network” ağı
oluşturacak bir anlayış içinde bilişim konusundaki çalışmalarımızı da
sürdüreceğiz.
Çok teşekkür
ediyorum Sayın Başkan.
BAŞKAN –
Teşekkür ediyorum.
Tasarının tümü
üzerindeki görüşmeleri tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Birleşime on
dakika ara veriyorum.
Kapanma Saati: 18.26
ÜÇÜNCÜ OTURUM
Açılma Saati:
18.38
BAŞKAN: Başkan
Vekili Sadık YAKUT
KÂTİP ÜYELER:
Muhammet Bilal MACİT (İstanbul), Muhammet Rıza YALÇINKAYA (Bartın)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 111’inci Birleşiminin Üçüncü Oturumunu açıyorum.
593 Sıra Sayılı Kanun Tasarısı’nın
görüşmelerine devam edeceğiz. 
Komisyon ve Hükûmet yerinde. 
Şimdi, birinci bölümün görüşmelerine
başlıyoruz. 
Birinci bölüm 1 ila 11’inci maddeleri
kapsamaktadır. 
Birinci bölüm üzerinde, Milliyetçi
Hareket Partisi Grubu adına söz isteyen Alim Işık, Kütahya Milletvekili. 
Buyurun Sayın Işık. (MHP sıralarından
alkışlar) 
MHP GRUBU ADINA ALİM IŞIK (Kütahya) –
Sayın Başkan, değerli milletvekilleri; görüşülmekte olan 593 sıra sayılı
Araştırma Altyapılarının Desteklenmesine Dair Kanun Tasarısı hakkında, birinci
bölüm üzerinde Milliyetçi Hareket Partisi Grubu adına söz aldım. Bu vesileyle,
yüce Meclisi saygıyla selamlıyorum. Tasarının yasalaşması hâlinde, ülkemizin
araştırma altyapısına katkı yapmasını temenni ediyor, emeği geçenlere teşekkür
ederek sözlerime başlamak istiyorum. 
Değerli milletvekilleri, geneli
itibarıyla tasarının olumlu olduğunu, ancak önemli eksikliklerinin giderilmesi
hâlinde amaca ulaşabileceğini ifade etmek istiyorum. Nelerin olduğuna geçmeden
önce, özellikle son dönemde ülkemizde araştırma altyapısının geldiği nokta
itibarıyla içinde bulunduğu sorunlardan bahsetmek ve ondan sonra da bunların
çözüm önerileriyle birlikte kanunun daha iyi olmasına katkı yapmak istiyorum.
Öncelikle, bilim ve teknoloji
göstergeleri açısından ülkemizin durumu değerlendirildiğinde, maalesef, olması
gereken yerde olmadığını görüyoruz. Bugün, gayrisafi yurtiçi hasılanın ortalama
yüzde 2,5-3’ünü AB ülkeleri araştırmaya ayırırken, maalesef, ülkemizde yüzde
1’in altında olduğu gerçeğini hepimiz bilmekteyiz. Yine, aynı bölgede, aynı
coğrafi bölgede yarış içerisinde bulunduğumuz ülkeler açısından bir
değerlendirme yaptığımızda, örneğin, İsrail’in AR-GE’ye ayırdığı pay yüzde 5’e
yaklaşırken, Türkiye'nin aynı coğrafyada yüzde 1’in altındaki bir AR-GE payıyla
iddialı olmasının mümkün olmadığının altını çizmek istiyorum.
Diğer önemli bir konu, tabii ki, son
dönemde AR-GE harcamalarında özel sektörün payının giderek artması önemlidir ve
olumlu bir gelişmedir, ancak yeterli değildir. Hâlen ağırlık yine kamu
sektöründedir ve üniversitelerin üzerindedir. 
Önemli bir konu, teşvik politikalarıyla
AR-GE ve araştırma altyapısının uyumlu olup olmadığı konusudur. Maalesef,
Adalet ve Kalkınma Partisi hükûmetleri döneminde değiştirilen teşvik
politikaları birçok üniversitede araştırmayı durdurmuş ve araştırma
altyapısının gelişmesine engel olmuştur. En son, bölgesel bazda yapılan teşvik
sistemi, maalesef, birçok ilde yeni kurulmuş üniversitenin kendi ilgi alanı ve
bulunduğu bölge içerisindeki ağırlığını hissettiremez hâle gelmesine yol
açmıştır. Çünkü örneğin Ankara 1’inci bölge ama komşusu Aksaray 6’ncı bölge,
5’inci bölgeyse o zaman Ankara’da bulunan üniversitelerin veya orada çalışan
öğretin üyelerinin bu teşvikten yararlanmasını beklemek sadece iyi niyetten öte
geçmeyecektir. Onun için, bu teşvik politikasının yeniden gözden geçirilerek
bölge bazlı teşvik sisteminden ziyade ürün bazlı ve özellikle yüksek yoğunluklu
teknoloji kullanımlı ürünlere yönelik bir sisteme dönüştürülmesinde fayda
vardır. Bazı illerde maden sektörü ağırlıktadır, bazı illerde özellikle başka
alanlarda ciddi kaynak birikimi vardır ama bu bölgesel teşvik sisteminden
dolayı özlenen düzeyde araştırmanın gelişmesine maalesef bu teşvik sistemi
engel olmaktadır.
Bir diğer çok önemli sorun maalesef,
üniversitelerimizin geldiği noktadır. Bugün üniversitelerde… Birkaç yıl
öncesine kadar üniversite rektörleri birçok öğretim elemanının kadro talebini
YÖK’e iletmezken geldiğimiz noktada üniversite rektörleri YÖK’e talep iletiyor
ama bugün diyor ki “Yok, hayır kardeşim, dur, bekle bakalım. Ben hangi öğretim
elemanı hangi gruptan, hangi yapıdan, önce onu çıkaracağım, sonra müsaade
edersem kadro ilan edeceğim.” Değerli milletvekilleri, bu sistemde gelinen
noktada üniversitelerde rektörle YÖK arasındaki, rektörle öğretim elemanları
arasındaki ilişkiyi gerçekten objektif kriterlere bağlayamadığımız sürece ne
yaparsanız yapın üniversitelerin araştırma altyapısını geliştiremezsiniz çünkü
yine, Millî Eğitim Bakanının son verdiği verilerden yola çıkarak söylüyorum:
Bugün 6 binden fazla kadro boş beklemekte üniversitelerde. Çok sayıda öğretim
elemanı kadro beklerken… Doktorasını bitirmiş, yardımcı doçent olacak, iki yıl
geçmiş, üç yıl geçmiş, rektör kadro vermemiş, bekliyor. Doçent olmuş, doçentlik
unvanını almış, kadro verilecek, üç yıl geçmiş, rektör “Bana oy vermedin.” diye
kadro vermiyor, profesörlüğü gelmiş, iki yıl, üç yıl geçmiş, rektör veya
üniversite rektörlüğü kadro ihtiyacını YÖK’e bildirmiyor veya bildirdiyse, YÖK
“Hayır, yarın başıma yeni bir dert açar bu öğretim üyesi, buna profesör kadrosu
vermeyelim.” diye keyfî bekletiyor. 
Bu ülke bu kadar zengin değil, bu
ülkenin kaynakları bu kadar keyfî harcanacak şekilde değerlendirilmemeli; bir
öğretim üyesinin, bir bilim adamının, bir araştırıcının geleceği bir kişinin
iki dudağının arasına sıkıştırılmamalıdır, bunun çözülmesi lazım.
Bir diğer önemli konu, öğretim üyeleri
özlük haklarının yıllarca dile getirilmesine ve yetkililerce söz verilmesine
rağmen, bugüne kadar düzeltilmemiş, iyileştirilmemiş ve sorunlarının çözülmemiş
olmasıdır. Bugün bir öğretim üyesi, örneğin bir yardımcı doçent kamudaki
mühendis maaşının altında maaş alırken veya bir araştırma görevlisi, doktora
yapan bir araştırma görevlisi, yeni mezun, yeni atanmış bir öğretmen maaşının
altında maaş alırken, kusura bakmayın üniversitelerde araştırmayı geliştirmek
ve araştırmacı elemana ön açarak onlara destek olmak bu şartlarda mümkün değil.

Onun için, üniversitelerden artık
araştırıcılar fırsat bulursa ayrılmaya, özellikle vakıf üniversitelerinde daha
iyi şartlar teklif edilirse hemen kamu üniversitelerini bırakıp oraya geçmekle
meşguller, bunun mutlaka çözülmesi gerektiğini, artık öğretim üyelerinin özlük
hakları konusunda bu Meclisin ciddi bir adım atması gerektiğini sizlerle
paylaşmak istiyorum.
Üniversitelerde bir diğer önemli sorun,
döner sermaye gelirlerinin araştırmada görev alan öğretim üyesine ayrılan
payının oldukça düşük kalmasıdır. 100 birimlik bir gelirden ancak 30 birimi
burada emek vermiş öğretim üyesine geçerken, diğer birimlerde, işte, üniversite
ve diğer ara birimlerde vergi ve benzeri kesintilerle başkalarına giderken, bu
yapıyı da düzeltmek bu şartlarda mümkün değildir. Öncelikle bunun YÖK
Kanunu’nda ve döner sermayeyle ilgili, ilgili yönetmeliklerde gerekli
düzenlemeler yapıldıktan sonra bu kanunla birlikte senkronize edilmesinin
yararlı olacağını düşünmekteyiz.
Yine, özellikle rektör seçimleri ve
rektörlerin üniversitelerdeki tavırları, YÖK’ün özellikle son dönemdeki
üniversitelere bakışı mutlaka ama mutlaka düzeltilmek zorundadır. Benim adamım,
benim rektörüm, benim öğretim elemanım anlayışından, bizim elemanımız, bizim
rektörümüz, bizim üniversitemiz anlayışına mutlaka geçilmesi gerektiğini
düşünmekteyiz. 
Yine, rektör atamalarının maalesef
YÖK’te ve Cumhurbaşkanlığında kişiler odaklı yürütülmesi doğru değildir. Eğer
bunun adı seçimse, üniversitede, en düşüğü doktora yapmış öğretim üyesi
tarafından kullanılacak oylarla belirlenmek zorundadır. Onun için de mutlaka bu
yasal değişikliğin yapılması lazım. Çünkü, rektör seçimleri sadece o
üniversitede adaylar arasından 6 kişinin belirlenmesini sağlayacak bir
seçimdir. Ondan sonra, 1 oy almış kişi de rektör olabilmekte, en çok oy almış
ve ikinci adaya en az 2 kat fark atmış bir rektör adayının rektör atanmadığını
da maalesef yaşamaktayız. Onun için seçimse adı, mutlaka en fazla oy alan 2 ya
da 3 adaydan birisinin doğrudan, YÖK’ü de devre dışı bırakarak rektör atanacağı
bir sisteme geçilmesi gerektiğini düşünüyorum. Ancak o zaman kurumsallaşma
gerçekleşir, ancak o zaman araştırma altyapılarında daha ciddi adımlar
atılabilir. 
Bölüm üzerinde maddelerde değişik
önergelerimiz var. Onlarla daha mükemmel bir kanun hâline geleceğini ümit
ediyor, hepinize saygılar sunuyorum. (MHP sıralarından alkışlar) 
BAŞKAN – Teşekkür ediyorum.
Bölüm üzerinde Cumhuriyet Halk Partisi
Grubu adına söz isteyen Haluk Ahmet Gümüş, Balıkesir Milletvekili.
Buyurun Sayın Gümüş. (CHP sıralarından
alkışlar) 
CHP GRUBU ADINA HALUK AHMET GÜMÜŞ
(Balıkesir) – Sayın Başkan, değerli milletvekilleri; hepinizi saygıyla
selamlıyorum.
Araştırma Altyapılarının
Desteklenmesine Dair Kanun Tasarısı, ülkemizde araştırma altyapılarının daha
etkin kullanımını ve sürdürebilirliğini sağlamak üzere bu çalışmaların
desteklenmesini amaçlamaktadır. Bu amaç anlamıyla olumlu bulduğumuz,
desteklediğimiz tasarının, cumhuriyetin 100’üncü yılına dair büyük ekonomik ve
sosyal hedeflere sahip ülkemiz açısından kapsamının genişletilmesi, içeriğinin
daha da zenginleştirilmesi gerektiğini düşünüyorum. 
Ülkemizde araştırma altyapılarının
sayılarla incelenmekten öte, çok daha planlı, makro düzeyde stratejiler içeren
ve uluslararası gelişmelerin bu alanda etkileşimini gözeten bir içerikte olması
gerekir. Uluslararası değişimler, gelişimler ve büyük ülkelerin önümüzdeki on
beş-otuz yıldaki hesapları ve beklentileri incelenip göz önüne alınmalıdır. 
Ülkemiz gelişmekte olan ülkeler
arasında yer alırken, bir yandan da ekonomik alanda dünya sistemine bağımlı
hâle gelmiş ve dünyadaki hızlı değişimlerden, ekonomik oynaklıklardan fazlaca
etkilenebilen ve etkilenen bir yapıya sahip olmuştur. Bu durumun yaratacağı
risklerin bertaraf edilmesi için kapsamlı bir kalkınma ana üst stratejisi
gerekmektedir. Araştırma-geliştirme faaliyetleri de bu şekilde hazırlanıp
değerlendirilmelidir. Dünyamızın girdiği süreçte, üretmeyen ve tüketime dayalı
bir büyümeye razı olmuş ekonomilerin orta vadede çok sıkıntı çekeceği açıktır. 
Orta gelir tuzağı, gelişmekte olan
ülkelerin gelişmiş ülkeler grubuna dâhil olmaya çalışırken, üretimlerini katma
değeri yüksek bir formasyona sokamamaları neticesinde geride kalmalarıyla
sonuçlanabilmektedir. Dolayısıyla, hedeflerine bir türlü ulaşamadıkları bir
kısır döngü sürecine girmelerini ifade etmektedir.
Orta gelir tuzağını iyi anlamak lazım.
Orta gelir tuzağı, kişi başına millî geliri belli bir seviyeye ulaşmış
ülkelerin sorunudur. Üretim tarzı ve sanayinin kendini yenileyememesi, dünya
rekabetinde geri kalma orta gelir tuzağının göstergeleridir. Geleneksel
üretimlerin devam etmesi ve kendini yenileyememesi de aynı göstergelerdendir.
Ülkemizin şimdiki ithalata bağlı yapısı da aynı şekilde orta gelir tuzağıyla
karşı karşıya olduğumuzu göstermektedir. Son kırk yılda bu tuzağa neredeyse tüm
gelişmekte olan ülkeler düşmüştür. Filipinler, Brezilya, Tayland, Arjantin
millî gelirinde orta gelir tuzağına düşmüş ve millî gelir düzeylerini belli bir
seviyenin üzerine çıkaramamışlardır.
Bilindiği gibi, Türkiye’de katma değeri
zayıf olan üretim tarzı hâkimdir. Orta gelir tuzağını bertaraf etmek yani katma
değeri yüksek üretimde bulunarak gelişmiş ülkeler grubuna dâhil olmak,
teknolojik altyapı gelişimi ve araştırma-geliştirme faaliyetlerinin millî gelir
içerisindeki payının yükseltilmesi ile söz konusu olabilecektir. Sadece pay
yükseltilmemeli, millî gelirdeki pay konusundaki orana karar verirken sadece
oranlar karşılaştırılmamalı; bu konuda Çin ne yapıyor, önde gelen ülkeler ne
yapıyor, diğer ülkeler ne yapıyor, onlar ne kadar düzeyde, hangi alanlara
yatırım yapıyorlar, bunlara göre bu oran tespit edilmelidir. Ancak, uygulama
için önemli olan, bunun Türkiye açısından nasıl gerçekleşeceğini tespit
edebilmektir. Bize göre, Türkiye’nin kalkınma sürecinde önündeki temel handikap
bu orta gelir tuzağıdır. Kalkınma Bakanımızın bu durumun farkında olduğunu
düşünüyoruz ancak bu durumun üstesinden gelmek öyle kolay bir iş değildir ve
çok kapsamlı bir politika gerektirmektedir. 
Şimdi, bu çerçevede bakarsak, dünyada
geriden gelip de orta gelir tuzağına düşmeden gelişmiş bir ülke hâline gelen
çok az ülke olduğuna göre bu durum zannedildiğinden çok daha zordur. Aslında bu
konuda içeriden olduğu kadar dışarıdan da zorlayıcı etkenlerin var olduğunu,
dışarıda da global birtakım hesapların ve senaryoların var olduğunu ve bizim
gibi ülkelere de bunların yansımakta olduğunu da kesinlikle göz ardı
etmemeliyiz. Zaten zor olan bu süreç bir de somut dünya şartlarının yanlış
değerlendirilmesi durumunda imkânsız hâle gelebilir. 
Somut dünya şartları nedir? En önemli
gelişme, artık dünyada bundan böyle likiditenin yani paranın az bulunacağı
döneme girildiğidir. Faizler yükselecek, kredi şartları zorlaşacaktır. Yani,
gelişmekte olan ülkeler için zor bir döneme girilmektedir. Gelişmişler için de
zor bir dönem vardır ama bu zor bir dönem bizim için olduğu gibi onlar için
değildir. Onlar ellerindeki gücün dünya coğrafyasında bundan böyle dağılacağını
ve bu şartlarda sürdürülebilirliklerini nasıl devam ettirebileceklerini hesap
etmektedirler. Bizim hesabımız başkadır, bizim hesabımız güçlülerin arasına
girmektir. 
Ekonomi yeniden, topyekûn olarak ele
alınmalıdır. AR-GE yatırımları geliştirilmeli, üretime yönelik ekonomi
desteklenmelidir. Teknolojik ağırlıklı lokomotif sektörler tespit edilip
ekonominin yapısı radikal bir biçimde yeniden ele alınmalıdır çünkü bundan
böyle kazanmak ve dış ticaret şartları daha çetin olacaktır. 
Ne yazık ki
Kalkınma Bakanlığının bu perspektifi üretmesinin önünde siyasi engeller
bulunmaktadır. İleri teknoloji kullanarak üretim yapabilme kabiliyetinin önemi
ne kadar kavranmış olursa olsun bugünkü dünya koşullarını doğru tanımlamayan
bir Hükûmette gerçekten iş kolay değildir, çok zordur. 
Ayrıca, AKP Hükûmetinin açmazlarla
dolu, sorun üreten dış politika geliştirmesi, Kalkınma Bakanlığını orta gelir
tuzağından kurtarmak için yürüttüğü çabada güçsüz bırakmakta ve büyük sorunlara
neden olmaktadır. Bu durum, kuşku yok ki ülkemizin önünü tıkar hâle gelmiştir.
Kalkınmada ortaya çıkan olağanüstü önemde fırsatlar bu körlük nedeniyle
kaçırılmaktadır. Oysa, 21’inci yüzyılda güç, dünya coğrafyasına geçmişte,
tarihin bazı dönemlerinde olduğu gibi yeniden yayılacaktır ve Türkiye'nin önüne
bu yüzyılda çok büyük fırsatlar çıkacaktır. Çok büyük fırsatlar çıkacaktır ama
hamasi nutuklarla bu fırsatlar ele alınırsa, dünya gerçekten gerektiği gibi
değerlendirilemezse ve iç politikada at gözlüğü takıldığı gibi dışarıda da
takılırsa ilerlemek çok zor olacaktır. Ama, göreceksiniz arkadaşlar, Türkiye bu
seneden başlayıp önümüzdeki yıllara doğru çok büyük tecrübeler geçirecektir.
Bunları hepimiz yaşayacağız. 
Ülkemizin kalkınma stratejisi bu kısır
çerçeveden koparılarak, dünyada hâlihazırda gelişmekte olan entegrasyon
projeleri gözetilerek yeni oluşturulacak olan ölçek ekonomilerine ve bölgesel
entegrasyon projelerine katılım yönünde yeniden örgütlenmeli, tasarlanmalıdır.
Bu çerçeve dışında kalan tüm çabalar üst yapısal düzenlemeler olup yetersiz
kalacaktır. 
Hepinize saygılar sunarım. (CHP ve MHP
sıralarından alkışlar) 
BAŞKAN – Teşekkür ediyorum. 
Şimdi, bölüm üzerinde söz isteyen,
Halkların Demokratik Partisi Grubu adına Hasip Kaplan, Şırnak Milletvekili. 
Buyurun Sayın Kaplan. (HDP sıralarından
alkışlar) 
HDP GRUBU ADINA HASİP KAPLAN (Şırnak) –
Teşekkür ederim. 
Sayın Başkan, sevgili halkımız;
birazdan AK PARTİ iktidarının gücüyle karanlık başlayacak, Meclis TV kararacak,
sansüre girecek, buradaki tartışmaları izleyemeyeceksiniz. çünkü bazı konuların
artık şeffaf bir şekilde izlenmesini istemiyorlar. 
Şimdi,
araştırma, geliştirme faaliyetleri derken biz parti olarak… Geçen dönem bu
geldi, bu, tasarı olarak geldi, geçen sene AR-GE Yasası Tasarısı’ydı, bu da
AR-GE’nin altyapısının desteklenmesi. Şunu anlattık: “Arkadaşlar, özel
sektörden bazı kesimler bu konuda yararlansın diye en az 50 çalışan şartını
getirmeyin, bir de büyük şirketlerde en az 500 AR-GE personelinin
çalıştırılmasını olayını. Bu ikisi tekelleşmedir, bunu yapmayın.” dedik. Bu,
farklı bir olaydır, yüksek katma değer yaratmak istiyorsanız, bu bilimsel
çalışma gerektirir, bu teşvik gerektirir. Bütün bunları söyledik.
Şimdi, bu
dönemdeki gelişmelere baktığımız zaman, örneğin, yazılım endüstrisinde 50
kişiye gerek yok, 50 kişilik bir ekibe gerek yok, 10 kişi bile yazılım alanında
AR-GE çalışması yapabilir. Yani, Bill Gates’in sermayesi, üniversiteleri, teşvikleri
yoktu Microsoft’u yarattığı zaman; şimdi işin gerçeği bu.
Şimdi, burada
bakıyoruz, bu yasayla neyi getiriyorsunuz? Eski yasaya baktığınız zaman, eski
yasayla yeni yasa arasındaki fark şu: Üniversitelerimizin binalarını,
altyapılarını, personelini, elemanlarını özel sektörün çalışması için nasıl
kullanabiliriz? Ya, böyle bir anlayış olabilir mi? Prim affı var mı? Var.
Matrahtan düşüyor musunuz? Düşüyorsunuz. Yüzde 5 işveren primi kesilmiyor değil
mi? Kesilmiyor. E, kaç yılına kadar bu devam ediyor? 2024’e kadar. Peki,
2024’e kadar sürecek olan bu olayda, şimdi, siz KOBİ’lere hayat hakkı
tanımadınız, sayıyı 50’e çıkararak. Büyük şirketlerde sayıyı 500’e çıkardınız.
Kendinizin Avrupa Nükleer Araştırma Örgütü -CERN- gibi bir kuruluş
yaratacağınızı mı düşündünüz? Yani, 600’den fazla üniversite, 80’den fazla
ülke, araştırmacılar burada, yaratılıyor. Otomotiv sanayi, teknoloji alanı, cep
telefonları -bakın, dikkat edin- enerji alanı, zaten tekstili çökerttik
arkadaşlar, onu söyleyeyim, yani tekstil alanı da gitti. Peki, hangi
üniversiteyi nereye çekeceksiniz Allah aşkına söyler misiniz? Çinliler bile
geliyor, artık ham madde alıyor buradan. Niye ham madde alıyorlar? Uyanıklar,
ham madde alınca bu iş çok rahat oluyor. Nasıl oluyor? Bunun rakamlarına bir
bakalım şimdi, beraber. Evet, beton 1 cent, kilogram ürün fiyatı; çimento 5
cent; demir-çelik 50 cent; alüminyum 1,5 dolar. Bor madenini alıyor, vanadyum
madenini alıyor, bir sürü böyle maden var. Sonra gidiyor işliyor bunları,
otomobil sanayinde 50 katına satıyor, yolcu uçağında 100 katına fazla satıyor,
savaş helikopterinde 200 katına fazla satıyor ve uyduda 1.000 katına fazla
satıyor arkadaşlar. Yani, şu gördüğünüz, işte krom madeni, nikel madeni, bilmem
ne madeni falan, bunları alıyorlar. Bizimkiler bunları ham madde olarak
satıyor, onlar da alıyor, işliyor ondan sonra bize geri gönderiyorlar.
Şimdi, bu
kafayla bu ülkede hâlâ özel sektöre teşvik vereceksiniz. İyi, güzel de Allah
aşkına şunu açık açık konuşalım bu ASELSAN’daki, TÜBİTAK’taki çalışan AR-GE personellerinin esrarengiz
suikast girişimlerinin sonucu ne oldu, bilen var mı arkadaşlar? Buraya geldik,
soru önergeleri verdik, araştırma önergeleri verdik. Bir teki açıklığa
kavuşturulmadı ve bir bakıyorsunuz, akşamları üç tanesi beraber yol kenarında
cenazeleri bulunuyor. Şimdi, böyle bir olaydan geçen bir Türkiye’den
bahsediyoruz. 
Burada rakamlar var ama bu rakamların içinde ilginç bir olay
var. İtalya’da Po Ovası zengindir; tarımı zengindir, bereketi var, sanayisi
var, bilmem nesi var. İniyorsunuz Napoli’den öteye Sicilya’ya doğru,
Sardunya’ya doğru, perişanlık başlıyor. İtalya bu bölgelerde AR-GE
araştırmaları yaparak ben burayı nasıl geliştiririm, burada turizmi, ekonomiyi,
buradaki deniz ürünlerini, bilmem neleri, bunların üzerinde çalışma yapıyor.
Bizimkiler ne yapıyor? Ya bölgesel dengesizlik var. Şimdi, Avrupa Birliğinin de
CERN gibi bir örgütü var. İyi de yerel yönetimlerimiz proje desteği alacaklar
Avrupa Birliğinden bu AR-GE çalışmaları nedeniyle, merkezî hükûmetin vesayetine
takılıyorlar. Kalkınma ajansları var, kalkınma ajanslarımızın üniversiteyle
ilişkileri yok. 
Şimdi, Allah aşkına… Ilısu Barajı yapılıyor. Münih
Üniversitesi bundan yedi sene önce geldi Ilısu Barajı’yla ilgili gövde
barajından Hasankeyf’in batışına kadar bütün ekolojik yapıyı, bütün hayvan
türlerini, canlı türlerini, hepsinin fizibilitesini, çalışmasını yaptı, 500
tane kitap bastı ve bu kitapları piyasaya vermedi. Türkiye’nin elinde var mı
öyle bir çalışma? Kurdun barajı, Hasankeyf’i sular altında bırakacaksın, otuz beş
yıllığına elektrik üreteceksiniz oradan. Peki, otuz beş yıllığına elektrik
ürettiğiniz buradan yüzde 30 da sulama yaptınız diyelim. Onunla ilgili bir
çalışma var mı? GAP’la ilgili var mı arkadaşlar? Yani tarım endüstrisini
geliştiriyorsunuz. Biz torba yasada hâlâ tarım endüstrisinde kullanılan
elektriğin sayaçlarıyla, faturalarıyla meşgulüz. Oysaki kanallar GAP
Projesi’nin birinci şartı olarak Mardin Ovası’nı sulayıp Habur’a kadar
gelecekti. Sizin AR-GE çalışmanız var mı? Bu sulama yapıldıktan sonra burada
pamuk nasıl yetişir, mısır nasıl yetişir, bunun endüstrisi nasıl olur, bunun
piyasaya sürümü nasıl olur, bu farklı farklı biçimlerde nasıl üretilir,
değerlendirilir? Harran Üniversitesi ne işe yarıyor? Sadece Ilısu Barajı
çerçevesinde 5 tane üniversite var: Şırnak Üniversitesi -Güçlükonak üzerinde-
Siirt Üniversitesi, Batman Üniversitesi, Mardin Üniversitesi… Hani bir çalışma?
Yok. Özel sektörü de kardeşim… Eğer bu ülkenin kurtuluşu hep özel sektör
olacaksa, vallahi, özel sektör kendini kurtarır. Bugüne kadar, böyle, Soma’da
gördük, başka yerlerde gördük, daha fazla kar etsin diye az eleman çalıştırır,
çok çalıştırır, az para verir. E, şimdi de gözlerini dikmişler üniversitedeki
öğretim elemanlarına, üniversitedeki genç dimağlara. E, onlar, vallahi, Z kuşağıdır,
bu Z kuşağı uyanıktır. Bir altı ay, bir sene yanınızda çalışır, ondan sonra
pır, gideceği yeri bulur. Bu şekilde bir çalışmayla gelişmeler sağlanamaz.
Arkadaşlar, bu AR-GE çalışmalarının
-bölgesel dengesizlikten öte- otomotiv sektörüyle ilgili çalışmalarının,
maalesef, geliştirilmediğini görüyoruz. Geliştirilmediği içindir ki KOBİ,
KOSGEB desteği, SANTES programı, eğitim desteği, ihracata yönelik devlet
teşviki -efendim, TÜBİTAK’ı zaten partizanca kadrolaştırdılar- teknoloji
geliştirme bölgeleri, bütün bunlar, maalesef, bütün yatırımların hepsi heba
oluyor, hâlâ gayrisafi millî hasılada yüzde 2 hedefine ulaşabilmiş değiliz;
0,89’dayız. 
Biraz arttı mı?
KALKINMA BAKANI CEVDET YILMAZ (Bingöl)
– 0,92 oldu.
HASİP KAPLAN (Devamla) – 0,92 olmuş,
Sayın Bakan müjdeyi verdi. 
Saygılar sunuyorum. (HDP sıralarından
alkışlar) 
BAŞKAN – Teşekkür ediyorum.
Birinci bölüm üzerindeki görüşmeler
tamamlanmıştır. 
Birleşime beş dakika ara veriyorum. 
 Kapanma
Saati:19.11

DÖRDÜNCÜ OTURUM
Açılma Saati: 19.11
BAŞKAN: Başkan
Vekili Sadık YAKUT
KÂTİP ÜYELER: Muhammet Bilal MACİT (İstanbul),
Muhammet Rıza YALÇINKAYA (Bartın)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 111’inci Birleşiminin Dördüncü Oturumunu açıyorum.
593 sıra sayılı Kanun Tasarısı’nın
görüşmelerine devam edeceğiz. 
Komisyon? Yok. 
Ertelenmiştir.
Kanun tasarı ve teklifleriyle
komisyonlardan gelen diğer işleri sırasıyla görüşmek için, 3 Temmuz 2014
Perşembe günü alınan karar gereğince saat 14.00’te toplanmak üzere birleşimi
kapatıyorum.
Kapanma Saati:
19.12



