



TBMM Tutanak Müdürlüðü




20 Aralık 2016 Salı
BİRİNCİ OTURUM
Açılma Saati: 15.00
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: İshak GAZEL (Kütahya), Ali Haydar
HAKVERDİ (Ankara)
----0----
BAŞKAN
– Türkiye Büyük Millet Meclisinin 43’üncü Birleşimini açıyorum.
Toplantı
yeter sayısı vardır, görüşmelere başlıyoruz. 



BAŞKAN
– Sayın milletvekilleri, 10 Aralıkta Beşiktaş’ta, geçtiğimiz cumartesi günü ise
Kayseri’de askerlerimiz ve polislerimiz toprağa düştü. Şehitlerimizi saygıyla
anıyorum. 
Acımız
soğumadan, dün gece, Rusya Büyükelçisi Andrey Karlov haince, çirkin ve alçak
bir suikastla hayatını kaybetti. Rusya’nın ve Türkiye’nin başı sağ olsun. 
Sayın
milletvekilleri, Türkiye büyük bir provokasyonla karşı karşıyadır. Türkiye,
terör tehdidi altındadır ve terör artık sadece bir iç sorun değildir. Ancak
bizler, 15 Temmuz ruhunu ve bilincini unutmayanlar bu oyuna gelmeyeceğiz.
Ülkesini seven, kendini bu topraklara ait hisseden herkes siyasi çıkarları,
politik hırsları bir kenara bırakarak bu oyuna karşı durmalıdır. Sağduyuyu bırakmadan
ülkemize sahip çıkacağız. Bu ülke bizim, hepimizin. 
Sevgili
milletvekilleri, tehditlere rağmen Türkiye inadına durmuyor, yükselmeye devam
ediyor. Bu bağlamda, deniz altından kara yolu tüneliyle Avrupa ve Asya’yı
birbirine bağlayacak olan Avrasya Tüneli bugün açılıyor. Vatandaşlarımız yoğun
bir biçimde tören alanında; Türkiye korkmuyor. 
Ben
başta ülke lideri Cumhurbaşkanımıza, Başbakanımıza ve emeği geçen herkese
teşekkür ederim. Hayırlı olsun. (AK PARTİ sıralarından alkışlar)
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, sözde sivil cuma namazı hakkında söz isteyen Diyarbakır
Milletvekili Nimetullah Erdoğmuş’a aittir. 
Buyurun
Sayın Erdoğmuş. 
NİMETULLAH
ERDOĞMUŞ (Diyarbakır) – Sayın Başkan, Meclisimizin değerli üyeleri; hepinizi
saygıyla selamlıyorum.
Sayın
Başkanımın girizgâhtaki açılış konuşmasının tünele kadarki bölümüne ben de
aynen, kendi duygularımla, düşüncelerimle katılarak belirtmek istiyorum. Ondan
sonraki bölüm ise belki biraz daha ayrı bir şeyde mütalaa edilebilir.
Değerli
arkadaşlar, hepinizin malumu baş döndürücü ve iç-dış dinamiklerin âdeta
kıskacında bir savrulmayı hep birlikte yaşıyoruz. Bu ateşe bir kova su, bir
avuç su hep birlikte dökelim derken, maalesef sönen ocaklar ve ateşin düştüğü,
yine ayrı ayrı ocaklar oluyor. Bizim bu süreç içerisinde -bombaların patlaması,
doların patlaması, suikastların patlaması vesaire- bunun devamı sonucunda
kaygılarımız gittikçe artıyor. En büyük kaygımız da bu ülkenin bir iç savaşa
doğru zorla sürüklenmesidir. 
Biz
parti olarak öncelikle şunu söylüyoruz ve her zaman da söylemeye devam
ediyoruz: Bu konuda, bunu önleme konusunda üzerimize düşecek sorumluluk, görev
neyse, biz her zaman, bu sorumluluğu yerine getirmek üzere hazırız demek
istiyoruz.
Değerli
arkadaşlar, hakkında söz aldığım konu: Cuma günü cuma namazını, Diyarbakır’da,
Sayın Eş Genel Başkanımız Selahattin Demirtaş’ın da iştirak ettiği bir alanda
kılmamız ve benim de bizzat onu kıldırmam hasebiyle hakkımda açılan bir davayla
ilgili, sizinle birkaç hususu paylaşmak istiyorum. 
Kıldığımız
namaz cuma namazı. Bunun sözde olması, özde olması insanı, kulu, beşeri
ilgilendirecek bir konu değil. Bu bir ibadettir, bu kutsaldır ve bunun kararını
Yaradan verir. Cumamızın sözde olması veya özde olması konusu asla ve asla
tartışma konusu olmamalıdır. Kaldı ki bu nasıl bir muhayyiledir ki niyaz,
yakarış ve o hutbe içerisinde söylenen cümleler, ayetikerimeler getirilip bir
terör propagandası olarak bir davaya dönüştürülüyor bunu da izanlarınıza
sunuyorum. 
Değerli
arkadaşlar, bu “sözde” kelimesine aslında biz yabancı değiliz; işte, “sözde
Kürt sorununu” kullanırsınız, başka türlü birtakım tanımlamaların önüne
getirirsiniz. Bu normal, bunu tartışırsınız, kabul edilir, reddedilir ama bunu
getirip “sözde sivil cuma namazı” şeklinde tanımlamak açıkça abestir, abesle
iştigaldir ve bu tamamen dine karşı, inanca karşı, ibadete karşı yapılan bir
yanlış ve saygısızlıktır. 
Bakınız,
Emeviler döneminde, hepiniz çok iyi bilirsiniz, aslında camilerde, özellikle de
cuma namazında o kadar büyük baskılar ve tazyikler uygulanıyor ki bugün
hepimizin cuma namazına giderken hutbede en son hatibin okuyup minberden indiği
ayetikerime olan “Allahuteala adaleti emreder, Allahuteala ihsanı emreder.”
ayetikerimesini Ömer Bin Abdülaziz Emevilerin o uygulamalarına karşı getirip
cumaya, namaza müdahale edilmemesi noktasında koydu ve o şekilde o günden
bugüne kadar süregelen, devam eden bir cuma anlayışı ve ibadeti var. 
Son
olarak, değerli arkadaşlar, bizim, eğer bu yangına karşı partimizin üzerine
düşecek her türlü sorumlulukta, ülkeyle ilgili, gelecekle ilgili, ortak
geleceğin kaygılarıyla ilgili… Bizim partimizi derdest ederek, bizim
binalarımızı gidip polis tarafından boşalttırarak, aramalar yaptırarak bu
şekilde muameleler yapmaktansa…
(Mikrofon
otomatik cihaz tarafından kapatıldı) 
NİMETULLAH
ERDOĞMUŞ (Devamla) - …buyurunuz, geliniz, oturalım, konuşalım ve üzerimize
düşeni yapalım diyorum.
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ediyorum Sayın Erdoğmuş.
Gündem
dışı ikinci söz, Kayseri’de yaşanan terör saldırı hakkında söz isteyen Kayseri
Milletvekili Çetin Arık’a aittir.
Buyurun
Sayın Arık. (CHP sıralarından alkışlar) 



ÇETİN
ARIK (Kayseri) – Sayın Başkan, değerli milletvekilleri; yüce Meclisi saygıyla
selamlıyorum.
Öncelikle,
Rusya Büyükelçisinin ailesine ve Rus halkına baş sağlığı diliyorum.
17
Aralıkta Kayseri’mizde göz bebeğimiz, dağlarda aslan, dillerde destan
komandolarımız alçakça bir saldırıya uğradı. Bu saldırıda 14 kahraman askerimiz
şehit oldu, 56 askerimiz yaralandı. Şehit olan kahraman askerlerimize Allah’tan
rahmet, gazilerimize baş sağlığı diliyorum. Milletimizin başı sağ olsun.
Değerli
milletvekilleri, Batı’nın taşeronu olan alçak terör örgütü PKK ve katliamlarını
susarak onaylayan, “PKK terör örgütüdür.” diyemeyen terör örgütü uzantısı
dilsiz şeytanları da burada, tüm milletimizin huzurunda bir kez daha
lanetliyorum. 
Değerli
milletvekilleri, devleti yönetmek ciddiyet, sorumluluk ve yeri geldiğinde
sorumluluğun gereğini yerine getirmektir. Bir devlet büyüğümüz, Amerika’da 3
Müslüman genç öldürüldüğünde Obama’ya “Biz siyasiler ülkemizde işlenen
cinayetlerden sorumluyuz. Halk size oyunu verirken ‘Bizim can güvenliğimizi,
mal güvenliğimizi sağlayacaksın.’ diye veriyor.” sözleriyle, yine aynı
büyüğümüz Fransa’da IŞİD saldırısı olduğunda “Siz bu insanları niye takip
etmediniz, sizin istihbarat teşkilatınız çalışmıyor mu?” diyerek efelenmesini
biliyor. Peki, benim güzel ülkemde on sekiz ayda tam 25 patlama meydana
geliyor, yüzlerce şehit veriyoruz, yaprak kımıldamıyor. Sanki Fransa’da
patlayan bomba da, Türkiye’de patlayan mısır. Bu işin sorumluları, gencecik
fidanlara, âdeta alay edercesine “İnşallah siz de şehit olursunuz.” diyerek
hamaset nutukları atmaktan öteye gidemiyor. İktidar partisi bir türlü
sorumluluk almıyor. Şehitler veriyoruz, AKP “Ne ilgisi var?” diyor. Soma’da 301
kişi can veriyoruz, AKP “Ne yapsın, bu işin fıtratında var.” diyor. Çocuklar
yurtlarda yanıyor, “Siyaset yapmayın.” diyorlar, “Bölünmüş yol, köprü
yapıyoruz, daha ne istiyorsunuz?” diyorlar. AKP sanki on dört yıldır ülkeyi
yöneten siyasi parti değil de taşeron inşaat firması. (CHP sıralarından
alkışlar)
Sayın milletvekilleri, Kayseri olarak,
Türk milleti olarak acımız da, kinimiz de çok büyük. Ancak, AKP’yle ilişkili kimi
yandaş çevreler Kayseri halkının, milletimizin teröre karşı olan kininin ve
nefretinin hedefine Cumhuriyet Halk Partisini yerleştirmeye çalışıyor. Ancak,
Dolmabahçe mutabakatı ortaya yerde dururken, AKP sıralarında oturan
milletvekili “PKK terör örgütü değildir.” derken sanki on dört yıldır ülkeyi
Cumhuriyet Halk Partisi gibi yönetiyormuş gibi, sanki terör örgütlerinin
ayağına çadır mahkemeleri götüren, terör örgütlerinin şehirlere bombalar
yığmasına seyirci kalan Cumhuriyet Halk Partisiymiş gibi, sanki vatansever
subayları tasfiye edip FETÖ’nün kullarını Cumhuriyet Halk Partisi
generalliklere terfi ettirmiş gibi partimizin üzerinde kirli oyunlar oynanıyor.
Bu ülkenin birleştirici gücü Cumhuriyet Halk Partisini terör örgütleriyle yan
yana anmak haksızlıktır, hadsizliktir, alçaklıktır; bu çamur bize bulaşmaz.
(CHP sıralarından alkışlar) AKP’nin bu çabası ancak alçak terör örgütlerinin
ekmeğine yağ sürer. Artık, AKP yöneticilerinin gaflet uykusunu terk etmesi
gerekiyor. AKP’nin partimizi terörle yan yana getirme çabaları yerine eski
hatalarından da ders alarak birlik ruhunu tesis etmesi gerekiyor. Genel
Başkanımızın şehit cenazelerine gönderdiği çelenkleri parçalayarak,
partililerimize saldırarak ne bu birlik ruhu tesis edilebilir ne de teröre
karşı tek yürek olunabilir. İçerisinden geçtiğimiz süreçte, ihtiyacımız olan
birlik ve beraberlik ruhudur, tıpkı Çanakkale’de, Sakarya’da ve 15 Temmuzda
olduğu gibi. 
Defalarca
söylediğimiz gibi, bu kanlı terör örgütüne karşı verilen mücadelede her türlü
desteği vermeye hazırız ama ne yazık ki iktidar partisi hazır değil. Bunca can
yanarken, AKP, bugün, Türkiye Büyük Millet Meclisinde “tek adam” yönetimi için
çalışmalara başladı. 
Yüce
Meclisimizi saygıyla selamlıyorum. 
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Arık. 
OSMAN
AŞKIN BAK (Rize) – Terörist cenazesine gidenlere de bir şey söyle ya! Kendi
partinde var. 
ÇETİN
ARIK (Kayseri) – “PKK terör örgütü değildir.” diyenlere söyle. 
OSMAN
AŞKIN BAK (Rize) – Ona da söyle, terörist cenazesine gidenlere de söyle. 
ÇETİN
ARIK (Kayseri) - Bakın, sıranız da oturuyor. “PKK terör örgütü değildir.”
diyenlere söyleyeceksin. 
BAŞKAN
– Sayın milletvekilleri, çalışmaya yeni başladık, biraz sağduyu lütfen. 
MEHMET
MUŞ (İstanbul) – Sayın Başkan… 
BAŞKAN
– Buyurun Sayın Muş. 
MEHMET
MUŞ (İstanbul) – Sayın Başkan, partimizi taşeron inşaat şirketine benzetme gibi
bir ifade kullandı. Bunu reddediyoruz. Ana muhalefet partisi tabii ki
eleştirebilir. O kadar değişik bir tablo ortaya koydu ki, partimizle alakalı o
kadar incitici ifadeler kullandı ki… Fakat, bunlara rağmen, her zaman millete
gidip aynı şeyleri anlattıkları zaman netice ortaya çıkıyor. O açıdan,
partimizle alakalı ortaya atmış olduğu iddiaları kabul etmediğimizi burada
ifade etmek istiyorum. 
BAŞKAN
– Teşekkür ederim Sayın Muş. 
Gündem
dışı üçüncü söz, aynı konuda söz isteyen Kayseri Milletvekili Sami Dedeoğlu’na
aittir.
Buyurun
Sayın Dedeoğlu. (AK PARTİ sıralarından alkışlar)
Sayın
Dedeoğlu’nun çok güzel bir çalışması var, sayın milletvekilleri de ilgi
gösterirse sanıyorum çok hoşlarına gidecek bir çalışma olacak. Bana takdim
ettiler, çok teşekkür ederim kendilerine.
Buyurun
Sayın Dedeoğlu. 



SAMİ
DEDEOĞLU (Kayseri) – Sayın Başkan, değerli milletvekilleri; sizleri saygıyla
selamlıyorum.
Dün
akşam haince bir suikast sonucu kaybettiğimiz Rusya’nın Ankara Büyükelçisinin
kıymetli ailesine ve dost Rus halkına başsağlığı diliyorum. 
Değerli
milletvekilleri, 17 Aralık Cumartesi günü Kayseri il, ilçe ve köy dernekleri
olarak Beşiktaş’ta Şehitler Tepesi’nde tüm şehitlerimize dua etme için
gittiğimiz gün, milletimizin huzurunu bozmak isteyenler, aynı gün sabah
saatlerinde Kayseri’de çirkin yüzlerini bir kez daha gösterdi. Kalleş ve
alçakça bir terör saldırısı yaşadık. Saldırıda şehit olan bu vatanın kahraman
evlatlarına ve tüm şehitlerimize Allah’tan rahmet, ailelerine, milletimize
başsağlığı, gazilerimize de acil şifalar diliyorum.
İnsanlıktan
nasibini almamış kalleşler, huzur ve istikrar şehrimiz olan Kayseri’de yapmış
oldukları bu saldırıyla, başta şehrimiz ve tüm ülkemizdeki huzur ve istikrarı
bozmayı amaçlamışlardır, ancak olayın olduğu andan itibaren, başta Kayseri’miz
ve tüm ülkemiz kenetlenerek, alçak teröristlerin emellerine ulaşamayacağını bir
kez daha göstermiş oldu. Bu ülkenin istikrarını, huzurunu, kardeşliğini, ne
yaparsanız yapın sizlere bozdurmayacağız. 
Değerli
milletvekilleri, bu millet, geçmişinde Kurtuluş ve Çanakkale Savaşlarında
düşmana gereken cevabı nasıl verdi ise, bugün ismi FETÖ, PKK, DAEŞ, fark etmez,
ne olursa olsun, Kurtuluş ve Çanakkale ruhuyla, bu hainlere milletimizin
huzurumuz, istiklalimiz ve istikbalimiz için aynı ruh ve anlayışla gereken
cevabı vereceğinden kimsenin şüphesi olmasın. 
Kayseri,
alçak terör saldırısı olduğu andan itibaren, şehit ve gazi yakınları, ilimizin
resmî kurumları, belediyeleri, devlet ve özel hastaneleri, tüm halkımız
evlerini, iş yerlerini, arabalarını, sosyal medya üzerinden telefonlarını,
adreslerini paylaşarak, Sayın Cumhurbaşkanımızın dediği gibi, millî seferberlik
ilan ederek, tüm imkânları emirlerine verip, Erciyes Dağı kadar büyük
yüreklerini açıp, bağırlarına basmışlardır. Bundan dolayı, Kayseri halkımıza,
gösterdikleri fedakârlıktan dolayı bir kez daha teşekkür ediyorum. Birlik,
beraberlik içinde ve tam bir kararlılık içinde ülkemizde gözü olan hainlere
Kayseri şunu diyor: “Gün birlik, Türkiye günü olma günüdür.”
Değerli
milletvekilleri, bu hainlerin hesap edemedikleri, şu an onlar polisimize,
askerimize el uzattıkça, bu aziz millet polisine, askerine daha fazla sahip
çıkıyor, daha sıkı bağrına basıyor, o hainler saldırdıkça bu millet birbirine
daha fazla kenetleniyor. Biz bin yıldır bu topraklardayız. Bin yıldır hainlerin
her türlüsünü gördük ama bugün bu hainlerin hesabını da kestik ve hepsinin de
tuzaklarını bozduk. 
Şer
odakları bilmelidir ki dün olduğu gibi bugün de milletçe bir olarak, diri
olarak, tek yürek olarak üzerimize oynanan oyunların hepsini bozacağız.
Devletimiz terör örgütlerine karşı yurt içinde ve yurt dışında dünyada eşi
görülmemiş bir mücadele veriyor. Elbette bizlere bu acıları yaşatanlara hesap
sorulacaktır. Millet olarak bizlerin göreviyse, bu hainlere karşı tek ses, tek
yürek olmaktır. Bu süreçte aziz milletimizden de en büyük isteğimiz tuzaklara,
provokasyonlara karşı uyanık ve dikkatli olmalarıdır. Şunu da açıkça ifade etmek
istiyorum: Terör örgütlerine kucak açan ülkelerin bu süreçte ne demokrasi ne
hukuk ne de insan hakları konusunda bizlere söyleyecek bir sözü olamaz. 
Değerli
milletvekilleri, huzur ve istikrar şehri olan Kayseri’deki hain saldırıda başta
Sayın Cumhurbaşkanımız olmak üzere Başbakanımıza, CHP Genel Başkanına, MHP
Genel Başkanına, bakanlarımıza, milletvekillerimize, Genelkurmay Başkanımıza,
tüm sivil toplum kuruluşlarına, güzide basın mensuplarına, telefonla arayarak
acımızı paylaşanlara, vakarlı duruşlarıyla Kayseri halkına, ülkemizin dört bir
yanında terörü lanetleyen halkımıza ve en önemlisi de acılarını derinden
hissettiğimiz şehit ailelerine metanetli duruşları dolayısıyla teşekkürü bir
borç biliyorum. 
Aziz
milletimizi ve siz milletin temsilcilerini saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ederim Sayın Dedeoğlu. 
Sayın
milletvekilleri, şimdi, sisteme giren sayın milletvekillerine yerlerinden birer
dakikalık söz vereceğim. 
Söz
vereceğim milletvekillerinin isimlerini okuyorum: Sayın Şimşek, Sayın Tezcan,
Sayın Akın, Sayın Atıcı, Sayın Taşkın, Sayın Özdemir’in yerine Sayın Bozkurt,
Sayın Gürer, Sayın Şeker, Sayın İlgezdi, Sayın Aydemir, Sayın Doğan, Sayın
Demir, Sayın Tüm, Sayın Yıldız, Sayın Tümer.
Sayın
Şimşek, buyurun. 


BAKİ
ŞİMŞEK (Mersin) – Teşekkür ediyorum Sayın Başkan.
Sorum
Tarım Bakanına olacak. 
Geçtiğimiz
hafta Mersin’de bir doğal afet yaşanmıştır. Anamur, Bozyazı, Aydıncık ve
Silifke’de rüzgârdan dolayı seraların çoğunluğu yıkılmıştır. Muz seraları,
domates seraları ve çilek seraları hasar görmüştür. Sadece Anamur ilçemizde 33
milyon liralık, Bozyazı ilçemizde 4 milyon liralık, Aydıncık ilçemizde 15
milyon liralık ve Silifke ilçemizde yine 15 milyon liralık, toplam 67 milyon
liralık zarar oluşmuştur.
Tarım Bakanlığımızın acilen Mersin
Valiliği bünyesine ödenek aktararak mağduriyeti gidermesini, çiftçilerimize
nakdî yardım yapmasını, bu bölgedeki doğal afete duyarsız kalmamasını
bekliyoruz.
Saygılar
sunuyorum.
BAŞKAN
– Teşekkür ederim.
Sayın
Tezcan…



YILMAZ
TEZCAN (Mersin) – Teşekkür ederim Sayın Başkan.
Öncelikle,
cumartesi günü Kayseri’de askerlerimiz hedef alınarak yapılan hain, alçak terör
saldırısını kınıyorum; şehit olan askerlerimize Allah’tan rahmet, ailelerine
sabır, yaralılarımıza acil şifalar diliyorum.
Dün
akşam Ankara’da Rus Büyükelçisi Sayın Andrey Karlov’a yapılan suikastı
lanetliyorum, dost Rus halkına baş sağlığı diliyorum. Şunu bilsinler ki PKK’sı,
PYD’si, DEAŞ’ı, FETÖ’sü, topu birden gelse ülkemizin gelişmesini
engelleyemeyeceklerdir. 
Bugün,
rüya projemiz Avrasya Tüneli açılıyor. Emeği geçen Sayın Cumhurbaşkanımıza,
Başbakanımıza, bakanlarımıza, mühendislerimize, işçilerimize ve tüm Türkiye’ye
teşekkür ediyorum.
Ayrıca,
geçen hafta Mersin’imizin Anamur, Aydıncık, Bozyazı ve Silifke ilçelerinde
şiddetli fırtına nedeniyle çiftçilerimizin seraları maalesef zarar gördü.
Çiftçilerimize buradan geçmiş olsun dileklerimi iletmek istiyorum. Milletvekili
arkadaşlarımız, çiftçilerimizi ziyaret ettiler. Kalkınma Bakanımız Sayın Lütfi
Elvan’ın Başkanlığında çiftçilerimize yardımcı olmak için çalışmalarımız devam
ediyor. Bu konuda Sayın Başbakanımıza da konu iletildi. İnşallah, maddi yardım
konusunda gereken yapılacak. 
Saygılar
sunuyorum.
BAŞKAN
– Teşekkür ederim.
Sayın
Akın…



AHMET
AKIN (Balıkesir) – Beşiktaş’ta polislerimiz, Kayseri’de askerlerimiz hain
terörün hedefi oldu. Şehit düşen kardeşlerimize Allah’tan rahmet, ulusumuza baş
sağlığı, yaralılarımıza acil şifalar diliyorum.
Tüm
bu alçakça saldırılar milletimize karşı yapılmıştır, birlik ve beraberlik
anlayışımız ile toplumsal huzurumuz hedef alınmıştır. Terör örgütleri ve onları
kullananlar boş durmuyor. Dün akşam Rusya Büyükelçisini katlettiler. Bu da
aslında ülkemize ve milletimize karşı yapılmış alçakça bir saldırıdır. Yaşamını
yitiren Sayın Büyükelçinin ailesine ve Rus halkına buradan taziyelerimi
iletiyorum.
Türkiye
bir terör ortamına sürüklenmiştir. Halkımız her an bir saldırı ya da patlama
olacak endişesi yaşıyor. Tüm halkımızın en büyük beklentisinin huzur ve
güvenlik olduğu bir dönemde, asli görevini bırakıp ülkeyi tek adam rejimine
bırakma çabası gösterenler ve alet olanlar, bırakın şu başkanlık sevdasını;
sevdanız, size emanet edilen cumhuriyet olsun, padişahlık değil. (CHP
sıralarından alkışlar) 
BAŞKAN
– Sayın Atıcı…



AYTUĞ
ATICI (Mersin) – Teşekkürler Sayın Başkan. 
Değerli
arkadaşlar, Rusya’nın Ankara Büyükelçisi Karlov herkesin gözü önünde
katledildi. Her türlü terör olayını kınıyor, teröristleri ve onları maşa olarak
kullananları lanetliyorum. 
Bütün
komplo teorilerini ve siyasi söylemleri bir kenara bırakalım. Kimdir bu katil?
Sözüm ona, dinine ve kinine sahip çıkan birisi. Şu anda 22 yaşında olan ve AKP
iktidara geldiğinde 8 yaşında olan bu kişinin nasıl bir ortamda yetiştiğini
şimdi anladınız mı? Sözde dindar ve kindar gençlik bugün CHP çelenklerini
parçalıyor, Genel Başkanımıza kurşun atıyor, genel başkan yardımcılarımızı
kurşunluyor ve sürekli olarak şiddete başvuruyor. Gerçek dindarlar böyle
yapmayacağına göre, geriye sadece kindar gençlik kalıyor. Mutlu musunuz Sayın
Cumhurbaşkanı? 
BAŞKAN
– Sayın Taşkın…



ALİ
CUMHUR TAŞKIN (Mersin) – Teşekkürler Sayın Başkan. 
Rusya
Federasyonu Büyükelçisi Andrey Karlov’un alçakça katledilmiş olmasını nefretle
kınıyor, Rus halkına başsağlığı diliyorum. 
Yine,
cumartesi günü, Kayseri’de askerlerimize karşı yapılan hain terör saldırısını
lanetliyor, şehitlerimize Allah’tan rahmet, gazilerimize acil şifalar
diliyorum. Milletimizin başı sağ olsun. 
Bu
saldırılar karşısında asla yılmayacak, millî bir seferberlik ruhu içerisinde
hep birlikte kararlılıkla mücadele edeceğiz. 
Geçen
hafta seçim bölgem Mersin’in Anamur, Aydıncık, Bozyazı ve Silifke ilçelerinde
fırtına doğal afeti meydana gelmiştir. Fırtınadan zarar gören hemşehrilerimize
geçmiş olsun ziyaretinde bulunmak, afetin büyüklüğünü yerinde görmek için
ilçelerimize gittik. Yapılan ön hasar tespit çalışmaları sonucunda 4.539 dekar
alanda toplam 61 milyon 898 bin TL zarar meydana geldiği anlaşılmış ve
yaraların sarılması için ilgili bakanlıklarımız çalışmalarına başlamıştır. 
Fırtınadan
zarar gören hemşehrilerime tekrar geçmiş olsun diyor, Genel Kurulu saygıyla
selamlıyorum. 
BAŞKAN
– Teşekkür ederim. 
Sayın
Bozkurt…



MUSTAFA
HÜSNÜ BOZKURT (Konya) – Ülkemiz, dünyada bilinen bütün terör örgütlerinin eylem
alanı durumuna geldi. Son iki hafta içinde yitirdiğimiz şehitlerimizi ve bütün
şehitlerimizi rahmetle anıyorum. Nihayet, bir büyükelçi de katledildi, ona da
taziye dileklerimi iletiyorum. 
Sayın
Başkan, KOSGEB tarafından KOBİ’lere ilk yılı ödemesiz, üç yıl vadeli 50 bin
liraya kadar kredi imkânı sağlanmış. Ancak dün başlayan bu kredi başvuruları
yarın sona erecek fakat KOSGEB veri tabanına kayıt olunması gerekiyor. Kayıtlı
KOBİ’lerin de veri tabanındaki bilgilerinin güncellenmesi gerekiyor. Konya
esnaf odaları çok ciddi sıkıntı içinde, esnaflar sıkıntı içinde. Türkiye'nin
her yerinden esnaf kardeşlerimiz bu sürenin mutlaka ve mutlaka ay sonuna kadar
uzatılmasını talep ediyorlar.
Çok
teşekkür ediyorum.
BAŞKAN
– Teşekkür ederim.
Sayın
Gürer…



ÖMER
FETHİ GÜRER (Niğde) – Teşekkürler Sayın Başkan.
Beşiktaş’tan
sonra Kayseri’de de terör canımızı yaktı. Şehitlerimize Allah’tan rahmet
diliyorum, yaralılarımıza acil şifa diliyorum, halkımıza başsağlığı diliyorum.
Dün akşam Rusya Federasyonu Büyükelçisine yapılan saldırıyı da şiddetle
kınıyorum; toprağı bol olsun. Rus halkına da başsağlığı diliyorum. 
Sorumluların
sorumluluklarını bilerek davranması gerektiği bir dönem yaşıyoruz. Bu süreçte
bugüne kadar sorumluluğu hissederek “Ben bu işi yapamıyorum.” diye istifa eden
hiç kimse olmadı. Dileriz bundan sonra terör olmasın, saldırılar olmasın ama
sorumlular da yaptıkları durum değerlendirmesiyle istifa makamının da olduğunun
farkına varsınlar. 
Ayrıca,
bu süreçte Cumhuriyet Halk Partisini teröre bulaştırmak isteyenler var, bunları
şiddetle kınıyorum. Cumhuriyet Halk Partisi Mustafa Kemal Atatürk’ün kurduğu,
Misakkımillî sınırları içinde bu ülkenin birliğini, dirliğini savunan ve bunun
için var olan bir partidir. Cumhuriyet Halk Partisini bu tür ilişkilendirmek de
bir alçaklıktır, bunu da buradan belirtmek istiyorum. 
(Mikrofon
otomatik cihaz tarafından kapatıldı) 
BAŞKAN
– Sayın Şeker…



ALİ
ŞEKER (İstanbul) – Sayın Başkan, Rusya Büyükelçisinin katledilmesi dolayısıyla
Rusya halkına sabır ve başsağlığı diliyorum. Gerçek bir hukuk rejiminde kişiye
özel yasa bile çıkarılamazken kişiye özel Anayasa değişikliğinin de ötesinde
kişiye özel rejim değişikliği teklif ediliyor. Değiştirilmesi dahi teklif
edilemeyecek maddeler yok hükmünde sayılıyor. Memleketin birleştirici değeri
Cumhurbaşkanlığı makamı yok ediliyor. Toplumu daha çok kutuplaştıran,
farklılıkları dışlayan, yok sayan bir tek adam rejimi faşizm olarak ülkemizin
tepesine gelmek istiyor. Yaratmak istediğiniz kindar ve dindar nesil
çalışmalarınız maalesef ürünlerini vermeye başladı ve havuz medyanızdan yayılan
yalan haberlerle 22 yaşında gencecik bir çocuktan katil yarattınız. Taslağın
gerekçesinde cümlenin başında “cumhurbaşkanlığı seçimi”, cümlenin sonunda
“başkanlık seçimi” yazanlar halka yalan söylüyor ve yalan yazıyorsunuz
taslakta. Taslak değiştirilmiş, eski imzalar kullanılmış…
 (Mikrofon otomatik cihaz
tarafından kapatıldı) 
BAŞKAN
– Sayın İlgezdi…



GAMZE
AKKUŞ İLGEZDİ (İstanbul) – Sayın Başkan, geçtiğimiz cumartesi Kayseri’de alçak
terör saldırısında şehit olan askerlerimiz ile dün Ankara’da uğradığı suikast sonucu
öldürülen Rus Büyükelçi Karlov’u saygıyla anıyorum.
Gezi
olaylarında vurularak öldürülen Ethem Sarısülük davasıyla ilgili karar dün
açıklandı. Vurulduğu günden bin iki yüz doksan yedi gün sonra sanığa bir yıl,
dört ay, yirmi gün hapis cezası verildi. Mahkeme bu cezayı 10.100 lira para
cezasına çevirdi yani bir canın, bir genç fidanın bedeli 10.000 lira olarak
mahkeme tutanaklarına geçti. Dava sürecinde Ethem’i vuran sanığın şikâyeti
üzerine yargılanan Sarısülük ailesine hakaret suçlamasından on yıl hapis
istendi. Hakaret için Sarısülük ailesine on yıl isteyen yargı, dün çıkan
kararla Ethem’i öldüren kişiyi ödüllendirdi. Yargıya güvenin yüzde 3’lere
düştüğü bu günlerde adalet ağır bir yara daha aldı. Ama bir gerçeklik
bilinmelidir ki adalet öldü, Ethem Sarısülük yaşıyor.
BAŞKAN
– Sayın Aydemir…



İBRAHİM
AYDEMİR (Erzurum) – Başkanım, çok teşekkür ediyorum.
Efendim,
dün bir şehidimizi Erzurum’da ebedî istirahatgâhına tevdi ettik, Kayseri’de
şehit olmuştu Arif Tuğ. Eksi 40 derecelik bir soğuk vardı -tabii bir
afet hâlidir bu hâl- çok soğuktu ama şehidimizin yakınları “Vatan sağ olsun.”
nidalarıyla, dadaşlar da “Vatan sana canım feda.” haykırışlarıyla havayı
ısıttılar. Arif Tuğ şahsında bütün şehitlerimizi rahmetle anıyorum.
Bir
not düşüyorum: Bugün çok özel bir gün, şahika bir yatırımın açılış günüdür
bugün, Avrasya Tüneli’nin. Tünelin milletimize hayırlar getirmesini diliyorum,
emeği geçenlere saygılar sunuyorum.
BAŞKAN
– Sayın Doğan…



MÜSLÜM
DOĞAN (İzmir) – Teşekkür ederim Sayın Başkan.
Alevi
Bektaşi Federasyonu Yöneticisi, Alevi Kültür Dernekleri Sultangazi Şubesi Pir
Sultan Abdal Cemevi Başkanı Zeynel Odabaş on gündür gözaltında. Zeynel Odabaş
hakkında tesis edilen haksız ve hukuksuz işleme son verilerek bu canımızın
özgür bırakılmasını istiyorum.
BAŞKAN
– Teşekkür ederim.
Sayın
Demir…



NURETTİN
DEMİR (Muğla) – Teşekkür ederim Sayın Başkan.
Muğla’nın
Bodrum ilçesinde vahşi çöp alanları geçtiğimiz yaz birkaç kez yandı, yarımada
da büyük bir yangın tehlikesi atlattı. Çöp alanların çevresindeki geniş
alandaki ağaçlar ve canlılar yandı maalesef. Büyükşehir Belediyesi restorasyon,
yeşillendirme ve oranın düzenlemesi için Orman ve Su İşleri Bakanlığına birkaç
kere müracaat etmesine rağmen hâlâ bir yanıt alınmadı. Yarımadasının yanmasını
mı bekliyor acaba bu Bakanlık?
İkinci sorum: Rus Büyükelçisini katleden
Mevlüt Mert Altıntaş’ın “tweet”leri ve Facebook hesapları neden kapatılmıştır?
Bu kişinin Sayın Recep Tayyip Erdoğan’ın yurt dışı gezisine 2 kez katıldığı
iddiaları doğru mudur?
Üçüncü sorum da bu kişinin okula başlama
referansı kimdir?
Teşekkür ederim.
BAŞKAN – Sayın Tüm…


MEHMET TÜM (Balıkesir) – Teşekkür ederim
Sayın Başkan.
Kayseri’de alçakça katledilen
şehitlerimize Allah’tan rahmet diliyorum.
Sayın Başkan, 111 yurttaşımızın yaşamını
yitirdiği Maraş katliamının 38’inci yıl dönümüdür. Buradan bir kez daha
yaşamını yitiren tüm yurttaşlarımızı saygıyla anıyorum. Maraş katliamı, 19-26
Aralık 1978 tarihleri arasında devletin gözü önünde bir haftaya yayılmış bir
katliamdır. On dört yıldır iktidarda olan Hükûmete buradan soruyorum: Maraş
katliamının planlayıcısı, katilleri yani failleri kimdir, devlet arşivlerinde
bununla ilgili neler vardır, açıklar mısınız.
Maraş’ta devletin, başta canlarını olmak
üzere, korumakla yükümlü olduğu yurttaşlarımızın ev, iş yeri tahrip edilmiş,
binlerce insan yaşamını yitirmiştir. Bu yurttaşlarımızın mağduriyeti devlet
tarafından karşılanacak mıdır? Toplumsal bir travmaya neden olan bu olayın
izlerini hâlâ canlı olarak yaşayan Alevilerden devlet adına özür dileyecek misiniz?
Sizce bu toplumsal olayın önlenmesi konusunda devletin payı…
(Mikrofon otomatik cihaz tarafından
kapatıldı) 
BAŞKAN – Sayın Yıldız…


HÜSEYİN YILDIZ (Aydın) – Teşekkür
ediyorum Sayın Başkanım.
Dün akşam Rus Büyükelçisine yapılan
saldırıyı nefretle kınıyorum. Bu saldırgan, basından öğrendiğim kadarıyla Aydın
doğumlu. Aydın, biliyorsunuz, efelerle meşhurdur. Aydın halkı olarak dil, din,
ırk, mezhep ayrımı yapmadan -1 milyon insan- birlik, beraberlik içinde
yaşıyoruz. Aydınlılar olarak, bütün Aydın halkı olarak da Rus halkına
başsağlığı diliyoruz, Rus halkının da yanındayız. Biz Aydınlılar olarak
Aydın’ın bu şekilde anılmasından rahatsızlık duyuyoruz. Zaten yıllardan beri
hem turizm kenti olarak hem efeler kenti olarak da Rus halkına hizmet
ediyorduk. Bu olayı tekrar nefretle kınıyorum.
Teşekkür ediyorum Başkanım. 
BAŞKAN – Teşekkür ederim. 
Sayın Tümer...
ZÜLFİKAR İNÖNÜ TÜMER (Adana) - Sayın
Başkan, bilindiği üzere, Türkiye’de basın iş kolunda çalışan gazetecilerin
yıpranma hakları 2008 yılında sona erdirilmiştir. Özellikle yerelde çalışan
gazeteciler, medya kuruluşlarının zor günler geçirmesi nedeniyle âdeta ekmeğe
muhtaç hâle gelmiştir. Halkın haber alma hakkını gözeten gazeteciler ve medya
kuruluşlarının sesleri duyulmak zorundadır. Emekliliği geciktirilen
gazetecilerin yıpranma haklarının iadesi sağlanmalı, Basın İlan Kurumunun
gazetede kuruluşları için yeniden düzenlediği ağır koşullar gözden geçirilmeli,
son kanun hükmünde kararnamelerle, özellikle Adana’da kapatılan gazetelerde
çalışan ancak hiçbir suçu, günahı olmayan, ifadeye dahi çağrılmayan
gazetecilerin sarı basın kartlarının iadesi sağlanmalı, Basın İlan Kurumuna
kayıtlı yerel gazete sahiplerine yasal çerçevede teşvik amaçlı krediler
verilmelidir. Aksi hâlde, basın dünyasında işsizler ordusuna yenileri
eklenecek, onarılması güç yaralar açılacaktır. 
BAŞKAN – Sayın milletvekilleri, şimdi,
söz talebinde bulunan sayın grup başkan vekillerine söz vereceğim. 
Sayın Usta, buyurun. 
İki dakika süreniz. 



ERHAN USTA (Samsun) – Teşekkür ederim
Sayın Başkan.
Dün akşam saatlerinde Rusya
Federasyonu’nun Ankara Büyükelçisi Sayın Karlov’a yapılan saldırıyı şiddetle
kınıyoruz. Ailesine ve Rus halkına da taziyelerimi ifade ediyorum. Bu
saldırının Türkiye-Rusya ilişkilerine zarar vermemesi gerekmektedir. İki ülke
yöneticilerinin bu saldırıyı iki ülke ilişkilerini provoke etmeye yönelik bir
saldırı olarak görmeleri memnuniyet vericidir. Katilin bir polis olması, olay
esnasındaki konuşmasının içeriği, ülkemizin Orta Doğu politikasında elini
zayıflatması sonucunu doğurma ihtimalî vardır. Bundan sonraki süreçte
soğukkanlı ve akılcı bir şekilde sürecin sürdürülmesi gerekmektedir. Türkiye’yi
zora sokmak için benzeri başka suikastlar de olabilir, bunların da olmaması
için gerekli tedbirlerin devlet tarafından da alınması gerekmektedir. 
Cumartesi günü de Kayseri’de çarşı iznine
çıkan silahsız askerlerimize karşı yapılan hain saldırıyı nefretle kınıyorum.
Beşiktaş’taki saldırıda hayatını kaybeden 44 şehidimizin hüznü henüz çok
yeniyken bu defa Kayseri’de 14 Mehmet’imiz şehit olmuş, 55’i de yaralanmıştır.
Şehitlerimize Allah’tan rahmet, ailelerine ve milletimize başsağlığı diliyorum;
yaralı askerlerimize de şifa temenni ediyorum. 
Genel
Başkanımızın ifadesiyle: “Bundan böyle teröre karşı mücadele tüm vatan
sathında, devletin bütün imkân ve kuvvetinin öncülüğünde, millî dayanışma ruh
ve fedakârlığıyla yerine getirilmelidir. Terörün panzehri millî birlik ve
kucaklaşma hâlini güçlendirmektir. Siyasi ve ideolojik farklılıkların ikinci
plana atılması, suni anlaşmazlıkların geride bırakılması acilen sağlanmalı;
Türk milleti, ortak mukadderatını, tarihsel miras ve emanetlerini cansiparane
savunmalıdır. Teröre destek veren, terörün büyümesi ve kök salması için açık
veya gizli mücadele yürüten siyasetçisinden sanatçısına kadar kim olursa olsun,
yakasından tutmak, hak ettikleri cezayı kesmek devletin tarihî görevidir.
Kayseri'de
hepimizi kedere boğan saldırının asıl faillerinin deşifre edilmesinin yanı
sıra, askerlerimizi tedbirsiz şekilde izne çıkartan…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Usta.
ERHAN
USTA (Samsun) - …lazım gelen güvenlik önlemlerini sırasıyla almayan sorumlular
hakkında da adli ve idari işlemler yapılmalıdır. İstihbarat ve güvenlik
zaaflarından doğan boşluğu kullanarak bombacıların ülkemizde cirit attığı, bu
itibarla ilgililerden hesap sorulması gerektiği tartışmasız ortadadır.
Türkiye'yi bölmeye, milleti birbirine düşürmeye hiçbir alçak ve namert hevesin
gücü yetmeyecektir.”
Birlik
ve beraberliğe her zamandan fazla ihtiyacımız vardır. İçimiz yansa da
provokasyonların cazip davetine “Tamam.” diyemeyiz. Binaların kundaklanmasını
doğru ve makul göremeyiz. 
Bu
anlamda, ben, milletimizi sağduyulu davranmaya ve birlik, beraberlik ruhunu
bozacak, birliğimizi, beraberliğimizi zedeleyecek hususlardan kaçınmaya davet
ediyorum. Sükûnet içerisinde, meselelerin üzerinden Türkiye Cumhuriyeti devleti
ve milleti olarak gelebileceğimizi ifade etmek istiyorum. 
Teşekkür
ederim. 
BAŞKAN
– Teşekkür ederim Sayın Usta. 
Sayın
Kerestecioğlu, buyurun.
Sizin
de süreniz iki dakika.


FİLİZ
KERESTECİOĞLU DEMİR (İstanbul) – Teşekkürler Sayın Başkan.
Öncelikle,
Kayseri’de çarşı iznine çıkan askerlere yapılan saldırıyı şiddetle kınıyor ve
yakınlarına başsağlığı diliyoruz. Bu olayı fırsat bilerek, hemen ardından
partimize, il, ilçe binalarımıza yapılan kundaklama ve her türlü saldırıyı da
kınadığımızı ve bütün partililerimize geçmiş olsun dileklerimizi bir kez daha
iletmek isteriz. 
Dün,
Rus Büyükelçi Andrey Karlov’un ölümü, katledilmesi gerçekten ülke açısından
derin, üzüntü verici bir olaydır. Onun da yakınlarına ve Rus halkına başsağlığı
diliyoruz. 
Ancak,
burada, artık kokteyl örgütler yaratılarak hamasi söylemler yapılmasının zamanı
geçmiştir çünkü tüm yabancı basının bu haberi veriş şekli “Türk polis Rus Elçiyi
öldürdü.” şeklindedir ve olay birçok soruyu içinde barındırmaktadır, derhâl bu
soruların cevaplarının açıklığa kavuşturulması gerekir. Çünkü, 15 Temmuz darbe
girişiminden sonra binlerce polis görevden alınırken acaba, 15 Temmuz sırasında
iki gün izinli olduğu iddia edilen Altıntaş’la ilgili yapılan soruşturmanın
sonucu nedir? Hâlâ görevde kalmaya neden devam etmiştir? 2014 sonrasında
FETÖ’cü polislerin yerine, kadrolaşma amacıyla, AKP kadrolaşması amacıyla polis
teşkilatına alınan örgütlenmiş Nusracıların tetikçiliğini yapmış olabilir mi
sorusu da gündemdedir. Bütün bu sorular, gerçekten, tüm Türkiye ve sadece
Türkiye değil aslında, dünya tarafından aydınlatılmayı beklemektedir. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
FİLİZ
KERESTECİOĞLU DEMİR (İstanbul) – Bu nedenle, ülkemizin artık bugün, “hayata
dönüş operasyonu” adı altında yapılmış olan operasyonlar gibi yine işkenceye
dönmemesi, yıl dönümü gelen Maraş katliamı gibi yeni katliamlara daha fazla
gebe olmaması ve yeni suikastlara açık, daimî kaos yaşanan bir ülke hâline
gelmemesi için hepimizin elimizi taşın altına koyup gerçekten, bu şiddet
sarmalından ülkemizi çıkarmak için siyasetçiler olarak bir araya gelmemiz ve
konuşmamız gerekmektedir, tüm halkın beklentisi de bu yöndedir.
Teşekkür
eder, Genel Kurulu ve sizi saygıyla selamlarım.
BAŞKAN
– Teşekkür ederim.
Yeni
görevinizin de hayırlı olmasını diliyorum bu arada.
FİLİZ
KERESTECİOĞLU DEMİR (İstanbul) – Teşekkür ederim. 
BAŞKAN
– Sayın Altay, buyurun.



ENGİN
ALTAY (İstanbul) – Teşekkür ederim Sayın Başkan.
Genel
Kurulu saygıyla selamlıyorum.
Dün
Türkiye’de çok da alışık olunmayan, çok görülmeyen, Türkiye’de değil, dünyada
da çok örneği olmayan bir terör saldırısı sonucu Rusya Büyükelçisi Sayın Andrey
Karlov yaşamını yitirdi. Öncelikle, Cumhuriyet Halk Partisi Türkiye Büyük
Millet Meclisi Grubu olarak Rus halkının acısını, üzüntüsünü, kederini
paylaşıyoruz, merhuma Allah’tan rahmet diliyoruz. Yaşanan olay genel konsept
içinde kabul edilebilir ve izah edilebilir bir noktada değil. Türkiye açısından
da üzüntülüyüz, kaybedilen Büyükelçi için de çok üzgünüz. Bu olayla
uluslararası itibarımızın da ciddi bir hasar gördüğü bir gerçektir. Böyle bir
tablo içinde yaşadığımız, diğer 79 milyon insanımızın maruz kaldığı, terör örgütlerinin
açık hedefi hâline geldiği Türkiye’de hiç şüphesiz, Türkiye Büyük Millet
Meclisinin öncelikli işi bu terör konusunda duruma el koymaktır. Biraz sonra
grup önerimizde değineceğim ancak bu vesileyle daha dün İstanbul’da ve Sinop’ta
2 gencecik hemşehrimi toprağa koymuş biri olarak Türkiye'nin bu terörle yaşamak
kaderi değil diye düşünüyoruz ve Türkiye Büyük Millet Meclisini oluşturan bütün
siyasi partileri ve Türkiye Büyük Millet Meclisinin…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Altay.
ENGİN
ALTAY (İstanbul) - …Sayın Başkanını göreve, sağduyu içerisinde sorumluluk
üstlenmeye davet ediyoruz.
Teşekkür
ederim.
BAŞKAN
– Teşekkür ederim.
Sayın
Muş…



MEHMET
MUŞ (İstanbul) – Sayın Başkan, değerli milletvekilleri; ben de sözlerimin
başında pazar günü Kayseri’de çarşı iznine çıkmış olan askerlerimize yapılan
terör saldırısı neticesinde şehitlerimize Cenabı Allah’tan rahmet diliyorum ve
bu saldırıyı nefretle kınadığımızı da ifade etmek isterim. Bunun öncesinde İstanbul’da
da yapılmıştı, bir hafta kadar öncesinde. Milletimiz, devletimiz, bunların
üstesinden gelecek güçtedir, muktedirdir ve milletimize karşı yapılan bu
saldırılar Türkiye’yi yolundan alıkoyamayacaktır. Eninde sonunda bu terör
örgütleri, onların arkasındakiler, onların destekçileri yok olup gidecektir. 
Aynı
şekilde dün Rus Büyükelçisine yapılan saldırıyı da AK PARTİ olarak kınadığımızı
ifade etmek isterim. Bu saldırı sadece Rus Büyükelçisine değil, Türkiye ve
Rusya arasındaki dostane ilişkilere, iki halk arasındaki kardeşliğe
yapılmıştır. Türk-Rus ilişkilerine zarar verme amacına dönük bu saldırı amacına
ulaşamayacaktır. Zira gerek Rusya gerekse Türkiye oynanan bu kirli oyunun
farkındadır. Rusya ve Türkiye, terörle mücadele noktasında iş birliğini daha da
artıracaktır. 
Saldırının
aydınlatılması için devletimiz tüm imkânlarını seferber etmiş bulunmaktadır.
Türkiye’deki huzuru ve birliği bozmak için yapılan bu tip saldırılar karanlık
mihrakların devreye sokmak istedikleri kirli bir oyunun parçasıdır. Millet ve
devlet olarak bu kirli oyunun farkındayız ve fırsat vermeyeceğiz.
Türkiye,
büyük ve güçlü bir ülkedir, her türlü tehdidi bertaraf edecek kadar
muktedirdir. Saldırıyla ilgili tahkikatlar devam etmektedir. Soruşturma
neticesinde… 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Muş. 
MEHMET
MUŞ (İstanbul) – Saldırıyla ilgili tahkikatlar, soruşturmalar devam etmektedir.
Bunların neticesinde, bu işi yapan terör örgütü, buna destek olan her kimse,
olay aydınlatılacaktır diyorum.
Tekrar,
Genel Kurulu saygıyla selamlıyorum. 
BAŞKAN
– Teşekkür ederim Sayın Muş. 
Gündeme
geçiyoruz ve birleşime on beş dakika ara veriyorum. 
Grup
başkan vekillerini toplantıya davet ediyorum. 
 Kapanma
Saati: 15.45 
İKİNCİ OTURUM
Açılma Saati: 16.04
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: İshak GAZEL (Kütahya), Ali Haydar
HAKVERDİ (Ankara)
----0----
BAŞKAN
– Türkiye Büyük Millet Meclisinin 43’üncü Birleşiminin İkinci Oturumunu
açıyorum.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, okutuyorum:

 (x)
Türkiye
Büyük Millet Meclisi Başkanlığına
2644 sayılı Tapulama ve 3402 sayılı Kadastro Kanunu’na
göre tapulama veya kadastro çalışmaları sonucunda verilen tapularla veya Türk Medeni
Kanunu’nun 1023’üncü maddesi güvencesinde tapu sicil memuru huzurunda yapılan
satışlarla gerçek kişiler, kamu ve özel hukuk tüzel kişileri gayrimenkuller
üzerinde mülkiyet hakkına sahip olurlar. Yasalara uygun olarak mülkiyet
edinilen taşınmazlar üzerinde daha sonra 6831 sayılı Kanun’a göre yapılan orman
kadastrosu sonucunda özel mülkiyete konu olan tapulu yerlere konulan orman
şerhleri ve bedeli ödenmeksizin iptal edilen tapular nedeniyle kişiler mağdur
olmaktadır. Kadastro Kanunu’na ve Medeni Kanun’a aykırı olarak mülkiyet hakkı
gaspedilen tapu sahiplerinin sorunlarının incelenip, araştırılması ve gerekli
yasal düzenlemelerin yapılması için Anayasa'nın 98'inci ve TBMM Tüzüğü’nün 104
ve 105'inci maddeleri gereğince Meclis araştırması açılmasını arz ve talep
ederiz.

1)
İlyas Şeker (Kocaeli) 
2)
Serap Yaşar  (İstanbul)
3)
Hilmi Bilgin  (Sivas)
4) Zeki Aygün 
(Kocaeli)
5) Halil Eldemir 
(Bilecik)
6)
Hacı Bayram Türkoğlu  (Hatay)
7)
Mustafa Şükrü Nazlı  (Kütahya)
8)
Mehmet Akif Yılmaz  (Kocaeli)
9)
Cemil Yaman  (Kocaeli)
10)
Muhammet Müfit Aydın  (Bursa)
11)
Sami Çakır  (Kocaeli)
12)
Mustafa Şahin  (Malatya)
13)
Yusuf Başer  (Yozgat)
14)
Hasan Sert  (İstanbul)
15)
Cesim Gökçe  (Ağrı)
16)
Ataullah Hamidi  (Batman)
17)
Muhammet Balta  (Trabzon)
18)
Hüseyin Özbakır  (Zonguldak)
19)
Ayşe Sula Köseoğlu  (Trabzon)
20)
Ahmet Tan  (Kütahya)
21)
Orhan Karasayar  (Hatay)
22)
Orhan Deligöz  (Erzurum)
23)
Mehmet Akyürek  (Şanlıurfa)
24)
Ahmet Sami Ceylan  (Çorum)
25)
Emine Yavuz Gözgeç  (Bursa)
26)
Selim Dursun  (Sivas)
27)
Rafet Sezen  (Edirne)
28)
Nazım Maviş  (Sinop)
29)
Sami Dedeoğlu  (Kayseri)
30)
İsmail Emrah Karayel  (Kayseri)
31)
Faruk Özlü  (Düzce)
32)
Abdullah Öztürk  (Kırıkkale)
33)
Harun Karacan  (Eskişehir)
34)
Uğur Aydemir  (Manisa)
35)
Mehmet Öntürk  (Hatay)
36)
Fevai Arslan  (Düzce)
37)
Ali Ercoşkun  (Bolu)
Gerekçe Özeti:
Mülkiyet hakkı iç hukuk ve uluslararası hukuk
tarafından güvence altına alınmış olup bir kişinin malının bedelini ödemeden
rızası hilafına elinden almak tarih boyunca hukuka aykırı bir davranış olarak
kabul edilmiştir.
1) Anayasanın
35’inci ve 46/1’inci maddelerinde mülkiyet hakkı:
"Herkes, mülkiyet ve miras haklarına
sahiptir.", "Devlet ve kamu tüzel kişileri kamu yararının
gerektirdiği hâllerde, gerçek karşılıklarını peşin ödemek şartıyla,
kamulaştırmaya ve bunlar üzerinde idari irtifaklar kurmaya yetkilidir."
denilmektedir.
2) Türk Medeni Kanunu’nda mülkiyete
hakkı:
683’üncü madde "Bir şeye malik olan kimse, hukuk
düzeninin sınırları içinde, o şey üzerinde dilediği gibi kullanma, yararlanma
ve tasarrufta bulunma yetkisine sahiptir." denilmektedir.
3) Uluslararası
yasalarda mülkiyet hakkı:
Mülkiyet hakkı Birleşmiş Milletler İnsan Hakları
Bildirgesi'nde temel bir insan hakkı olarak sayılmaktadır. Avrupa İnsan Hakları
Sözleşmesi’ne eklenen Ek-1 no.lu protokolün “Mülkiyetin Korunması” başlıklı 1’inci maddesinde "Her gerçek ve tüzel kişinin mal
ve mülk dokunulmazlığına saygı gösterilmesini isteme hakkı vardır."
denilmektedir.
Mülkiyet
hakkı sahibi, Anayasa’mızda, milletlerarası antlaşmalarda ve gerekse Türk
Medeni Kanunu’nda belirtildiği üzere yasalara uygun olarak özel mülkiyetini
dilediği gibi tasarruf edebilme imkânına sahiptir. Taşınmaz mülkiyeti
"tescil" ile kazanılır. Tescil, malikin mülkiyet hakkının tapu
kütüğüne kaydedilmesidir. Medeni Kanunu’n 1025’inci maddesinde, taşınmazı
yolsuz tescil ile kazanan üçüncü şahıs iyi niyetli ise onun iyi niyeti korunur.
Mülkiyet
ve mülkiyetten gayri ayni hakların herkese karşı ileri sürülebilmesi için bu
hakların herkes tarafından bilinebilir olması zorunluluğu vardır. Türk Medeni
Kanunu’nun 997’nci ve 1007’nci maddelerinde "Taşınmazlar üzerindeki
hakları göstermek üzere tapu sicili tutulur." Tapu sicilinin tutulmasından
doğan bütün zararlardan Devlet sorumludur.”
Aşağıda
belirtilen ilkeler ışığında Medeni Kanuna göre tutulan tapu sicilleri mülkiyet
hakkı sahiplerini güvence altına almaktadır.
Tescil
ilkesi,
Açıklık
ilkesi,
Devletin
sorumluluğu ilkesi,
Aynilik
ilkesi, 
Sebebe
bağlılık (İlliyet) ilkesi, 
Talep
ilkesi, 
Güven
ilkesi.
Tamamlanan
kadastro çalışmaları, Kadastro Yasası’nın 11/1 maddesi gereğince 30 gün süreyle
kanunda belirtilen yerlerde ilan edilir. İlan sonrası kesinleşen kadastro
tutanakları tapuya tescil edilir. Yapılan bu tescile Kadastro Kanunu’nun 12/3
maddesi gereğince kesinleştiği tarihten itibaren on yıl geçtikten sonra,
kadastrodan önceki hukuki sebeplere dayanarak itiraz olunamaz ve dava açılamaz.
Yapılan
bu ilan ve duyurular ve kanunda öngörülen hak düşürücü süreler gerçek kişileri
bağladığı gibi kamu tüzel kişileri de (Orman genel müdürlüğü vs.)
bağlamaktadır.
Kadastro
Kanunu’nda öngörülen hak düşürücü sürelerden sonra yapılan orman kadastrosu
çalışmaları sonucunda özel mülkiyete konu yerlerin orman olarak
sınırlandırılması ve tapu iptalleri iyi niyetli olan hak sahibi kişilerin hak
mağduriyetlerine neden olmuştur.
Sonuç
olarak, 3402 sayılı Kadastro Kanunu gereğince yapılan ilanlar, duyurular ilgili
gerçek kişilere, kamu ve özel hukuk tüzel kişilerine şahsen tebliğ edilmiş
sayılır ve bu kanundaki hak düşürücü süreler gerçek kişileri bağladığı gibi
kamu (Orman Genel Müdürlüğü vs.) ve özel hukuk tüzel kişilerini de bağlar. İyi
niyetli kişilerin mülkiyet hakkının güvencesi olan Anayasa, milletlerarası
sözleşme ve Medeni Kanun’da belirtilen ilkeler doğrultusunda devletin
sorumluluğundaki tapu siciline göre mülkiyet hakkı sahiplerinin bu haklarının
korunması ve iptal edilen tescillerin hak sahiplerine iade edilmesi için
Anayasa'nın 98'inci ve TBMM Tüzüğü’nün 104 ve 105'inci maddeleri gereğince Meclis
araştırma komisyonu kurulmasını arz ve talep ederim.

Türkiye Büyük Millet Meclisi Başkanlığına
Teknolojinin
gelişmesi, insan yaşamında pratik yararlar getirmekle birlikte, alternatif
maliyetlere de neden olabilmektedir. Motorlu araçların gelişmesi buna bir
örnektir. Motorlu araçların gelişmesi insan yaşamına büyük katkı ve kolaylık
sağlamaktadır. Motorlu araç sayısındaki artış, bu alanda yaşanan kazaların ve
kazalar sonucunda meydana gelen yaralanmaların, ölümlerin ve maddi kayıpların
da artması anlamına gelmektedir. İnsan, doğumundan ölünceye kadar geçen sürede,
yaya ve araç trafiğinin içinde yaşamaya mecbur kalmaktadır. Benzeri yaygın
durumun görüldüğü başka bir alan yoktur.
Ülkemizde
yaşanan trafik kazaları ve bu kazalarda meydana gelen ölüm ve yaralanma
oranları, konunun bir terör olarak nitelendirilmesine neden olacak türdendir.
Her yıl 1 milyonun üzerinde trafik kazası sonucu yüz binlerce yurttaşımız
yaralanmakta ve binlercesi yaşamını kaybetmektedir. Ülkemiz karayolu ağında
2014 yılında yaklaşık 1 milyon 200 bin trafik kazası meydana gelmiştir. Bu
kazaların 1 milyon 30 bin 498'i maddi hasarlı, 168 bin 512*si ise ölümlü ve
yaralanmalı trafik kazası olmuştur. Bahsi geçen trafik kazalarında 3 bin 524
kişi hayatını kaybederken, 285 bin 59 kişi yaralanmıştır. 2015 yılında bu
rakamların artması beklenmektedir.
Trafik
kazaları bu denli önemli bir konu olunca uluslararası alanda da çalışmalar
yapılmıştır. Üye ülkelerden aldığı bilgilerden ve istatistiklerden elde edilen
veriler sonucunda Birleşmiş Milletler, yol güvenliği ve çevre alanında önlemler
almak gereğini duymuş, eylem planları hazırlamıştır. Bunu yaparken Dünya Sağlık
Örgütünü görevlendirmiş ve tüm üye ülkelerin gerek devlet düzeyinde gerek
sivil toplum kuruluşları düzeyinde harekete geçmelerini istemiştir.
Trafik
kazası ölümlerinin yüzde 50 oranında azaltılmasını hedefleyen Moskova
Deklarasyonu, 2009 yılında İçişleri Bakanlığının da katıldığı toplantıda kabul
edilmiştir. Toplantıda alınan karar gereğince hazırlanan ve 2011-2020 yılları
arasını da kapsayan, Karayolu Trafik Güvenliği On Yıllık Eylem Planı uygulamaya
konularak en üst düzeyde takibinin yapılması kararlaştırılmıştır. Bununla
ilgili Başbakanlık Genelgesi, 31 Temmuz 2012 tarihli Resmî Gazete'de
yayımlanmıştır. 
Bu
eylem planında yer alan en önemli husus, Karayolları Trafik Kanunu’nun Avrupa
Birliği normlarına uymayan maddelerinin değiştirilmesidir. Bu konuda, ilgili
kurumların da görüşü alınarak hazırlanan Trafik Kanununda Değişiklik
Yapılmasına Dair Kanun Tasarısı üç yıldır beklemektedir.
Dünya
Sağlık Örgütünün 2009 yılına oranla yaptığı hesaplamaya göre 2020 yılında
yüksek gelirli ülkeler grubunda trafik kazalarında ölümlerin yüzde 27 azalması,
Türkiye'nin de içinde bulunduğu düşük ve orta gelirli ülkelerde ise yüzde 83
artması beklenmektedir. Başka bir ifadeyle bu konuda alınması gereken önlemler
konusunda derhal çalışma yapmaya gerek duyulmaktadır.
Kara
yolu altyapısından, taşıtlardan, hızlı ve plansız şehirleşmeden, sürücü
hatalarından kaynaklanan nedenlerle olsa da trafik kazalarının azalmasını
sağlamak belli bir bilinç düzeyini de gerektirmektedir. Bu konuda siyasi
iktidarlara büyük bir görev düşmektedir.
Ulaştırma
ve trafik sorunlarının çözümü ve trafik kazalarının önlenmesi sadece kurallara
ve görevlilere yüklenilmeyecek kadar geniş kapsamlıdır. Bu alanda herkesin,
özellikle hükûmetlerin, resmî ve özel kurumların, sivil toplum kuruluşlarının,
ailenin ve bireyin sorumluluk duyması ve belli boyutlarda görev alması
gerekmektedir.
Bu
bağlamda, trafik kazalarının nedenlerinin araştırılması, konunun tarafları,
sivil toplum kuruluşları, uluslararası alanda çalışma yapan uzman ve
akademisyenlerden görüş alınarak bunlar için çözüm önerilerinin tespiti
amacıyla Anayasa'nın 98’inci ve TBMM İçtüzüğü'nün 104 ve 105’inci maddeleri
gereğince Meclis araştırması açılmasını saygılarımızla arz ederiz.
1)
Gürsel Tekin (İstanbul)
2)
Muharrem Erkek (Çanakkale)
3)
Mehmet Göker (Burdur)
4)
Kadim Durmaz (Tokat)
5)
Ceyhun İrgil (Bursa)
6)
Mustafa Hüsnü Bozkurt (Konya)
7)
Orhan Sarıbal (Bursa)
8)
Melike Basmacı (Denizli)
9)
Kamil Okyay Sındır (İzmir)
10)
Elif Doğan Türkmen (Adana)
11)
Utku Çakırözer (Eskişehir)
12)
Bülent Tezcan (Aydın)
13)
Tahsin Tarhan (Kocaeli)
14)
Namık Havutça (Balıkesir)
15)
Haydar Akar (Kocaeli)
16)
Kazım Arslan (Denizli)
17)
Nihat Yeşil (Ankara)
18)
Yakup Akkaya (İstanbul)
19)
Nurhayat Altaca Kayışoğlu (Bursa)
20)
Mahmut Tanal (İstanbul)
21)
Dursun Çiçek (İstanbul)
22)
Zeynel Emre (İstanbul)



Türkiye Büyük Millet Meclisi Başkanlığına
SİDEMİR,
1987 yılında kurulmuştur. Özelleştirme İdaresi tarafından devlete maliyetinin
300-360 milyon dolar arasında olduğu belirtilmektedir. 5 Ocak 1998 tarihinde
yapılan ihale sonucunda Sivas Ortak Girişim Grubuna (SİVYAT A.Ş.) 9 milyon 679
bin dolar bedelle -7 yılda 7 taksitle ödenmek şartıyla- satılmıştır. Bir başka
grubun 3.3 milyon dolar daha yüksek teklif vermiş olmasına rağmen, “sosyal
satış” adı altında devlet zarara uğratılmıştır.
SİVYAT
A.Ş. satış sözleşmesinde yer alan üç yıl süreyle kesintisiz 500 personel
istihdam edeceği garanti hükmüne karşın sadece 173 işçiye işbaşı
yaptırılmıştır. SİVYAT A.Ş.'nin sadece 1 milyon dolar ödemesi ve sözleşmedeki
20 milyon dolarlık yatırım ve üretim kapasitesinin yüzde 50'nin altına
düşmemesi taahhütlerini yerine getirmemesi üzerine Özelleştirme İdaresi
Başkanlığı Kentbankın SİVYAT A.Ş. lehine verdiği 6 milyon 776 bin dolarlık
teminat mektubunu nakde çevirmiştir. Bunun üzerine Kentbank haciz kararı
aldırarak 2000 yılı Temmuz ayında fabrikayı satışa çıkarmıştır. TMSF'nin
Kentbanka el koyması sonrasında fabrika tekrar TMSF'ye geçmiştir.
SİVYAT
A.Ş. Başkanı Selahattin Rüstemoğlu zaman içinde hisseleri kendi üstünde
toplayarak fabrikanın yüzde 97'sinin sahibi hâline gelmiş ve 2004 sonuna kadar
ilk taksit olarak 7 milyon dolar ödeme yapması ve buna karşılık icra
takiplerinin durdurulması konusunda TMSF’yle protokol imzalamıştır. Akabinde de
Erol Evcil’le 12 milyon dolar karşılığında satış anlaşması yapmış, TMSF de bu
satışa onay vermiştir. Erol Evcil bir gün sonra TMSF'ye 2 milyon 390 bin dolar,
14 Ekim 2004'e kadar da 5 taksitle 6 milyon 390 bin dolar ödeyerek fabrikayı
satın almıştır. İstanbul 12. Ağır Ceza Mahkemesinin 2006/313 esasında
yargılaması yapılan davada mahkeme 20/10/2008 tarih ve 15 sayılı ara kararıyla
yönetim kayyumluğunun kaldırılmasına karar vermiş ve 09/01/2009 tarih ve 61 D
iş sayılı kararıyla da 3 kişiden oluşan denetim kayyumu atamıştır. Bugün
itibariyle de hâlâ denetim kayyumu devam etmektedir.
Sosyal
amaçlı özelleştirmeden beklenen fayda görülmemiş, devletimize ve milletimize
trilyonlarca zarar verilmiştir. Yaşanan bu süreç sonunda SİDEMİR'in iyi
yönetilmemesi, Sivas ekonomisine telafisi mümkün olmayan zararlar vermiş ve
önlenemez nüfus kaybına neden olmuştur.
1
Aralık 2015 tarihi itibarıyla SİDEMİR'in kapısına kilit vurulmuş, çalışanların
işine son verilmiştir. Çalışanların ortalama beş aylık maaşları, kıdem
tazminatları, ihbar öneli ve izin yardımları gibi yasal alacakları da
ödemeyerek mağdur edilmişlerdir. İşveren tarafından tekrar sendikayla anlaşmaya
varılarak işçilerin işe girişleri başlamış olmasına rağmen geçmiş dönemlerdeki
tekrarları gibi sağlıklı bir işleyiş olmayacağı da bilinen bir gerçektir.
Bugün
itibariyle SİDEMİR'in devlete olan 630 milyon dolar TL'yi aşan borcunun
tahsilinin sağlanması ve mağdur olan işçilerin, mağduriyetinin giderilmesi,
ülkemize ve Sivas'a gerek sosyal gerekse ekonomik anlamda neden olduğu
zararların araştırılması, kapatılan Sivas Demir Çelik Fabrikası işçilerinin
sorunlarının tespiti ve ilgili kurum/kişilerle görüşülerek çözüm üretilmesi ve
gerekirse, 6183 sayılı Amme Alacakları Kanunu gereğince, devlet tarafından el
konulması amacıyla, Anayasa'nın 98’inci ve İç Tüzük’ümüzün 104 ve 105’inci
maddeleri gereğince Meclis araştırması açılmasını saygılarımızla arz ve teklif
ederiz.
1) Ali Akyıldız  (Sivas)
2) Kazım Arslan  (Denizli)
3) Nihat Yeşil  (Ankara)
4) Yakup Akkaya  (İstanbul)
5) Mahmut Tanal  (İstanbul)
6) Nurhayat Altaca Kayışoğlu  (Bursa)
7) Gülay Yedekci  (İstanbul)
8) Cemal Okan Yüksel  (Eskişehii)
9) Tur Yıldız Biçer  (Manisa)
10) Ahmet Tuncay Özkan (İzmir)
11) Aytun Çıray  (İzmir)
12) İlhan Cihaner  (İstanbul)
13) Fatma Kaplan Hürriyet  (Kocaeli)
14) Niyazi Nefi Kara  (Antalya)
15) Zeynep Altıok  (İzmir)
16) Haydar Akar  (Kocaeli)
17) Ömer Fethi Gürer  (Niğde)
18) Özkan Yalım  (Uşak)
19) Orhan Sarıbal  (Bursa)
20) Necati Yılmaz  (Ankara)
21) Sibel Özdemir  (İstanbul)
22) Aytuğ Atıcı  (Mersin)
BAŞKAN – Bilgilerinize sunulmuştur. 
500 kelimeden fazla olduğu için önergenin
özeti okutulmuştur ancak önergenin tam metni Tutanak Dergisi’nde
yayınlanacaktır. 
Sayın milletvekilleri, önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım: 




 20/12/2016
Türkiye Büyük Millet Meclisi Başkanlığına
Danışma
Kurulunun 20/12/2016 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 

 Filiz
Kerestecioğlu Demir
 İstanbul
 Grup
Başkan Vekili
Öneri:

20
Aralık 2016 tarihinde İstanbul Milletvekili Grup Başkan Vekili Filiz
Kerestecioğlu Demir tarafından verilen 3325 sıra numaralı, 17 Aralık 2016
tarihinde Kayseri’de yaşanan bombalı saldırının hemen ardından parti
binalarımıza ve çalışanlarımıza karşı gerçekleştirilen yoğun saldırılarda rolü
olanların araştırılması ve gerekli hukuksal sürecin başlatılması amacıyla
Türkiye Büyük Millet Meclisine verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne
alınarak, 20/12/2016 Salı günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir. 
BAŞKAN
– Halkların Demokratik Partisi grup önerisinin lehinde ilk olarak Iğdır
Milletvekili Mehmet Emin Adıyaman konuşacaklardır. 
Buyurun
Sayın Adıyaman. (HDP sıralarından alkışlar) 
MEHMET
EMİN ADIYAMAN (Iğdır) – Sayın Başkan, değerli milletvekilleri; hepinizi
saygıyla selamlıyorum. 
Değerli
milletvekilleri, bildiğiniz üzere bu son günlerde parti teşkilatlarımıza
yönelik yüzlerce, maalesef, çirkin ve ırkçı saldırılar gerçekleşmiş oldu. Bu
kapsamda vermiş olduğumuz araştırma önergesinin Genel Kurulda kabul edileceğini
ümit ediyorum. 
Değerli
milletvekilleri, ülkemiz zor bir süreçten geçiyor. Gerçekten bu ülkede neler
oluyor? Bu ülkeyi kim yönetiyor? Son bir yıl içerisinde yirmiyi aşkın büyük
bombalamalar gerçekleştirildi. En son, dün, Rusya Büyükelçisi bir suikastla
gitti ve suikastı gerçekleştiren, bizatihi, burada, İçişleri Bakanının sorumlu
olduğu polis teşkilatından bir polis memuru ve bu polis memuru 17-25 Aralık
sonrası kadroya alınmış bir polis memuru. Şimdi, 17-25 Aralıktan bu yana
sürekli bir biçimde, Hükûmet ve iktidar partisi Fetullah Gülen Cemaati’nin
paralel bir yapı oluşturduğunu iddia etti ama bu polis, 17-25 Aralıktan sonra
kadroya alınmış ve Rus Büyükelçisine yönelik bir suikastı gerçekleştiriyor. 
Ortada
bu kadar ciddi olaylar yaşanırken, son bir yılda yüzlerce insanımız hayatını
kaybederken Hükûmet ve özel olarak da İçişleri Bakanı sütten çıkmış ak kaşık
misali hiçbir siyasi sorumluluğunun farkında olmayarak ya da siyasal
sorumluluğu üstlenmeyerek sadece ve sadece hamaset söylemleri üzerinden,
ötekileştirme üzerinden, başta partimiz olmak üzere muhalif kesimleri hedef
göstererek konuşmalar veya mesajlar vermekten öteye gitmemektedir. Hâlbuki
gelişmiş demokratik bir ülkede, örneğin, İskandinav ülkelerinde bir sivil
hukuka aykırı bir şekilde öldürülmüş olsa bir saat bile beklemeden İçişleri
Bakanı istifa eder ama ülke kan gölüne çevrilmiş durumda; her gün saldırılar,
her gün ölüm, her gün şehir yıkımları, her gün anaların gözyaşları ama Hükûmet
hâlâ üste çıkmaya, hâlâ muhalefet partisiymiş gibi âdeta kendi kendine
muhalefet edercesine söz ve söylemler geliştirmektedir. 
Değerli
arkadaşlar, bu söylem kapsamında elbette birtakım ırkçı, kafatasçı kesimler de
kendisine vazife çıkararak birtakım eylemler içerisine girmek durumunda
kalıyor. Bakın, son iki gün içerisinde Kayseri il binamız yakıldı ve Kayseri il
binamıza bir siyasi partinin bayrağının çekilmesi için bizatihi Kayseri
Belediyesine ait bir zabıta ve itfaiye aracı bu konuda yardım ediyor. Yalova’da
parti binamız kuşatıldı, yakıldı; 7 yaşındaki bir çocuk dâhil olmak üzere,
parti yöneticilerimiz çok önemli bir linç olayından kıl payı kurtarılmış oldu.
İstanbul’da Bayrampaşa, Üsküdar, Bağcılar ilçelerimiz saldırıya uğradı. Kartal
ilçe teşkilatımız yağmalandı ve resmî evraklar gasbedilerek, sosyal medyada
bizim yöneticilerimiz ve üyelerimiz teşhir edilerek hedef gösterildi. Yine,
İstanbul Beşiktaş ilçemiz, Pendik, Ataşehir, Şişli, Ümraniye ilçelerimiz
saldırıya uğradı. İzmir Bornova ve Buca ilçelerimiz -kısa kısa geçiyorum- Bursa
Yıldırım ilçemiz, Adana Çukurova ilçemiz, Konya Ereğli, Tekirdağ Süleymanpaşa;
Sakarya, Erzincan, Çanakkale il binalarımız ve -yine, Çanakkale il binamıza
yapılan saldırı ve yakma girişimini engellemek isteyen 2 parti yöneticimiz
gözaltına alınıyor- Kocaeli, Eskişehir ve Ankara -genel merkezimiz dâhil olmak
üzere- Keçiören, Yenimahalle ilçelerimiz saldırıya uğradı. 
Değerli
arkadaşlar, işte, AKP iktidarına aykırı bir söz söyleyen, sosyal medyada
“tweet” atan bir insan bir saat içerisinde tespit edilip gözaltına
alınabiliyorsa… Bu kadar çok saldırı, organize bir biçimde, aynı saatlerde ve
bütün il ve ilçe teşkilatlarımıza yönelik bu saldırı, nedense iktidar partisi
tarafından ya da Hükûmet tarafından görülemiyor, sanıklar tespit edilemiyor,
sanıklar hakkında hiçbir soruşturma yürütülmüyor. Bu, açık bir şekilde,
Türkiye'nin 3’üncü büyük partisi olan Halkların Demokratik Partisini
şeytanlaştırmaya, linç girişimlerine maruz bırakmaya, siyaset faaliyetlerini
yürütmekten alıkoymaya yönelik, iktidar partisinin, Hükûmetin ve İçişleri
Bakanının açık bir tutumudur. 
Değerli
arkadaşlar, Halkların Demokratik Partisinin söylemi nettir. Biz ülkemizde
barışı, demokrasiyi ve tüm farklılıklarla, ayrı inançlarda, ayrı etnik kökenden
olan tüm insanlarımızın ortak yaşam paradigmasını savunuyoruz ve ülkemizin tüm
sorunlarının ancak ve ancak diyalog, müzakere yoluyla çözüleceğine inanıyoruz,
bunun mücadelesini veriyoruz. Bu söyleme karşıt olan her söylem -ki başta
iktidar partisi olmak üzere- savaşı, çatışma dilini, ötekileştirmeyi, farklı
inanç ve etnik aidiyetleri yok sayan, bunları ötekileştiren, bunların hak ve
hukukunu tanımayan anlayış, ülkemizi ancak savaş girdabına, ancak çatışma
girdabına, ancak halklarımız arasında ayrışmaya ve ülkemizi bu söylemle iç
savaşa götürmekten öteye hiçbir fayda sağlayamayacaktır. 
Değerli
arkadaşlar, bu saldırılar tesadüfi değildir; bu saldırılar, 7 Haziran
sonrasında partimize yönelik iktidarın linç girişiminin bir devamıdır.
Türkiye’nin 3’üncü büyük partisi olan, barış ve demokrasiyi, halklarımızın
ortak yaşam iradesini ısrarla savunan partinin eş genel başkanları ve 10
milletvekilini hukuka aykırı, Anayasa Mahkemesinin içtihadına rağmen, Anayasa
Mahkemesinin içtihadının geçmişte partimiz üyesi bir milletvekili dâhil olmak
üzere değişik partilerden milletvekilleri hakkındaki o önemli içtihadı ki o
içtihadın bütün siyasal partileri, bütün kamu kurum ve kuruluşlarını ve herkesi
bağlayan kararına rağmen bugün hukuk dışı bir şekilde partili
milletvekillerimiz ve eş başkanlarımızın tutuklu olması olsa olsa hukuku
tanımazlıktır, Anayasa Mahkemesini yok saymaktır, Anayasa’yı yok saymaktır.
Hadi tutukladınız, işin kolayına kaçıyor AKP, her seferinde “Yargı işidir, biz
karışmayız.” Peki, tutuklama yargı işi, karışmıyorsunuz. Hadi bunu anladık ama
cezaevinde uygulanan koşullar yargı kararı değildir, idari karardır. Ceza ve
Tevkifevleri Genel Müdürlüğüne bağlıdır cezaevleri ve Ceza ve Tevkifevleri
Genel Müdürlüğü Adalet Bakanına bağlıdır. Sizin, cezaevinde milletvekillerimize
uyguladığınız tecrit politikası doğrudan doğruya sizin kararınızdır, yargının
kararı değildir. Bu karar, bu uygulamalar, tek koğuşta tutma, milletvekilleri
olarak biz arkadaşlarının gidip görüşme hakkını elimizden almanız, yakınlarıyla
görüşmeleri, avukatlarıyla müzakere veya görüşme yaparken hukuki zemindeki
bütün görüşmelerine el konulması tamamen sizin direktif ve kararlarınızla
verilen kararlardır. Bunun yargıyla hiçbir bağlantısı yoktur, bu idari bir
karardır, bu tamamen öç alma, intikam alma kararıdır ve bu kararı siz 7 Hazirandan
itibaren vermiş oldunuz. 
Değerli
arkadaşlar, bu zihniyet, bu akıl bu ülkeyi olsa olsa felakete götürür,
halklarımız arasındaki duygunun, birlikte yaşamın, eşit yaşamın, birbiriyle
kaynaşmanın arasına hançer sokmadır. Bu anlayış bir felakettir. Son bir kez
daha uyarıyoruz, bu zihniyetten…
(Mikrofon
otomatik cihaz tarafından kapatıldı)
MEHMET
EMİN ADIYAMAN (Devamla) – …bu politikanızdan vazgeçin diyoruz.
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Adıyaman.
Halkların
Demokratik Partisi grup önerisinin aleyhinde ilk olarak Kayseri Milletvekili
Sayın Taner Yıldız konuşacaklar.
Buyurun
Sayın Yıldız. (AK PARTİ sıralarından alkışlar) 
TANER
YILDIZ (Kayseri) – Sayın Başkan, değerli milletvekili arkadaşlarım; heyetinizi
saygıyla sevgiyle selamlayarak sözlerime başlamak istiyorum. 
Öncelikle,
hem Kayseri’de hem de geçen hafta Beşiktaş’ta yaşanan hain ve menfur saldırıdan
dolayı şehit düşen bütün kardeşlerimizi rahmetle, minnetle ve şükranla
anıyorum. Bu arada, yaralananlara da Cenab-ı Hakk’tan acil şifalar temenni
ediyorum.
Türkiye
farklı acılarla farklı zamanlarda tarihi boyunca da karşılaştı. Birliğini
beraberliğini, gelişmesini ve büyümesini engellemeye çalışanlara daima, her
zaman olduğu gibi karşı koydu, karşı durmasını da bildi. 
Türkiye’de
Meclis siyasetin gücünü, varlığını ve iradesini simgeleyen ana çatıdır ve
burada bulunan bütün partiler Türkiye’nin birliği ve beraberliği için eğer
siyaseti ön plana çıkarmak istiyorlarsa siyasetin yapılacağı yer Türkiye Büyük
Millet Meclisidir. 
HDP
için de birçok fırsatlar ortaya kondu. Bugün herkes şapkasını önüne koyup
sorgulaması lazım. İsminizi aldığınız, açılımını yaptığınız bütün bu yapı
içerisinde -ki Türkiye’de bir tane Türk milleti vardır, halkımız bir tanedir, velev
ki siz ayırdınız- onlarla alakalı ne kadar istismar edip ne kadar etmediğinize
hep beraber sizlerin öncelikle bakmanız lazım. Açık bir ifadeyle söyleyeyim
değerli arkadaşlar: Bir kere, hiçbir siyasi partinin, HDP’nin de binalarının
bir şekliyle yağmalanmasını, provokasyona tabi tutulmasını hiçbir şekilde mazur
ve makul göremeyiz, bunu hiçbir şekilde farklı yönde izah edemeyiz ama bunun bu
noktaya gelmesinde partinin takındığı tavrı da gözden geçirmemiz lazım. Geçen
hafta Beşiktaş saldırısıyla alakalı burada gruplar hep beraber bir bildiriye
imza koydular. O bildiri çok açık ve net bir mesaj yayınlıyordu ve şunu
söylüyordu: “Türkiye’nin birliğine, beraberliğine konacak katkıyı tek yürekten
hissettiğimize dair…” Niçin o bildiriye imza koymuyoruz? O zaman vatandaş bunu
farklı anlıyor, vatandaş burayı izliyor, oy verdiği partileri de izliyor ve
HDP’nin de bugün Kürt kardeşlerimizin verdiği oyların hendeğe dönüşmesini,
tahvil edilmesini hiçbir şekilde anlamadıklarını her gittiğimiz yerde bize
söylüyorlar. O yüzden, değerli arkadaşlar, bakın, sorumluluğumuzu bileceğiz. 
Ben
şu anda Büyükşehir Belediye Başkanımızla bir kez daha konuştum. O gün
saldırının olduğu anda bütün bakanlarımız, milletvekili arkadaşlarımız,
valimiz, emniyet müdürümüz, bütün devlet erkânı da hep beraber oradaydık.
Belediye, HDP parti levhasını sökmek için gitmedi, provokatörlerin çıkarttığı
yangını söndürmek için gitti. Görüntülerde mevcut, bugün muhtelif illerde,
hassasiyeti tahrik edilmek istenilen illerde HDP binasına yapılan saldırıyı –bir
kez daha söylüyorum- makul görmüyoruz. Ama bununla alakalı, tekrar tutanaktan
okuyorum: “Ümraniye ilçe binasının çatısına 2 tane şahıs çıkıyor Onu indirmek
üzere giden polis sekizinci kattan düşüyor ve şehit oluyor.” Çatıya çıkanlardan
1 tanesi Ramazan Mustafa Yaylacı isimli şahıs. Bu şahıs, DHKP-C, DEV-YOL
devrimci yapılanmasında bulunuyor. Şimdi, benim buradan hangi anlamı çıkartmam
lazım? Oradaki provokatif çalışanların, provokasyonu oluşturanların kimliğine
bu manada bakmak lazım. İçişleri Bakanlığımız bununla alakalı her türlü
girişimlerini de yaptı ve Büyükşehir Belediye Başkanımız da, Emniyet Müdürümüz
de, Valimiz de Kayseri’de özellikle, provokasyona bu tür açık bir yapılanmanın
karşısında olduğunu hem devlet olarak hem de millet olarak gösterdi. Sağduyunun
elden bırakılmaması lazım geldiğini her platformda söylüyoruz. Bu Türkiye’de
78-79 milyonumuzla beraber biriz ve beraberiz. Bunu, farklı noktalara çekmeye
çalışmanın kesinlikle provokasyonla alakalı olduğunu bir kez daha söylemem
lazım. 
Siyaset
söz sahibi olsun ama Türkiye Büyük Millet Meclisinde olsun. Bu ülkenin
idaresine irade konacak yapı Türkiye Büyük Millet Meclisinde şekilleniyor. Ama
unutmayalım ki 15 Temmuz diye çok enteresan, önümüzdeki kuşaklarda çokça
konuşulacak olan bir hadise gerçekleşti. 
15
Temmuz, yalnızca Türkiye siyaset tarihinin değil ikili muhasebe tutan bütün
terör örgütleriyle beraber siyasi kimlik taşıyanlar, STK’larla alakalı,
bankalarla alakalı yapılanmalarla alakalı çifte muhasebe kim tutuyorsa onunla
alakalı tekrar gözden geçirilmesi gereken önemli bir “case”dir, önemli bir
başlıktır. O yüzden, bu, yalnızca Türkiye siyaset tarihinde değil, FETÖ
yapılanmasının... Özellikle dün -kendisiyle uzun süre mesai yaptığım- Rusya’nın
Türkiye Büyükelçisinin de hunharca öldürülmesi, katledilmesindeki farklı
gelişmeleri önümüzdeki günlerde hep beraber izleyeceğiz. 
Değerli
arkadaşlar, bu ülke hepimizin. Özellikle, benim HDP’ye bir tavsiyem var: Bu
ülkede HDP binalarının provokasyona tabi tutulmasıyla alakalı ya algıyı
değiştireceksiniz ya da gerçeği değiştireceksiniz ama ikisinden birini mutlaka
değiştirmeniz lazım. Eğer siz bu konuda samimiyseniz PKK’nın terör örgütü
olduğuyla alakalı bu bildiriyi sizin açıkça söyleyebilmeniz lazım, bunu her
tarafta söyleyebilmeniz lazım. Bizim, şehit cenazelerine katıldığımızda
yüreğimizden hissettiğimiz acıyı aynı şekilde sizin hissediyor olmanız ve bunu
beyan ediyor olmanız lazım, vatandaşımızın aynı acıyı hissettiğinizi bir
şekliyle hissedebilmesi lazım. O yüzden, mutlaka bir şeyi değiştirmeniz
gerekiyor. Ben, bunu, yine Türkiye'nin birliği, beraberliği ve Türkiye Büyük Millet Meclisinin bu
çatısı altında hep beraber yapılacak çalışmalar için söylüyorum. 
Mesela, cumartesi günü 1 kilometre boyunca bir bayrak...
İnşallah, Kayseri’de Millî Beraberlik Platformu olarak saat 14.00’te yürüyüş
yapılacak. Burada, bütün partilerin -mademki aynı şeyi hissediyorlar- çok
rahatlıkla bunun altına girebilmesi lazım. O gün, orada, MHP’den milletvekili
arkadaşımız vardı, CHP’den milletvekili arkadaşımız vardı; aynı şekilde, AK
PARTİ’li milletvekili arkadaşlarımızla beraber kol kola girip terör karşısında
bir şekliyle hep beraber fotoğraf verdiler. O yüzden, ben, buradaki hassasiyeti
en fazla üzerinde taşıması gereken, en fazla bunu ülkemize hissettirmesi
gereken yapının çok açık bir şekilde HDP olduğunu bir kez daha söylemem lazım. 
HİŞYAR
ÖZSOY (Bingöl) – Suç bizim mi yani?
TANER
YILDIZ (Devamla) – Şehit cenazesinde, Yasin kardeşimizin şehit cenazesinde 2
tane şehidimiz vardı Beşiktaş’tan. O şehit cenazesine CHP çelenk göndermiş. Biz
çelengin -biraz önce milletvekili arkadaşımız söyledi- kesinlikle
parçalanmasının, orada yok edilmesinin taraftarı değiliz. Sordum “Kim bunu
yaptı?” diye. “O anki şehidimizin amcasının oğlu yaptı.” dediler. Ondan sonra,
CHP, ikinci kez çelenk getiriyor. Arkadaşlar, oradaki ortamı görmemiz lazım.
Bakın, Yasin dediğimiz arkadaşımız, şehidimiz, ailesi bize emanet olan değerli
kardeşimiz… 
Pazar
günü ailesini ziyarete gittim tekrar bütün milletvekili arkadaşlarımızla
beraber. Altı ay önce gördüğü bir rüyasını anlatıyor: Büyük bir cami, caminin
avlusunda iki tane cenaze bayraklara sarılmış. Sanki bugünü önceden görmüş
demiyorum, aynısıyla tarif ediyor. Diyor ki: “Bunlar kimler?” Diyorlar ki: “Ya,
sen tanımıyor musun? Burada sen yatıyorsun.” “Ya, nasıl olur, ben şu anda
hayattayım.” diyor. Ablası anlattı bunu bana. Diyor ki: “Hayır, burada yatan
sensin, iki tane şehit geldiniz ve bunlar kaldırılacak, tarafımızdan
kaldırılacak.” Ve bunu ailesine anlatmıyor, arkadaşına diyor ki: “Eğer ben
şehit olursam bunu sana emanet ediyorum, ondan sonra anlatırsın.” 
Arkadaşlar,
kanını, canını, bütün benliğini bu ülkeye hasretmiş olan insanlara karşı,
herkesin aynı şekilde bu acıyı hissettiğini beyan etmesi ve bunu ibraz etmesi
gerekiyor. 
Bütün
bu duygu ve düşüncelerle heyetinizi tekrar saygıyla, sevgiyle selamlıyorum. (AK
PARTİ sıralarından alkışlar) 
BAŞKAN
– Teşekkür ederim Sayın Yıldız. 
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Şimdi, sayın hatip partimizin ismini alış biçiminden bildiriye
imza atmayışımıza, ya algıyı ya kendimizi değiştirmeye varıncaya kadar açık
sataşmada bulundu. İç Tüzük 69’a göre…
BAŞKAN
– Aslında eleştirilerini sundu ama buyurun, iki dakika söz vereyim size. 
AHMET
YILDIRIM (Muş) – E, bundan sonra o zaman partimizin ismini alırken onlara
soralım. Partimizin adını alış biçimini eleştirdi Sayın Başkan. 
BAŞKAN
– Peki. 



AHMET
YILDIRIM (Muş) – Teşekkür ederim Sayın Başkan. 
Şimdi,
her parti özgün kurulur ve partiler farklı düşündükleri, farklı
örgütlendikleri, farklı toplum ve ülke tahayyüllerine sahip oldukları için
farklı örgütlenirler. Eğer sizin burada söyledikleriniz gibi düşünüyor olsaydık
ayrı örgütlenmez, gelir sizin partinizde siyaset yapardık. Çok partili hayat
bunun için vardır. 
İkinci bir husus: Şimdi, biz HDP’yi
geçelim Sayın Yıldız. Hadi, bildiriye imza koyan diğer iki partiye sorun
bakayım, acaba o bildiri ortak bildiriyse birer kelime dercedebilmişler mi o
bildiriye? “Biz bir bildiri hazırladık, gelin imzalayın.” Bu, noter mi ya?
Allah aşkına, bu, milletin iradesine saygısızlık değil mi? Bizim kendimize göre
kelamımız, kendimize göre aklımız, izanımız, ferasetimiz var. Gelirsiniz boş
bir kağıtla, hep beraber duygu, düşüncelerimizi ve toplumsal hassasiyetlerimizi
birlikte şuraya dercedelim dersiniz, biz de baştan konuşuruz. Ama, hiçbir şey
yok; “Biz bir bildiri hazırladık, gelin imzalayın.” 
Kaldı ki eğer hassasiyetler ve toplumun
duygularını ifade etme ve buna tercüman olmaysa mesele, bizim bildirimizin
sizinkinden farklı bir tarafı yok. Ama, biz önümüze getirilmiş, hazır konmuş
bildiriler üzerinden hiçbir şey yapmayız, açık ifade ettiğimiz bu. Bu, olayı
kınamadığımız falan anlamına gelmez. 
Bir diğer husus: Hadi bu kadar
yüceltiyorsunuz da, bakın, dünkü, daha üzerinden on üç-on dört saat geçmiş bir
olaydan söz edelim. Ya, sanki Rus Büyükelçisini Peşaver’den gelmiş bir militan
öldürmüş, sanki Rakka’dan gelmiş bir militan öldürmüş. Allah aşkına, daha iki
yıl önce sizin iktidarınızın yönetiminde olan bir polis okulunun tedrisatından
geçmiş bu ya. Hiç sorgulayamayacak mıyız? Yani, bu ülkedeki güvenlik güçleri
hangi ferasetle, hangi eğitim anlayışıyla yetişiyorlar da bu iş ve işlemleri
yapıyorlar? 
Onun için, güvenlik güçlerinin partilere
bakış açısının eşit mesafede olduğu bir ülke gerçekliği lazım. 
(Mikrofon otomatik cihaz tarafından
kapatıldı) 
AHMET YILDIRIM (Devamla) – Ya değilse? 
BAŞKAN – Teşekkür ederim Sayın Yıldırım. 
AHMET YILDIRIM (Devamla) – Çok açık ifade
ediyorum, polisler tarafsızlığını yitirmiş bir şekilde, bakın büyükelçi
öldürebilecek kadar bir noktaya varabiliyorlar. 
Teşekkür ediyorum. (HDP sıralarından
alkışlar)
FATMA BENLİ (İstanbul) – Bu kadar
provokasyon üzerine bunu söyleyebiliyorsunuz ya, bravo yani. 
HASAN BASRİ KURT BAŞKAN (Samsun) – Bir
teröristin yaptığını nereye bağlıyorsun. 
ENGİN ALTAY (İstanbul) – Sayın Başkan…
BAŞKAN – Sayın Altay…
ENGİN ALTAY (İstanbul) – Sayın Başkan,
Sayın Taner Yıldız konuşmasında Kayseri’deki bir cenazedeki çelenk krizini
gündeme getirmek suretiyle, âdeta -algı öyle- bu cenazelerin provoke ve
suistimal edilmesini çok doğal, çok olağan bir işmiş gibi hem Genel Kurula hem
kamuoyuna yansıttı. 
İlaveten,
bu çelenk meselesinin peşine de…
TANER
YILDIZ (Kayseri) – Doğru bulmadığımı söylüyorum.
ENGİN
ALTAY (Devamla) – …”Herkesin aynı acıyı hissettiğini hissettirmesi lazım.”
diyerek, sanki şehitlere sadece AKP’liler üzülüyor, diğerleri seviniyor
algısını, seviniyor denmese bile umursamıyor algısını açıkça oluşturmuştur. Bu
da çok açık bir sataşmadır. Söz talep ediyorum.
BAŞKAN
– Buyurun.
İki
dakika.



ENGİN
ALTAY (İstanbul) – Sayın Yıldız, uzun süre Hükûmet üyeliği yaptınız. Bu
konuşmanızı size yakıştıramadım. 
Ben,
bu Parlamentoda çeşitli defalar, kim, kin, kan, terör üzerinden siyasette bir
şey umuyorsa Allah onu kahretsin demiş adamım. İnsanların ve siyasi partilerin
vatanseverliğini, ölen kayıplarımıza yönelik hassasiyetlerini sorgulamak
kimseye düşmez ama Kayseri’de meydana gelen, Cumhuriyet Halk Partisi Genel
Başkanının çelengine yönelik saldırıyı, âdeta, anın duygusallığı içinde masum bir
refleks gibi görmeniz…
TANER
YILDIZ (Kayseri) – Yok, yok.
ENGİN
ALTAY (Devamla) - …benim, bu söylediklerinizi yadırgamama yol açtı.
TANER
YILDIZ (Kayseri) – Açıkça söyledim ben onu.
ENGİN
ALTAY (Devamla) – Sayın Bakan, bu memlekette -biraz sonra söyleyecektim ama-
şehit cenazelerinde şu hareketi yapanlar, işte o şehide, o şehidin ölümüne
sebep olan o kutsal davaya en büyük ihanet edenlerdir. Aynı şekilde, bu
hareketi yapanlar da öyledir. (CHP sıralarından alkışlar) 
Kim
bu şehit cenazelerini siyaseten istismar ediyorsa Allah’ım kahretsin. Kimse bu
milleti aptal, saf, salak yerine de koymasın. AK troller vardı, iktidar
partisine yönelik her türlü eleştiriye karşı, sosyal medyadan muhalefete dile
gelmez, dile alınmaz küfürler, hakaretler yağdıran. Bunların nereden
beslendiğini biliyoruz. Şimdi AK provokatörler var, cenazelerde Türkiye’yi,
Türkiye'nin içinde bulunduğu hâli suistimal eden, istismar eden insanlar var.
Bu insanlara, önce, iktidar partisi olarak sizin haddini bildirmeniz lazım.
Cumhuriyet Halk Partililerin şehit cenazelerine katılmalarını bu yolla
engelleyerek kendinize siyaseten bir şey devşirmeyi, destek devşirmeyi
düşünüyorsanız -böyle olmamasını umarım- bu ayıptır, bu günahtır, bu ülkeye
yapılabilecek en büyük ihanettir.
Genel
Kurulu saygıyla selamlarım. (CHP sıralarından alkışlar)
BAŞKAN – Teşekkür ederim.
TANER
YILDIZ (Kayseri) – Niye “Kol kola gezdik.” dedim ben Engin Bey? CHP ve MHP niye
kol kola gezdik?
ENGİN
ALTAY (İstanbul) - Olur mu abicim, “Anlayışla karşılamak lazım.” diyorsun ya.
TANER
YILDIZ (Kayseri) - Hayır, niye kol kola gezdik? 
ENGİN
ALTAY (İstanbul) – “O, şehidin amcasının oğlu…” 100 tane amcasının oğlu olur bu
insanın ya, öyle şey olur mu ya? 
TANER
YILDIZ (Kayseri) - Onu söylüyorum “Kol kola gezdik.” diye.
ENGİN
ALTAY (İstanbul) - Kim kol kola geziyor abicim ya?
BAŞKAN
- Sayın milletvekilleri…
Yalnız,
şu saptamayı da yapmam lazım: Sayın Yıldız hem HDP binalarına karşı
saldırıların hem de CHP’nin çelenginin yakılmasının bir provokasyon olduğunu ve
karşı durduğunu da ifade etti. Bunu tekrar vurgulamakta yarar gördüm.
Buyurun
Sayın Usta.
ERHAN
USTA (Samsun) – Hem Sayın Engin Altay hem de Sayın Ahmet Yıldırım konuşmasında
partimize sataşmışlardır. 
ENGİN
ALTAY (İstanbul) – Hayır, biz sataşmada bulunmadık. 
ERHAN
USTA (Samsun) – Yani işaret, o işaretin ne anlama geldiği, istismar anlamında…
ENGİN
ALTAY (İstanbul) - Cenazede bu işareti doğru kabul ediyorsanız sataştım,
buyurun, söz alın.
BAŞKAN
– Sayın Altay, ben karar vereyim isterseniz.
ENGİN
ALTAY (İstanbul) – Hayır, hayır, ben meramımı söyleyeyim Sayın Başkan. Cenazede
bu da yanlış, bu da yanlış; ayıptır, ikisi de ayıptır.
AHMET
SELİM YURDAKUL (Antalya) – Meclis Başkan Vekili karar verecek.
BAŞKAN
– Peki, buyurun Sayın Usta. 
Size
de bir söz hakkı tanıyalım.
ENGİN
ALTAY (İstanbul) – Böyle şey olur mu ya?
MEHMET
GÜNAL (Antalya) – Dur bakalım, belki başka bir şey söyler Engin, niye
heyecanlanıyorsun?
AHMET
SELİM YURDAKUL (Antalya) – Niye heyecanlanıyorsun hakikaten?
ENGİN
ALTAY (İstanbul) – Niye heyecanlanayım? Konuşuyorum ben ya, ne heyecanlanması?
Meclis burası ya, Meclis burası.
AHMET
SELİM YURDAKUL (Antalya) – Meclis Başkan Vekili var burada.
BAŞKAN
– Sayın Altay… 
Sayın
milletvekilleri, lütfen, rica ediyorum.


ERHAN
USTA (Samsun) – Şimdi, değerli arkadaşlar, biz bir devletiz, biz bir milletiz.
Milletin ortak değerleri vardır. Ortak değerlerimiz konusunda… Elbette
düşüncelerimiz farklı olabilir ama ortak değerlerimiz nedir? Ülkenin birliği,
bütünlüğü bir ortak değerdir. Bu ülke için canını veren, şehit olmuş bir
askerimiz, polisimiz varsa onun cenazesine sahip çıkmak, onun ailesine sahip
çıkmak bizim ortak değerlerimizdir. Biz bunların üzerinden hiçbir şekilde
siyaset yapılmasını doğru bulmayız, onu söyleyeyim bir defa. Orada münferit
olarak birilerinin bir kısım işaretler yapmış olması kurumsal anlamda siyasi
partileri o anlamda bağlamaz. Elbette ki yani her bir ferde nasıl davranacağı
konusunda bir şey söyleme imkânımız yoktur. Milliyetçi Hareket Partisi olarak
-hele hele şehitler üzerinden, özellikle dikkat ediyoruz buna- hiçbir şekilde
istismar anlamına gelecek bir şey yapmamak konusunda çok dikkatli
davrandığımızı düşünüyorum. 
Şimdi,
diğer bir konu, yeri gelmişken, bu HDP’nin binalarının kundaklanması meselesi.
Genel Başkanımız ifade etti, biz hiçbir şekilde bunları doğru bulmuyoruz. 
Öbür
taraftan, bildiri denildi. O bildiriye Milliyetçi Hareket Partisi olarak biz
hep birlikte hazırlandık, katkı verdik yani bizim önümüze konulan bir metni
imzalanmış filan değiliz, onu da düzeltmemiz lazım. 
Bir
de bu bayrak meselesinde de Kayseri’de HDP binasına asılan bayrağı biz kimlerin
astığını bilmiyoruz. Onun bizim teşkilatlarımızla, bizim partimizle bir alakası
yoktur. Bunun da bilinmesini istiyoruz. 
Bizim,
hele hele böyle hassas dönemlerde birlik, beraberlik vurgusu yapmamız lazım.
Bakın, ayrıştırıcı cümlelerden kaçınmamız lazım. Böyle, bazen çok heyecanlı
oluyoruz, birtakım şeyler söylüyoruz, burada konuştuklarımızın dışarıda
yansımaları çok farklı oluyor. Buna, özellikle bu dönemde çok özen göstermemiz
gerektiğini düşünüyorum. 
Genel
Kurulu saygıyla selamlarım. (MHP sıralarından alkışlar) 
BAŞKAN
– Teşekkür ederim. 
Şimdi,
Halkların Demokratik Partisi grup önerisinin lehinde, son olarak İstanbul
Milletvekili Mehmet Bekaroğlu konuşacaklar. 
Buyurun
Sayın Bekaroğlu. (CHP sıralarından alkışlar) 



MEHMET
BEKAROĞLU (İstanbul) – Sayın Başkan, değerli milletvekilleri; hepinizi saygıyla
selamlıyorum. 
Tabii,
son günlerde yaşamış olduğumuz elim olaylardan dolayı hepimiz üzgünüz.
Gerçekten ne söyleyeceğimizi bilemiyoruz. Geçtiğimiz günlerde iki patlamada çok
sayıda güvenlik görevlisi polis ve askeri kaybettik. Dün, Ankara’da, başkentte,
Rusya Büyükelçisi, çok elim bir suikastla öldü. 
Değerli
arkadaşlar, hemen şunu ifade edeyim: Her üç olayda da -hiç kimse kızmasın-
ciddi bir güvenlik zafiyeti var. “Terörün tek sebebi budur.” filan anlamında
söylemiyorum ama baştan söyleyeyim: Gerçekten, terörle mücadelede önde olan bir
komanda birliği askerleri, oraya gelinebileceği, öyle bir saldırı
yapılabileceğini tahmin etmek bir mesele mi arkadaşlar? O insanlar bir halk
otobüsüne bindiriliyor ve korumasız bir şekilde gidiyorlar. 
Dün,
yaşadığımız olayda, Rus Büyükelçinin öldürülmesinde gerçekten ciddi bir
güvenlik zafiyeti olduğu çok açık. Öldüren insanın, bir şarjör mermisi olan
insanın canlı yakalanmaması da çok manidar değerli arkadaşlarım. 
Değerli
arkadaşlar, ülke, çok hızlı bir şekilde bir karanlığın içine doğru çekiliyor,
bunu görüyoruz, bunu hissediyoruz hep beraber. Yıllar önce, çok da değil üç beş
sene önce İstanbul’da yapılan Suriye barışıyla ilgili bir toplantıda, orada,
Suriye’de hem iktidarın hem de muhaliflerin bulunduğu bir toplantıda, onlara
Irak’ı örnek göstererek, Suriye’nin de böyle olabileceği ve siz birbirinizle
uğraşırken bir ülkenin, hepinizin ortak vatanının yok olabileceğini söylemiştim.

Aynı
şeyi burada söylemek istemiyorum değerli arkadaşlarım, ama, maalesef, çok hızlı
bir şekilde buraya doğru gidiyoruz eğer biz burada bir şey yapmazsak.
Evet,
Türkiye büyük bir saldırı altında, terör olayları var; canlarımızı,
çocuklarımızı kaybediyoruz, elbette üzgünüz, elbette öfkeliyiz, ama ülkeyi
yönetenler öfkeyle hareket etmez değerli arkadaşlarım; ülkeyi yönetenler,
sağduyuyla, sükûnetle, suhuletle ve en önemlisi de hukuk içinde hareket
ederler. En başta bu sizin görevinizdir, iktidar partisi olarak sizin
görevinizdir. Bu millet size bu ülkeyi yönetme görevi vermiştir değerli
arkadaşlarımız, ama Hükûmet kendisine hiçbir şeyi yakıştırmıyor, hep ötekileri
eleştiriyor; HDP’yi, CHP’yi. Sayın Bakanın CHP eleştirisini gerçekten çok
yadırgadım, sanki olayı normal gibi karşılıyor. Bir kere, arkadaşlar, bir kere
durup bakın, biz nerede yanlış yapıyoruz, bizim hatamız, sıkıntımız,
problemimiz ne? Bir kere sorun, ne olur yani. 
Şimdi,
Sayın Bakan çıkıyor, intikamdan söz ediyor büyük bir olaydan sonra, bir başka
Bakan “Şehit olalım.” diyor, bir başka milletvekili çıkıyor, yazı yazıyor,
CHP’yi, ülkenin ana muhalefet partisini terör listesinde sayıyor değerli
arkadaşlar. HDP binalarına saldırılar var, oraya gidenler “Geldik, yoktunuz.”
yazıyor. 
Değerli
arkadaşlarım, gerçekten nereye gidiyoruz? Evet, provokasyonlar var, en son
Rusya Büyükelçisinin öldürülmesinde gördük. Ülke çok kırılgan, bunu biliyoruz,
provokatörler iş başında, bunu biliyoruz, ama bunlarla ilgili tedbir alacak
olan sizsiniz değerli arkadaşlar. Tamam, muhalefet ortama uygun bir şekilde
konuşsun, germesin, ama geriye doğru şöyle bir tarama yapın, bakın, gidin;
ülkeyi geren, milleti birbirine düşmanlaştıran, konuşmaların büyük çoğunluğu
iktidardan geliyor değerli arkadaşlarım. 
Bakın,
bir akademisyen çıktı, çok açık bir şekilde, Suriye’de olup bitenleri
Türkiye'ye taşıdı ve Türkiye'de bir mezhep savaşı kışkırtması yaptı, çok açık
bir şekilde tehdit etti. Yandaş gazeteciler -kimlerdir bunlar, kimi
destekliyorlar, neyi destekliyorlar- biliniyor, isimlerini saymıyorum; bunların
köşe yazarı kılıklı provokatörleri sabahtan akşama provokasyon yapıyor, milleti
birbirine kırdırıyor, provoke ediyor.
Değerli
arkadaşlarım, bakın, sosyal medyada yüzlerce video dolaşıyor. Bu videolar,
Suriye’de olup bitenler yarın Türkiye’ye taşınacakmış gibi bir hava veriyor.
Orada ne olduğu, nasıl olduğu bilinen militanlar açık açık Türkiye’yi tehdit
ediyorlar “Bizi yalnız bıraktınız Suriye’de.” diye. 
Bakın,
bütün bunlar varken, Türkiye’nin birinci meselesi bu terör konusu olacakken,
Türkiye Büyük Millet Meclisi toplanıp bu konuyu konuşacakken, biz, tek kişinin
anlamsız bir arzusu doğrultusunda başkanlık sistemini tartışıyoruz ve şu anda
milletvekillerimizin çoğu orada. Bakın, 7 Hazirandan sonra girilen bu yol, yol
değil arkadaşlar. Bu kutuplaşmayla, baskıyla hiç kimse bir yere gidemez.
Buradan bir Başkanlık elde edilse bile bu Başkanlık hiç kimsenin işine yaramaz.

“Bir
olalım.” diyorsunuz değerli arkadaşlarım da nasıl bir olacağız? Nasıl birlikte
olacağız? Gerginlikle, krizle, terörle milleti tehdit ederek nasıl bir
olacağız? Bunu size soruyorum. 
Başka
bir şey daha: “Son terörist kalana kadar” diyor bütün Hükûmet sözcüleri;
bürokratlar her kürsüye çıktıklarında “son terörist kalana kadar” diyor. Bu,
öfkeyle söyleniyor, anlaşılır bir şey, terörle mücadeledeki kararlılığı
gösteriyor diyelim ama değerli arkadaşlarım, gerçekten, siz bu ülkeyi
yönetiyorsunuz, “Son terörist kalana kadar…” Böyle bir olayda dünyanın hiçbir
yerinde böyle bir şey görülmüş mü? Sizden önce kaç hükûmet, kaç bürokrat bu
lafı tekrarladı bu ülkede, bilmiyor musunuz? Bu olayı, ülkedeki bu gerginliği,
bu çatışmayı çözecek olan, sorumlulukta olan, görevli olan siz değil misiniz
değerli arkadaşlarım? Aklımızı başımıza toplayalım değerli arkadaşlarım,
Türkiye hepimizin. 
Bakın,
bir süre önce Sayın Cumhurbaşkanı da başka Hükûmet yetkilileri de “Başka
gidecek bir yerim yok.” dedi. Kimin başka gidecek bir yeri var değerli
arkadaşlar? Bu ülke hepimizin ülkesi değil mi? Bura, hepimiz için, bu söz
hepimiz için geçerli değil mi? Türk’ü, Kürt’ü, Laz’ı, Çerkez’i, Alevi’si,
Sünni’si, solcusu, sağcısı, AKP’lisi, HDP’lisi, CHP’lisi, MHP’lisi, hepimiz
için söz konusu değil mi? Hepimiz yani muhalif olanlar dâhil, en aykırı
düşünenler dâhil hepimizin içinde yer alacağı, içinde kendimizi
görebileceğimiz; muhalefetle, farklılıklarla kendimizi orada görebileceğimiz
bir siyasal sistem, bir toplumsal işleyiş geliştirmezsek, gerçekten bu
memleketin, bu ülkenin, bu milletin sonu hiç iyi gözükmüyor değerli
arkadaşlarım.
Bakınız,
şimdi, biz bütün bunları konuşacak yerde, böyle bir toplumsal düzen kuracağımız
yerde, kalkmışız; şu anda bütün milletvekillerimizin büyük çoğunluğu Anayasa
Komisyonunda bir Anayasa değişikliği konuşuyorlar, tartışıyorlar. Nedir bu?
“Parlamenter sistem işlemiyor.” Peki, değerli arkadaşlarım, size soruyorum: Bu
parlamenter sistem, on beş seneden beri neyi yapmak istediniz de yapmanızı
engelledi? Hadi, 2007’lere kadar birtakım sorunlar vardı Cumhurbaşkanı
seçiminde falan, “vesayet sistemi” diyordunuz, doğru. Peki, ondan sonra neyi
yapmak istediniz de yapamadınız, hangi yasayı getirmek istediniz de
yapamadınız?
Değerli
arkadaşlarım, şu andaki mevcut olan sistemi biz de beğenmiyoruz. Bu, 12 Eylül
Anayasasıyla, 12 Eylül darbe hukukuyla sakatlanmış bir parlamenter sistemdir.
Eğer sorunlar varsa bu darbe hukukundan kaynaklanıyor. Ama, size bakıyoruz,
darbe hukukuyla ilgili bugüne kadar hiçbir şey yapmadınız arkadaşlar, darbe
kurumlarının tamamını tepe tepe kullanmaya devam ettiniz. Şimdi de diyorsunuz
ki: “Olmadı, başkanlık getirmek istiyoruz.” Nasıl bir başkanlık getirmek
istiyorsunuz? Parlamenter sistemin gediklerini, sorunlarını ya da darbe
hukukuyla sakatlanmış parlamenter sistemi onaracak bir başkanlık sistemi mi
getirmek istiyorsunuz? Hayır, bir tek adam sistemi getirmek istiyorsunuz. Her
şeyi o yapacak arkadaşlar; yasayı o çıkaracak, atamaları o yapacak, yüksek
yargıyı o atayacak, her şeyi yapacak bir sistem getiriyorsunuz. Bu, yol değil
değerli arkadaşlar; buradan çıkış yok. Bir yerde durup “Biz nerede yanlış
yaptık?” diye sormak durumundasınız arkadaşlar. Biz muhalefet olarak soruyoruz
inanın ki, çok şeyler öğreniyoruz; sizin de öğrenmeniz gerekiyor. Bu
büyüklenmeyi, bu kibri, bu “Her şeyi biz biliriz, biz yaparız…” Bundan
vazgeçmeniz gerekiyor. 
Bakın,
değerli arkadaşlar, yollar yapıyorsunuz, köprüler, tüneller yapıyorsunuz, iyi
yapıyorsunuz. Takatimiz gereği, ne kadar takatimiz varsa, bu millet her zaman
yollar da yapar, köprüler de yapar, ekmeği de büyütür, Türkiye’yi de büyütür
ama Türkiye ortadan kalktıktan sonra, gerçekten, Allah korusun, iç savaş gibi
büyük bir felaket yaşadıktan sonra hiçbir şey yapamayız değerli arkadaşlar,
hiçbir şey yapamayız. Eğer vatanımızla ilgili yani herkesin onuru ve herkesin
özgürlüğünün yeri olan vatanımızla ilgili, milletin birliğiyle ilgili bir
problem olursa hiçbir şey yapamayız. Hepimizin aklımızı başımıza almamız lazım.

Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Bekaroğlu. 
Halkların
Demokratik Partisi grup önerisinin aleyhinde, son olarak, Adıyaman Milletvekili
Sayın Adnan Boynukara konuşacaklar. 
Buyurun
Sayın Boynukara. (AK PARTİ sıralarından alkışlar) 
ADNAN
BOYNUKARA (Adıyaman) – Sayın Başkan, değerli milletvekilleri; ülkemizi ve
milletimizi oluşturan tüm toplumsal kesimlerin güvenliği için hayatını feda
eden, hayatını ortaya koyan, şehit olan herkesi rahmetle anıyorum. Allah tüm
insanlığı terör belasından korusun. 
Rusya
Büyükelçisine yönelik saldırıyı da lanetliyorum. İki ülke yöneticilerinin
yapmış olduğu açıklama bu terör saldırısını organize edenlerin planlarını
bozmuştur. Bunun çok önemli ve değerli olduğu açıktır. 
Değerli
milletvekilleri, Meclisin şu an devam eden yasama faaliyetlerini “tek kişinin
isteği” şeklinde yorumlamanın, değerlendirmenin doğru olmadığı açıktır. Bir
yandan “Kurtuluş Savaşı sırasında Gazi Meclis çalışmıştı.” diyeceğiz, diğer
yandan şu an devam eden yasama faaliyetlerini küçümseyeceğiz. Bunu anlamak ve
kabul etmek doğru bir şey değil. Tartışmayı düzgün bir zemine çekebiliriz, bu
anlaşılabilir bir şey. Şu an devam eden bir yasama faaliyeti vardır ama bu
yasama faaliyetini tümden yok saymanın doğru olmadığı açıktır.
Son
bir yılda yaşadığımız olayları hatırlarsak, özelde Türkiye'nin, genelde ise
bölgemizin terör örgütleri üzerinden dizayn edilmek istendiği açıktır, bunu
açıkça görürüz; PKK terör örgütü, PKK terör örgütünün üstlenmek istemediği
terör saldırılarını üstlenen PKK’nın türevi örgütler, PYD, YPG, DHKP-C, DAİŞ,
bunları çoğaltabilirsiniz. Hepimiz açısından, Mecliste bulunan tüm
milletvekilleri açısından ifade ediyorum, örgütlerin isminin hiçbir değerinin
ve anlamının olmadığına inanıyorum çünkü biz hepsine birden “terör örgütü”
diyoruz, terör örgütleriyle mücadele edilmesi gerektiğini ilan ediyoruz ve
terör örgütleriyle mücadele ediyoruz.
Terör
örgütlerinin hepsi birbirini besleyen ve aynı düşüncenin ürünü olan tek
örgütün, tek anlayışın türevleridir.
Değerli
milletvekilleri, terör söz konusu olduğunda yapılması gereken ülkenin ve bu
ülkeye vatandaşlık bağıyla bağlı olan vatandaşların güvenliğini korumaktır.
Sivil siyaset yapan tüm partilerin ve siyasetçilerin, bu konunun, üzerinde
siyaset yapılacak bir konu olmadığına inandıklarını düşünüyorum.
Yaklaşımlarımız ve değerlendirmelerimiz farklı olabilir ama mücadele
kararlılığının ortak olduğuna inanıyorum. 
Bilmemiz
gereken diğer bir konuysa, bu tür terör saldırılarının tek başına olayı
gerçekleştiren terör örgütlerinin işi olmadığı gerçeğidir. Bu örgütlerin,
bölgemizi dizayn etmek isteyen ülkelere ait istihbarat örgütleri aracılığıyla
organize edildiği ve desteklendikleri konusunda kuşkumuz yok, hatta planlamanın
da yapıldığına inanıyoruz. Kimi devletlerin açık açık PKK terör örgütüne silah
yardımı yapması bunun en somut örneğidir. Türkiye sınırlarına yakın bölgelerde
ortaya çıkan PKK, YPG, PYD armalı elbise giymiş ABD askerleri üzerinden de bu
mesaj verilmek istendi. Türkiye'nin bölgemizde yapılmak istenen dizayna boyun
eğmesi isteniyor. Türkiye bu saldırılar üzerinden hizaya sokulmak isteniyor.
Kaosun derinleşmesine sessiz kalmamız bekleniyor. Bakın, Avrupa Birliği
Parlamentosu binasında PKK, PYD, YPG adına sergi açılması, bahsettiğimiz bu
oyunun tek bir ülkenin işi olmadığının da somut işaretidir. Yani küresel bir
kuşatma ve dizayn çabası var, bunu görmekte fayda var.
Değerli
milletvekilleri, Türkiye’nin, farklı toplumsal kesimlerin taraf olduğu
sorunların yaşandığı bir ülke olduğuna inanıyoruz, burada herhangi bir sorumuz
yok. Burada asıl konu, bu sorunları nasıl çözeceğimizdir. Toplumsal kesimlerin
taraf olduğu sorunları çözme konusunda yapılacak tek şey, ilgili toplum
kesimleriyle konuşmaktır. Konuşabildiğimiz müddetçe çözemeyeceğimiz hiçbir
sorunun olmadığı açıktır. Bize düşen, terör ile sivil siyaseti birbirinden
ayırmak ve konuşmak; silahı ve şiddeti araç hâline getiren kim olursa olsun
onunla mücadele etmek ve vatandaşlarımızla da konuşmak. 
Değerli
milletvekilleri, bu coğrafyada yaşayan hiçbir toplumsal kesimin diğer toplumsal
kesimlerle sorununun olduğuna inanmıyorum. Türk’ün Kürt’le, Kürt’ün Türk’le,
Alevi’nin Sünni’yle, Hristiyan’ın Müslüman’la hiçbir sorunu yok ancak toplumsal
fay hatlarıyla oynamak isteyenler var, sorun çıkarmak isteyenler var, toplumsal
kesimlerimizin ve vatandaşlarımızın arasında sorun oluşturmak isteyenler var.
Bizim hepimizin, Mecliste grubu bulunan, Meclis dışında olan tüm partilerin
buna karşı çıkması lazım. Engel olmalıyız; bu anlayışı, bu yaklaşımı deşifre
etmeliyiz, durdurmalıyız. Bunu ise ancak hep birlikte yapabiliriz. 
PKK
terör örgütü ve türevlerine akıl ve destek veren herkes iyi bilsin ki toplumsal
bir çatışma ve ayrışma alanı oluşturamadılar, oluşturamayacaklar, bu coğrafya
buna izin vermiyor. İnsanlığın evrensel birikiminden beslenmiş bu coğrafyanın
insanları buna izin vermiyor; kendi değerlerine, kendi ilişkilerine, kendi
kardeşliklerine sahip çıkıyorlar. Açıkça diyelim ki: “Bu kirli oyundan
vazgeçin.” ve devam edelim, diyelim ki: “Siz vazgeçseniz de vazgeçmeseniz de
biz hep birlikte terörle mücadele edeceğiz.”
Değerli milletvekilleri, hakaret ve
terörü yüceltme dili olmadığı müddetçe her şeyi konuşabiliriz. Asıl olan meşru
zemini korumaktır, terör örgütlerinin gölgesine sığınmamaktır, Türkiye’yi
tehdit eden güçlerle iş birliği yapmamaktır, iddialarımızı, düşüncelerimizi,
fikirlerimizi, ülkülerimizi demokratik yollarla meşruiyet içerisinde kalarak
kamuoyuna aktarmaktır. Ancak meşruiyetin dışına çıkarak, hukuk dışına çıkarak
şiddeti araç hâline getirenler halkımızdan, milletimizden hiçbir karşılık
bulamayacaklardır. Çünkü türü ne olursa olsun, kime karşı yapılırsa yapılsın
şiddetin ve terörün amaçladığı kaos ortamıdır, kaos ise bu ülkenin geleceğine
dinamit koymaktır. Türkiye’yi kaosa sürüklemek isteyenlere ise her birlikte
izin vermemeliyiz, karşı çıkmalıyız. Kısacası, terör yol değildir. Biz ortak
değerlerimiz konusunda ortak irade geliştirmezsek, bu tutumu sergilemezsek
terörün ekmeğine yağ sürmüş oluruz. Küçük nüanslarla birbirimize karşı sesimizi
yükseltirsek teröre destek vermiş oluruz adı ne olursa olsun. Hepimizin bunu
iyi bildiğinden eminim ve buna uygun bir tutum geliştirmenin doğru olduğuna
inandığınıza inanıyorum.
Hepinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Boynukara.
Halkların Demokratik Partisi grup
önerisini oylarınıza sunacağım: Kabul edenler... 
ENGİN ALTAY (İstanbul) – Başkanım, karar
yeter sayısı istiyoruz.
BAŞKAN – Karar yeter sayısı isteyeceğim.
Kabul edenler… Kabul etmeyenler… Karar
yeter sayısı yoktur.
Birleşimi on beş dakika ara veriyorum.
Kapanma Saati: 17.07
ÜÇÜNCÜ OTURUM
Açılma Saati: 17.22
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: İshak GAZEL (Kütahya), Ali Haydar HAKVERDİ (Ankara)
----0----
BAŞKAN – Sayın
milletvekilleri, Türkiye Büyük Millet Meclisinin 43’üncü Birleşiminin Üçüncü
Oturumunu açıyorum.
Halkların
Demokratik Partisi grup önerisinin oylanması sırasında karar yeter sayısı
bulunamamıştı. Öneriyi tekrar oylarınıza sunacağım ve karar yeter sayısı
arayacağım.
Öneriyi
kabul edenler… Kabul etmeyenler… 
HAYDAR
AKAR (Kocaeli) – Yok Başkan. (AK PARTİ sıralarından “Var.” sesleri)
Elektronik,
elektronik…
BAŞKAN
– Karar yeter sayısı vardır, önerge kabul edilmemiştir. (CHP sıralarından
gürültüler)
MAHMUT
TANAL (İstanbul) – Vallahi yok Sayın Başkan.
HAYDAR
AKAR (Kocaeli) – Yok Sayın Başkan.
Divan
üyeleri anlaşamıyor Sayın Başkan.
BAŞKAN
– Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır. Okutup işleme alacağım ve oylarınıza sunacağım… (CHP
sıralarından gürültüler)
HAYDAR
AKAR (Kocaeli) – Yok!
BAŞKAN
– Sayın milletvekilleri... 
HAYDAR
AKAR (Kocaeli) – Sayalım.
BAŞKAN
- Sayın milletvekilleri, lütfen bugün biraz daha hassas ve sağduyulu olalım.
Lütfen, rica ediyorum.
MAHMUT
TANAL (İstanbul) – Sayın Başkanım…
BAŞKAN
– Rica ediyorum Sayın Tanal. 
MAHMUT
TANAL (İstanbul) – Sayın Başkanım, sağduyu doğru hareket etmeyi gerektirir.
Karar yeter sayısı olmadığı hâlde “Var.” diyorsunuz. Bu, sağduyulu…
BAŞKAN
– Cumhuriyet Halk Partisinin grup önerisini okutuyorum:



Türkiye Büyük Millet Meclisi Başkanlığına
Danışma
Kurulu 20/12/2016 Salı günü (bugün) toplanamadığından grubumuzun aşağıdaki
önerisini İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 CHP
Grubu Başkan Vekili
Öneri:
Grup
Başkan Vekilleri Ankara Milletvekili Levent Gök, İstanbul Milletvekili Engin
Altay ve Manisa Milletvekili Özgür Özel tarafından siyasi iktidarın izlediği ve
Türkiye savaşın cephesi ve bekası tartışılan bir ülke konumuna taşıyan yanlış
dış politika uygulamalarının belirlenmesi, tırmanan terör olaylarının
önlenememesinin nedenlerinin araştırılması amacıyla 20/12/2016 tarihinde
Türkiye Büyük Millet Meclisi Başkanlığına verilmiş olan genel görüşme
önergesinin (11 sıra no.lu) Genel Kurulun bilgisine sunulmak üzere bekleyen
diğer önergelerin önüne alınarak 20/12/2016 Salı günlü birleşimde “Sunuşlar”da
okunması ve görüşmelerinin aynı tarihli birleşiminde yapılması önerilmiştir. 
BAŞKAN
– Cumhuriyet Halk Partisi grup önerisinin lehinde ilk olarak İstanbul
Milletvekili Sayın Engin Altay konuşacaklar. 
Buyurun
Sayın Altay. (CHP sıralarından alkışlar)
ENGİN
ALTAY (İstanbul) – Sayın Başkan, sayın milletvekilleri; Genel Kurulu saygıyla
selamlıyorum. 
Sayın
milletvekilleri, Meclisimizin gündeminde Sınai Mülkiyet Kanunu Tasarısı var.
(Gürültüler)
BAŞKAN
– Sayın milletvekilleri, lütfen sessiz olalım.
ENGİN
ALTAY (Devamla) – Bizim de uygun gördüğümüz piyasaların, iş âleminin beklediği
bir kanun tasarısı. Cumhuriyet Halk Partisi olarak bu kanun tasarısının
komisyon aşamasında gerekli katkılarımızı sunduk, arkadaşlarımız bu çalışmayı
yaptılar. Biz, Parlamentonun işlevinin süratli, seri, sağlıklı bir şekilde
yürümesi bakımından da bu kanuna müspet destek vereceğimizi, müspet katkı
sunacağımızı ve Türkiye Büyük Millet Meclisi İç Tüzüğü’nün muhalefete verdiği
birçok imkânı kullanmadan piyasaların beklediği bu kanunu bir an önce Meclisten
çıkarmaya hazır olduğumuzu önce parti olarak beyan etmek istiyorum. Ancak,
bununla beraber, Sayın Başkan, Türkiye çok zor günlerden geçiyor, terör,
bombalar, suikastlar, saldırılar kamuoyunda artık olağan, sıradan, alelade
işler gibi algılanmaya başladı ve bu, Türkiye'nin hak ettiği bir manzara değil.

Tabii,
bu arada 17-25 Aralık haftasındayız. Adalet ve Kalkınma Partisi iktidarı bir
gün son bulduğunda 17-25 Aralık tarihleri Türkiye’de yolsuzlukla mücadele
haftası olarak kutlanacak. O zaman da söyledik, 2013’te de bunu size söyledik
-bizim iktidar partisinin sayın milletvekilleriyle bir zorumuz yok- dedik ki:
“Ey Hükûmet! Kâbe’den örtü de getirseniz bu asrın yolsuzluğunu örtbas etmeniz
mümkün değil.” Ancak, orta yerde bu kadar şehit varken, bu kadar ocaklara ateş
düşmüşken “17-25 Aralığın yıl dönümü.” diye Türkiye'nin o ağır yarasını
bugünlerde tekrar çok kaşımayı düşünmüyoruz ama unuttuğumuzu, unutturacağımızı,
günü gelince hesap sormayacağımızı zannetmeyin. 17-25 Aralık asrın
yolsuzluğuyla ilgili kimin ne kusuru varsa, kim ne suç işlemişse er geç
kanunlar önünde, mahkemeler önünde bunun hesabını verecek.
Biraz
önce konuşan iktidar partisine mensup bir sayın milletvekili “Terörle mücadele
ediyoruz.” dedi. Allah aşkına herkes elini vicdanına koysun. Türkiye’de terörle
mücadele mi var yoksa yapılan her terör saldırısından sonra tıpkı şu Meclis
gibi Türkiye’nin her yeri taziye çadırına mı döndü, bu soruyu da
milletvekillerinin kendine sorması lazım. Şu anda Hükûmetin terörle mücadele
yapma imkânı da yok bence çünkü bugün Sayın Genel Başkanımız da söyledi.
İstihbarat teşkilatını yerle bir ettiniz, devlette ne ehliyet bıraktınız ne
liyakat bıraktınız, güvenlik kuvvetlerinin ne hâle geldiği çok acı verici, çok
üzüntü verici ama Rusya Büyükelçisine saldıran, hâlen görevde olan bir polis
memuru tarafından bu saldırının gerçekleşmesiyle güvenlik kuvvetlerinin içinde
bulunduğu hâl de gözler önüne serildi. 
Bu
şartlar altında şöyle bir teklifte bulunmak istiyoruz çoğunluk partisine, diğer
muhalefet partileri de kabul ederse. Gelin, bugün ya da yarın Türkiye Büyük
Millet Meclisi biraz önce önerisini verdiğimiz genel
görüşmeyi yapsın. Sayın milletvekilleri, buna ihtiyaç var. O kadar çok
kanıksadınız ki, o kadar çok kanıksandı ki 3 kişi ölmüş, 10 kişi ölmüş, ben
daha dün 2 tane Sinoplu yavrumuzu toprağa koyup buraya geldim. Benim içim
acıyor da sizinki acımıyor mu, merak ediyorum. İktidar partisinin
yöneticilerine, grup başkan vekillerine sesleniyorum, hatta sataşıyorum. Sayın
Mehmet Muş, sana sataşıyorum: Senin için acımıyor mu? Orta yerde bu kadar insan
can verirken, 20 yaşındaki fidanlar toprağa verilirken bak söylüyorum: Sayın
Bakan, kanununu bir günde geçireceğiz, bir günde geçireceğiz, eyvallah. Biz
üzüm yemek istiyoruz, bağcı dövmek peşinde değiliz. Gelin, Türkiye Büyük Millet
Meclisinde terörü konuşalım. Terörle Hükûmet mücadele edemiyor, o imkânlardan
yoksun. Biraz önce söylediğim gibi, bugün Genel Başkanın söylediği gibi: Yahu
hangi olayın istihbaratını önceden alıyor bu Hükûmet? Olay olduktan sonra, ya
itfaiyecilerin “Arsayı kurtardık.” demesi gibi bir şey, ayıp, utan verici.
Hükûmet, adı üstünde hüküm eden ama şimdi şunu söyleyince arkadaşlar kızacak.
Bu kanlardan bu Hükûmet sorumlu sayın milletvekilleri, Adalet ve Kalkınma
Partisi değil. Bu akan kandan bu Hükûmet sorumlu, bundan geri adım atamaz,
buradan kaçamaz, “Benim bir mesuliyetim yok.” diyemez; bir sorumluluğu var,
gelecek buraya hesap verecek, millete hesap verecek, yüce millet adına bize
hesap verecek. Başsağlığı dileyen bir Hükûmet olabilir mi? Cenazelere gidip boy
gösteren… Biraz önce söyledim, bir grup böyle, bir grup böyle; ne ayıp şey.
(CHP sıralarından alkışlar) Ve ben üzülerek söylüyorum: Yani Allah’ım bu son
olsun, Allah’ım Türkiye’ye bir daha kan, gözyaşı göstermesin. Ama, “Zenginimiz
bedel öder, askerimiz fakirdendir.” türküsünde olduğu gibi… Ya, hiç olmasın,
hiç temenni etmem ama ben on senedir bir tane kravat takan şehit ailesi
görmedim arkadaşlar. Günah değil mi? İçiniz incinmiyor mu? Hep bu garip gureba,
fakir fukara diye edebiyatını yaptığınız ailelerin, insanların… Dün Sinop’ta
defnettiğim şehidimin köyünün yolu yok, yolu, yolu. Şehit oldu diye devlet
seferber oldu da yani zor bir hâl mezarlığa ulaştık. Hükûmetin sorumluluğu yok
mu değerli milletvekilleri? Güvenoyu verdiniz, verin elbette; kendi partiniz.
Ama, Allah var yani ibadet ediyoruz, ediyorsunuz, sorumluluğumuz yok mu? Yani
bu Hükûmet kusurlu, “Arkadaş, şunu niye böyle yaptınız, niye bu eksik var.”
deme yetkisi, hakkı sizin değil mi? Yani bu kadar şeyi seyredip, bu kadar vahim
bir tabloyu seyredip ondan sonra “Biz Hükûmetiz, biz iktidarız.” demek… Allah
bize böyle bir iktidar nasip etmesin. Yani, her gün kanın, gözyaşının olacağı
bir ülkede ben böyle bir iktidar milletvekilliğini içime sindirmem. 
Arkadaşlar,
o seçmenler ekseriyetle de size oy veriyor, belki gene verir ben onu bilmem;
ayrı bir iş. Ama, ben sizi vicdana davet ediyorum ve buradan bir açık çağrı
yapıyorum: Sınai Mülkiyet Kanun Tasarısı’nı bir günde de geçiririz gerekirse.
Ama, Türkiye Büyük Millet Meclisinin dünyaya bizi rezil eden, üzülerek
söylüyorum… Ve Türkiye’de ilk defa böyle bir olay yaşanıyor, bir büyükelçi bir
sanat faaliyetinde öldürülüyor devletin polisi tarafından. 
Sınai
Mülkiyet Kanunu’nu, Sayın Bakan, geçirsek ne olacak? Piyasalar çok istiyor,
biliyorum, lazım ama böyle güvenilir olmayan bir ülkede, Lübnan’la özdeşen bir
ülkede sanayi ayakta kalmaz Sayın Bakan. Elbet geçirelim ama önce Türkiye Büyük
Millet Meclisi asli işini yapsın. Türkiye Büyük Millet Meclisinin asli işi bu
meseleye el koymaktır. Burada da olmayan ama Türkiye’yi yönetemeyen bir
Hükûmetle karşı karşıyayız. Marifet değil olay yerine gidip açıklama yapmak,
önleyici istihbarat nerede kardeşim? Bu MİT ne işe yarar? Nerede bu MİT? Niye
bu MİT var? Bunların hepsinin dış kaynaklı olduğu bilinmiyor mu? MİT’in görevi
içerideki işler değil, dış tehditlere yönelik bir teşkilattır; varsa
bilmeyenler öğrensin. Ne iş yapar bu MİT? Eminim, bu konuşmamdan sonra beni
takibe alır, benim fotoğrafımı çeker. Elinden geleni ardına koymasın. Ama MİT
niye bu hâlde? Ehliyet, liyakat yok, siyasal kadrolaşma var, bir dönem bir
cemaate teslimiyet var, sonra “Bunlar bizi kandırdı, bunları temizleyelim.”
var. Yangın yerine dönmüş, kimin eli kimin cebinde belli değil, kim kime emir
veriyor belli değil. Olan fakir fukaranın çocuğuna oluyor. “Garip gurebanın
partisiyiz.” diye yola çıktığınızı unutmayın. O çocukların ailelerine borcu var
bu Meclisin. 
Buradan
çağırıyorum, medyaya da sesleniyorum: Terörü görüşmeyen bir Meclis olmaz olsun
diyorum. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Altay. 
Cumhuriyet
Halk Partisi grup önerisinin aleyhinde ilk olarak Antalya Milletvekili Sayın
Mehmet Günal konuşacak. 
Buyurun
Sayın Günal. (MHP sıralarından alkışlar) 
MEHMET
GÜNAL (Antalya) – Sayın Başkan, değerli milletvekilleri; sizleri ve yüce Türk
milletini saygıyla selamlıyorum. 
Değerli
arkadaşlarım, öncelikle Rusya Federasyonu’nun Ankara Büyükelçisi Sayın Andrey
Karlov’a yönelik dün gerçekleştirilen menfur terör saldırısından duyduğum derin
üzüntüyü bildiriyor ve bu alçakça suikastı şiddetle kınıyorum. Rus halkına ve
Rusya Federasyonu yetkililerine de taziyelerimi sunuyorum. 
Türkiye-Rusya
ilişkilerine muhtemelen zarar vermek amacıyla gerçekleştirilen bu melun
saldırının tabii ki Orta Doğu’da yaşanan gelişmelerle ilişkili olması ve
bunları etkilemesi kaçınılmazdır. Sayın Genel Başkanımız Devlet Bahçeli Bey’in
yaptığı taziye açıklamasında da bu iki ülkeden gelen sağduyu mesajları, dün
Dışişleri Bakanımızın ziyareti, sonrasında karşılıklı yetkililerin
açıklamaları, bu provokasyona gelinmeyeceğine yönelik olarak yapılmış olan
açıklamalar tereddüt ve kaygıları bir nebze hafifletmiştir. Bu sistematik
cinayetler ve provokatif amaçlı infiale yönelik olarak yapılan terör
eylemleriyle ülkemiz köşeye sıkıştırılmaya, bölgesel ve küresel planda eli
zayıflatılmaya çalışılıyor. Bunu hepimiz her gün görüyoruz. Değişik eylemlerle
de bunlar gerçekleştirilmeye çalışılıyor. Tabii bu gelişmelere rağmen, bu melun
saldırılara rağmen, suikastlara rağmen Türkiye bu zor günleri aşacak ve
bunların da üstesinden gelecek güçtedir. Türk milleti büyük millettir, Türkiye
Cumhuriyeti devleti de büyük devlettir. Dönem dönem bu tip saldırılar ve
kuşatmalar denenmiştir ama yıllardır bunları da püskürtmeyi bildik. İnşallah
bundan sonra da milletçe hep birlikte yolumuzdan dönmeden bu terör
saldırılarını da, arkasındaki çevrelerin amaçlarını da engelleyecek
birlikteliği göstereceğiz. 
Tabii,
Engin bey arada birtakım sataşmalar yapıyor ama, hepimizin kutuplaştırıcı,
ayrıştırıcı dilden uzaklaşmamız lazım Sayın Altay.
ENGİN
ALTAY (İstanbul) – “Olmasın” diyorum.
MEHMET
GÜNAL (Devamla) – Cenazelerde de, başka yerde de toplumu gerecek şeylerden
uzaklaşmamız lazım. Biz Milliyetçi Hareket Partisi olarak her zaman başta Sayın
Genel Başkanımız olmak üzere çok hassasız  önce “ülkem ve milletim”
diyoruz sonra “partim” sonra “biz” anlayışını hâkim kılan bir yapımız var. Her
zaman da yapıcı, yol gösterici olduk; özellikle bu terör olaylarında, birtakım
çatışmalarda, toplumsal çekişmelerde her zaman yol gösterici olduk. Burada,
tabii ki ülkücü, milliyetçi hareketi buna bulaştırmak isteyenler olabilir,
bizim sembollerimizi kullananlar da olabilir. Ama esas itibar edilecek olan
burada Milliyetçi Hareket Partisinin yetkililerinin ve Sayın Genel Başkanın
yapmış olduğu açıklamadır. Nasıl ki 15 Temmuz gecesi dik bir şekilde Milliyetçi
Hareket Partisi Genel Merkezinden gerekli açıklamaları yapmışsak, sonrasında da
itidal tavsiye etmişsek, yine bunlarla ilgili gördüğümüz aksaklıklarda da
anında yetkilileri uyardık, “Bunların sorumluları bulunsun. Toplumsal
provokasyonlara yol açacak hareketlerden kaçınılsın.” dedik. Onun için, biz, o
tip polemiklere girmeyi çok doğru bulmuyoruz değerli arkadaşlar. Çünkü,
Milliyetçi Hareket Partisi, terörü, insanımızın can ve mal güvenliğini, millî
birliğimizi, demokrasimizi ve ekonomik gelişmemizi tehdit eden en büyük tehlike
olarak kabul ediyor ve terörle mücadeleyi de, hiçbir şartla ihmal edilmemesi
gereken bir millî politika olarak görüyor. “Bu kapsamda, terör belasından
ülkemizi kurtarmak için her zaman kapsamlı, çok boyutlu, sonuç alıcı
politikalar uygulayalım.” diyoruz. Daha, önceki gün Sayın Genel Başkanımız yine
yineledi, daha önce defalarca, Sayın Gül Cumhurbaşkanıyken de, sonrasında da
sekiz maddelik ayrıntılı terörle topyekûn bir mücadele stratejisi açıkladık.
Her zaman liderler zirvesinde de, yapılan çalışmalarda da bu konuda
önerilerimizi sunduk değerli arkadaşlar. Bu kapsamda, teröristi merkeze olan
mücadele anlayışı yerine terörle mücadeleyi topyekûn mücadele olarak ele almak
gerektiğini söyledik. “Terörle ve teröristlerle etkin bir şekilde mücadele
edilirken de vatandaşların can ve mal güvenliği öncelikle temin edilmeli ve
zarar görmelerine fırsat verilmemelidir.” dedik. “Terörle mücadele sırasında
haksızla haklıyı, suçsuzla suçluyu ayırt etmeli ve mücadeleyi hukuk devletinin
yöntemleriyle kararlı şekilde sürdürelim.” dedik. Bu kapsamda, hiçbirimizin,
terörle mücadele eden güvenlik güçlerimizin, güvenlik birimlerimizin, Türk
Silahlı Kuvvetlerinin moralini zayıflatacak, onların çalışmalarını aksatacak
şekilde tutum ve davranışlarda olmasını kabul etmemiz mümkün değil, biz MHP
olarak öncelikle bunu önemsiyoruz. Ama, bununla birlikte, yine dedik ki: Bu
kapsamlı mücadeleye paralel olarak Hükûmetin sadece Cazibe Merkezleri Programı
diye yapmış olduğu teşvik paketi açıklamasından sonra, eylül ayı sonunda Sayın
Bahçeli Doğu ve Güneydoğu Anadolu Bölgesini Kalkındırma Programı’na açıkladı.
Burada, bu 23 ildeki ekonomik büyümeyi, sosyal gelişmeyi ve toplumsal uzlaşmayı
artırarak millî birlik ve bütünleşmeyi sağlamak üzere bu açıklamamızı yaptık ve
sizlere bütçe kapanış konuşmasında da bunun bir kısmından bahsettim. Burada,
bütün vatandaşlarımızın çağdaş dünya nimetlerinden yararlanması ve sosyal
gelişmişlik düzeyi olarak hepsini eşit düzeye, Türkiye’yi Atatürk’ün gösterdiği
muasır medeniyet seviyesinin üzerine çıkarak aynı seviyeye getirmeyi
hedeflediğimizi söyledik. Dolayısıyla, bu programları uyguladığımız zaman,
ülkemizin sahip olduğu potansiyeli harekete geçirerek bu yörelerdeki halkımızın
refah düzeyini yükseltmek ve gelişmişlik farklarını da azaltmak mümkün olacak;
devletin şefkatli elini de ülkemizin en ücra köşesindeki vatandaşlarımıza
hissettirebileceğiz. Bu kapsamda, bu ana programın altında sizlere 4 ana proje
ilettik. Bunlardan 1’incisi, terörle mücadele programıydı ki az önce ana
hatlarını söyledim, köklü bir şekilde yeni bir strateji olarak ele almadan,
devletin kararlılığını göstermeden bunu yapma şansımız yok; 2’ncisi, kırsal
kalkınma merkezleri programıydı; 3’üncüsü, katılımcı ve kapsayıcı ekonomik
büyüme; 4’üncüsü de bölgesel gelişmişlik farklarının giderilmesiydi. Bunların
tamamını uyguladığımız zaman, değerli arkadaşlar, hem ekonomik hem sosyal
olarak da bundan sonra terörün kökünü kurutacak, sonrasında finans kaynaklarını
da keserek toplumu bu sorundan kurtaracak bir çözüm bulmuş olacağız. İnşallah
bunları dikkate alır ve bir şekliyle bu sorunun kökten çözümünü hep birlikte
gerçekleştiririz.
Öte
yandan, dış politikayla ilgili birçok gelişme, bugün önergenin de konusu olan,
son günlerde yaşadığımız tartışmalar… Halep’te yaşananları, Suriye’de, Irak’ta
yaşananları günlerdir konuşuyoruz. Şu anda bir dramla karşı karşıyayız. Evet,
bunlar geçmişten bugüne uygulanan yanlış politikalardan kaynaklandı. Defalarca
söyledik. Ama bizim amacımız Milliyetçi Hareket Partisi olarak şu anda üzüm
yemektir, bağcıyı dövmek değildir. Onlar zaten hatalarını biliyorlar, kendileri
de öz eleştiri yapıyorlar. Çözüm ne? Çözüm, bugün güçlü bir şekilde Türkiye
Cumhuriyeti devletinin çıkarlarını savunmak, yapılması gerekenleri önermek,
doğru yapıldığı zaman da buna destek olmaktır. Ne dedik? 2012 yılında
söylemiştik, daha ancak yapıldı Fırat Kalkanı Harekâtı, ne yapalım? Sayın
Bahçeli 2012 yılında söyledi: “Kandil’den Afrin’e kadar bütün o terör bölgesini
temizleyecek bir güvenli bölge kuralım.” dedik. Yine, bu göç olayları yaşandığı
zaman ne dedik: “Suriye sınırının içerisinde çadırlar kuralım, uluslararası
camia gelsin, buna maddi manevi destek olsun. Birleşmiş Milletler gelsin, AB gelsin,
yükü beraber paylaşalım. İçeriye alırsak sorun olur.” dedik. Şimdi giriyor,
çıkıyor sorun oluyor, evet ama çözümü bir yerinden bulmamız lazım, zararın bir
yerinden dönmemiz lazım. Onun için böyle söylüyoruz.
Yine,
aynı şekilde, şu anda Kıbrıs’ta tekrar başlayan müzakereler var. Biz gerçekçi
ve uygulanabilir ve devam edebilecek bir çözümün iki bölgeli, iki milletli ve
iki devletli bir ortaklık yapılanması olması gerektiğine inanıyoruz. Böylesi
bir çözüm için tek taraflı iyi niyetin bizim tarafımızdan gösterilmesinin
yeterli olmadığını da defaatle belirttik. Hem Rum yönetiminin hem de AB’nin bu
konuya artık iyi niyetli ve yapıcı bir yaklaşım göstermesi gerekmektedir.
Partimiz, Kıbrıs’ta başlayan müzakerelerin Türkiye'nin kırmızı çizgilerini ne
ortadan kaldıracak, Kıbrıs Türklüğünü azınlık statüsüne indirerek Ada’daki
varlığını tehlikeye atacak iki kesimlik ve siyasi eşitlik anlayışını
zayıflatacak bir düzende sürdürülmesini asla kabul edilebilir bulmamaktadır.
Kıbrıs’ta Kıbrıs Türkü’nü 1974 öncesi şartlara zorlayacak hiçbir oldubitti
kabul edilmemelidir. 
Sonuç
olarak Türkiye'nin jeostratejik konumuna ekonomik açıdan da stratejik bir boyut
kazandırmak için ülkemizin bu bölgede bir küresel güç olması gerekmektedir.
Bunu da ancak hep birlikte başarabiliriz diyor, hepinize saygılar sunuyorum.
(MHP sıralarından alkışlar)
BAŞKAN
– Teşekkür ederim Sayın Günal.
Cumhuriyet
Halk Partisi Grubu önerisinin lehinde ikinci olarak Bingöl Milletvekili Sayın
Hişyar Özsoy konuşacak.
Buyurun
Sayın Özsoy. (HDP sıralarından alkışlar)
HİŞYAR ÖZSOY (Bingöl) – Teşekkür ederim. 
Sayın Başkan, değerli milletvekilleri;
hepinizi saygıyla, sevgiyle selamlıyorum. Tabii, öncelikle dün bir suikasta
kurban giden Rusya Federasyonu’nun Büyükelçisi Andrey Karlov’un durumuyla
başlamak istiyorum. Hem Rusya Federasyonu halklarına hem de Rusya Federasyonu
Hükûmetine başsağlığı dileklerimizi sunuyoruz.
Tabii, olay normalde savaş çıkarabilecek
bir olay. Türkiye'nin siyasi tarihini, diplomatik tarihini biraz bilenler
herhâlde ilk akıllarına Abdülhamid döneminde öldürülen Rus Konsolos ya da
İkinci Dünya Savaşı sırasında öldürülen İsrail Konsolosu, hani birtakım bu
örnekler geliyor. Fakat bölgede konjonktürel olarak oluşmuş bir ittifak durumu
söz konusu. Rusya Federasyonu, şu an için en azından bu durumu büyütmeyecek
görünüyor. Zaten hem Türkiye tarafından hem Rusya tarafından ilk verilen
mesajlar bu saldırının normalleşmeye başlayan Rusya-Türkiye ilişkilerine
yönelik bir provokasyon olarak değerlendiriyorlar, ilk tepkiler bu yönde.
Yalnız bu konuda da dikkatli olmak lazım şu an için böyle. Bunu şunun için
söylüyoruz: Biliyorsunuz, jet krizinden sonra, düşürülen Rus jetinden sonra
Türkiye ile Rusya arasındaki ilişkiler asimetrik bir hâl aldı. Türkiye alttan
almak durumunda kaldı, durumu toparlamak için birtakım tavizler verdi. Hem
içeride hem Suriye’de birtakım tavizler vererek ilişkileri normalleştirme
yoluna gitti. İyi mi yaptı, kötü mü yaptı? Ayrı tartışılır bir konu da,
ilişkileri bir şekilde normalleştirdi. Fakat bir polis tarafından bir ülkenin
büyükelçisinin burada öldürülmüş olması demek dış politika açısından şu
demektir: Türkiye ile Rusya arasındaki asimetrik ilişki derinleşecektir. Niye?
Çünkü, Rusya’nın taleplerinin, isteklerinin dışındaki Türkiye’nin tasarrufları
konusunda her zaman için bu durumu, bu lekeyi Rusya getirip Türkiye’nin önüne
koyacaktır. Yani, Rusya’nın istediği şekilde dış politikamızı daha fazla
kurgulamak durumundayız bir ülke olarak. Aksi hâlde, Rus’ları biliyorsunuz yani
daha bu yaz bu Hükûmeti IŞİD’e silah satmakla, destek vermekle suçluyor,
uluslararası bütün alanlarda bunun propagandasını yapıyordu. Şimdi bir durum
oldu, Hükûmetle bir yakınlaşmaları oldu, maşallah, yandaş medyada “Kardeş
Putin.” şeyleri yazıyor. Arkadaşlar, gerçekten, sadece devletin kurumları
değil, basın, diplomasi her alanda o kadar bir omurgasızlık oluşmuş durumdaki
bu, Türkiye’nin resmidir. Bütün kurumlar şu an çökmüş durumda; basınından,
bakanlığından, istihbaratından, polisine kadar gerçekten çökmüş durumdayız; bir
ülke olarak söylüyorum bunu. Şimdi, niye? Yani şu an elimizde çok fazla veri
yok, komplo teorilerine girmek istemiyorum. “Cemaat yaptı, El Kaide yaptı, o
yaptı, bu yaptı…” Arkadaşlar, bir sabredelim, bekleyelim, bakalım birtakım
verilere ulaşabilecek miyiz? Şu an konuşmak komplo teorisi olur. Türkiye’de
bundan çokça yapıyorlar. Zaten, medyaya bakıyoruz, kim olduğunu bilmediğimiz
bir sürü stratejist çıkmış, sabahtan akşama kadar orda ahkam kesiyorlar;
manipülasyon yapıyorlar, beyin yıkıyorlar, beyin dağıtıyorlar. 
HAYDAR
AKAR (Kocaeli) – Bir de kendilerinin beyni olsaydı. 
HİŞYAR
ÖZSOY (Devamla) – Allah için de, açık söylüyorum, Orta Doğu siyasetine, dış
politikaya dair zerre kadar da bir şey bilmiyorlar. Niye bu kadar para
alıyorlar, bunları niye bu televizyonlara çıkarıyorlar onu da hayretle izliyoruz.
Ortada şöyle bir durum var arkadaşlar: Niye bu Türkiye’nin başına geliyor? Bir
konjonktürüne bakalım. Niye Rusya’nın Büyükelçisi Türkiye’de “Halep’i
unutturmayacağız!” diye bağıran bir polis memuru tarafından katlediliyor? Bu,
Suriye politikasıyla ilgili bir durum. Belli ki bu olayın kendisinin Ankara'da
bir büyükelçinin öldürülmesinin hem bölgesel hem de küresel iktidar
kavgalarıyla direkt ilişkisi var. 
Mavi
Marmara olayıyla birlikte -kaba bir tabir, özür diliyorum bundan ama- Filistin
için bir pazar kuruldu ve satışa getirildi; biz bunu gördük, komisyonda da
tartıştık, burada da tartıştık. Filistinlilerden sonra sıra Halep’e geldi.
Türkiye, Halep’e sunduğu, Halep’te savaşanlara sunduğu askerî, diplomatik
desteğini çekerek şu an -tırnak içinde söylüyorum- insani birtakım kaygılarla
onları oradan çıkarmaya çalışıyor. Muhtemelen de Halep’ten çıkardıkları
militanları dönüp, getirip Fırat Kalkanı bağlamında orada kullanacaklar; öyle
görünüyor, ar etmemişler çünkü. 
Arkadaşlar,
bütün bu felaketlerin sebebi nedir biliyor musunuz: Suriye'de yanlış yaptığınız
politikada ısrar etmektir. Rusya'yla bu yakınlaşmanın sebebi nedir? Nasıl böyle
canım cicim oldu? Ne oldu? Kürtler orada statü elde edecekler değil mi? Halep’i
vereceğiz, Bab’ı alacağız. Hikâye bu mu? Bu. Ben bu Genel Kurulda şu açıklamayı
yapmıştım, aynen şu kürsüde konuşmuştum, demiştim ki: Öyle arı gibi çiçekten
çiçeğe konamazsınız dış politikada. Bir çiçekten kalkar diğerine gitmeye
çalışırsınız, diğer çiçek size küser, solar, sıkıntı yaşarsınız. Görüyoruz, çok
net bir şekilde bu resmi görüyoruz burada. 
Şimdi,
işin doğrusu, bu Hükûmetin, bu devletin, bu Parlamentonun bu yanlıştan
döneceğine dair ben umudumu yitirmiş durumdayım. Şu an Suriye politikasının tek
bir amacı var -şimdi haberler gelmeye başladı, Esad yani rejim değişikliği
olmadan Suriye'de bir siyasal çözüm konusunda İran, Rusya ve Türkiye anlaşmış
diye haberler geçiyor, ne kadar doğru bilmiyorum ama Reuters böyle haberler
geçmeye başladı İngilizce- Türkiye'nin Suriye politikasında şu an tek bir
belirleyen var, tek bir tane: Kürtler o iki kantonu birleştirmesin. Aha, bu
kadar. Yani, Kandil’den -Sayın Vekilim, az önce söylediniz- Afrin’e kadar
Kürtlerle bir ittifak yapıp, bir istikrar adası oluşturup, Türkiye'de iç barışı
sağlayıp harikulade bir siyasi ortam yaratabilecekken kastımız 1.000
kilometreden fazla, 1.300, 1.500 kilometre Türkiye Cumhuriyeti devleti bu
Hükûmetin yanlış politikalarıyla kendisini 90 kilometreye sıkıştırmıştır,
Kobani’den Afrin’e kadar olan o bölgeye sıkıştırmıştır. Vizyonsuzluk budur.
Kürtlerle barış yapmayacağım, o 90 kilometreye kim girecek? Kürtleri oraya
birleştirecek, birleştirmeyecek bunun için IŞİD’i, El Nusra’yı, hangi örgüt
varsa, Kürtlerle kavgalı olan hangi örgüt varsa ya göz yumarım, ya destek
veririm, ya ticaret yaparım bunları şu an cezaevinde olan İdris Baluken
açıklamıştı burada, IŞİD kapıları aldıktan sonra bu Hükûmetin yaptığı ticaret
var. PYD’ye geçince ticaret kesiliyor. Öyle az önce hangisi söyledi, hangi
arkadaşımız söyledi? Sayın Bakan, eski Bakanımız “PYD olsa, IŞİD olsa fark
etmez." diyor. Hayır, fark ediyor. IŞİD’le ticaret yapıyorsunuz bakın,
PYD’yle ticaret yapmıyorsunuz mesela. Demek bir fark varmış orada. Şu an
öğreniyoruz ki Türkiye son iki üç yıl içerisinde çok inanılmaz miktarlarda potasyum
nitrat satmış Suriye’ye. Mesela 2014, 2015 yılında 10 bin tonlara varan
potasyum nitrat satışı var Türkiye’den -delilli belgeli- daha önce 2003 ve 2008
yıllarında kısmi potasyum nitrat satılmış. Şu an çarşaf çarşaf çıkmış bunlar.
İnanılmaz miktarlarda orada patlayıcı madde kullanmak için 13 tane de şirketin
ismi var, bir tanesi de –o polemiğe girmek istemiyorum ama- çok büyük bir
siyasetçinin yakın arkadaşının şirketi, böyle tuhaf tuhaf ilişkiler var.
Çok
fazla uzatmayayım, zamanım az kaldı arkadaşlar. İçişleri Bakanı derhâl istifa
etsin. Son iki ay içerisinde yaptıklarıyla HDP’ye saldır, bir hafta içerisinde
bin HDP’liyi götür içeri at, geçen hafta bununla meşguldü. İki yıl önce işe
alınmış cemaatle mücadele bağlamında yeni boşalan kadrolara atılmış, o bizimle
uğraşırken bizim ilçe binalarımız yakılırken telefonlarımıza çıkmayıp bizimle
uğraşan İçişleri Bakanı -işte, bakın güvenlik zafiyeti- gitsin, bu
teröristlerle uğraşsın işte, eğer uğraşıyorsa. Derhâl istifa etmesi lazım.
Ölenin haddi hesabı yok ama hâlâ bir kinle, hâlâ bir gururla hâlâ intikam
nidalarıyla ve son derece maço bir şekilde…
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Özsoy.
HİŞYAR
ÖZSOY (Devamla) – Hemen bitiriyorum Başkanım.
Bir
parça sorumluluk diyoruz. Bu kadarını alabilsin, “Ben bu işi yapamıyorum, bu
işi bırakıyorum.” diyebilsin, bu cesareti gösterebilsin. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim.
MEHMET
GÜNAL (Antalya) – Sayın Başkan…
MEHMET
MUŞ (İstanbul) – Sayın Başkan…
BAŞKAN
– Buyurun Sayın Günal.
MEHMET
GÜNAL (Antalya) – Hatip konuşmasında, benim yaptığım konuşmaya referansla benim
söylediğimle alakası olmayan şeyler söyledi. Müsaade ederseniz bir açıklama
yapmak istiyorum. 
BAŞKAN
– Buyurun, iki dakika.


MEHMET
GÜNAL (Antalya) – Teşekkür ederim Sayın Başkan. 
Amacım
bir polemik yaratıp cevap vermek değil. O konuda da bu tartışmaların tarafı
olmak istemiyoruz ancak bizim söylediğimiz, hiçbir şekilde, Kürt kökenli
vatandaşlarla veya Suriye’de yaşayan Kürtlerle ilgili bir şey değil. Bizim
söylediğimiz, Kandil’den Afrin’e terör hattının temizlenmesidir. Bizim için
ister IŞİD ister DAİŞ ister -ne derseniz deyin- PYD, PJAK, YPG, ne olduğu bizi
bağlamıyor, terör örgütlerinin hepsi terör örgütleridir. Bizim söylediğimiz, bu
insanların yaşadığı bölgenin terörden temizlenmesidir. 
Bugün,
IŞİD, PKK, PYD, YPG, DSO, bir şeyler söylüyorlar ama orada bir istikrarsızlık
var. Biz, Milliyetçi Hareket Partisi olarak, gerek Suriye’de gerek Irak’ta
yaşanan gelişmelere, hem bölgenin hem de Türkiye’nin istikrarı ve güvenliği
açısından bakıyoruz. Bu bölgenin bütün terör örgütlerinden, IŞİD’dan, PKK’dan,
her türlü uzantılarından temizlenmesi için elimizi her türlü taşın altına
koymaktan çekinmeyeceğimizi defalarca söyledik. Yoksa, sayın konuşmacı, biraz
çarpıtarak bizim söylediklerimize baktı. Oradaki insanların güvenliği
açısından, başta Türkmen kardeşlerimiz olmak üzere, ister Irak’ta ister
Suriye’de -ister Arap ister Sünni ister Kürt ister Şii, fark etmiyor- bütün
insanların güvenliği ve o ülkelerin toprak bütünlüğü açısından bakıyoruz. Bu
kapsamda da Fırat Kalkanı Operasyonu’nun, hedefleri sınırlı olmakla beraber
önemli olduğunu düşünüyoruz ve bu kararlılıkla bu mücadelenin devam etmesi
gerektiğini düşünüyoruz. Bu adımın her iki ülkenin bölgesindeki terör
faaliyetlerinin durdurulması açısından önemli olduğunu ve bunun için de bütün
taraflarla görüşme yapmanın ve uluslararası bir inisiyatifi harekete geçirerek,
bu ülkelerin toprak bütünlüğü sağlanarak terörden arındırılması gerektiğini düşünüyoruz.
Böylece, ülkemize oralardan yapılacak terör faaliyetleri de en aza indirilmiş
olacaktır diyor, saygılar sunuyorum. 
BAŞKAN
– Teşekkür ederim Sayın Günal. 
MEHMET
MUŞ (İstanbul) – Sayın Başkan…
BAŞKAN
– Sayın Muş…
MEHMET
MUŞ (İstanbul) – Bizim kabul edemeyeceğimiz, grubumuza yönelik sataşmalarda
bulunmuştur Sayın Hatip, o açıdan söz istiyoruz. 
HİŞYAR
ÖZSOY (Bingöl) – Ne gibi?
BAŞKAN
– Müsaade edin ben sorayım o soruyu. 
Biraz
açıklar mısınız? 
MEHMET
MUŞ (İstanbul) – Şimdi, burada, bizim terör örgütlerine göz yumduğumuzdan,
destek verdiğimizden…
BAŞKAN
– Bu bile yeter, buyurun iki dakika.
ENGİN
ALTAY (İstanbul) – “Bu bile yeter.” derken Başkan?
TUFAN
KÖSE (Çorum) – Fazla bile geldi, dört dakika ver Sayın Başkan. 




MEHMET
MUŞ (İstanbul) – Sayın Başkan, değerli milletvekilleri; bir kere burada, önce
lafı kimin söylediğine bir bakacağız, ondan sonra onu dikkate alıp
almayacağımızın bir değerlendirmesini yapacağız. Lafı söyleyen PKK’yla iç içe
geçmiş bir parti. Onlardan kopamayan, onların sözünden çıkamayan, teröristlerin
cenazesinden ayrılamayan bir siyasi parti, çıkmış bize terör örgütlerine destek
vermek gibi bir ithamda bulunuyor. Bunu reddediyoruz, bunu kesinlikle kabul
etmiyoruz. 
Bakın,
Fırat Kalkanı operasyonunu Türkiye neden yaptı? Şu an El-Bab’da Türkiye kime
karşı mücadele ediyor? DAİŞ terör örgütüne karşı mücadele ediyor. Orada
karşısına çıkan, PKK’nın Suriye’deki kolu olan PYD’ye karşı mücadele ediyor;
bunlar terör örgütleridirler. Kandil’den… Kandil’de kim var? PKK terör örgütü.
Peki, bu Suriye’nin kuzeyine yerleşmeye çalışan kim? O da PKK terör örgütü, PKK
terör örgütünün Suriye kolu PYD terör örgütü. Bunların birbirinden bir farkı
yok. Türkiye’ye saldıran teröristler, bakıyorsunuz -polisimizi, askerimizi
şehit eden- ya Kandil’den çıkıyor, ya, işte, bir hattan bahsediyorlar ya, ya o
hattın içerisinden çıkıp… 
MEHMET
EMİN ADIYAMAN (Iğdır) – Hiçbiri oradan çıkmamıştır. 
MEHMET
MUŞ (Devamla) - …Türkiye’deki güvenlik birimlerine, Emniyet mensuplarımıza
saldırıda bulunuyor. Biz buna göz mü yumacağız, buna sessiz mi kalacağız? Buna
tabii ki müdahale edeceğiz. “Efendim, şununla ticaret yapıyorlarmış, bununla
böyle bir şey yapıyorlarmış…” Geçenlerde başka bir istihbarat örgütü böyle
şeyler dayatmıştı, bugün birkaç önce de bu ortaya attığı iddiaların asılsız
olduğunu ve özür diledi. 
HAMZA
DAĞ (İzmir) – Bayatladı artık o, bayatladı, hatta bozuldu.
MEHMET
MUŞ (Devamla) - Bunları görmezden gelemeyiz değerli milletvekilleri.
Şunu
buradan ifade etmek durumundayız: Türkiye bu terörle mücadeleyi sonuna kadar
sürdürecektir. Türkiye’ye karşı bu terör örgütleri taşeron bir şekilde hareket
ediyorlar, birileri bir akıl veriyor bunlara. 
MAHMUT
TANAL (İstanbul) – Bakanlar Kurulu kararı var mı Sayın Muş?
MEHMET
MUŞ (Devamla) - Bunların kökünü kazıyacağımızdan hiç kimsenin şüphesi olmasın.
Bu terör örgütleri ve onların destekçileri yok olup gideceklerdir. (AK PARTİ
sıralarından alkışlar) 
MEHMET
EMİN ADIYAMAN (Iğdır) – Slogan at, slogan!
BAŞKAN
– Teşekkür ederim.
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Sayın Başkan, sayın hatip tümüyle grubumuza dönerek partimizi
bir başka örgütle iç içe biçiminde gösterdiği için…
MEHMET
MUŞ (İstanbul) – PKK terör örgütü, bir başka örgüt değil. “PKK terör örgütü.”
dedim.
BAŞKAN
– “PKK terör örgütüyle ilişiğini kesemeyen parti.” dedi.
AHMET
YILDIRIM (Muş) – “İç içe geçmiş.” dedi Sayın Başkan.
BAŞKAN
– Yani “İlişiğini kesemeyen, iç içe geçmiş parti.” dedi. Böyle olmadığını
söylemek için, buyurun, iki dakika…
AHMET
YILDIRIM (Muş) – Eğer siz “Sataşma yok.” diyorsanız, oturayım Sayın Başkan.
BAŞKAN
- Böyle olmadığını söylemek için size iki dakika söz veriyorum. Dinleyip öyle
tepki gösterin.
MEHMET
MUŞ (İstanbul) – Söyledim, PKK’nın kontrolünde dedim, bir daha söylüyorum.



AHMET
YILDIRIM (Muş) – Şimdi, dünyada birçok uluslararası kurumdan partimizi sizin
gibi niteleyen bir uluslararası kurum ve bakış açısı gösteremezsiniz ama
Avrupa’da, Amerika’da Uluslararası Af Örgütünden…
EMRULLAH
İŞLER (Ankara) – Bunları zaten onlara güvenerek yapıyorsunuz.
HAMZA
DAĞ (İzmir) – Onlar PKK’ya “terör örgütü” diyor ama tutup da kendi
parlamentolarında konferans da verdiriyorlar.
AHMET
YILDIRIM (Devamla) – …iktidarın ve Türkiye'nin, iktidarın yaptığı yanlışlardan
ötürü bu ülkeyi IŞİD’le iç içe gösteren bir tomar…
MEHMET
MUŞ (İstanbul) – Ya, hangi tomar? Söyle ya, ortaya koy.
AHMET
YILDIRIM (Devamla) – …bakın, raporla karşı karşıyayız biz. Bir de ticaretten
söz ediyorsunuz. Şimdiki grup başkan vekiliniz, dönemin Ekonomi Bakanı Sayın
Elitaş Ocak 2014’ten Haziran 2015’e kadar Akçakale ile Karkamış Sınır
Kapısı’ndan 7 milyon dolarlık ticaret yaptığınızı söyledi. 
HAYDAR
AKAR (Kocaeli) – Kimlerle yapmışlar?
AHMET
YILDIRIM (Devamla) – Bizim verimiz değil, Sayın Elitaş TÜİK verilerini söyledi.
E, üç gün önce de -açın Hürriyet gazetesindeki yazıyı okuyun- yine bir
uluslararası araştırma kurumuna göre Musul’da çıkan patlayıcıların üzerinde
Türk şirketlerinin patentlerinin olduğunu belgeleriyle sundu. Bunu biz mi
söylüyoruz, bunu biz mi yorumluyoruz? Bakın, yoruma mahal bırakmaksızın
söylüyoruz bunları. 
Siz
onları geçin. Ülkeyi, Hükûmetin yaptığı yanlışlardan ötürü bir bütün olarak
ülkeyi terör örgütleriyle ilişkili bir ülke hâline getirdiniz ve böyle bir algı
oluşturdunuz. Ya değilse, dün polis gitmiş bir büyükelçiyi öldürmüş…
HAMZA
DAĞ (İzmir) – Onu siz yapıyorsunuz ya! Gidip konuşup onu siz yapıyorsunuz! 
BAŞKAN
– Sayın milletvekilleri…
HAMZA
DAĞ (İzmir) – Sizin bu ülkenin milletvekili olarak bunu yapmamanız lazım,
yapıyorsunuz ama. 
AHMET
YILDIRIM (Devamla) – Az önce söyledim, yine söylüyorum: İktidar hatipleri
çıkmış buradan sanki bir sivil toplum örgütüymüş gibi, sanki Kanarya Sevenler
Derneğiymiş gibi, direkt öldüren kişiyi terör örgütü mensubu ilan edip işin
içinden çıkıyor. Partimize dönük saldırılarda ne diyor? “Kabul etmiyoruz.” Siz
sivil toplum örgütü değilsiniz, bunları önlemekle mükellefsiniz, önlemekle. 
EMRULLAH
İŞLER (Ankara) – Hani PKK’yla ilişkinizi açıklayacaktın, ne oldu!
AHMET
YILDIRIM (Devamla) – Siz saldırıları önlemekle mükellefsiniz; İstihbaratın,
Emniyetin, İçişlerinin sahibisiniz. “Biz kabul etmiyoruz.” deyip işin içinden
çıkamazsınız, siyasi sorumluluğunuz var bunda. 
Teşekkürler.
(HDP sıralarından alkışlar) 
BAŞKAN
– Teşekkür ederim. 
HİŞYAR
ÖZSOY (Bingöl) – Sayın Başkan…
BAŞKAN
– Sayın Özsoy…
TAMER
DAĞLI (Adana) – PKK’yla iç içe girdiniz mi, girmediniz mi; onu niye
cevaplamadın?
LEZGİN
BOTAN (Van) – FETÖ’yle iç içe misiniz, değil misiniz? Ne konuşuyorsunuz ya
ikide bir! FETÖ’yle iç içesiniz, El Nusra’yla iç içesiniz!
BAŞKAN
– Sayın milletvekilleri, hadi karşılıklı birbirinize laf atarak idare edelim
Meclisi, haydi. 
ENGİN
ALTAY (İstanbul) – Ara ver Başkanım.
BAŞKAN
– Sayın Özsoy…
HİŞYAR
ÖZSOY (Bingöl) – Sayın Başkan, sayın MHP’li hatip konuşmasında kendisinin
söylediklerini çarpıttığımı ve bu çerçevede konuşmak istediğini söyledi. Yani
kendisinin dediğini çarpıtmadım, bu konuda bir cevap vermek istiyorum, sataşma
oldu.
BAŞKAN
– O zaman, size açıklamak için yerinizden bir dakika söz vereceğim. Sataşma
değil, çarpıtmadığınızı beyan edeceksiniz.
Buyurun,
yerinizden bir dakika söz veriyorum size.




HİŞYAR
ÖZSOY (Bingöl) – Teşekkür ediyorum Sayın Başkan.
Vallahi,
böyle bir siyasal atmosferde, gerçekten, niyetimiz polemik değil. Sayın hatibi
de temin ederim ki dediklerinizi çarpıtmadım, sadece farklı yerlerden
bakıyoruz, bu meseleye farklı yerlerden bakıyoruz. 
Dediğimiz
şudur: Şimdi, siz dünya kadar “PYD, terör örgütü.” deyin, bakın, siz
diyorsunuz, dünya öyle görmüyor; ortada böyle bir durum var. Ki “terör örgütü”
dediğiniz 2013 yılında buraya geliyordu, Salih Müslim buraya gelmişti değil mi?
Buraya davet edilmişti, görüşmeler yapılmıştı. Sonra olmadı; biz devam etmediği
için, evet, üzgünüz; keşke olsaydı, Türkiye, Suriye sarmalı içerisinde bu kadar
kötü durumlara girmemiş olurdu gibi düşünüyoruz. Dolayısıyla, şu “terör”
kavramı üzerinden bu bölgedeki Kürt meselesini algılama, bunun üzerinden
politika geliştirmenin verimsiz olduğunu düşünüyoruz. Dolayısıyla, evet “terör
örgütü” dediğiniz PKK’yle bu Hükûmet müzakereler yürüttü, görüşmeler yürüttü.
(Mikrofon
otomatik cihaz tarafından kapatıldı) 
ŞAHİN
TİN (Denizli) – Siz “terör örgütü” diyemiyorsunuz, onu söylemiyorsunuz.
HİŞYAR
ÖZSOY (Bingöl) – Dolayısıyla barış sürecini devam ettirmekten başka bir çıkış
yolu olmadığını düşünüyoruz.
BAŞKAN
– Teşekkür ederim.
Sayın
Muş…


MEHMET
MUŞ (İstanbul) – Sayın Başkan, burada neye istinaden sataşmadan söz alındı?
Benim, PKK’nın kontrolünde olunduğunu, böyle bir sataşmada bulunduğum ifade
edildi. Buna cevap beklerdim, böyle bir cevap göremedim, buna cevap verilmedi.
Bu sataşmama bir cevap yok, bir.
AHMET
YILDIRIM (Muş) – Siz neye sataşmadan söz aldınız, neyi söylediniz?
MEHMET
MUŞ (İstanbul) – İkincisi: Bakın, devletin ilgili kurumlarının müdahalede
bulunmadığıyla ilgili bir şey söylüyor. Bakın, Ümraniye’de bir polisimiz şehit
oldu. Polisimiz nerede şehit oldu?
MEHMET
EMİN ADIYAMAN (Iğdır) – Senin görevin. 
HİŞYAR
ÖZSOY (Bingöl) – Genel Merkezimize 3 tane grup geldi, 1 polis gönderemediniz
yahu; ayıptır ya!
MEHMET
MUŞ (İstanbul) – Nerede şehit oldu polisimiz? Orada bir müdahalede bulunuyor. 
BAŞKAN
– Toparlayın lütfen Sayın Muş. 
MEHMET
MUŞ (İstanbul) – Orada şehit olan polisimiz bir müdahalede bulunuyor.
HİŞYAR
ÖZSOY (Bingöl) – Bu defa da o polisin arkasına sığının!
MEHMET
MUŞ (İstanbul) – Bunu hiç görmeden, hiç konuşmadan, hiçbir şey yapılmıyormuş
gibi bir algı oluşturmaya çalışmayı kesinlikle kabul etmiyoruz.
AHMET
YILDIRIM (Muş) – Azmettirensiniz, azmettiren! 
MEHMET
MUŞ (İstanbul) – Bakın, orada polisimiz oradaki müdahalede şehit oldu. 
HİŞYAR
ÖZSOY (Bingöl) – Evet, azmettiriyorsunuz. 
BAŞKAN
– Teşekkür ederim Sayın Muş. 



BAŞKAN
– Cumhuriyet Halk Partisi grup önerisinin aleyhinde son olarak Şanlıurfa
Milletvekili Ahmet Eşref Fakıbaba konuşacaktır.
Buyurun
Sayın Fakıbaba. (AK PARTİ sıralarından alkışlar) 
AHMET
EŞREF FAKIBABA (Şanlıurfa) – Teşekkür ederim Sayın Başkan.
Çok
değerli milletvekilleri, hepinize saygılarımı sunuyorum.
“Terör”
deyince tabii ki güneydoğu akla en başta gelen bölgelerimizden birisi.
ENGİN
ALTAY (İstanbul) – Artık her yer geliyor Sayın Vekilim, artık her yerde terör
var, sade güneydoğuda yok.
AHMET
EŞREF FAKIBABA (Devamla) – Efendim, eğer gerçekten hepimiz demokrat olabilsek,
demokrasi lafta kalmasa, insanları sevebilsek, Kürt’ü, Türk’ü, Arap’ı, Laz’ı,
Çerkez’i, Müslüman’ı, gayrimüslümanı sevebilsek, bunları laf etmesek, oya
çevirmek için bunları kullanmasak, inanın çok samimi olarak söylüyorum, burası
bir cennet vatan. Bu vatan hepimize de yeterlidir; Kürt’üne de, Türk’üne de,
Arap’ına da, Alevi’sine de, Sünni’sine de ama bir bakıyoruz, ne oluyor bize?
Kimler ne yapıyorlar? Yani, şimdi, burada Kürt menşeli etnik grubuna sahip olan
arkadaşlarımız var. Kürtlere çok büyük saygı duyuyoruz. Onlar gerçekten yiğit
insanlar, çok sevdiğimiz insanlar. Şanlıurfa’ya baktığınız zaman, Kürt’ü var
burada, bakın arkadaşlarım, Kürt’ü var, Türk’ü var, Arap’ı var. Ya, bizim hiç
sorunumuz yok arkadaşlar, vallahi billahi sorunumuz yok ya. Bu sorunu kimler
çıkarıyor arkadaşlar? Bu sorunu kim yapıyor ya? Peki, maşa olarak kimleri
kullanıyorlar? Ne yapıyorlar? Bu ülkeye neler vermek istiyorlar? Yani, ben, bu
kardeşiniz, Şanlıurfa’da on yıl Belediye Başkanlığı yaptım. Hiçbir zaman bir
Kürt’le, bir Arap’la, bir Türk’le hiçbir sorun olmadı, insanlar birbirini
seviyor. Ya, benim torunum Kürt ve Türk karışımı. Şimdi, benim bu torunuma ne
diyeceksiniz siz?
MEHMET
EMİN ADIYAMAN (Iğdır) – Bin tane şeyimize niye saldırıldı o zaman iki gündür?
AHMET
EŞREF FAKIBABA (Devamla) – Ha, şimdi, şu var: O zaman, biz gerçek Türkiye’mizi
sevmek zorundayız, gerçek Türkiye için canımızı vermek zorundayız, gerçek
Türkiye’nin kıymetini bilmek zorundayız. Biz bunu yapamazsak ne yapabiliriz
arkadaşlar? Türkiye Cumhuriyeti ve Hükûmetimiz Kürtlere hiçbir zaman karşı
olmamıştır, olmayacaktır da ama biz Kandil’e karşıyız çünkü Türkiye’yi gerçekten
rahatsız etmek, Güneydoğu’yu ve ülkeyi bölmek istedikleri için karşıyız. (AK
PARTİ sıralarından alkışlar) Yoksa, Kürt vatandaşları bizim canımız. Bizim
hiçbir zaman…
MEHMET
EMİN ADIYAMAN (Iğdır) – Dilleri serbest mi, eğitim hakkı var mı?
AHMET
EŞREF FAKIBABA (Devamla) – Bakın, Sayın Vekilim, bizim, Kürtlerle, Araplarla,
başka insanlarla hiçbir sorunumuz yok, olamaz. Onlar bizim kardeşimiz, onlar
bizim canımız. Zaten Türkiye sadece Türklerin yaşadığı bir ülke de olamaz, hem
Kürtler yaşayacak hem Araplar yaşayacak hem Sünniler yaşayacak hem Şiiler.
Amerika’da böyle değil mi arkadaşlar? 50 bin çeşit ırk var ya, bunlar kavga mı
ediyorlar? 50 bin çeşit din var, bunlar kavga mı ediyorlar?
MEHMET
EMİN ADIYAMAN (Iğdır) – Siyaset ettiriyor, siyaset, sizin siyasetiniz. 
AHMET
EŞREF FAKIBABA (Devamla) – Bakın, ha, maşalar ettiriyor, bakın, burada çok
önemli. Burada, maşa olan insanlar, maşa olan örgütler bir defa bu Türkiye’yi
karıştırmak istiyorlar. Arkadaşlar, demokrat olarak şunu yapmamız lazım: Terör
kimden gelirse gelsin, hangi grup olursa olsun, bunun DAEŞ’i, bunun PYD’si,
bunun PKK’sı yok; biz buna “terörist grup” diyeceğiz, teröriste “terörist”
diyeceğiz. Eğer biz bunu diyemezsek vallahi bir yere gidemeyiz. 
Tabii
ki terörü önlemek Hükûmetin işidir, görevidir ama…
MEHMET
EMİN ADIYAMAN (Iğdır) – El Nusra’yı, Ahrar’uş Şam’ı da ekle.
BAŞKAN
– Sayın Adıyaman…
AHMET
EŞREF FAKIBABA (Devamla) – Bakın, burada 550 tane milletvekili var, bu
hepimizin de görevidir aynı zamanda. Terörü tek başına önleyen hiçbir hükûmet
olmamıştır. Terör hep birlikte, ortaklaşa, kardeşçe, el ele verilerek, ülkenin
menfaatleri düşünülerek önlenmiştir. Yoksa “Tek başına AK PARTİ Hükûmeti terörü
önlesin...” Ya, tabii, önlemeye çalışalım ama 15 Temmuz ruhunda… Çok teşekkür
ediyorum diğer partili arkadaşlarımıza, grup başkan vekillerine, hepsine
yürekten teşekkür ediyorum. Terörü önlemek için, bir defa, 15 Temmuz ruhunu
bizim kaybetmemiz lazım geldiğine inanıyorum. 
Şanlıurfa’dan
örnekle başladım, Şanlıurfa’da, samimi olarak, işsizlik var, doğru; enerji
problemi de var, bu da doğru.
HAYDAR
AKAR (Kocaeli) – Hiçbir şey çözmemiş bunlar.
AHMET
EŞREF FAKIBABA (Devamla) – Evet ama yani bir Kürt “Yahu, arkadaş, beni okula
almıyorlar”, “Beni milletvekili yapmıyorlar.”, “Yahu, acaba ben bakan olabilir
miyim?”; hiç öyle bir problemimiz yok. 
El
ele verelim -Şanlıurfa’nın 12 tane milletvekili var- Şanlıurfa’nın
problemleriyle uğraşalım, Şanlıurfa’nın daha iyi, nasıl insanca yaşanabilecek
bir şehir olması için, onun gayreti içerisinde olalım. 
HAYDAR
AKAR (Kocaeli) – Şu an millî gelirde sondan 2’nci sırada Şanlıurfa. Ne yaptınız
ya on dört senedir?
AHMET
EŞREF FAKIBABA (Devamla) – Ama dersek ki: “Yahu, Kürtler şöyle, Türkler böyle.
Şu şöyle oluyor, bu böyle oluyor...” 
Yani
ben size soruyorum, İstanbul’da kim patlattı? Hadi bana cevap verin. Kimler
öldü? 4 tane şehidimiz vardı, hepsi de Kürt kardeşlerimizdi, hep beraber
gittik. Kim kime zarar veriyor? Niye veriliyor? Bunların sebeplerine
derinlemesine inmeden bunu çözmemiz mümkün değil. 
Bir
hekim olarak, eğer bir çocuğun veya bir hastanın ateşi varsa Aspirin
veremezsiniz, siz onun nedenlerine ineceksiniz. Bakın, samimi olarak
söylüyorum, kardeşinizim: Bizim Şanlıurfa’mızdan, Şanlıurfa’dan bahsediyorum
ben. Kürt’ün, Türk’ün, Arap’ın kardeşçe yaşadığı gerçekten bir barış şehridir.
Ama bu barış şehrini bozmak isteyenler kimdir? Bu barış şehrini kim bozmak
istiyor, hangi sebeple bozmak istiyor? Onun için, bunun sebeplerini mutlaka ve
mutlaka araştırmamız ve bulmamız gerektiğine ben şahsen yürekten inanıyorum. 
Türkiye
Cumhuriyeti ve partimiz Kürtlere karşı değildir, Kandil’e karşıdır, bakın,
Kandil’e karşıdır. Bizi, ülkemizi bölmek isteyen, bizi vurmak isteyen hangi
ülke olursa olsun, bu nereden gelirse gelsin, Türkiye Cumhuriyeti tabii ki ona
karşı olacaktır. Gideceksiniz, efendim, dağlarda oturacaksınız, zamanı
bulduğunuz zaman, fırsatı bulduğunuz zaman gelip Türkiye sınırı içerisine
gireceksiniz, insan öldürüp kaçıp gideceksiniz. Böyle bir şey olabilir mi?
Böyle bir demokrasi anlayışı olabilir mi? Ondan sonra çıkıyoruz, diyoruz ki:
İşte demokrasi. Ya, demokrasi demek bir defa insan hayatına saygı duymak
demektir. Demokrat insan –çok özür dilerim- esasında yüksek sesle konuşmayan
kişi demektir. Bağışlayın beni yani çünkü içim yanmış. Yani cennet bir ülke,
Güneydoğu’yu özellikle gezmenizi istiyorum. Kürtlerin ne kadar güzel insanlar
olduğunu, ne kadar misafirperver insanlar olduklarını, tabiatın, doğanın orada
ne kadar mükemmel olduğunu, tarımın ne kadar gelişmiş olduğunu, Mezopotamya’nın
gerçekten önem verildiğinde Kürtlerin ne kadar mutlu ve refah içerisinde
yaşayacaklarını özellikle size anlatmak istiyorum arkadaşlar. 
Onun
için, bir defa samimi olmamız lazım, 550’miz de samimi olacağız. Samimi ve
dürüst bir şekilde -Kürt halkı da Türk halkı da Arap’ı da Çerkez’i de- diyeceğiz
ki: Bir ülkemiz var, bir bayrağımız var, bir vatanımız var. Ha ondan sonra,
eksikliklerimiz nelerdir? Kürtlerin, Türklerin, Arapların bu konuda kültürel
haklarında ne eksiklikler vardır? Hep beraber çözeceğiz. Biz demiyoruz ki: “AK
PARTİ olarak gerçekten on dört yıldan beri çok güzel şeyler yaptık.” Vallahi
demokraside çok büyük ilerlemeler oldu. Ama eğer sıkıntılar varsa bu, AK
PARTİ’den değildir, bu sıkıntılar, o maşaları kullanan o ülkelerdendir.
Ülkelerin adlarını vermeme gerek var mı, yoksa herkes biliyor mu? Vallahi
herkes biliyor.
TAHSİN
TARHAN (Kocaeli) – Ver, ver, ver ya bilelim. Ben bilmiyorum ya. 
AHMET
EŞREF FAKIBABA (Devamla) – Herkes biliyor. Bu ülkeler kimlerdir? Bu ülke
halkının refah içerisinde, Kürtlerin refah içerisinde yaşamamasını isteyen
hangi ülkeler vardır? Vallahi onu Kürtler de çok iyi biliyor. Ama maalesef
birlik ve beraberlik içerisinde davranamıyoruz.
Benim
sizlerden istirhamım, hepimiz, 550’miz bir ülkemiz var; 15 Temmuz ruhunu
mutlaka ve mutlaka beraber götürmemiz lazım.
TAHSİN
TARHAN (Kocaeli) – Ya ruh mu kaldı, 15 Temmuzdan ruh mu kaldı ya? Herkesi içeri
attınız ya.
AHMET
EŞREF FAKIBABA (Devamla) – Tek başına bunu Hükûmete verdiğiniz takdirde… Tabii
ki Hükûmetiz, yöneteceğiz ama terörizm farklı bir olaydır. 
KAZIM
ARSLAN (Denizli) – O ruhu önce siz muhafaza edeceksiniz. 
AHMET
EŞREF FAKIBABA (Devamla) – Terörle bir hükûmetin tek başına başa çıktığı daha
yeryüzünde görülmemiştir. Onun için, el ele vereceğiz, bir Türkiye’miz var, bir
vatanımız var. Vallahi cennet bir vatanda yaşıyoruz, bunun kıymetini bilmemiz
lazım.
Hepinize
saygılar sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Fakıbaba.
Cumhuriyet
Halk Partisi grup önerisini…
HAYDAR
AKAR (Kocaeli) – Karar yeter sayısı.
BAŞKAN
- …oylarınıza sunacağım ve karar yeter sayısı arayacağım: Kabul edenler… Kabul
etmeyenler… Kâtip üyeler arasında bir anlaşmazlık var, elektronik oylama
yapalım.
Oylama
için iki dakika süre veriyorum.
(Elektronik
cihazla oylama yapıldı)
BAŞKAN
– Karar yeter sayısı yoktur. 
Birleşime
on beş dakika ara veriyorum.
 Kapanma
Saati: 18.19
DÖRDÜNCÜ OTURUM
Açılma Saati: 18.36
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: İshak GAZEL (Kütahya), Ali Haydar
HAKVERDİ (Ankara)
----0----
BAŞKAN
– Sayın milletvekilleri, Türkiye Büyük Millet Meclisinin 43’üncü Birleşiminin
Dördüncü Oturumunu açıyorum.
Cumhuriyet
Halk Partisi grup önerisinin oylanması sırasında karar yeter sayısı
bulunamamıştı. Öneriyi tekrar oylarınıza sunacağım ve karar yeter sayısı
arayacağım.
Öneriyi
kabul edenler… Kabul etmeyenler… Öneri kabul edilmemiştir, karar yeter sayısı
vardır.
Sayın
milletvekilleri, şimdi, Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.



20/12/2016
Türkiye Büyük Millet Meclisi Başkanlığına
Danışma
Kurulu 20/12/2016 Salı günü (bugün) toplanamadığından, İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
Mustafa Elitaş
Kayseri
Grup Başkan Vekili
Öneri:
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmında
bulunan 443 sıra sayılı Kanun Tasarısı’nın bu kısmın 2’nci sırasına alınması ve
diğer işlerin sırasının buna göre teselsül ettirilmesi;
Genel
Kurulun 20 Aralık 2016 Salı günü (bugün) ile 28 Şubat 2017 Salı günleri (dâhil)
arasındaki salı ve çarşamba günkü birleşimlerinde sözlü sorular ve diğer
denetim konularının görüşülmeyerek Gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan işlerin görüşülmesi ve
yine, yukarıda belirtilen tarihler arasındaki salı, çarşamba ve perşembe
günlerindeki birleşimlerinde saat 24.00'e kadar çalışmalarına devam etmesi;
443
sıra sayılı Kanun Tasarısı’nın İç Tüzük'ün 91'inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması
önerilmiştir.




443 Sıra Sayılı
Serbest Bölgeler
  Kanunu ile Bazı Kanun ve Kanun Hükmünde Kararnamelerde Değişiklik Yapılmasına
  Dair Kanun Tasarısı
(1/666)




BÖLÜMLER
■


BÖLÜM MADDELERİ


BÖLÜMDEKİ MADDE SAYISI





1. BÖLÜM
i



1 ila 9 uncu maddeler arası


9





2. BÖLÜM



10 ila 15 inci maddeler arası


6




TOPLAM MADDE SAYISI


15



BAŞKAN – Adalet ve Kalkınma Partisi grup
önerisinin lehinde ilk olarak Kırıkkale Milletvekilli Sayın Ramazan Can
konuşacaklardır.
Buyurun Sayın Can. (AK PARTİ sıralarından
alkışlar)
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum.
Grup önerimize başlarken Beşiktaş’ta ve
Kayseri’de şehit olan yiğitlerimize Allah’tan rahmet diliyorum, yaralı
gazilerimize de geçmiş olsun dileklerimizi iletiyorum.
Grup önerimizle, 28 Şubat 2017 tarihine
kadar salı günleri 15.00-24.00 -sözlü sorular görüşülmeyecek bu arada-
çarşamba ve perşembe günleri 14.00-24.00 saatleri arasında Genel Kurulun
çalıştırılmasını öneriyoruz.
Yine, grup önerimizle, 443 sıra sayılı,
iki bölüm hâlinde, 15 maddelik serbest bölgelerle ilgili kanun tasarısını
gündemin 2’nci sırasına alıyoruz ve Genel Kurula bu şekilde grup önerisi olarak
getirdik.
Genel Kurulun takdirlerine sunuyor,
tekrar hepinizi saygı ve muhabbetle selamlıyorum. (AK PARTİ sıralarından
alkışlar)
BAŞKAN – Teşekkür ederim Sayın Can.
Adalet ve Kalkınma Partisi grup
önerisinin aleyhinde ilk olarak Samsun Milletvekili Sayın Erhan Usta konuşacak.
Buyurun Sayın Usta.
ERHAN USTA (Samsun) – Teşekkür ederim
Sayın Başkan.
Sayın Başkan, değerli milletvekilleri;
şimdi, Adalet ve Kalkınma Partisinin getirdiği grup önerisini konuşuyoruz.
Tabii, daha önceden de birkaç defa bunu ifade ettik -sürekli oluyor da- yine
bir plansızlık, programsızlık görüşüyoruz esasında. Yani, bir öngörü yok.
Önümüze bakmadan birtakım programlar yapılıyor, ondan sonra da her defasında,
her hafta neredeyse bunları görüşmek zorunda kalıyoruz. Bu bir defa başlı
başına bir verimsizlik. Yani, bu Parlamentoyu daha verimli çalıştırmak lazım.
Şimdi, milletler yüz yıllık plan
yapıyorlar, yüz yıl ötesi için programlar yapıyorlar, bir strateji ortaya
koyuyorlar. Adalet ve Kalkınma Partisinin hem hükûmet etme anlayışında hem de
Parlamentoyu yönetme anlayışında bırakın yüz yılı bir hafta sonrası yok.
Şimdi, şu grup önerisiyle getirilen
öncelik yarın yeniden değiştirilmek istenecek çünkü Plan ve Bütçe Komisyonunda
bir torba kanun görüşülüyor, torba kanunu da büyük ihtimal bu serbest bölgeler
kanununun önüne alalım diye iki gün sonra tekrar bir şey gelecek. Yani bakın,
bunun için her defasında asgari kırk dakika harcıyoruz. Yani şu Parlamento,
önümdeki bir hafta -yüzyıldan vazgeçtik, üç yıldan, beş yıldan vazgeçtik- on
gün içerisinde neyi görüşeceğini bilmeyen bir Parlamento var ve bu
Parlamentoyu, bunu böyle yapan da tabii ki iktidar partisi. Şimdi, bu
verimsizliğe hakikaten bir son vermek lazım. Şimdi, aslında ülke her konuda
böyle yönetildiği için biz bu sıkıntıları çekiyoruz bu ülkede, bunu da görmemiz
lazım. 
Şimdi, önümüzde patent yasası var, sınai
mülkiyetle ilgili yasa var. Bizim bu yasaya herhangi bir rezervimiz de
yok, yasanın bir an evvel çıkmasını arzu ediyoruz, bir defa o konuda
düşüncemizi söyleyelim ama elbette ki üzerinde konuşulması gereken hususlar
var, bunların tartışılması lazım; bu mutlaka gerekiyor. 
Şimdi, bizim Hükûmetten esas isteğimiz,
beklentimiz şu: Böyle hakikaten, özellikle ekonomi alanında -ekonomiyi
biraz ele alacak olursak bugünkü konular açısından- önümüzde ülkenin ciddi
ölçüde ihtiyaç duyduğu bir kısım reformlar var, bir kısım yasaların buraya
getirilmesi lazım, kanun tasarılarının, kanun tekliflerinin buraya getirilmesi
lazım. Biz Hükûmetten bunları getirmesini bekliyoruz. Yoksa bu getirilen sınai
mülkiyetle ilgili tasarıya hiçbir itirazımız yok ancak burada bir reform yok,
burada aslında bir sorunu çözecek çok fazla bir şey de yok; işte değişik
kanunlarda değişik, dağınık olan birtakım meseleleri toparlama şeklinde bir
yasa. Yani ülkenin meselelerini çözecek, ülkenin yapısal sorunlarını çözecek
tasarılarla Hükûmetin şu Meclise gelmesi lazım. Açık çek veriyoruz, bakın,
getirin bunları destekleyelim diyoruz. Vergiyle ilgili yapmamız gereken işler
var, bu ülkede rant vergisinin çıkartılması gerekir diyoruz, bu ülkede
verimliliği artırmaya yönelik, AR-GE’ye yönelik işlerin yapılması lazım
diyoruz, bu ülkede kamu harcama sisteminin disipline edilmesi lazım,
rasyonelleştirilmesi lazım diyoruz, vergi yüklerinin yeniden düzenlenmesi lazım
diyoruz. Hele hele TÜİK’in son açıkladığı veriler kapsamında bakarsak, zaten
ülkenin bir sorunu, tasarruf sorunu yokmuş. O zaman gelin, hep birlikte şu
tüketimin üzerindeki vergileri azaltalım, fakir fukaranın üzerindeki vergileri
azaltalım. Bunların yapılması gerekirken böyle, günübirlik kanunlarla Adalet ve
Kalkınma Partisi Meclisi de bu anlamda yönetmek istiyor, bu son derece yanlış. 
Şimdi,
torba… Torba getirilecek, işte, efendim, “Burada yılbaşına kadar çıkması
lazım.” Madem bu yılbaşına kadar çıkması lazımdı, bugüne kadar aklınız
neredeydi? Bu soruyu sormak bizim hakkımız değil mi? Yani, bu şekilde devlet
yönetimi olur mu? Burada ta bir yıl önceden belli olan hususlar var, yılın
sonuna yapılması gereken işler; onlar yapılmıyor, hepsini bir kenara sıkıştırıp
verimsiz bir şekilde görüşmek; efendim, işte, tehditle, dayatmayla, şantajla
böyle iş yapmak yakışmıyor bu Parlamentoya. Bu Parlamentoyu daha verimli
çalıştırmamız lazım arkadaşlar ve gece çok geç saatlere kadar çalışmanın da bu
ülkeye bir faydası yok, bakın, ben bunu söyleyeyim size. Niye yok? Çünkü
gecenin ikisine, üçüne kadar çalışıldığı zaman, birkaç gün de üst üste böyle
olduğu zaman insanların sinirleri geriliyor, en ufak bir şeyde burada kargaşa
çıkıyor, karmaşa çıkıyor ve bu Parlamentoda olup biten olaylar, inanın, vatandaşı
etkiliyor, halkımızı etkiliyor. O yüzden, burada çok dikkat etmemiz lazım,
zinde kafayla, sağlıklı bir şekilde çalışmaları yürütmemiz lazım.
Şimdi,
arkadaşlar, biraz da gündemdeki siyasi konulara ilişkin düşüncemi de paylaşmak
istiyorum bu vesileyle. Hakikaten, ülkemiz çok zor günlerden geçiyor. Hani,
bunu hep söylüyoruz da hele hele bu kadar zor da hiç olmamıştı herhâlde.
Tamamen bir terör kuşatması altındadır ülkemiz. Yani, bir yandan PKK terörü,
bir yandan FETÖ terörü, bir yandan IŞİD’i, bir yandan PYD’si, YPG’si, işte,
Suriye’de içinde bulunduğumuz durum, dün akşam itibarıyla bir de Rusya
Büyükelçisine karşı işlenen bir suikast var -taziyelerimizi Rus halkına ve
ailesine iletmiştik- yani bütün cepheleriyle Türkiye bir kuşatma altında.
Türkiye'nin eli zayıflatılmak isteniyor, Türkiye'nin itibarının sarsılması
isteniyor, köşeye sıkıştırılıyor. Küresel ve bölgesel düzeyde Türkiye ciddi
mevzi kaybetmek riskiyle karşı karşıya. Bütün bunları görerek… Hakikaten,
ülkenin birlik, beraberliğe ihtiyacı var, ülkenin daha düzgün, daha stratejik
bakış açısıyla yönetilmeye ihtiyacı var; bunları da Hükûmetten bekliyoruz.
Diğer
taraftan, biz buradan vatandaşımızı da sağduyuya davet ediyoruz, sağduyulu
olmak zorundayız. Provokatörler var, ortalıkta geziyor, bir kısım işler
yapıyorlar, vatandaşımızın bu acısından istifade etmeye çalışıyorlar, bunlara
da hiçbir şekilde bizim tolerans tanımamamız lazım. Sokakların karışması
isteniyor, bazıları dağda yapamadığını şehirlerde yapmak istiyorlar. Türk
milletinin, aziz milletimizin bu oyuna gelmemesi lazım. Bu konuda da herkesin,
Meclisteki siyasi partilerimizin de, aslında bütün sivil toplum
kuruluşlarımızın, bu ülkede yaşayan herkesin bu anlamda çok sorumlu davranması
gerekiyor. 
Az
önce, ben ifade etmiştim, başlangıçta, açılışta: Bizim, Milliyetçi Hareket
Partisinin bu parti binalarının, efendim, taşlanmasıyla, bilmem neyle hiçbir
şekilde alakası yoktur, oraya bayrak asanlar bizim bayrağımızı asmış olsalar
bile bizimle alakası yoktur. Biz, bu konuda partililerimizi de çok dikkatli
olmaya davet ediyoruz, sürekli bunu yapıyoruz. Fakat, tabii ki, bu terörle
mücadelede başarılı olabilmek için Hükûmetin de yapması gereken bazı işler var.
Bir defa herkesten önce Hükûmetin yapması gereken şey, muhasebe yapması lazım
oturup. Şimdi, bu zor günlerde biz “Eskiden şöyleydi, işte, siz ihanet
sürecinde şu hataları yaptınız, ülkenin başına bunlar geldi, dış politikada şu
yanlışları yaptınız, bunlar oldu.” falan biz bunları çok fazla konuşmak
istemiyoruz. Ama, bunları bizim konuşmamamız sizin de buralarda doğru
yaptığınız anlamına gelmiyor. Dolayısıyla, aynı hatalara düşülmemesi açısından
iktidarın kafasını iki elinin arasına alıp, oturup bunu, nerede hata yaptığını,
nasıl bundan sonra davranırsa bu ülkeyi daha iyi yönetebilir; bu konularda çok
dikkatli olması lazım, bu konuların bir muhasebesini yapması lazım. Bunların
ciddi bir analizinin yapılmaya ihtiyacı var, bu yapılmadığı sürece biz bu
ülkede sıkıntıdan kurtulamayız bakın. Çünkü, aynı hataları tekrarlar. Bunları
muhalefet partilerinin söylemesini beklemeden yapılan hataları lütfen görün ve
bu hataları düzeltmeye çalışın, bir daha bu hatalar yapılmasın. 
Şimdi,
tabii, terörle mücadelenin düzgün bir stratejiye oturması lazım, bunu az önce
Mehmet Günal Bey konuşmasında ifade etti, oralara girmeyeceğim. Ancak, biz
görüyoruz ki bütün bu olaylarda istihbarat zafiyeti var, bunu görmemiz lazım.
Yani, bizim istihbarat birimlerimizin çok daha iyi, çok daha sağlıklı çalışması
lazım. Her olay olduktan sonra ah vah etmenin de hiç kimseye bir faydası olmuyor
maalesef. Dolayısıyla, tedbirlerin zamanında alınması lazım Hükûmetin de bu
konuda çok dikkatli olması lazım. 
Bir
de birlik ve beraberliğimizi zedeleyecek davranışlardan da hepimizin kaçınması
gerekiyor. Bu kapsamda, mesela, özellikle son günlerde yine ciddi bir mesaj
baskısı altındayız. Nedir? İşte, FETÖ’yle devletimiz, Hükûmet mücadele ediyor.
Biz bu mücadeleyi esas itibarıyla Milliyetçi Hareket Partisi olarak
desteklediğimizi zaten çok net bir şekilde ifade ediyoruz. Ancak bunlar, bu
mücadele yapılırken mağdur yaratmamamız lazım yani insanı, kendi insanımızı…
Bakın, bu coğrafyanın, bu vatanın, bu toprağın, bu milletin çocuklarını,
annelerini ülkemize küstürürsek biz, devletimize, milletimize küstürürsek bu
yaraları sarmakta zorlarınız. 
Örneğin, bu Kars Sarıkamış’ta uzman
çavuşlarla ilgili bir mesele var. Buradaki uzmanlar, işte, oradaki Tugay
Komutanı –o, ihtilalci, darbeci bir komutanmış- bu çocukları bir şekilde “Bir
PKK terör eylemi var.” diye Sarıkamış’a indiriyor. Şimdi, daha sonrasında, bunların
hepsi… Tabii, darbe girişimi içerisinde olduğu anlaşılıyor ama hiç kimse silaha
dokunmuyor, hiçbir şekilde bir şeye kalkışmadığı hâlde buradaki uzman
çavuşların hepsinin tutuklu olduğu şeklinde bize ciddi mesajlar geliyor. 
Şimdi, buna bakılması lazım yani burada
işte, “Ya, ben risk almayayım, aman, kalsın.” Efendim, işte “Ben dokunmayayım
buna yoksa sonra beni yakarlar.” anlayışıyla hareket edilmemesi lazım. Yüzlerce
insan eğer hakikaten suçsuz yere buralarda yatıyorsa, bakın, onların aileleri,
onların çocukları, onların nişanlıları -birçoğu da nişanlı, tabii, genç
çocuklar olduğu için- hepsi bu ülkeye, bu millete küsme gibi bir riskle karşı
karşıya; onları fazla üzmeyelim yani birlik, beraberlik ruhunu. Yani orada
neyse… Biz demiyoruz ki “Bunlar, suçu olanlar salınsın.” Ancak bir an evvel bu
dosyalar açılsın, bakılsın, mesele ne ise halledilsin. Benzer durumda olan
başka şehirdekiler salınmış. Buradaki çocuklar niye salınmıyor, bunlar niye
hâlâ tutuklu? Yani bu meseleler, bunlar küçük gibi görülüyor, münferit
meseleler gibi görülüyor ama bunlar birikiyor ve bunlar ülkemizdeki birlik,
beraberlik ruhunu zedeliyor. Ben bu konuda da yetkilileri ikaz etmek istedim.
Genel Kurulu saygıyla selamlarım.
Teşekkür ederim.
BAŞKAN – Teşekkür ederim Sayın Usta.
Adalet ve Kalkınma Partisi grup
önerisinin lehinde son olarak Samsun Milletvekili Sayın Hasan Basri Kurt
konuşacak.
Buyurun Sayın Kurt. (AK PARTİ
sıralarından alkışlar)
HASAN BASRİ KURT (Samsun) – Sayın Başkan,
kıymetli milletvekilleri; AK PARTİ grubumuz tarafından çalışma saatlerini ve
çalışma planını içeren teklifle ilgili lehte söz almış bulunuyorum. Hepinizi
saygıyla selamlıyorum. 
Bilindiği üzere, Sınai Mülkiyet Kanunu
Tasarısı gündemimizin şu anda 1’inci sırasında, biz 2’nci sırasına Serbest
Bölgeler Kanunu Tasarısı’nı getirmek istiyoruz ve Meclis çalışma saatlerinin bu
hafta 24.00’le sınırlayarak bu çalışmayı yapmak hedefimiz.
Meclisimizin
bugüne kadarki yoğun çalışma takvimi ortada. İnşallah bundan sonra da bu Sınai
Mülkiyet Kanunu’yla birlikte bizler derli toplu bir sanayi mülkiyet kanununa
kavuşmuş olacağız. İnşallah bu hafta bunu bitirip devamında da serbest bölgeler
kanununu geçirmek istiyoruz.
Hepimizi
saygıyla selamlıyorum. (AK PARTİ sıralarından alkışlar)
BAŞKAN
- Teşekkür ederim Sayın Kurt.
Adalet
ve Kalkınma Partisi grup önerisinin aleyhinde son olarak, Konya Milletvekili
Sayın Mustafa Hüsnü Bozkurt konuşacaklardır.
Buyurun
Sayın Bozkurt. (CHP sıralarından alkışlar)
MUSTAFA
HÜSNÜ BOZKURT (Konya) - Teşekkür ederim Sayın Başkanım.
Sayın
Başkan, değerli milletvekili arkadaşlarım; hepinizi saygıyla selamlıyorum.
Adalet
ve Kalkınma Partisinin grup önerisi Meclisimizin çalışma saatlerini düzenliyor.
Salı günleri 15.00-24.00, diğer günler 14.00-24.00 saatleri arasında çalışalım.
Tabii çalışalım, yani ülkemiz bu hâldeyken bu Meclisin bir dakika bile tatil
yapmasının doğru olmadığını samimiyetle düşünüyorum. O nedenle, her ne kadar
aleyhinde söz aldıysam da bu çalışma konusunda aynı Adalet ve Kalkınma Partili
kardeşlerim gibi düşünüyorum. Hatta yılbaşı tatili falan da yapmayalım. Yani,
ülke kan gölüne dönmüş; son bir hafta içinde 44’ü İstanbul Dolmabahçe’de, 14
evladımız Kayseri’de şehit olmuş; uzun yıllardır ilk defa bir diplomatik misyon
başkanı ülkemizde, hem de bir polis tarafından suikaste uğramış, tatil neyimize?
Ama neyi görüşeceğiz? Yani, gerçekten, ne için mesai yapmamız isteniyor? 
Hatırlayın,
Temmuz 2015’te bu kürsüden grup sözcülerimiz “Gelin, şu terörü
araştıralım." dedi ama AKP ve MHP oylarıyla önergemiz, maalesef,
reddedildi. 
Bugün
Sayın grup başkan vekilimiz bu konuşmayı yapacağımı tebliğ edince ben, bakın, 5
Haziran 2015 tarihinden günümüze -toplu katliam olaylarının bir listesini
çıkarmasını istedim arkadaşımdan- 33 katliam arkadaşlar... 5 Haziran 2015 HDP
Diyarbakır mitingindeki bombalı saldırıda 5 insanımızı kaybetmişiz, 400’ün
üzerinde yaralı var. Son saldırı da –toplu katliam anlamında- 17 Aralık Kayseri
saldırısı yani üç gün önce, orada da 14 asker evladımız şehit olmuş, 56
yaralımız var. 800’ün üzerinde şehidimiz var ve bu Meclis, bu kadar yaşamsal,
bu kadar içimizi acıtan, bu kadar hepimizi gerçekten gözyaşına boğan bu kadar
önemli olayı görüşmüyor. Yok efendim, Serbest Bölgeler Yasa Tasarısı’nı
görüşelim. 
ENGİN ALTAY (İstanbul) – Onu bir günde
hallederiz, bir günde hallederiz onu.
MUSTAFA HÜSNÜ BOZKURT (Devamla) - Serbest
bölge önemsiz diye söylemiyorum, tabii ki önemli. Ama kaybettiğimiz
çocuklarımızdan, paramparça olan polislerimizden, hangi kol hangi gövdeye
aittir ancak DNA testiyle saptayabildiğimiz o şehitlerimizden herhâlde daha önemli
olmamak gerekir. Oysa bu Meclis, hani sık sık hamaset olsun diye söylüyoruz ya,
Gazi Meclis. Neymiş efendim? 15 Temmuz gecesi ikinci defa Gazi olmuş bu Meclis
-olmuş hakikaten- gerçek gazilerin, şehitlerin sorununu görüşmüyor. 
Az önce Meclis araştırma önergeleri
verildi. HDP grup önerisi: “Kayseri’de yaşanan bombalı saldırı…” Ret. CHP grup
önerisi: “Dış politika ve terör olayları…” Ret. Şimdi, bu grup önerisi kabul.
Neyi yapacağız? Salı günleri saat 15 ile 24.00 arası çalışalım. Hayhay
çalışalım.
Şimdi arkadaşlar, öyle bir ülkede
yaşıyoruz ki yani AKP’li, MHP’li, HDP’li, CHP’li, dışarıdaki partiler hepimiz
bu ülkenin insanlarıyız ya! Neyi paylaşamadığımız konusunda ben bir buçuk
yıllık vekilliğim süresince gerçekten anlayamadım. Her gün beş saat, altı saat
burada sayın grup başkan vekilleri birbirlerine cevap veriyorlar. İşte, az önce
sevgili AKP sözcüsü sözünü kısa kestiği için ben de televizyona yetişebildim,
böylece seçmenlerimi selamlayabiliyorum, sağ olsun, kardeşime teşekkür ediyorum
ama sadra şifa bir şeyi konuşamıyoruz arkadaşlar, kabul edelim. Bakın, bu
millet 550 vekil gönderiyor buraya ve bizim konuştuğumuz konular ülkenin
gerçek sorunuyla ilgili değil.
Şimdi,
tabii, ben muhalefet milletvekiliyim ve Adalet ve Kalkınma Partisinin
yönetimini hiçbir şekilde doğru bulmuyorum -eyvallah- bunu söyleyebilirim.
Sayın grup başkan vekili de kalkıp cevap verebilir, bunu da anlıyorum ama
sevgili arkadaşlar, gerçekten söylüyorum, ülkemiz kanıyor, bu ülke kanıyor
arkadaşlar. 33 bombalı saldırıda binin üzerinde yurttaşını kaybetmiş bir
ülkenin Meclisi nasıl olur da bu terörün nedenlerini ve çözüm önerilerini
konuşmak için sabahlara kadar mesai yapmaz? Bunu anlamak mümkün değil. Ve, her
akşam, televizyon ekranının karşısında, size samimi söylüyorum, o televizyona
kaldırıp bir şeyleri fırlatmamak için kendimi zor tutuyorum. Televizyonlara
çıkarılan birtakım kadrolu akademisyenler ve kadrolu gazeteciler… 
Sevgili
AKP’li kardeşlerim, insafınıza sığınarak sormak istiyorum: Hanginiz bu ülkeyi
benden daha çok sevdiğini ve bu ülke için benden daha çok emek harcadığını
söyleme hakkına sahip? Kim Allah’ın benden daha sevgili kulu olduğunu söyleme
hakkına sahip? Ama, televizyonlara bakıyoruz, neredeyse her gün Cumhuriyet Halk
Partisini de şeytanlaştırmak için, ötekileştirmek için elinden geleni yapan
birtakım adamlar durmadan konuşuyorlar. 
Bakın,
sevgili arkadaşlar, belki seversiniz diye Malcolm X’in bir lafını söyleyeyim:
“Eğer dikkat etmezseniz medya mazlumlardan nefret etmenize ama zalimleri
sevmenize neden olabilir." diyor. İnanın, neden olabilir. Yani, yalanla
bir yere varmak mümkün değildir. Bir laf daha söyleyeyim size, bu da Victor
Hugo’dan, diyor ki: “Yalan zekâ işidir. Dürüstlük içinse cesaret yeter. Eğer
zekanız yetmiyorsa yalan söylemeye, cesaretinizi kullanıp bari dürüst olmayı
deneyin, bu daha ucuzdur.”
Sevgili
arkadaşlar, bakın, az önce burada benim de sevgili meslektaşım, doktor kardeşim
dedi ki: “Demokrat olabilsek…” Fakıbaba’dan bahsediyorum. Aynı dönemde
başhekimlik yaptık, ben Konya’da, o Urfa’da. Aynı ülke için, bu ülke için
ikimizde sabahlara kadar hastanelerimizde insanlara sağlık hizmeti verilsin
diye uğraştık. Peki, demokrat olalım. Nasıl demokrat olacağız arkadaşlar? Bir
önerge getirmişsiniz -şimdi Meclis Anayasa Komisyonunda salon kavgası yapılıyor-
bir an önce geçirmeye çalışıyorsunuz. Neyi getiriyorsunuz bu önergeyle? Bu
Meclisi yok ediyorsunuz arkadaşlar. İnanın, bu Meclis hiçbir işe yaramayacak
bir heyet durumuna getiriliyor bu önergeyle. Bu önergeyle, bu Meclisin
denetleme yetkisi elinden alınıyor. Bu önergeyle, bu Meclisin kanun yapma
yetkisi neredeyse elinden alınıyor. Bir Cumhurbaşkanı tanımı yapmışsınız bu
önergede, Cumhurbaşkanı bu önerge kabul edildikten hemen sonra, altı ay içinde
kararnamelerle devleti yeniden dizayn edecek ve bu önerge kabul edildiği günün
ertesi, gelecek partinize genel başkan olacak. Sonra, biz seçime gideceğiz -o 3
Kasıma randevu veriyorsunuz ya- Sayın Cumhurbaşkanınız yani şimdiki
Cumhurbaşkanı yani 2014 yılının 10 Ağustosunda bugünkü Anayasa’ya göre tarafsız
olması gereken o Cumhurbaşkanı bir ceketini giyecek, Cumhurbaşkanı olarak
Cumhurbaşkanlığı propagandası yapacak, öbür ceketi giyecek, AKP Genel Başkanı
olarak seçim propagandası yapacak; bunun için örtülü ödenek emrinde olacak,
Cumhurbaşkanlığı tahsisatı emrinde olacak, AKP Hazine yardımı emrinde olacak ve
sonra siz diyeceksiniz ki: “Demokratik bir secim yaptık, yüzde şu kadar oyla
Cumhurbaşkanı seçtik.” Eğer bu içinize siniyorsa doğru bir şey değil
arkadaşlar. Bu önergeyi geri çekin. Bakın, samimi söylüyorum AKP’li dostlar,
ben doktorum, bunu doktor olarak okudum, tüylerim diken diken oldu. İçinizde
hukukçu olup elini vicdanına koyarak şu önergeyi okuduktan sonra eğer “Bununla,
bu ülkede demokrasi yaşayacak.” diyen varsa… Bana belki Allah ömür vermez ama
hepiniz çok genç insanlarsınız, benim kızım, oğlum yaşında insanlarsınız,
yaşayıp göreceksiniz, bu ülkeye büyük kötülük ediyorsunuz. İnanın, şu
önergenizden demokrasi çıkmaz. Bununla ancak demokrasiyi katledip bir dikta
yönetimi kurarsınız. Ama, bakın, tekrar söylüyorum: Ne Recep Tayyip Erdoğan ne
diğer cumhurbaşkanlarımız ne diğer başbakanlar, kimse vatan haini değil, böyle
bir şey söylemiyorum ama ne olursa olsun, kontrolsüz güç her zaman zararlıdır
arkadaşlar. Bunu yapmayın. Hiçbir denetimi olmayan güç olmaz. 400 milletvekiliyle
-neymiş efendim- sorgulama hakkı getirmişsiniz. Bununla ancak sizin gibi her
gördüğü şekerin peşinde koşanları belki kandırırsınız ama dünyayı kandırmanız
mümkün değildir.
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Bozkurt.
Adalet
ve Kalkınma Partisi grup önerisini oylarınıza sunuyorum: Kabul edenler... Kabul
etmeyenler... Kabul edilmiştir.
Sayın
milletvekilleri, İç Tüzük'ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.




Türkiye Büyük Millet Meclisi Başkanlığına
(2/81)
esas numaralı Kanun Teklifi’nin İç Tüzük'ün 37’nci maddesine göre doğrudan
Genel Kurul gündemine alınmasını arz ederim.
Saygılarımla.
 Mustafa Sezgin Tanrıkulu
 İstanbul
BAŞKAN
– Teklif sahibi olarak İstanbul Milletvekili Mustafa Sezgin Tanrıkulu
konuşacak.
Buyurun
Sayın Tanrıkulu. (CHP sıralarından alkışlar) 
Süreniz
beş dakika.
MUSTAFA
SEZGİN TANRIKULU (İstanbul) – Sayın Başkan, değerli milletvekilleri; hepinizi
saygıyla selamlıyorum.
Öncelikle,
dün akşam saatlerinde uğradığı alçakça bir saldırı sonucu yaşamını yitiren
Rusya’nın Türkiye Büyükelçisi Sayın Andrey Karlov’a Allah'tan rahmet diliyorum;
yakınlarına, ailesine ve tüm Rusya halkına başsağlığı diliyorum.
Değerli
arkadaşlar, burada gerçekten çok yasa tartıştık geçtiğimiz dönem, şimdi de
tartışıyoruz. Bu yasa tasarısı da önemli. Eğer gerekçesine bakarsanız bir
ihtiyaçtan kaynaklanıyor. O ihtiyaç da şu: Türkiye'nin kara sınırları dışında
operasyonlar var -bana göre doğru değil ama- oradan Türkiye'ye gelen
roketatarlar var ve ölümler var. O ölümlerin mağdurları, yaralıları maalesef,
şu anda 3713 sayılı Yasa’daki hükümlerden ve 5233 sayılı Yasa hükümlerinden
faydalanmıyorlar. Önerdiğim düzenlemeyle aynen bu yasalardaki imkânlardan bu
mağdurların da yararlanmasını öneriyorum. Ama boşuna önerdiğimin de
farkındayım. Burası Parlamento, muhalefetin görüşlerine açık olması lazım.
Geçtiğimiz dönem yaklaşık 40’a yakın yasayı burada tartışmaya açtım ama bir tanesine
bile “evet” demediniz. Ama bu dönemde özellikle Suriye’deki, Irak’taki bu
operasyonlardan sonra bu önerinin gündeme alınmasını temenni ediyorum ama
Adalet ve Kalkınma Partisinin çoğunluğunun umurunda olmadığını da biliyorum
çünkü muhalefetin gündemi hiçbir zaman sizin gündeminiz olmadı. Oysa demokrasi
muhalefetten gelecek bu önerilere de çoğunluk partisinin açık olmasıyla ancak
güçlenebilir ve gelişebilir. Böyle bir gündeminiz yok. Gündeminiz ne değerli
arkadaşlar? Türkiye'nin gündemi terör, Türkiye'nin gündemi başkanlık. Ne
yapmaya çalıştınız değerli arkadaşlar son on dört yılda ve özellikle son altı,
yedi yılda ne yapmaya çalıştınız? Türkiye'nin huzur ve güvenliğini hep bir
sonraki adımı hedef göstererek korumaya çalışacağınızı ifade ettiniz. Ne demek
istiyorum? Mesela 2010’daki referandum. Ne söylediniz o zaman? “Eğer bu
referandum geçerse Türkiye huzura ve demokrasiye kavuşacak." dediniz.
Geçti. Ne oldu peki? Türkiye huzura ve demokrasiye mi kavuştu? Hayır. Aslında
Türkiye bir kaosa ve karmaşanın içerisine düştü, HSYK’nın yapısı değişti ve
şimdiki anayasa değişikliğiyle o zaman “Demokrasi ve huzur gelecek.” dediğiniz
Anayasa’yı değiştiriyorsunuz. Ne oldu? Yakın örnek vereyim: 7 Haziranda burada
milletvekilleri demedi mi? “Türkiye kaosu seçti.” 1 Kasıma 20 Temmuz’da
Suruç’ta, 21 Temmuzda Ceylânpınar’da, 10 Ekim’de garda ve diğer saldırılarla
istikrarı bozan saldırılara gitmedik mi, terörist saldırılara gitmedik mi? Ne
oldu? 1 Kasımda istikrar mı geldi? Aksine istikrar gelmedi, daha da kaos geldi
hatta Adalet ve Kalkınma Partisinin içine kaos geldi, Başbakan değişti,
kurultay yapmak zorunda kaldınız ve bugünlere geldiniz. Bugün ne diyorsunuz?
Diyorsunuz ki: “Eğer başkanlık geçmezse Türkiye kurtulamaz.” Niye bu başkanlık
lazım ya da bu diktatörlük lazım ya da bu diktatörlük lazım ya da bu krallık
lazım? “Kendimiz için istemiyoruz; Türkiye'nin içinde bulunduğu durum, Orta
Doğu coğrafyası, dünyanın geldiği durum bu Parlamentoyla idare edilemiyor. Daha
hızlı karar alınması lazım, tek seçici olması lazım, tek adam olması lazım ki
biz içeride ve dışarıda kendi yarattığımız düşmanlarla mücadele edebilelim.”
Şimdi de 1 Kasımdan çıkan sonuçlara riayet etmiyorsunuz ve başkanlığı
Türkiye’de huzur ve demokrasinin güvencesi olarak gösteriyorsunuz.
Değerli
arkadaşlar, bakın, hepimiz milletvekiliyiz, bu sıralardan geçeceğiz ve bir daha
belki olmayacağız ama bu Parlamentonun bıraktığı miras, bu Parlamentonun
bırakacağı bu yük, özellikle şiddet ve çatışma konusunda, terör konusunda
bırakacağı yük bizim çocuklarımıza miras kalacak, hepimize soracaklar. Kusura
bakmayın, ben kendi tarihimi burada yazıyorum, kendi tarihimi bu kürsüde
yazıyorum. Tutanaklara baktığım zaman, ben ne söylemişim ve sizler bana ne laf
söylemişsiniz, hepsi tutanaklarda var. Benim torunlarım da bakacak, benim
partililer de bakacak ama aynı zamanda sizlere de bakacak. O
yüzden, bu tutanaklar çok önemli. 
Eğer
gerçekten vicdan sahibiysek, gerçekten aklımızla hareket etmek istiyorsak,
duygularımızı bir tarafa bırakarak, siyasi tercihlerimizi bırakarak Türkiye’yi
bu kaos ortamından, bu çatışma ortamından çıkarmak zorundayız. Onun da yeri bu
Parlamentodur ve bizi dinlemenizdir. Bir kez olsun, doğru söyleyebilme
ihtimalimizden hareket edin, bir kez olsun. Hadi bu yasayı bıraktım yahu. Yani
herhâlde kötü bir yasa getirmemişim, şimdi bir el kaldırın, “evet” deyin, bizi
şaşırtın, ne olacak? Bir kere olsun bizi bir şaşırtın ya, el kaldırın.
Komisyona gideceğiz zaten. “Bakın, muhalefetten gelen bir öneriye de değer
verdik.” deyin. Dünyanın sonu olmaz ama demokrasi gelişebilir.
Teşekkür
ediyorum, saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Tanrıkulu.
Bir
milletvekili adına İstanbul Milletvekili Sayın Mahmut Tanal konuşacak.
Buyurun
Sayın Tanal. (CHP sıralarından alkışlar) 
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla
selamlıyorum.
Gerçekten,
Sayın Sezgin Bey’e teşekkür etmek lazım çünkü bu kanun… Terörden zarar gören
vatandaşlarımıza 5233 sayılı Yasa uyarınca tazminat veriliyor, ancak Suriye’den
ülkemize gelen, gerek bombalardan gerek uzun namlulu silahlardan dolayı
yaralanan ve can ve mal güvenliği tehdit altında olan, malı zarar gören
vatandaşlarımıza devlet bir tazminat ödemiyor. Burada 5233 sayılı Yasa diyor
ki: “Kişinin kendi kusuru olmaksızın terörden dolayı eğer zarar görüyorsa
burada devletin sosyal risk ilkesi uyarınca ve sosyal adalet uyarınca, sosyal
devlet uyarınca ödenmesi gerekir.” Bu, aynı zamanda Anayasa’mızın 5’inci
maddesi ve 17’nci maddesiyle uyumlu olan bir değişikliktir, bu sebepten dolayı
destek vermenizi istirham ediyorum. 
Değerli
arkadaşlar, ben bundan iki gün öncesi Düzce ilimizin Hecinler köyünde kar
altında, köyünü koruyan vatandaşlarımızla birlikte sabaha kadar bir nöbet
tuttum. Düzce ilimizin ve ilçelerimizin katı çöp atıklarının hepsi Düzce’ye
bağlı Hecinler köyünün ortasına -yani 200 metre mesafesinde- dökülüyor ve bu
katı çöp atıklarının döküldüğü yerle ilgili, Düzce Belediyesinin kendi
kaynaklarına göre, 16 trilyon gibi bir harcama yapıldığı söyleniyor ancak Düzce
ilinde bu katı çöp atığıyla ilgili yapılan ne işlem var? Bir tane kantar
konulmuş, bir de düz bir alan açılmış ve Düzce ilinin ve tüm ilçelerinin kaba
atıkları o boş alana atılıyor, üzerinden silindirle geçiliyor, aşağısında da
vadi şeklinde olduğu için bir depo yapılmış, tüm zehirli atık sular o depoya
gittikten sonra zaman zaman aşıyor, Melen Çayı’na da o zehirli sular karışıyor.
Şimdi, insanlar yazın ve ilkbaharda
Melen Çayı’nın yanında piknik yapamadığı gibi, çok sıcak havalarda Melen
Çayı’na da girilmesi yasak. Niçin yasak? İSKİ diyor ki: “Ben bu Melen Çayı’nın
suyunu içme suyu olarak İstanbul’a taşıyorum, burada Melen Çayı kirlenmesin.”
Ancak, Düzce Belediyesinin o pis atıklarının Melen Çayı’na sızması nedeniyle
zehirli sular Melen Çayı’na dökülüyor ve Melen Çayı nedeniyle de hakikaten, hem
o bölgede tarımla uğraşan vatandaşımızın sağlığı, sıhhati etkilenmiş oluyor hem
de zehirli İstanbullulara içiriliyor ve İstanbulluların sağlığı tehdit
ediliyor, oynanıyor.
Daha
önceden, köylü yani Melen’de oturan vatandaşlarımız bunun ÇED raporunun hukuka,
Anayasa’ya, uluslararası sözleşmelere, Çevre Kanunu’na aykırı olduğu bahisle
dava açtı, davası idare mahkemesinde kabul edildi. İdare yani Düzce Belediyesi
bunu Danıştaya taşıdı, Danıştay tarafından ÇED raporu iptal edildi, “Burada
çöplerin dökülmemesi gerekir, aksi takdirde buradaki insanların yaşam hakkı,
sağlığı tehdit altında olmuş olur. Bu, yasaya uygun değildir.” denildi ve o
dönem bu karar kesinleşti, şikâyetler yapıldı, mühürlendi, çöpler dökülmedi,
dokuz aydan beri çöpler dökülmüyor. Ancak, ne hikmet olduysa, dokuz gündür,
tekrar, yeniden yeni bir ÇED raporu aldılar. ÇED raporunu daha önce dere
yatağından alırken şimdi 25 kilometre uzak bir yerden almışlar -değerli Bakanım
da karşımda, gülüyor o da tabii, Düzce Milletvekili- ve evrak üzerinde
değişiklik var, fizikî hiçbir değişiklik yok. Kanuna karşı hile yaparak yeni
bir rapor aldılar, vatandaş da bunun iptali için dava açtı ancak netice
itibarıyla çöpler oraya dökülüyor. 
Sayın
Bakan destek veriyor, benimle aynı fikirde ama Belediye Başkanına da kimsenin
gücü yetmiyor. Sayın Cumhurbaşkanı ne demişti? “Herkes bulunduğu yerde köyünü
korusun.” Peki, arkadaş, o zaman Hecinler de köyünü koruyor orada. 
Düzce
Valisine sesleniyorum: Vatandaşla Emniyeti, Jandarmayı karşı karşıya
getirmeyin. Burada Belediye Başkanı hoyratça, keyfince davranıyor, hukuk dışı
davranıyor.
(Mikrofon
otomatik cihaz tarafından kapatıldı) 
MAHMUT
TANAL (Devamla) – Belediye Başkanının 4 başkan yardımcısı var; 4’ünün 3’ü
akrabası, 1’i akrabası değil. 
BAŞKAN
– Sayın Tanal, teşekkür ederim.
MAHMUT
TANAL (Devamla) – Bitiriyorum değerli Başkanım.
18 daire başkanı var, bütçesi en fazla yüksek olanları
yine kendi akrabaları. Yani, bırakın Adalet ve Kalkınma Partisi üyeleri…
Arkadaş, liyakat esası halt edilmiş ve orada silindir gibi üzerinden geçmiş.
BAŞKAN – Sayın Tanal… 
MAHMUT TANAL (Devamla) – Kendi ahbabını,
eşini, dostunu orada kayırmış durumda.
OSMAN AŞKIN BAK (Rize) – Aday ol oradan,
aday ol.
BAŞKAN – Sayın Tanal, sözünüzün süresi
bitti.
MAHMUT TANAL (Devamla) – Bitiriyorum,
özür dilerim, Osman Bey bir şey söyledi.
BAŞKAN – Tamam, sizin de süreniz bitti.
MAHMUT TANAL (Devamla) – Buyurun Osman
Bey.
MUSTAFA ELİTAŞ (Kayseri) – Osman Bey
teşekkür ediyor size.
BAŞKAN – Sonra yan yana birlikte konuşursunuz.
MAHMUT TANAL (Devamla) – Peki.
Yani, benim şahsi bir şeyim yok Değerli
Başkanım, ben halkın sorunlarını dile getiriyorum.
BAŞKAN – Biliyorum da yani Osman Bey laf
attıysa yanında sohbet edebilirsiniz, kürsüden değil çünkü süreniz bitti.
ÖZGÜR ÖZEL (Manisa) – Mahmut Bey, bir de
Cumhuriyet Halk Partisi Düzce için de var, onu da…
MAHMUT TANAL (Devamla) – Efendim, yani,
belki, Osman’ın bir sorunu var, Cumhuriyet Halk Partisi varsa onun da sorunu
halleder, onun için ben söyledim Sayın Başkanım.
MUSTAFA ELİTAŞ (Kayseri) – Orada, arkada
görüşün.
BAŞKAN – Tamam, birlikte konuşursunuz.
MAHMUT TANAL (Devamla) – Anladım.
BAŞKAN - İşte, ben de “Birlikte konuşun.”
diyorum.
MAHMUT TANAL (Devamla) – Ben Osman Bey’le
aynı dengede değilim, onun için söylüyorum.
BAŞKAN – Sayın Tanal, süreniz bitti,
burada herkes eşittir, lütfen…
ÖZGÜR ÖZEL (Manisa) – CHP varsa Düzce
için de var. 
MAHMUT TANAL (Devamla) – Saygılarımı
sunuyorum. (CHP sıralarından alkışlar)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Gündemin "Seçim" kısmına
geçiyorum.



BAŞKAN – Dışişleri Komisyonunda boş
bulunan ve Milliyetçi Hareket Partisi Grubuna düşen bir üyelik için Antalya
Milletvekili Mehmet Günal aday gösterilmiştir.

Oylarınıza sunuyorum: Kabul edenler…
Kabul etmeyenler… Kabul edilmiştir.


BAŞKAN – Plan ve Bütçe Komisyonunda boş
bulunan ve Cumhuriyet Halk Partisi Grubuna düşen bir üyelik için Bursa
Milletvekili Lale Karabıyık aday gösterilmiştir.
Oylarınıza sunuyorum: Kabul edenler…
Kabul etmeyenler… Kabul edilmiştir.
Sayın milletvekilleri, birleşimine kırk
dakika ara veriyorum.
Kapanma
Saati: 19.14
BEŞİNCİ OTURUM
Açılma Saati: 20.06
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: İshak GAZEL (Kütahya), Ali Haydar HAKVERDİ (Ankara)
----0----
BAŞKAN – Sayın
milletvekilleri, Türkiye Büyük Millet Meclisinin 43’üncü Birleşiminin Beşinci
Oturumunu açıyorum.
Alınan
karar gereğince sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
Birinci
sırada yer alan, Sınai Mülkiyet Kanunu Tasarısı ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu’nun görüşmelerine
başlıyoruz. 


1-
Sınai
Mülkiyet Kanunu Tasarısı (1/699) ve Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporu (S. Sayısı 341) (x)
BAŞKAN
– Komisyon burada. 
Hükûmet
burada. 
Komisyon
raporu 341 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu tasarı, İç Tüzük’ün 91’inci maddesi
kapsamında temel kanun olarak görüşülecektir. Bu nedenle, tasarı, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Tasarının
tümü üzerinde Milliyetçi Hareket Partisi Grubu adına Denizli Milletvekili Sayın
Emin Haluk Ayhan konuşacak.
Buyurun
Sayın Ayhan. (MHP sıralarından alkışlar)
MHP
GRUBU ADINA EMİN HALUK AYHAN (Denizli) – Teşekkür ediyorum Sayın Başkan.
Sayın
Başkan, değerli milletvekilleri; görüşülmekte olan 341 sıra sayılı Sınai
Mülkiyet Kanunu Tasarısı’nın geneli üzerine, Milliyetçi Hareket Partisi
Grubunun görüşlerini arz etmek üzere söz aldım. Yüce heyeti saygıyla
selamlıyorum.
Genele
geçmeden önce özellikle şunu ifade etmek istiyorum: Bu konuda ekonomiyle ilgili
sivil toplum örgütleri bizleri ziyaret etti, bu tasarının çıkarılmasına yönelik
birtakım girişimlerde bulundular. Haddizatında, muhalefet, bu konuya, bu kanun
tasarısı Komisyonda da görüşülürken çok olumlu yaklaştı, ama Hükûmet kararında
ısrar etti, hiçbir değişikliğe gitmemeye çalıştı genel anlamıyla bazı şeylerde
anlaşma olmasına rağmen, dolayısıyla birtakım düzenlemelerde Hükûmet değişiklik
istemedi. Hatta, biz, bu tasarının Komisyonda görüşülmesi esnasında, iktidar
burada yoklamayla ilgili eksiği olduğu için Komisyonu tatil etmek zorunda
kaldı, biz şunu ifade ettik: “Samimi söylüyoruz, ciddi olarak söylüyoruz, siz
gidin, biz eksiği tamamlayalım, bu bir an önce Komisyondan çıksın.” Sayın
Bakana da Sayın Komisyon Başkanına da bunu söylediğimi dün gibi hatırlıyorum.
Yani bu hakikaten bu kadar acil bir ihtiyaç olmuş olsaydı, şimdiye çoktan
gelirdi, böyle bir durum da ortaya çıktı.
BAKİ
ŞİMŞEK (Mersin) – Sayın Bakan yeni geldi, bir daha söyleyin. 
EMİN
HALUK AYHAN (Devamla) – Sayın Bakanım, hoş geldin. 
Şimdi,
Sayın Bakanım, bize gelen ekonomiyle ilgili sivil toplum örgütleri bize şunu
söylediler: “Ya, bunun bir şeyi çözeceği yok, kanun hükmünde kararnameleri
birleştiriyoruz, araya derde deva olacak birtakım şeyleri de koyuyoruz. Siz
üzerinize alınmayın, siz olmadığınız için rahat söylüyorum. “Şimdi, bu, bir
şeye, bu kadar derde deva olmayacak ama ya, bunu koyalım, çıkaralım da şu
ortamda iş adamlarına da bir moral olsun.” dediler. Hakikaten ben de olsun
dedim yani biz buna engel olmayacağız, zaten orada da dedik destekleyeceğiz
diye. Ama, üzerinde durduğumuz bazı hususlar vardı, onların da ne olmasını
istedik? Görüşülmesini istemiştik fakat onları şey yapmadı. 
Yalnız,
bu sivil toplum örgütlerinin liderlerine ve bize gönderdikleri temsilcilere ben
şunu söyledim: Komisyonda bu tasarı görüşülürken siz bize bazı isteklerinizi
gönderdiniz, taleplerinizi gönderdiniz, biz de bunu orada önergelerle dile
getirdik, konuştuk. Bu AKP sizin dediğiniz hiçbir şeyi yapmadı, hakikaten
yapmadı. Onların önergelerini biz getirdik, hatta bizi böyle yabancı sermaye
taraftarı olmakla falan da suçlayanlar vardı. Sayın Bakan öyleydi o zaman. Ama,
olmadı yani hakikaten bu adamlar, sivil toplum örgütlerinin liderleri -isim de
vermek istemiyorum, vermekte de beis yok aslında ama- bir şeyler olsun istiyor
yani bir moral bulmak istiyor. Siz Sanayi Bakanısınız, ben eminim bunu
birlikte, hep beraber başaracağız, buna da ihtiyacımız var ama gerçekten iş
olsun kabilinden mevzuatı hazırlayacağız… Bürokrat arkadaşlar da o kurumun
başında; bir şey yapmayı istiyorlar, derli toplu bir şey olsun istiyorlar,
kanun hükmünde kararnamelerle geçmiş bir şeyi de arzu etmiyorlar. 
Ben,
burada öncelikle biraz sanayi üzerinde durmak istiyorum, bir genel
değerlendirme yapmak istiyorum. Tespitlerimde eksiğim varsa, yanlışım varsa
özür de dileriz ama bazı tespitleri de yapmak lazım. Bir kere, sanayide
kronikleşen sorunlar olduğu yerde duruyor. Artan jeopolitik riskler var,
kaybedilen ihracat pazarları var. Kur dalgalanmaları madenden enerjiye,
tekstilden inşaata, gıdadan demir çeliğe imalat sanayisinin otomotiv dışındaki
tüm sektörlerinde üretimi, ihracatı ve ithalatı geriletiyor aynı zamanda.
Esasen, Türkiye’de uygulanan ekonomi politikaları neticesinde imalat sanayisi
geri plana atılırken rant odaklı inşaat, emlak sektörü, perakendecilik, hizmet
sektörü özendirilmiş. 
Şimdi
burada bir şeyi ifade etmek istiyorum Sayın Bakanım: Siz bakanlar olarak
yürüyün, şuradan yandan da TOKİ Başkanı yürüsün; bütün iş adamları ile vatandaş
onun peşine gider, sizin peşinizden gitmez çünkü sanayiden aldığınız kesim,
sanayinin kaybettiği millî gelir içindeki pay nereye gitti? İnşaata gitti,
konuta gitti. Dolayısıyla, insanlar orada neyi görüyorlar? Orada bir gelecek
görüyorlar. Burada gelecek görseler buraya gelirlerdi, Kabinenin arkasında
dolanırlardı. Bakıyorum ben, oraya daha çok ilgi var; gazetelere de bakıyorum,
aynı şekilde. 
İmalat
sanayisi istihdamı geriliyor. 2015’te imalat sanayisinin üretimi, ihracatı, ithalatı
azaldı, kapasite kullanım oranı yüzde 75 civarında. İmalat sanayi istihdamı da
geriliyor. Türk sanayisindeki temel sektörlerin önemli bir bölümünü yüksek
oranda ithal ara malı ve yatırım malına bağımlı hâle geldi. Bu durum, ihracatın
da ülkemize bıraktığı katma değeri düşürüyor. 
Nitekim,
ihracatın millî gelire katkısı iki yıldır negatif. Şurada bir dahilde işleme
rejimi var: Ben Dış Ticarette Müsteşar Yardımcılığı yaptım, beyefendi de
Bakanlık yaptı; biz bu işin içinden çıkamıyoruz. Sizin sanayiyi batıran burası.
Ben Dış Ticarette Müsteşar Yardımcılığı yapmama rağmen… Yani yasa dışı değil,
açık bir bilgi ama elde edemiyoruz. Gümrük ve Ticaret Bakanlığında bu Sayıştay
raporlarına girmiş, çok önemli bir kısmı takip edilemiyor. Siz üzerinde durun
lütfen, imalat sanayisini çok büyük sıkıntılara gark eden bir hâl var orada.
Bunu bir inceleyelim. araştırma önergesi verdim. 
Sayın
Grup Başkan Vekilim, bu konuyu siz de biliyorsunuz, hakikaten burayı mahveden
bir kesim. Buna bir bakmak lazım, incelemek lazım. Neden ortaya çıkarmıyorlar,
onu da bilmiyorum. 
Türk sanayisinin ithalata bağımlılığı
giderek artmış, 2015 yılında imalat sanayi toplam ithalatın yüzde 80’ini
geçmiş. Diğer bir bakış açısıyla, kabaca bir hesapla, imalat sanayisinde 100
birimlik üretim yapabilmek için 80 dolarlık ithalat yapıyorsunuz. Bunu iktidara
yakın STK’ların başkanları söylüyor, sadece biz de söylemiyoruz. Türkiye için
sürdürülebilir olmayan bu tablo, sanayide ihtiyacımız olan üretim yapısına
erişmemiz için büyük bir engel. 
Sanayicimizin borçlarının toplam
varlıkları içindeki payı –burası önemli- 2002 yılında yüzde 52, 53’tü, 2014’te
yüzde 57’ydi, 2015’te geçtik, yüzde 60,1’e yükselmiş. Şimdi, bu, felaket bir
şey, giderek de kötüleşiyor. Bilançolarda biriken kur riski reel kesim için
belirsizliği artırıyor, dış şoklara açık hâle getiriyor. 
Bakın,
Denizlili bir sanayici, -arkadaşlar da tanır, Denizli milletvekilleri, isim
vermeyeyim- “Bankadan kredi alamıyorum, tıkandığım da yok ama bir ihtiyaç var,
bir üretim yapıp satacağım; vermiyor, gittim banka müdürüne ‘Ya kardeşim, ben
otuz senedir bu bankanın, bu şubesiyle çalışırım. Ben hiç bu şubeye gelmedim.
Ya muhasebe müdürüm ya finans müdürüm gelir muhatap olur burada. Ya siz beni
getiriyorsunuz, sizi görmekten mutluluk duyuyorum ama ne hâle geldiğimizi de
bir görün.’ dedim.” diyor. Söylediğimde öyle abartı falan yok. Yani bu yeteri
kadar açık, birtakım gayretleriniz var ama problemi çözmüyor. 
Son
yıllarda sanayici hem faizden hem de kur artışından kaynaklanan zararlarını
kapatabilmek için uğraşmış. Finansal kesim dışındaki firmaların varlıklarıyla
yükümlülükleri farkı yani net döviz pozisyonu açığı, 2002 yılında 6,5 milyar
dolar, 2016 yılı Mayıs ayı itibarıyla 195,9 milyar dolar. Artan döviz kuru
firma bilançolarını olumsuz etkilemiş durumda. İthal girdideki kurdan
kaynaklanan fiyat artışları ürün maliyetlerini artırıp içeride de fiyatları
artırma baskısı yaratırken dış pazarda bu fiyatlarla rekabet güçleşiyor. Sanayi
istihdamı, millî gelirin yüzde 4 büyüme gösterdiği 2015’te 42 bin kişi gerilemiş.
Yine, Temmuz 2016 itibarıyla, bir önceki yılın aynı ayına göre sanayi istihdamı
82 bin kişi azalmış. Sanayi Üretim Endeksi 2015 yılı ortalamasına bakıldığında,
sanayi üretiminde yıllık 3,2 gibi sınırlı bir artış var. Türkiye ekonomisinde
son dönemde imalat sanayisi ağırlıklı olmak üzere, sanayinin payındaki düşüş
dikkat çekiyor. İmalat sanayisinin yurt içi hasıla içinde yüzde 20’lerde olan
payı 2009’da yüzde 15,2’ye gerilemiş; bu, bugünlerde de yüzde 15’ler civarında
yani değişen bir şey yok. Sanayi Bakanlığı 2011-2014’te Türkiye Sanayi Strateji
Belgesi hazırlamış, “orta ve yüksek teknolojili sektörler” demiş, “Bunun
üretimini, ihracattaki payını artıracağız.” demiş; akabinde, 2015-2018 Sanayi
Strateji Belgesi de benzer ancak ne yazık ki bu hedeflerin aksine, yüksek
teknolojili ve yüksek katma değerli ürün üretiminde ilerleme yok; bilakis,
gerileme olmuş. İhracatta da 2002’ye göre -AKP çok seviyor- gerileme, üretimde
de benzer şeyler var. Şimdi, bunu bir tarafa koyalım. 
Sayın
Başkan, değerli milletvekilleri; ülkemiz, Dünya Rekabet Gücü Endeksi’nde 2016
yılında 55’inci sıraya gerilemiş, inovasyonda ise 2016’da 65’inci sıraya
gelmiş, 2014’te 56’ncı sıradaydık. Teknolojik yeterlilik açısından 60’ıncı
sıradayız. Buraya bakıldığında, dünyada, gerçekten, rekabet gücü bakımından
ciddi bir gerileme içerisindeyiz. Bütün bunlar aslında, bilim, teknoloji ve
sanayide rekabet gücü kazanmak için yeni bir politik ekonomi için stratejik bir
yaklaşıma ihtiyaç olduğunu ortaya koyuyor. 
Şimdi,
sanayi toplumunun yakıtı paraydı; bilgi toplumunda yakıt, güç ile bilgi. Dünya
artık emek yoğun, malzeme yoğun, enerji yoğun değil bilgi yoğun. AR-GE, patent,
yüksek teknoloji sektörlerine ilişkin göstergeler bilgiye dayalı üretimin,
rekabetin hedeflenen düzeyde olmadığını ortaya koyuyor. Ayrıca, imalatta sanayi
katma değeri başına enerji tüketimi olarak tanımlanan imalat sanayisinin enerji
yoğunluğu da yüksek. İmalat sanayisinin bölgesel dağılımında dengesizlik
sürüyor, yüzde 50’si hâlen Marmara Bölgesi’nde. Bu korkunç bir şey, bir yere
yığmışsınız, Allah muhafaza… Yatırım teşvik sisteminin bölgesel öncelikleri
maalesef son yapılan düzenlemelerle etkisiz kılındı. İmalat sanayisinde büyük
ölçekli firmalar ile küçük ölçekli firmalar arasında belirgin bir verimlilik
farkı var.
Şimdi,
zaten, bir vergi sistemi falan da yok. Geçen burada söyledim, bir torbayı
getiriyorsunuz “Ya, işte, ne kadar verirsen… Şu kadar ver, anlaşalım, müfettiş
de üstüne gelmesin, bir vergi işi olsun.” diyorsunuz, veriyor. Ben geçen burada
söyledim, AKP yakında mültezim kadrosu verecek her ile vergi dairesine. Onlar
da ne yapacak? AKP il başkanlarını da atarız “mültezim” diye, toplarlar “Şu
kadar vereceksin, bu kadar vereceksin.” Ne kanuna ne orana ne bir şeye ne Vergi
Usul Kanunu’na ihtiyaç var. Tabii ki bunlar gidiyor… 
Ben
Sanayi Bakanlığı bütçesine geçen sene burada dedim ki: “Bu savaş bütçesi.”
Tabii, o zaman çok farklı düşünüyorlardı. Sayın Bakan gitti, savaşın
bakanlığının üstüne oturdu. Geçen burada karşılaştık, bir de espri yaptık
“Böyle oluyor.” diye, bunu söyledik.
Sayın
Bakanım, 2,5 milyon şirket ile 11 milyon kişiye sicil affı isteniyor, bugün
gazetelerde vardı. Ülke bu hâle gelmiş, bunun nesini düzelteceğiz biz? Burada,
basın toplantısından fırladı gitti Gümrük ve Ticaret Bakanımız “Şunu
hazırlayayım.” diye. Onunla ilgili de birtakım şeyleri söyleyeceğim şimdi.
Sicil affında bir de -bugünkü gazetelerde var- zimmet suçu kargaşası çıktı.
“Zimmetle ilgili mevzuatı değiştirin. Ben nasıl kredi vereyim?” diyor adam. Bir
de böyle bir sıkıntı var. Buna bakmak lazım.
Bakın,
siz Denizli’ye gittiniz, “Teşvikten sorumlu bakan Denizli’de.” Denizli Sanayi
Odası Başkanı şunu söylüyor: “Uzun zamandan beri müteşebbisin yatırımdan
uzaklaştığını kaydeden Keçeci ‘Yatırımdan uzaklaşan müteşebbis AVM inşaatı,
arsa alım-satımına yöneldi, onları yatırıma yönlendirmek için bir çalışma
yapmak lazım. İlk olarak, yirmi beş yıl önce kurulmuş, altyapısı bitmiş ve
stratejik olarak her türlü yatırıma müsait Çardak Organize Sanayi Bölgesi’ni
harekete geçirmek lazım.’ diyor -AKP geleli on beş sene oldu- daha devam ediyor
‘Vakıflar Bankası üzerinde görünen 900 bin metrekare yerin de yatırımcıya
intikali için çalışıyoruz.’ diyor.” Siz gittiniz gördünüz oraları. 
Bu bankanın verdiği krediler nereye
gidiyor onu bilmem ama bugün benim başıma bir olay geldi, kayıtlara geçsin diye
söylüyorum. Beni bugün telefonla biri aradı, İstanbul telefonu; açtım, dedi ki:
“Emin Haluk Ayhan’la görüşeceğim.” “Benim” dedim. Dedi ki “15 kuruş, kredili
mevduat hesabınızdan borcunuz var.” “Tamam” dedim. “Ne zaman ödeyeceksiniz?”
dedi. “Bugün öderim.” dedim. Şimdi, adamın parasını bu kadar iyi takip ediyor
hakikaten bankalar. Peki, neden bu kadar açığa düşüyor? 15 kuruşun peşinde…
Hadi, Allah’ı var, borçlu gitmek de var; teşekkür ettim memura yani dünyanın
bin türlü hâli var. Baktığınız zaman, bakın burada, bu tür şeyler de gelişiyor.

Şimdi, bugün mesela, mevduat bayağı
sıkıntılı; herkes konuta yönelmiş, “apart”a yönelmiş, başka şeylere yönelmiş,
bir sürü de sıkıntı var; bunların giderilmesi lazım. Bizim müteşebbis ilimiz
ihracatçıydı, sanayiciydi, hakikaten sıkıntıya girdi. Ben bugün bunu konuşmadan
önce, açtım Sanayi Odası Başkanına “Sana zararım olur mu?” diye sordum. O da
esprili, bunu söylemişiz artık, gazeteye de geçti de. Şimdi, hakikaten bir de
insanlar sıkıntılı. Bakın ne diyor: “Devlet, hazırlamakta olduğu yatırım
teşviklerini bir daha gözden geçirmeli, yatırımcımıza yatırım yapacağı
alanları uygun fiyatla vermeli; versin.” diyor. 
Sizin bakanlık geçen sene fabrika binası
yapmaya uğraşıyordu, fabrika değil, fabrika binası. Neden? Demin dedim ya,
TOKİ… TOKİ gibi bir şey yapacak. İller Bankası da öyle; o da TOKİ’nin yaptığı
işi yapmaya kalktı, orada da bir sıkıntı var. Bütün bunlar problemli olarak
devam ediyor. 
Şimdi,
bakın Sayın Bakanım, diyor ki: “Bugüne kadar her türlü uğraşımıza rağmen ticari
bankalarda yatırım için uygun şartlarda, uygun faiz rakamlarında bir kaynak
elde edemedik.” AKP geleli on beş sene oluyor. 
Bugün
ülkemizin en önemli sorunu ihracatın ve yatırım ortamının harekete
geçirilmesidir, katma değeri yüksek ürünler üretilmesidir. Bugün hâlâ
“İhracatın ortalama birim fiyatı 2 dolar.” diyor. Bütün bunlar, sıkıntılı
alanın olduğunu gösteriyor.
Şimdi,
millete olmayan doları bozdurmaya uğraşıyoruz, değil mi? Ben geçen burada
dolarla ilgili, kredilerle ilgili konuştum da onun alanı farklı biraz. Bu el
konulan firmalara ne oldu? Kayyum atadınız. Kayyumlar kucak kucağa, yumruk
yumruğa birbirine girdi. Kalktılar, nereye gittiler? Karakolluk oldular ya,
fiziki. Ben bunu burada söyledim. Şimdi ne yaptığımızı… Döviz mevduatı yüzde
124 artmış 2012’den geçtiğimiz bir iki aya kadar ama TL mevduatı yüzde 40
artmış. Bu güvensizliği kim sağladı? Kim yönetiyor bu ülkeyi? Bunları
düzeltmemiz lazım. Onun için, Sayın Bakanım, hakikaten, sanayicilerin söylediği
gibi, iş adamlarının söylediği gibi, biz buna destek vereceğiz, engel
olmayacağız. Bizim burada bazı tereddütte olduğumuz şeyler var, onları da
söyleyeceğiz, sizlerle konuşuruz maddeler geldiğinde ama bir şey yapalım, doğru
düzgün bir strateji koyalım. Ben size güveniyorum. Türk milletinin bir
ferdisiniz, Türkiye Cumhuriyeti’nde, Türkiye Büyük Millet Meclisinde
milletvekilisiniz. Niye yapamıyoruz biz bunları ya? El âlem bizden çok daha mı
iyi ya? Bunları yapalım, bunları ortaya çıkaralım. 
Bakın,
“Merkez Bankası, kaynaklarını yatırıma yönlendirsin.” diyor. Biz bunu
programımıza da koyduk, seçim beyannamemize de koyduk, her yere koyduk “Merkez
Bankası faiz düşürsün.” diye. Bakın, bugün onlar ne kadar mütereddit oldular.
Öyle karikatürler var, tren yolunun üstüne Merkez Bankası Başkanını
yatırmışlar, tren geliyor, geçiyor. Bunlardan atlayalım. Bu memlekette birlik,
beraberlik içinde hadi bu işi bir halledelim. Bugün bu da bir başlangıç olsun.
Ben
sizlere başarılar diliyorum. Bu tasarının da kanunlaşmasıyla memlekete hayırlar
getirmesini Cenab-ı Hak’ta niyaz ediyorum. Yani tasarıya aslında değinmeye
vaktimiz bile kalmadı ama bunları söylemezsek de rahat etmeyecektik. 
Ben teşekkür ediyorum tekrar.
Yüce heyete saygılar sunuyorum. (MHP
sıralarından alkışlar) 
BAŞKAN – Teşekkür ederim Sayın Ayhan.
Halkların Demokratik Partisi Grubu adına
İzmir Milletvekili Sayın Müslüm Doğan konuşacak.
Buyurun Sayın Doğan. (HDP sıralarından
alkışlar) 
HDP GRUBU ADINA MÜSLÜM DOĞAN (İzmir) –
Sayın Başkan, değerli milletvekilleri; Sınai Mülkiyet Kanun Tasarısı hakkında
grubum adına söz almış bulunmaktayım. Cümlenizi saygıyla selamlıyorum.
Konuyla ilgili konuşmama başlamadan önce
üç önemli konuya işaret etmek istiyorum. Birincisi: Bugün Türkiye, ciddi
güvenlik risklerinin yaşandığı, siyasi ve toplumsal kutuplaşmanın çok
yaygınlaştığı; çok ciddi bir güvensizlik sorunu yaşayan, yarınından endişe
duyan bir ülke psikolojisi içindedir. Bu durumu acilen aşmamız gerekmektedir.
Başkentimizde Rus Büyükelçisi katlediliyorsa durumun ne kadar ciddi olduğunu
anlamamız lazım. Büyükelçiye Allah’tan rahmet, ailesine ve ülkesine başsağlığı
diliyorum. 
Eş genel başkanlarımız ve 10
milletvekilinin tutuklanarak yasama faaliyetlerinden alıkonulması,
özgürlüklerinin kısıtlanması, demokrasimiz için bir utanç süreci olarak yakın
tarihimize konu olacak, kara bir sayfa olarak yerini alacaktır bu husus.
Partimize ait binalara karşı yapılan saldırıları ayrıca buradan kınıyorum.
Parlamentomuzun bu sürece bir çözüm bulması gerekmektedir. Bu sürecin kabul
edilebilecek hiçbir yönü yoktur.
Değerli milletvekilleri, yargıdan el
çektirilen hâkim, savcı ve hâlâ devam eden yargı operasyonları bu tutuklama
süreçlerine ilişkin bize önemli ip uçları veriyor olmalıdır.
Milletvekillerimizle ilgili hazırlanan fezlekeler ve iddianamelerin çoğu
görevden el çektirilen cemaatçi savcılar tarafından hazırlandığını siz de çok
iyi biliyorsunuz. Bu nedenledir ki bu süreci doğru kavramak ve karar vermek
bizim görevimizdir.
Değerli milletvekilleri, birlikte konuşup
çözemeyeceğimiz hiçbir sorun yoktur. Hiçbir kimse kendini daha fazla yurtsever,
vatansever ilan edemez. Hiç kimsenin de elinde böyle bir terazi söz konusu
değildir. Ortak vatanımızda birlikte, eşit yurttaşlık temelinde yaşamanın
zorunlu olduğu bilincini tüm ülkemize yaymalıyız. Ortak vatanımızda demokratik
ulus olmanın mücadelesini, demokratik bir cumhuriyeti inşa etmenin çabasını
doğru kavramamız gerekmektedir. Bu Mecliste görev yapan, halkın iradesini
üzerinde taşıyan her milletvekilinin daha iyi yaşanabilir ülke için ülkemizde
gelişmiş bir demokrasinin inşa çalışmasına katılması doğaldır.
İkinci
konu da tam otuz sekiz yıl önce bir katliamla ilgili bir hususu tekrar
hatırlatmak istiyorum. Değerli milletvekilleri, tam otuz sekiz yıl önce
Maraş’ta 19 Aralıkta başlayıp 25 Aralık akşamına kadar süren bir katliam
yaşandı ülkemizde. Bu katliamda resmen saptanabilen, katledilen yurttaş sayısı
111 idi. Yüzlerce kişi yaralanmış, aralarında CHP, Türkiye İşçi Partisi,
Türkiye Komünist Partisi, TÖB-DER, Polis Memurları Dayanışma Derneği yani
POL-DER binalarının ve sağlık müdürlüğünün bulunduğu 210 ev ve 70 iş yeri
yakılıp yıkılmıştı. Katliamın ardından binlerce Alevi, Kahramanmaraş’ı
maalesef kaçarcasına terk etti. Dönemin CHP milletvekili Oğuz Söğütlü,
Kahramanmaraş’ta yaşananların açık soykırımdan başka bir şey olmadığını, Alevi
nüfusunun yüzde 80’inin kenti terk ettiğini bu kürsüde söylemiştir. Açıkça
önceden planlanan ve sahneye konan klasik bir senaryonun oynandığı Maraş’ta
gelişen olayların üzerinden otuz sekiz yıl geçmesine rağmen, hâlen aydınlatılmamış
olması ve üstelik Maraş katliamında başrolde yer alanların çoğunun daha sonraki
süreçlerde siyasetin ve devletin önemli kademeleri içerisine alınarak
ödüllendirilmeleri yaşanan acıları daha da artırmıştır. Bir numaralı katliam
sanığının 1991 yılındaki seçimlerde milletvekili olarak Parlamentoya girmesi,
maalesef, Alevileri çok üzmüştür. 804 sanık hakkında açılan davada 379 kişi
beraat etmiş ve diğer sanıklar ise katliam boyutundaki olaylardan küçük
cezalarla kurtulmuşlardır. Olaylardan sonra yüzlerce insanın öldürülmesi,
binlerce insanın yaralanması, iş yerlerinin ve evlerinin tahrip edilmesi
suçları ise cezasız kalmıştır. Ülkemizde yaşayan her insan, Maraş katliamı
özelinde Türkiye’nin karanlık geçmişi ve bugünüyle yüzleşmesinin zaruriyetini
görmekte ve bu sürecin yüzleşme anlamında tamamlanmasını istemektedir.
Yaşananların bir daha tekrar etmeyeceği bir gelecek için Maraş katliamının her
yıl Maraş’ta anılmasını, Maraş’a bir katliam anıtının yapılmasını ve bu anıtın
üzerine katliamda ölümü tespit edilen tüm yurttaşlarımızın isimlerinin
yazılmasını, katillerinin cezalandırılmasını Alevi toplumunun ve duyarlı bütün
kesimlerin bir ortak beklentisi olarak size sunmak istiyorum. 
Diğer
üçüncü bir konu: Değerli milletvekilleri, Ankara'da 1 Haziran 2013 tarihinde
Kızılay Meydanı’ndaki Gezi Parkı eylemleri sırasında Ethem Sarısülük’ün
öldürülmesiyle ilgili davada Aksaray Ağır Ceza Mahkemesinden bir karar çıktı.
Mahkeme heyeti sanık polis Ahmet Şahbaz’ı bir yıl dört ay yirmi gün hapis
cezasına çarptırdı. Bu cezayı da 10.100 lira adli para cezasına çevirdi. İşte
hak, işte hukuk, ülkemizin insana verdiği değer budur. Bile bile bir insanı
katleden bu şahsın cezası bu mudur sayın milletvekilleri? Elbette değil, siz de
öyle düşünüyorsunuz. Vicdanları kanatan bu yara, bu şekilde kapatılmayacaktır.
Sürecin takipçisi olacağız. Ethem yoldaşa, Ethem cana söz veriyoruz bu konuda. 
Değerli
milletvekilleri, Sınai Mülkiyet Kanunu Tasarısı, yıllardır bir türlü çıkmayan
marka, patent ve faydalı modeller, coğrafi işaretler, tasarım ve geleneksel
ürün adları hakkında düzenlemeleri kapsamaktadır. Genel olarak maddelerin
üzerinde uzlaşıldığını görüyoruz ama ne yazık ki hazırlık aşaması sürecinde bu
uzlaşıya dair pek adım da görmedik. Yaklaşık bir yılda hazırlanan… Hazırlık
aşaması sürecinde muhalefet sürece dâhil edilmemiştir maalesef. 190 maddelik
bir tasarı alt komisyondan sadece bir haftada iki kere toplanılarak yeterince
planlama yapılmadan geçirilmiştir. Üstelik, Türk Mühendis ve Mimar Odaları
Birliği ve Türkiye Esnaf ve Sanatkârları Konfederasyonunun görüşleri de
alınmadan hazırlandığını biliyoruz. Demokrasi, azınlığın ve muhalefetin karar
alma süreçlerine dâhil edilmesiyle anlam bulur. Sivil toplum örgütlerini
dışlayarak, muhalefetin önerilerini dikkate almadan yapılan her çalışma eksiktir.
Muhalefet sorunları tespit eder, iktidar da bu sorun alanlarını çözüme
kavuşturur. Normalde de olması gereken budur. Adalet Komisyonu, Avrupa Birliği
Uyum Komisyonu, Millî Eğitim, Kültür, Gençlik ve Spor Komisyonunda görüşülmesi
gereken tasarının bir hafta gibi kısa bir süreye sıkıştırılması doğru bir
uygulama değil ne yazık ki, bunu da belirtmek isterim. Fikrî ve sınai mülkiyet
haklarının yapılmış ve yapılacak marka, patent, coğrafi işaretleme, geleneksel
ürünler ve tasarım başvurularını hukuksal bir zemine oturtmak önemli ama asıl
sorun buradan kaynaklanmamaktadır aslında. Adalet, Avrupa Birliği Uyum, Kültür,
Gençlik ve Spor Komisyonunda görüşülse tasarı, sorunun kanun çıkarmakla
çözülemeyeceğini, meselenin daha derinlerde, başkanlık rejimine doğru gidişten
ve yürütülen sermaye odaklı zihniyetten kaynaklandığı da görülecektir. 7
Haziran sonrasında giderek merkezîleşen ve tek bir adam rejimine dönüşen bir
ülkenin bilimi ve sanayisi de, üretimi de, sporu da hep sorunludur. Sporu
erkekleştirmek için futbola indirgeyen, futbolu da stadyumların açılışlarıyla
siyasi propagandaya dönüştürülen bir ortamda spordan ne bekleyebiliriz ki?
Futbolumuza bakalım örnek olarak. Geçenlerde yayın ihalesi 500 milyon dolardan
alıcı buldu. Sponsorlar ve ekstra gelirlerle de bu rakamlar milyar doları
buluyor. Sonuç ne oldu? Her yıl giderek artan bir vergi borçları,
kulüplerimizin dünya liglerindeki başarısı ortada. Üstelik millî takım da spor
kulüplerini aratmamaktadır fakat bir teknik direktörün maaşı neredeyse asgari
ücretlinin yirmi beş yıllık emeğine karşılık olan tazminata denk getirildiğini
görüyoruz. Asgari ücrete zam da bu sene sıfır olarak düşünülüyor ama erkek
egemen sporda bir teknik direktöre çuvallarla para veriyoruz. Bakış açımızın,
hâlimizin de, bakışımızın da özeti budur değerli milletvekilleri: Emeğe yok ama
emek sömürüsüne çok para veriyoruz. 
Sayın
Başkan, sanatta da durum farklı mı? Önce arabesk müzikle uyuşturulan zihinler
şimdilerde TV’lerde ses yarışmalarıyla uyuşturuluyor. Kendilerini jiletle
sakinleştiren, acıdan zevk alarak onu kutsayan insanların yerini bir anda
şöhreti yakalamak isteyen eğitimsiz insanlar almaktadır. Dünyanın en önemli
müzik ödülü olan Beethoven Uluslararası Ödülü’nü alan Fazıl Say’ın konserlerini
satırlarla basılırken tamamen bir kurgu içerisinde hareket eden ve sadece
duyguları sömürmek üzerine kurulu programlar rating rekorları kırmaktadır.
Halkın gerçekleri görmemesi pahasına yapılan bu programların bu ülkenin gelecek
ufkunu öldürdüğünü ne zaman göreceğiz? Ne üretiyoruz? Hiçbir şey. Zenginliğimiz
yok sayılıyor; dengbejler, ozanlar, âşıklar yok oluyor. Bir kültür sanki daha
önce hiç var olmamış gibi ortadan kayboluyor. Markadan bahsediyoruz. Markayı
çok mu uzaklarda arıyoruz? Bizim markamız, Âşık Veysel, Âşık Daimi, Muhlis
Akarsu, Şakiro, Mahzuni Şerif, Neşet Ertaş, Ciwan Haco, Nizamettin Ariçlerdir.
Biz daha kendi kültürümüzü bir türlü markalaştıramıyoruz. 
Ayrıca,
yeri gelmişken söyleyeyim “O Ses” yarışmalarında her dilden şarkılar
söylenebiliyor ama bu toprakların en kadim dillerinden Kürtçeyi kullanamıyoruz,
kullandırmıyorlar. Bu durum kabullenilecek bir durum mu sayın milletvekilleri?
Ülke barışına bu durum zarar vermiyor mu? Hani kardeşlik, hani bir arada yaşam
söylemleri? 
Değerli
milletvekilleri, eğitimde de ne durumda olduğumuza bir iki örnek sunmak
isterim. OECD’nin üç yılda bir gerçekleştirdiği ve özellikle bilim ve matematik
alanında öğrencilerin seviyelerinin ölçüldüğü PISA raporunda 72 ülke arasında
50’nci sırada olduğumuzu biliyoruz. 2015 yılında gerçekleştirilen üniversiteye
giriş sınavlarında tam 42 bin öğrenci sıfır puan aldı. Çocuklarımız en temel
problemi çözmekten artık uzaktır. Türkiye'nin en iyi liseleri proje okul
kapsamında yeniden dizayn edilmekte; en iyi üniversiteleri kendi rektörünü bile
seçemez duruma gelmiştir. Liseler kendi içinde hiyerarşiye tabi tutulmakta,
sonra “Bu sıralamayı meslek liseleri ile imam-hatipler bu kötü noktalara
çekiyor.” denilmekte. Hiç kusura bakmayın ama bu tablo maalesef sizin
eserinizdir.
1
Eylül gece yarısı çıkarılan 672 sayılı Kanun Hükmünde Kararname’yle, en temel
hukuki ilkeler ayaklar altına alınarak, tek seferde 28.163 öğretmen adil
yargılama ve savunma hakkı bile tanınmadan kamu görevlerinden ihraç edildi,
barış için imza atan değerli akademisyenler meslekten ihraç edildi. Öğretmenleri
ihraç ederek, akademisyenleri korkutarak, üniversite gençliğini sindirerek mi
marka yaratacağız? Her yere imam-hatip liseleri açarak mı marka üreteceğiz?
İmam-hatip liselerinin ihtiyaç olduğuna inanırım ama bu kadar çok açılması da
kabullenilecek bir durum değildir. Bunun fikir üretimine katkısı nedir değerli
milletvekilleri? Eğitimde bir marka yaratabildik mi? On dört yıllık iktidarınız
boyunca 6 Millî Eğitim Bakanı değiştirerek mi marka yaratacağız, yoksa,
sermayeye ucuz iş gücü olarak çocuklarımızla mı markalarımızı yaratacağız? 
Sanayimiz
farklı mı peki? Öncelikle imalat sanayisine bakalım, toplam ithalatın yüzde
80’ini imalat sanayisi oluşturmakta. Katma değeri bu kadar düşük yatırım malına
bağımlı bir sanayiyle mi marka yaratacağız? Yüksek teknolojili ürünlerin imalat
sanayisi ihracatı içindeki payı yüzde 3,7; ithalatı içindeki payıysa yüzde
16,1’dir. Motoru, makine parçalarını, yazılımı ithal ederken nasıl yüksek
teknoloji ürünü geliştireceğiz ve bunu nasıl markalaştıracağız? Ne üretiyoruz, neyi
markalaştıracağız?
Değerli milletvekilleri, mesele patent
almak, patent başvurusu yapmak ya da çok fazla patente sahip olmak değildir;
önemli olan, üretim yapmaktır, önemli olan, fikirdir. Patent rakamlarına
bakıyoruz, Avrupa’nın oldukça gerisindeyiz. Korsan ve taklit üründen de ülkemiz
geçilmiyor. Patent başvurusu sıralamalarında ilk 20’ye girdiğimiz bir alan var
mı? Yok elbette. Patent başvurularının dağılımına baktığımızda 4 büyük şehrin
ağırlığını görmekteyiz. İstanbul, Ankara, İzmir, Bursa patent başvurularının
yüzde 70’ini oluşturmaktadır. Peki, ya diğer iller? Patent alabilmek için iyi
bir şeyler üretmek gerekiyor. Bu da, AR-GE çalışmalarına ağırlık vermekle,
planlama ve programlamakla, AR-GE çalışmalarıyla ilk sırayı almakla ilgili bir
husustur. Peki, bunun için AR-GE’ye ayırdığımız kaynak yeterli mi değerli
milletvekilleri? Türkiye bütçesinin yalnızca yüzde 1’ini AR-GE’ye ayırıyoruz.
Bu, Avrupa ortalamasının 2,5 kat altında bir rakam. AR-GE’ye ayırdığımız
harcamaların uluslararası bir şirketin harcamalarının altında olduğunu geçen
bir konuşmamda belirtmiştim. Toyota firmasının AR-GE’ye ayırdığı miktar bizim 2
katımız değerli milletvekilleri. Artık doygunluk seviyesine gelmiş inşaat
sektörüne harcanan paralara baktığımızda bu rakam kabul edilebilir bir seviyede
değildir. Bu eğitim sistemiyle, bu sanayiyle, bu sanatla ne yazık ki marka
yaratmak da, özgün fikir üretmek de artık çok zordur. Şimdi, ortaya koyduğum bu
tablo sonucunda Sınai Mülkiyet Yasası’nı bir daha incelemek isterim.
Sayın Başkan, değerli milletvekilleri;
ülkemizde bir sınai mülkiyet yasası olmadığı için bugüne kadarki düzenlemeler
kanun hükmünde kararnamelerle yapılmaya çalışılmış ancak Anayasa Mahkemesince,
temel hakların, kişi hakları ve ödevlerinin ve Dördüncü Bölümde yer alan siyasi
haklar ve ödevlerin kanun hükmünde kararnamelerle düzenlemeyeceği belirtildiği
gerekçesiyle, marka tasarım, patent ve coğrafi işarete ilişkin kanun hükmünde
kararnamelerin bazı maddeleri bildiğiniz gibi iptal edilmiştir. AK PARTİ
Hükûmeti ve sermaye çevreleri de sınai mülkiyet hakkı alanında söz konusu
olabilecek muhtemel iptaller nedeniyle ortaya çıkabilecek sorunların ve hak
kayıplarının ortadan kaldırılması amacıyla kanun hükmünde kararnamelerin bir an
önce kanunlaşması maksadıyla bu yasa tasarısını hazırlamıştır. 
Sınai
mülkiyet, büyük firmaların üretim, pazarlama ve dağıtım gibi süreçlerini
rekabette tekel varlığını korumak ve güvenceye almak adına çıkarılmaktadır.
Tasarının gerekçesi olan “hak kayıpları ve sorunlar” Anayasa Mahkemesinde iptal
edildiği için sermaye ve tekellerin yaşadığı sorunların ve sözde hak
kayıplarının önüne geçmek için hazırlandığı bilinmektedir. Tasarım, buluş ve
teknolojik yenilik kimsenin mülkiyeti altında gizlendirilemez. Bu buluşlar
insanlığın ortak mirasıdır ve insanların ortak kullanımı için geliştirilen
değerlerdir. Buluş, fikir ve üretim biliminin gereği ve kolektif çalışmanın
ürünüdür. Dolayısıyla, yeni bir buluş bir kişiye ya da zümreye değil insanlığın
tamamınadır ve insanlığa hizmet için ortaya konmaktadır. 
Bir
buluşun, bir keşfin, bir fikrin ortaya çıkmasında mutlaka birilerinin ya da
bazı grupların emekleri daha fazladır, bu konuda mutlaka birileri daha fazla
çalışmıştır veya teşvikler bu konuda daha özendirici olmuştur ancak -bu
teşviklerin de Türkiye’de bu konuda yeterince özendirici olduğunu da
söyleyemeyiz- bu hakkın muhatabı çok uluslu şirketler değildir. Biz, bu kanunda
mühendislerin, tasarımcıların, mimarların emeğinin yeterince verilmediğini,
kanunlarla yeterince korunmadığını görmekteyiz. Tasarının 60’ncı maddesinin
(10)’uncu fıkrasında “Başvuru sahibi tasarımcı değilse tasarımcılardan tasarım
başvuru hakkını nasıl aldığını açıklaması yeterlidir.” ifadesi bunun çok açık
bir göstergesidir değerli milletvekilleri. 
Yasa
değişikliğiyle, katma değer ve yaratıcılık emekleri zaten sömürülen iş
görenlerin tasarım hakkını da kullanmaları zorlaştırılmakta. İşveren ile iş
gören arasında olan iş hayatı akışında hak iddia etmesinin zorlukları
bilinirken, bu kanunla birlikte, tasarım emeği verenin emeğinin işverenler tarafından
çalınması da daha kolay hâle getirilmiştir. Patent başvurularında başvuru
sahibinden açıklama yerine, tasarımcının haklarını nasıl hak ve hangi
koşullarda devrettiğini gösteren bir sözleşme talep edilmesi zorunludur ve
aslında gerekmektedir de. 
Kapitalizm
tarihi, şirketlerin tasarım ve buluşlarının oluşturulmasını sağlayacak
ortamları nasıl da sinsice himayesine aldığı ve mülkleştirdiğini
göstermektedir. Kamu yararı bulunan bir tasarım ya da buluşun yaygınlaştırılıp
kamu yararına ve hizmetine sunulması gerekirken, mülkleştirerek sermayenin
koruması altına alması elbette ki tarafımızdan kabul edilemez. Bu da Anayasa
Mahkemesinin daha önceki iptal gerekçelerinde doğru bir şekilde belirttiği
gibi, temel haklar, kişi hakları ve ödevleri ve dördüncü bölümde yer alan
siyasi haklar ve ödevlerine aykırı bir durum oluşturmaktadır. 
Bunun
yanında, sadece makroekonomik bakış açısıyla düşündüğümüzde dahi, söz konusu
Sınai Mülkiyet Kanunu Tasarısı’nın yasalaşmasının, Türkiye'nin ekonomik
gelişimi için faydadan çok zarar getireceği hususunu da burada belirtebiliriz.
Bunun en temel sebebi de Türkiye ekonomisinin bir üretim değil, borca dayalı
bir tüketim ekonomisi olduğu ve tasarı yasalaşırsa yerli üreticilerin
uluslararası tekeller karşısında zararlı çıkacağı gerçeğidir. 
Türkiye'de,
işçi ve emekçileri güvencesizleştirerek yabancı sermaye için ucuz iş gücü
hâline getiren kiralık işçilik yasası nasıl yabancı sermaye çıkarlarına hizmet
için çıkarılmışsa, söz konusu yasa da ülke pazarını yabancı sermaye için daha
cazip hâle getirme çabasından başka bir motivasyona hizmet etmemektedir. 
AK
PARTİ’nin siyasi ideolojisinin dayandığı neoliberal kalkınmacılık anlayışı,
kısa vade için kaynak sorununu çözüyor gözükse de orta, uzun vadede ülke
tasarımcılarını, emekçilerini ve küçük üreticilerini eskisinden çok daha
savunmasız ve bağımlı hâle getirecektir. AK PARTİ’nin on dört yıllık ekonomi
politikaları bize bunu defalarca göstermiştir. 
Değerli
milletvekilleri, ekonomi, işçi ve emekçiler için değil işverenler için büyümüş,
bu büyüme de işçi katliamları, artan yoksulluk ve borç köleliği olarak emekçi
halklara ödetilmiştir. 
Özetle,
tasarım, buluş ve bunun gibi süreçlerin tek taraflı mülkleştirilmesini
tescilleyecek ve somut olarak da yabancı sermaye karşısında kamu ekonomisinin
kooperatifleri ve KOBİ’leri yaşayamaz duruma getirecek bu yasa tasarısının bu
sorunları çözemeyeceğini ve bir çözüm sağlamayacağını burada belirtmek isterim.
Hepinizi
tekrar saygıyla selamlarım. (HDP sıralarından alkışlar)
BAŞKAN
– Teşekkür ederim Sayın Doğan. 
İMRAN
KILIÇ (Kahramanmaraş) – Sayın Başkan…
BAŞKAN
– Buyurun. 
Nedir
talebiniz? 
İMRAN
KILIÇ (Kahramanmaraş) – Kahramanmaraş olaylarıyla ilgili kısa bir açıklama
yapmak istiyorum Kahramanmaraş Milletvekili olarak. 
BAŞKAN
– Buyurun, bir dakika süre veriyorum. 



İMRAN
KILIÇ (Kahramanmaraş) – Sayın Başkan, değerli milletvekilleri; Kahramanmaraş
olayları, karanlık odakların tezgâhladığı bir provokasyondan ibarettir. Bu elim
olaylardan Alevi ve Sünniler, bütün Kahramanmaraş halkı ve ülkemiz insanı hep
beraber zarar görmüştür. Biz bu olaylardan önce de, sonra da, şu anda da -Alevi
ve Sünniler- kardeşane yaşadık ve yaşıyoruz ve kardeşane yaşamaya da niyetli ve
kararlıyız. Olayların her yıl dönümünde olup bitenleri kaşıyanları art niyetli
olarak görüyoruz ve hemşehrilerimizin bunlara kanmamalarını ve prim
vermemelerini diliyoruz. 
BAŞKAN
– Teşekkür ederim Sayın Kılıç. 


1- Sınai Mülkiyet Kanunu Tasarısı (1/699) ve
Sanayi, Ticaret, Enerji, Tabii Kaynaklar, Bilgi ve Teknoloji Komisyonu Raporu
(S. Sayısı 341) (Devam) 
BAŞKAN
– Şimdi Cumhuriyet Halk Partisi Grubu adına Kocaeli Milletvekili Sayın Tahsin
Tarhan konuşacak. 
Buyurun
Sayın Tarhan. (CHP sıralarından alkışlar) 
CHP
GRUBU ADINA TAHSİN TARHAN (Kocaeli) – Sayın Başkan, değerli milletvekilleri;
341 sıra sayılı Sınai Mülkiyet Kanunu Tasarısı’yla ilgili Cumhuriyet Halk
Partisi Grubu adına söz aldım. Hepinizi saygıyla selamlıyorum. 
Geçtiğimiz
hafta Kayseri’de, dün de Ankara’da gerçekleştirilen hain terör saldırılarında
hayatını kaybeden Mehmetçiklerimize ve Rusya Büyükelçisi Andrey Karlov’a
Allah’tan rahmet diliyor, her iki terör saldırısını da nefretle kınıyorum. 
Sayın
Başkan, değerli milletvekilleri; teknik pek çok detayı olan kapsamlı bir
tasarı; tasarı 5 bölüm, 193 maddeden oluşuyor. Marka, coğrafi işaretler,
geleneksel ürün, faydalı model ve patente ilişkin düzenlemelerin yanında ortak
hükümler bulunuyor. Bu tasarının kanunlaşmasını genel hatlarıyla destekliyoruz
ancak var olan teknik ayrıntılarına da değineceğiz elbette. Fakat, önce
çerçeveye bakalım: Çelişkiler yumağı bir yönetim anlayışı var. Üç ay önce “çok
önemli” dediniz, Komisyondan apar topar geçirdiniz, sonra Avrupa Birliğine rest
çektiniz, bir anda bu tasarı değersizleşti, şimdi ise Genel Kurul gündeminde.
Öyleyse sormak gerekiyor: Yasalar niye yapılıyor, halka faydalı olduğu için mi,
üretim için mi, yoksa siz istediğiniz için mi? Bugün geldiğimiz noktada
anlıyoruz ki sadece ve sadece siz istediğiniz için. 
Bu
tasarı Komisyonda görüşülürken uyarılarda bulunduk, söyledik, samimiyetle de
çalıştık; marka, patent, faydalı model, coğrafi işaretler, “Hepsinde de
gerideyiz.” dedik. Ne var ki Avrupa Birliği Bakanlığı bu tasarıyla ilgili
verdiği görüş yazısında tam uyum olmadığını belirtiyor çünkü bazı düzenlemeler
yapılmıyor, bu düzenlemeler tasarı kanunlaşınca çıkarılacak yönetmeliklere
bırakılıyor. Doğru ve gereken her türlü düzenlemeyi hemen yapalım. İlerleme
değil, sıçrama yapalım ama siz ne yaptınız? Bir gün efelenip bir gün sindiğiniz
dış politika anlayışınızla yasaları bir gün rafta tutup diğer gün Genel Kurul
gündemine getirdiniz. Mademki Avrupa Parlamentosunun aldığı kararı
önemsemiyorsunuz ve Avrupa Birliğine de “Kimmiş?” yaklaşımındasınız, o zaman
neden bu yasayı Meclis gündemine getirdiniz? Dış politika tutarlılık ister.
Bugün Türkiye’nin dış politikasındaki tavrı ise sadece itibarsızlık sonucunu
doğuruyor. 
Ekonomi
dibe vurmuş, işsizlik alıp başını gitmiş, insanlar mutsuz, umutsuz, terör
tehdidi var, herkes kendini güvensiz hissediyor; bir kişi istiyor diye rejim
değişikliği dayatılıyor, halka sürekli talimat veriliyor, OHAL ortalığı kasıp
kavuruyor. Böyle bir ortamda, halk iradesinin tecelli ettiği Türkiye Büyük
Millet Meclisinde patent, marka, faydalı model konuşalım diyorsunuz. Oysa bugün
konuşmamız gereken demokrasi, özgürlükler ve ekonomidir. Çünkü bu ortamda
istediğiniz yasayı çıkarın, bir tane yeni marka, bir tane faydalı model ortaya
çıkaramazsınız. Bu güvensizlik içinde bunlarla kim, neden ve hangi parayla
uğraşacak? 
Değerli milletvekilleri, sektörde köklü
bir geçmişe sahip olan firmalar, bugün yeni ürünler geliştirmek, dünyayla
rekabet edecek yeni markalar yaratmak için çalışmak yerine neyle uğraşıyor
biliyor musunuz? Enerji maliyetleri ile SSK primleri, taşıma maliyetleri
altında eziliyorlar. Sanayi, tekstil, tüm sektörler zor durumda. Ayakta
duramayan fabrikalar, işletmeler bir bir kapanıyor, sanayiciler artık üretimi
çocuklarına miras olarak bırakmak istemiyor. Yabancılar bu güvensiz ortamda
çoktan kaçtı gitti, gençlerimiz yurt dışına gidiyor, pırıl pırıl beyinler bu
güvensiz ortamda kalmak istemiyor çünkü bu ortamda muhalif olan her sesi
susturmaya yemin etmiş bir anlayış var.
Size hem bu tasarıyla hem de yaşanan
beyin göçüyle ilgili bir örnek anlatayım. Bize TÜBİTAK’ta çalışan ama son
süreçte hiçbir gerekçe gösterilmeden görülen lüzum üzerine açığa alınan bir
genç geldi. Kendisini dinledim, herhangi bir örgüt ile hiçbir bağlantısı
olmadığını inandığı her şey üzerine yemin ederek anlattı. Çok önemli bir aşı
projesi üzerine çalıştığını ve projede sona yaklaştığını anlattı. Açığa alınma
nedeniyle projenin ne olacağını bilemediği söyledi. Zaman geçti, bu gencimiz
tekrar yanıma geldi, işe dönmesine karar verilmiş ancak bu süreçte yurt dışında
pek çok yerden teklif almış, geri dönmek istemediğini, yurt dışına gideceğini
ve bu kadar güvensiz ortamda herhangi bir şey üretemeyeceğini söyledi. Bunun
gibi pek çok gencimiz olduğunu sizler de biliyorsunuz. Belki bu gencimizin
çalıştığı aşının patenti alınacak, dünya çapında hem insanlığa hem de ülkemize
katkı sağlayacak bir çalışma olacaktı. 
Sayın
Başkan, değerli milletvekilleri; bugün, sanayiden hizmete, enerjiden tarıma her
işin yapılma biçimi değişiyor. Dünyada her şey yeni teknolojiye uyum sağlıyor.
Bakınız, dünya bugün bunları değil, Endüstri 4.0’ı, Mars’ta interneti
konuşuyor. Sanayi politikaları gelişmiş ülkelerde bu teknolojik değişimlerle
beraber planlanıyor, yenileniyor. Daha önce belirttim, sınai mülkiyet kanununun
çıkarılmasını destekliyoruz. Neden? Çünkü, bu ve benzeri kanunların
çıkartılması, AB’ye uyum çerçevesinde olumlu bir gelişmedir, yatırım için cazip
bir ortam yaratmaktır. Evet, ileri teknolojinin ve böyle bir üretimin bu ülkeye
yatırım yapmasını sağlamak, ülkenin ileri teknoloji ürünler üretip ihracatını
yapmasının önünü açmak… Ancak, sınai mülkiyet bunun yalnızca bir ayağı, başka bileşenleri
de mevcut. 
Sizi
rakamlara boğmak istemiyorum ama birkaç rakam bize çok fazla şeyi anlatıyor.
2015 yılı biyoteknoloji ekosistemi sıralamasında, Türkiye, 54 ülke arasında
45’inci sırada yer alıyor. Bu sıralama, ekosistemin 7 ana bileşeni değerlendirilerek
yapılıyor. Bunlar; fikrî mülkiyet, AR-GE yoğunluğu, şirket teşvikleri, eğitim
ve beşerî sermaye, kurumlar ve politika ile istikrar. Bu 7 bileşen de toplam 27
alt bileşen kullanılarak oluşturuluyor. Ancak, sonuca baktığımızda, Türkiye'nin
endekste kullanılan 27 alt bileşenden herhangi birinde öne çıkmadığını
görüyoruz. 7 ana bileşene tek tek baksanız, ülkeyi nasıl bu kadar geride
bıraktığınızı göreceksiniz. Bir bakalım bu bileşenlere: Fikrî mülkiyet…
Söylediğim gibi, bu kanun, gerçekten, teknoloji anlamında fikrî mülkiyeti
korumak için atılmış bir adım. Ne var ki fikrini söyleyenin içeri atıldığı bir
dönemde, iktisadi açıdan bir değeri olan fikirlerin korunmasında ne durumdayız,
siz takdir edin. AR-GE’ye ayrılan kaynağın yetersiz olduğu ortada zaten. Bir
Alman otomobil markasının AR-GE için ayırdığı kaynak bizim ülkemizin ayırdığı
kaynağın 2 katı. Şirket teşvikleriyle ilgili söyleye söyleye dilimizde tüy
bitti. Teşvik değil, maliyetteki yükü kaldırın. 
“Eğitim,
beşerî sermaye” başlığı en çok sorumlu olduğumuz noktalardan biri. Eğitim
yapboz tahtası, bırakın geniş vizyonu, sorgulayan, araştıran beyinler
yetiştirmeyi; dayatan, ezberleten, sınavdan sınava koşturduğumuz, yarış atı
gibi gördüğümüz çocuklarımız bir yana, bir yanda, yangın merdiveninin kilitli
olması gibi ilkel bir nedenle yanan çocuklarımız. 
Diğer
bileşen ise kurumlar ve politikayla ilgili istikrar, bunlar da en çok
söylenecek sözümüzün olduğu konular. İstikrardan anlaşılması gereken, on dört
yıldır ülkeyi bir krizden diğer krize sürükleyen, işsizlerin günden güne
arttığı bir anlayış ise evet, istikrar var. Kurumlar Hükûmetin ağzının içine
bakıyor, bağımsızlık, özerklik yok; tek adamcılık, merkezden yöneticilik
zihniyeti var, uzman olmayanlar bu kurumları oturdukları yerden yönetmeye
çalışıyor. Politikada ise her alanda tek tip bir anlayışın dayatıldığı, “OHAL”
adı altında bir yönetim anlayışı izleniyor.
Değerli
milletvekilleri, üretim, pazarlama, koruma ve tanıtım bir bütünün zinciri, biri
olmazsa diğeri bir anlam ifade etmiyor. Ülkemiz, özellikle, yöresel ürünler
açısından oldukça zengin. Pek çok kentimiz kendine has ürünleriyle ön plana
çıkıyor. Şöyle bir hatırlayacak olursak: Gaziantep’in baklavası, Afyon’un
sucuğu ve kaymağı, Malatya’nın kayısısı, Niğde’nin patatesi, Rize’nin çayı,
Giresun’un fındığı, Aydın’ın inciri ve zeytini var, Amasya’nın elması, Çorum’un
leblebisi, Diyarbakır’ın karpuzu, Kahramanmaraş’ın dondurması, Kayseri’nin
pastırması, Tekirdağ’ın üzümü, Kocaeli’nin pişmaniyesi var. 
OKAN
GAYTANCIOĞLU (Edirne) – Edirne’nin ciğeri var.
HAYDAR
AKAR (Kocaeli) – Edirne’nin ciğerini unuttun.
TAHSİN
TARHAN (Devamla) – Peki, bunca yöresel ürünün kaçı tescilli sizce? Sadece 2’si,
2 tane, Gaziantep’in baklavası ve Aydın’ın inciri. Oysa az önce saydıklarımızın
hepsi aynı korumayı hak eden yöresel ürünlerimiz. 
Sadece
bu değil, coğrafi işaretler var: Bir mal ya da ürünün veya canlının coğrafi
olarak kökenini gösteren işaretlere denir. Bu coğrafi işareti taşıyan ürün ya
da mala güven duyulur çünkü üretimin belli bir standarda göre yapılması gerekiyor.
O mal ya da ürünün üretildiği bölgede üretim yapanlar tescilin sağladığı
korumadan öncelikli olarak yararlanıyor. Üretimde getirilen standart kaliteyi,
bu da malın değerini yükseltiyor. Üreticiyi koruyan, ekonomik olarak
destekleyen ve üretimin yapıldığı bölgeyi geliştiren bir durum. Yani üretilen
mal belli kalitede oluyor. Bu tescili aldığı için güven duyulan, dolayısıyla
tercih edilen ürün oluyor. Ürünün elde kalma riski ise neredeyse sıfır. Dünyada
pek çok ülke için önemli bir kazanç kaynağı. Üreticileri de içinde bulundukları
zor durumdan bir nebze de olsa kurtaracak bir uygulama.
Değerli
milletvekilleri, kapatılan şeker fabrikaları, cam fabrikaları, özelleştirilen
Tekel, kâğıt fabrikaları aslında hepsi dünya markası olacak ürünler üretiyordu
fakat iktidar partisi bu fabrikalardaki değeri göremedi. Nerede inşaat var, AKP
orada, nerede bir köprü, bir hastane, bir rant var, bunlar orada. Ama, “Gelin,
bu ülkeye bir değer katalım.” derseniz, kimseyi bulamazsınız. Siz ne zamanki
ekonomiyi canlandıracak unsurun üretim olduğunu anlayacaksınız, işte o zaman
satmayı ya da kapatmayı bırakacaksınız.
HAYDAR
AKAR (Kocaeli) – Kore köprü yaparak, tünel yaparak gelişti değil mi?
TAHSİN
TARHAN (Devamla) – Sizin yarattığınız markalar var, haksızlık etmeyelim. İlk defa
sizin döneminizde sözleşmeli öğretmenlikle karşılaştı bu ülke, OKS, SBS, TEOG,
KPSS milletin başına birer markadır bu ülkede. Deve kesen Türk Hava Yolları
Genel Müdürü, dolar yükselirken bile artan millî gelir, hayvanat bahçesinden
TÜBİTAK’a transfer olan müdürün marka olmadığını kim söyleyebilir ki? 
Değerli
milletvekilleri, bu kanun kapsamında önemsememiz gereken bir konu daha var; o
da faydalı model. Faydalı model, sanayiciler için önemli. Sanayide 4.0
devriminden söz edilen şu dönemde sanayideki yeniliklerin önünü açmamız
gerekiyor. Bir buluşu yeni ve sanayiye uygulanabilir olması şartıyla faydalı
model olarak tescil ettirebiliyorsunuz. Belli bir süre bu tescilin korumasından
faydalanıyorsunuz. Bu sürede ürünü geliştirebiliyor ve pazarlama konusunda da
adım atabiliyorsunuz. Yapılması gereken, bu tip girişimleri desteklemek çünkü
sanayi, ekonominin can damarıdır. 
Sanayiyi
faydalı model, marka, patent gibi konularda desteklemek, teşvik etmek, aslında,
ekonomik iyileşme ve gelişmenin de yolunu açacaktır. Elinizdeki telefonun bir
Türk markası olmasını eminim hepiniz istersiniz. Kullandığınız bilgisayarın,
onun yazılımının ülkemizde üretilmiş olması ne büyük bir gururdur. Bunlar
olanaksız değil ancak bunları gerçekleştirmek için günü kurtaracak, geç kalmış kanunlar
yetmez. Türkiye’nin on yıllık, yirmi yıllık kalkınma planları yapması
gerekiyor. Sanayideki yeniliklerin önünü açmak, ileri teknolojinin öne çıkması
için adım atmak gerekiyor. 
Avrupa
Birliğine uyum kapsamında bu tasarıyı kanunlaştırıyoruz. Evet, Türkiye, Avrupa
Birliğinden ayrı düşünülemez. Ne var ki şunu da unutmamak lazım: Türkiye
Türkiye’dir, bir Amerika olalım demiyoruz, bir Almanya, bir Japonya olalım
demiyoruz, bizim Türkiye olmamız gerekiyor. Bunu da eğitimde, ekonomide,
sanayide tutarlı adımlar atarak başarabiliriz. Ancak tüm bunlar güvenli bir
ortamda demokrasi ve insan haklarına saygılı, sosyal bir hukuk devletinin tüm
kurum ve kurallarıyla yaşatıldığı bir ortamda olabilir. Biz yalnız böyle bir
ortamda Türkiye olabiliriz. Hepimiz eğer sanayide bir adım ileri gideceksek
öncelikli olarak yaptığımız Meclisteki yasaları gözden geçirerek öncelikli
olarak sanayinin altyapısı olan eğitim sistemini bir gözden geçirmeliyiz.
Eğitim seferberliği bu ülkede başlatmazsak üretimi ayağa kaldıramayız, yatırımcının
önünü açamayız. Türkiye eğer bir adım öne gidecekse ben üretimin önündeki
engellerin bir an önce kaldırıp eğitim seferberliğiyle birlikte yatırım
politikalarını tekrar gözden geçirerek, üreticiyi destekleyerek Türkiye’nin
önünü açabiliriz diyorum.
Genel
Kurul saygıyla, sevgiyle selamlıyorum. (CHP sıralarından alkışlar)
BAŞKAN
– Teşekkür ederim Sayın Tarhan.
HAYDAR
AKAR (Kocaeli) – Sayın Başkan…
BAŞKAN
– Söz mü istiyorsunuz?
HAYDAR
AKAR (Kocaeli) – Kalan iki dakikayı kullanabilir miyim?
BAŞKAN
– Grup Başkan Vekiliniz izin verirse hayhay.
ENGİN
ALTAY (İstanbul) – Vermiyorum.
BAŞKAN
– Teşekkür ederim Sayın Altay.
Şimdi
şahsı adına konuşmaları dinleyeceğiz.
İlk
olarak şahsı adına Denizli Milletvekili Kazım Arslan konuşacak. 
Buyurun
Sayın Arslan. (CHP sıralarından alkışlar) 
KAZIM
ARSLAN (Denizli) – Sayın Başkan, değerli milletvekilleri; öncelikle hepinizi
sevgiyle saygıyla selamlıyorum. 

Sınai Mülkiyet Kanun Tasarısı üzerine
grubum adına söz almış bulunmaktayım. Bu konuda, geneli hakkında sizlere genel
bilgi vermek düşüncesindeyim. 
Tasarı, 1995’ten bugüne sınai mülkiyet
haklarına ilişkin kanun hükmünde kararnamelerin tamamını bir başlık hâlinde
toplaması açısından taşıdığı bazı eksikliklere rağmen ana kapsamı itibarıyla
olumlu bir düzenlemedir. Tasarı, Avrupa Birliği mevzuatı, patent, marka,
coğrafi işaret, faydalı model gibi alanlardaki uluslararası mevzuatla uyum
açısından geç kalmış olmakla birlikte olumlu hükümler içermektedir. Tasarının
olumlu yönlerine karşın uluslararası sözleşmeler, Avrupa Birliği mevzuatıyla
tam uyum sağlanamamış, kanunla açıkça düzenlenmesi gereken bazı konular
yönetmeliklere bırakılmıştır. Yasama organının açıkça düzenlemesi gereken
alanlarda yürütmenin talimatıyla günü kurtarmaya yönelik olarak hazırlanan bu
yönetmeliklere bir çerçeve çizilmeye çalışılmaktadır; bunun da yasa yapma
tekniği, etiği, evrensel hukuk kuralları açısından doğru bir yöntem olmadığını
açıkça belirtmek istiyorum. Bu nedenle, tasarıya bağlı olarak çıkarılması
öngörülen yönetmeliklerin tasarının yasalaşmasını takiben en kısa sürede ilgili
mevzuatla uyum içerisinde çıkarılması yönelik tavsiyemizin dikkate alınmasını
belirtmek istiyorum. 
Cumhuriyet Halk Partisi olarak, geneli
itibarıyla olumlu bulduğumuz bu yasa tasarısıyla ilgili olarak patent, marka,
tasarım, faydalı model ve coğrafi işaretlere ilişkin bu düzenlemelerin Türkiye
açısından gelişen, değişen teknoloji doğrultusunda vizyonel bir bakış açısıyla
değerlendirilmesi gerektiğini de belirtmek istiyorum. 
Ülkemizdeki patent ve marka başvuru
sayılarındaki artışı öne çıkarmanın tek başına küresel rekabette ve iç
piyasalarda bir kalıcı anlamı yoktur. Patent ve marka başvurusu sayıları
nitelikli bir ürüne dönüşmediği ve küresel bir marka hâline gelmediği, patent
olarak ifade etmediği sürece sadece niceliksel bir artışla sınırlı kalacağı
açıktır. Sınai mülkiyetin korunması, marka, patent, coğrafi işaret gibi
düzenlemelerin ülkemizin üretimini geliştirmesi ve pazar alanlarına
genişletmesi açısından ortak bir hedefimizin olması gerektiğini düşünüyorum.
Yerli ürünlerimizin ihracat ve ithalatta, küresel rekabette öne çıkacak bir
değere kavuşmaları adına devlete fazlasıyla görev düşmektedir. Özellikle iş
başında olan iktidarımızın bu konuda üzerine düşen görevleri fazlasıyla
yapmasının gerekli olduğunu belirtmek istiyorum. 
Değerli
arkadaşlarım, sanayileşmek önemli bir olay; tabii, sanayideki tasarım, marka
gibi olayların da sanayinin gelişmesi açısından önemli bir faktör olduğunu
belirtmek istiyorum. Ancak ne var ki sanayileşmek için, yatırımların artması
için, üretimin artması için, ihracatın artması için ülkede gerçek anlamda bir
güvenliğin olması, vatandaşın, öncelikle yurttaşın kendi ülkesine güvenmesi,
yatırıma kendisini heveslendirmesi, ayrıca yurt dışından gelecek olan
yatırımlara da bu konuda cazip hâle gelen bir ülke konumunda olması
gerekmektedir. Ama ne yazık ki ülkemizde böyle bir durum maalesef bugün yoktur.
Ülkemiz çok büyük kötü süreçlerden geçmektedir, sıkıntıları hayli fazladır.
Özellikle terör kıskacının içinde olan bir Türkiye ortaya çıkmıştır. Biliyorsunuz,
2002 yılında sadece PKK terörü var iken bugün FETÖ terör örgütü, bir de IŞİD
terör örgütüyle mücadele etmek zorunda kalmış bulunmaktayız. Tabii, bunların
büyümesine, güçlenmesine, her ne kadar bazı siyasi hesaplar yapılarak bugünlere
gelmesine olanak tanınmış ise de artık bunların ülkemizden temizlenmesi ve
Türkiye'nin huzura, barışa kavuşması ve gerçek anlamda bir yatırım ortamının,
bir üretim ortamının, bir çalışma ortamının oluşturulmasına ihtiyaç olması
gerektiğini belirtmek istiyorum.
Bu kadar önemli sorunlar varken iktidar
sanki ortada hiçbir şey yokmuş gibi davranmaya maalesef devam etmektedir.
Beşiktaş’ta meydana gelen terör olayı, Kayseri’de meydana gelen terör olayları
ve ayrıca dün akşam Rusya büyükelçisinin öldürülmesi sebebiyle ortaya çıkan
terör olaylarının artık ciddi olarak bir devlet anlayışının ortada olmadığını,
istihbarat eksikliğinin olduğunu ve devletin gerçek anlamda herkesin hem
yurttaşların hem yurt dışından gelenlerin güvenliğini sağlayamadığını açıklıkla
ortaya koymaktadır. Bu sorunun bir an önce giderilmesi gerekmektedir. 
Şimdi, buraya çıkan arkadaşlarımız
özellikle iktidar yanlısı arkadaşlarımız diyorlar ki: “Yenikapı ruhunu yaşatmak
zorundayız.” Değerli arkadaşlarım, eğer Yenikapı ruhunu yaşatmak istiyorsak
başta Cumhurbaşkanı olmak üzere Başbakan ve bakanların ve siz milletvekillerin
bu anlayışta olması gerekir. Eğer siz bu anlayışı sürdürmezseniz, siz ülkede
gerginliğin sürmesini devam ettirseniz, siz insanlar arasındaki uzlaşmayı,
anlaşmayı, beraberliği, birliği sağlama yönünde bir gayret sarf etmezseniz
kesinlikle ülkede bu konunun tesis edilmesi, kesinlikle bu ruhun yeniden
Türkiye'de yaşatılması mümkün olmayacaktır. Bunu özellikle belirtmek istiyorum.
Değerli arkadaşlarım, şimdi ülkede bir
meşhur bir laf vardır. İmam bozulursa cemaat daha çok bozulur. Eğer
yukarıdakiler bozulursa gerçekten ülkedeki yöneticiler bozulursa, gerçekten
ülkenin geleceğini düşünmeden sadece siyasi istikballeri için düşünceleri
ortaya koyup yeni gerginlikler, yeni tartışmalar ortaya koyarlarsa kesinlikle
bu tür davranışların ülkeyi huzura, rahata kavuşturmayacağını belirtmek
istiyorum. 
Değerli
arkadaşlarım, biliyorsunuz, son zamanlarda hiç gereği yokken bir de başkanlık
tartışmasının içine girdik. Ülkemizin, değerli arkadaşlarım, başkanlık derdi
yok. Ülkemizin çok önemli problemleri var. Bu problemlerin öncelikle çözülmesi
gerekir. Siz önemli olan, öncelikli olan bu problemleri çözmeden başkanlık
rejimini, başkanlık sistemini getirmeye yönelik referandum ve seçimleri
birlikte getirir, bu ülkenin önüne koyarsanız vatandaş arasında kamplaşmaya,
bölünmeye, ayrışmaya neden olacak, kutuplaşmaya neden olacak sebepleri yaratmış
olursunuz. Öncelikle, bu konunun gündemden çekilmesi ve ortadan kaldırılması
gerekiyor.
Değerli
arkadaşlarım, Türkiye öyle bir noktaya geldi ki inanın, Orta Doğu’da bulunan
ülkelerin yaşamlarında her gün değişik şekillerde terör olaylarıyla, öldürme
olaylarıyla, mezhep kavgalarıyla, din kavgalarıyla gördüğümüz dönemleri artık
ülkemizde yaşamaya başladık. Türkiye’yi bugün bir Orta Doğu ülkesi konumuna
getiren iktidarınız, bu konuyu çözmek zorundadır. Artık, ülke bu terör
havasıyla, terör yuvasıyla, terörün ülke içinde yaşattığı korkuyu, baskıyı
aşamadan ülkede yeni bir dönemi başlatmak, sanayiyi geliştirmek, ülkeyi
geliştirmek, kalkındırmak, insanlarımızın eğitimini, gelişmesini sağlamak
kesinlikle mümkün değildir. Onun için güvenlik sağlanmalıdır, istihbarat en iyi
bir şekilde yerine getirilmelidir, istihbarati bilgiler en iyi bir şekilde
değerlendirilmelidir. Bu değerlendirmeler ölçüsünde de ülkenin yönetimi
yapılmalıdır diyorum, hepinize teşekkür ediyorum, saygılar sunuyorum. (CHP
sıralarından alkışlar)
BAŞKAN
– Teşekkür ederim Sayın Arslan.
Şahsı
adına şimdi de Bolu Milletvekili Sayın Ali Ercoşkun konuşacak.
Buyurun
Sayın Ercoşkun. (AK PARTİ sıralarından alkışlar) 
ALİ
ERCOŞKUN (Bolu) – Teşekkür ederim.
Sayın
Başkan, değerli milletvekilleri; 341 sıra sayılı Sınai Mülkiyet Kanunu Tasarısı
üzerine söz almış bulunuyorum. Bu vesileyle sizleri saygıyla selamlıyorum. 
1871
yılında Alametifarika Nizamnamesi’yle başlayan yol, bugün gerçekten önemli bir
dönüm noktasında. Çünkü, 24’üncü Dönemde Türkiye Büyük Millet Meclisinde
Sanayi, Ticaret Komisyonunda görüşmüş olduğumuz kanun, maalesef, geçtiğimiz
dönem neticelenmemişti. 26’ncı Dönemde tekrar tasarı olarak Komisyonumuza geldi
ve Komisyonda tüm partilerin ortak katılımıyla bir alt komisyon kuruldu. Ben
öncelikle, tabii, tüm Sanayi Komisyonu üyelerine teşekkür etmek istiyorum ama
Başkanlığını yaptığım alt komisyondaki arkadaşlarımıza da özellikle teşekkür
ediyorum çünkü iktidarıyla muhalefetiyle gerçekten çok uyumlu, olumlu bir
çalışmayı hep birlikte sergiledik ve bu çalışma neticesinde gerek Cumhuriyet
Halk Partisi gerekse Milliyetçi Hareket Partisinden verilen önerileri hep
birlikte değerlendirdik, konuştuk, karara bağladık ve bazı değişiklikleri alt
komisyon çerçevesinde gerçekleştirdik.
Bakanlıkta
ve enstitüde yapılan çalışmalarla hazırlanan tasarıda oldukça detaylı bir
çalışmaya şahitlik ettiğimizi söyleyebiliriz çünkü Bakanlıkta yapılan 10
toplantı, akabinde Ankara'da ve İstanbul'da yapılan çalıştaylar, bundan sonra
internet üzerinde tüm kesimlerin görüşüne açılması neticesinde tüm kamu kurum
kuruluşlarının yanında, sivil toplum örgütlerinden, çeşitli derneklerden 118’in
üzerinde değişiklik görüşü alındı ve bizim de alt komisyon çalışmaları
esnasında 12 bakanlığın yetkililerinin yanında, TOBB, TESK, TÜSİAT, MÜSAİT,
YASED, Fikri Mülkiyet Hakları Koruma Derneği, Araştırmacı İlaç Firmaları
Derneği, İlaç Sanayi Derneği, işverenler sendikası, İhracatçılar Meclisi,
Patent ve Marka Vekilleri Derneği, Endüstriyel Tasarımcılar Meslek Kuruluşu
gibi, bu konuda söz söyleyebilecek tüm kurum ve kuruluşların, burada
sayamadığım kuruluşların da görüşlerini Komisyon çalışmalarında alma fırsatımız
oldu. Bu katkılardan dolayı ben bütün kuruluşlara ayrı ayrı teşekkür ediyorum.
Geçtiğimiz
süreçte, 369 maddeden oluşan 4 kanun hükmündeki kararname bu tasarıyla beraber
tek bir kanun çatısı altına toplanmış bulunuyor ve 193 madde, ek maddelerle
beraber 201 madde olarak, inşallah, yasalaşacak.
Tasarı
5 kitaptan oluşmakta. “Marka”, “Coğrafi İşaret ve Geleneksel Ürün Adı”,
“Tasarım”, “Patent ve Faydalı Model”, “Ortak ve Diğer Hükümler” şeklinde 5 ayrı
kitapta tüm bu yasa detaylı bir şekilde değerlendiriliyor. 
Tabii,
son iki yüzyılın ekonomik ve teknolojik gelişiminin kilit rolünü “Sınai
Mülkiyet Kanunu” olarak adlandırabileceğimiz bu kanun aslında oluşturmakta ve
bu çerçevede, bu temel yasada sürelerin kısaltılması, uyuşmazlıkların mahkemeye
taşınmadan çözülmesi en önemli hedeflerden bir tanesi. 
3’üncü
kitaptaki “endüstriyel tasarımlar” ifadesinin sadece “tasarımlar” olarak
değiştirilmesi tüm tasarımların bu çerçevede değerlendirilmesini sağlıyor. Aynı
şekilde, üniversitelerde tasarımdan elde edilen gelirin en az yüzde 50’sinin
tasarımcıya verilecek olması, bu üniversite-özel sektör, üniversite-sanayi,
diğer kurumlarla olan iş birliğini ciddi manada ileriye götürecek.
4’üncü
kitaptaki buluşlarla alakalı, gene, süreçlerde üniversitelerdeki buluş
potansiyelinin ortaya çıkarılması ve buradan elde edilecek gelirin en az üçte
1’inin buluşu yapan üzerine verilmesi, gene, bu birlikte çalışma işlemini ciddi
manada destekleyecek.
5’inci
kitapta, “Ortak ve Diğer Hükümler”de Türk Patent Enstitüsünün adının “Türk
Patent ve Marka Kurumu” olarak değiştirilmesi söz konusu. Dolayısıyla, kurumun
yapısı güncel ihtiyaçlara göre yeniden yapılandırılıyor, yeni daire
başkanlıkları oluşturuluyor, Fikrî Mülkiyet Akademisi ve Sınai Mülkiyet Hakları
Eğitim Merkezi de bu çerçevede oluşturuluyor. 
Marka
ve patent vekilliğinin meslek kuralları tanımlanmakta, aynı zamanda disiplin
hükümleri ve disiplin kurulu da bu çerçevede getirilmekte.
Değerli arkadaşlar, burada, bütün
partilerde ciddi bir mutabakat söz konusu. Dolayısıyla, biz de iktidar partisi
olarak iyi niyetimizi ortaya koyarak kalan konuşma süremi kullanmıyorum.
Desteklerinden dolayı tüm milletvekilli arkadaşlarımıza ve Patent Enstitüsü
başta olmak üzere Bilim ve Sanayi Bakanlığımızın değerli bürokratlarına
teşekkür ediyorum.
Bu kanunun ülkemize, milletimize hayırlı
olmasını temenni ediyor, hepinize saygılar sunuyorum. (AK PARTİ sıralarından
alkışlar)
BAŞKAN – Teşekkür ederim.
Sayın milletvekilleri, şimdi soru-cevap
bölümündeyiz.
Süremiz yirmi dakika. Bu sürenin on
dakikası sorular için ayrılmıştır, diğer on dakikasında da Sayın Bakan sorulara
cevap verecektir.
Sayın Gürer’den başlıyoruz.
Buyurun. 
ÖMER FETHİ GÜRER (Niğde) – Teşekkürler
Sayın Başkan.
Sayın Bakan, ülkemizde üretilen ve mevcut
yasal düzenlemeyle patent almış firmalar yurt dışına ürününü gönderdiğinde o
ülkede -yasalara göre- aynı ürün için farklı kişiler patent almışsa o ürünün o
ülkeye girişine engel teşkil ediyor. Bu konuda bir düzenleme düşünülüyor mu?
Yani, Türkiye’deki ismini yurt dışında başka bir kişi aldığı zaman Türkiye’den
gönderilen ürünün o ülkede satışı engelleniyor ve bunun karşılığında ya o
kişiyle anlaşarak bir ücret ödüyor ya da o ürün o ülkeye giremiyor. Bununla
ilgili bir düzenleme düşünülüyor mu?
Niğde ilinde patent için başvuru yapılmış
mıdır, eğer yapılmışsa kaçtır? Niğde’de patent alan herhangi bir ürün var
mıdır?
Teşekkür ediyorum.
BAŞKAN – Teşekkür ederim.
Sayın Gaytancıoğlu…
OKAN GAYTANCIOĞLU (Edirne) – Teşekkür
ederim Sayın Başkan.
KOSGEB veri tabanında güncel kaydı
bulunan KOBİ’lere on iki ay ödemesiz toplamda otuz altı ayda ödemeli sıfır
faizli kredi veriyorsunuz, bu iyi bir şey ancak KOBİ’ler kim? En az 8-10 kişi
çalıştıran iş yerleri. Örneğin, Keşan’da kaç işletme bundan alabiliyor, ben
size söyleyeyim: En fazla 8 işletme. Neden küçük esnafa da böyle bir olanak
sağlamayı düşünüyor musunuz? Esnafın bankalarda kredibilitesi yok. Ayrıca,
bırakın artık kredi vermeyi; artık emekliye, işçiye ve çiftçiye destek verin,
bakın esnafın işleri nasıl açılıyor. 
BAŞKAN – Sayın Aydın? Yok.
Sayın Tümer…
ZÜLFİKAR
İNÖNÜ TÜMER (Adana) – Sayın Bakan, bilindiği gibi 2006 yılından bu yana, Bakü
ve Kerkük petrolü, hizmete giren boru hatları nedeniyle Adana ve Ceyhan’a
akıtılmaktadır. Limanlardan tankerler aracılığıyla dünyaya dağıtılan bölgedeki
ham petrolün işlenmesi, pazarlanması ve ihraç edilmesi amacıyla 2007 yılında
kurulan Ceyhan Enerji İhtisas Endüstri Bölgesi’nin hayata geçmesi, Çukurova’nın
yanı sıra Türkiye açısından son derece önem taşımaktadır. Ceyhan Enerji İhtisas
Endüstri Bölgesi’nin hizmet üretmeye başlaması için kamulaştırmalar ne zaman
tamamlanıp yatırımcılara yer tahsisi yapılacaktır?
Teşekkür
ederim.
BAŞKAN
– Sayın Arık…
ÇETİN
ARIK (Kayseri) – Teşekkür ederim.
Sayın
Bakan, ülkemizde bürokrasinin azalacağı sıkça dile getiriliyor, ancak pratikte
sorun devam ediyor. 
Kayseri
Yeşilhisar ilçesinden hemşehrim Mustafa Kumral KOSGEB’le ilgili sorunu bana
göndermiş. Diyor ki: “Ticaret Sicil Gazetesi’ndeki adresimiz eski iş yerimize
ait. Geçen sene iş yerimizi 500 metre ileri taşıdık. Sicil gazetemizi
güncellememiz gerekiyor, fakat minimum bir ayda güncelleniyor. Bu sebeple
KOSGEB başvurumuzu kabul etmiyor. Bir tanıdığınız var mı sayın vekilim?” 
Sayın
Bakan, teknolojinin bu kadar ilerlediği günümüzde bu güncelleme niçin bu kadar
uzun sürüyor? Mustafa kardeşimin sorununu nasıl çözeriz? 
Teşekkür
ediyorum.
BAŞKAN
– Teşekkür ederim.
Sayın
Arslan…
KAZIM
ARSLAN (Denizli) – Sanayi Bakanına soruyorum: 
1)
Sanayide ve üretim alanlarında kullanılan elektriğin üzerindeki yüzde 2’lik TRT
katılım payını kaldırmayı düşünüyor musunuz?
2)
Yine, doğal gazın fiyatını ucuzlatacağınızı vadettiniz. Yeni yılda sanayide ve
üretimde doğal gaz fiyatını düşürmeyi düşünüyor musunuz?
3)
Elektrikte kayıp kaçak bedelleri ile dağıtım şirketlerinin yaptığı yatırım
harcamalarının tüketiciler üzerine yüklenmesi için bir çalışma yapılıyor. Bunu
kaldırmayı düşünüyor musunuz?
4)
Üretimin, yatırımın, istihdamın ve ihracatın artırılması için bir çalışmanız
var mı?
Teşekkür
ederim.
BAŞKAN
– Teşekkürler.
Sayın
Tarhan…
TAHSİN
TARHAN (Kocaeli) – Sayın Bakan, Saab marka otomobili soracaktım. Bize tanıtım
yapılacaktı, hâlâ haber yok. Bu platformdan bataryalı araç çıkacak mı? Birinci
sorum bu. 
İkincisi,
bu aracın hangi firmadan satın alma işlemi yapıldığı -o firmanın ismini
istiyorum, vermiyorlar bana- ve kaç liraya alındığı bu platformun. Hâlâ cevap
verilmiyor, 2-3 sefer soru önergesi verdim, cevap verilmiyor. Bunun cevabını
istiyorum.
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan. 
Sayın
Bakanım, esnaf ve kefalet kooperatifleri aracılığıyla esnafımıza kredi
veriliyor. Yalnız, verilen krediler borcu olmayan esnaflara veriliyor. Bu
ortamda zaten borcu olmayan bir esnaf yok. Faizsiz kredilerin tamamı borcu
olmayan esnafa veriliyor. Bununla ilgili yeni bir düzenleme yapmanızı bekliyoruz.
Borcu olan esnaflar da mevcut borçlarını ödeyip yeniden kredi kullanabilirler.
Bu haktan faydalandırmanızı bekliyoruz.
Esnaf
ve kefalet kooperatifleri üyelerine tanıdığınız bu hakkı ticaret odası
üyelerine niye tanımıyorsunuz? Türkiye’de 100 binlerce ticaret odası üyesi var
ama bunların hiçbirisi faizsiz kredi kullanamıyorlar. Bir de “Faizler düştü.”
diyoruz, “Faizler yüzde 8-10.” diyoruz. Benim cep telefonuma dün bir mesaj
gelmiş İş Bankasından, “Aylık kredi kartı faizlerini yüzde 2,34’e düşürdük.”
diyor. Aylık 2,34, yıllıkta yüzde kaça tekabül ediyor Sayın Bakanım? Faiz
lobisi kim? Bu bankalara niye müdahale etmiyorsunuz? 
Teşekkür
ediyorum. 
BAŞKAN
– Teşekkür ederim. 
Sayın
Arslan…
KAZIM
ARSLAN (Denizli) – Sayın Başkan, geçtiğimiz hafta Kayseri’de askerlerimize ve
sivil vatandaşlarımıza yapılan hain saldırıyı şiddetle ve nefretle kınıyorum.
Ayrıca, dün akşam meydana gelen, Rusya Büyükelçisine canice yapılan terör
saldırısını da aynı şekilde kınıyorum.
Terörün
acımasız saldırılarından dolayı birçok canlarımız yok ediliyor, ülkede tam bir
kargaşa ve kaos yaşanıyor. Cumhurbaşkanı başkanlık derdine düşmüş, terörün
önlenmesi yönünde gerekli tedbirleri alacağı, toplumu toparlayacağı ve
kucaklayacağı yerde gerginliği sürdürmeye devam ediyor, sorumluluk da hissetmiyor,
başkalarını suçlayarak sorumluluktan kurtulmak istiyor. Artık sözün bittiği
yerdeyiz. Cumhurbaşkanının başkanlık sevdasından vazgeçerek toplumda barışı ve
huzuru sağlayacak girişimlerde bulunmasını, ülkemizin artık normalleşmesini
bekliyoruz. 
Teşekkür
ederim. 
BAŞKAN
– Sayın Erdem…
EREN
ERDEM (İstanbul) – Önceki günlerde Trabzon’da açılışı yapılan Şenol Güneş
Stadı’nda Katar Emiri Temim Bin Hamed Al Sani’nin posteri asıldı. Üstelik,
Başbakandan önce asıldı. Şimdi, Orta Doğu’daki tek adam rejimlerine,
diktatörlüklere karşı bu kadar hassas olan Hükûmetinizin Katar’daki tek adam
rejimine, faşist diktatörlüğe, hanedanlığa karşı bu sempatisinin nedeni nedir?
Yani bir taraftan bir tek adam rejimini yıllardır çok sert bir şekilde
eleştiriyorsunuz, diğer tarafından iş Suud, Katar hanedanlığına gelince… Orada
demokrasi mi var? Yani orada faşist bir diktatörlük var, onun posterlerini
asıyorsunuz. Bu çelişkiyi hangi kavramlarla açıklayabileceğinizi çok merak
ettiğim için bu soruyu sormak istiyorum.
Saygılarımla.
BAŞKAN
– Sayın Tarhan…
TAHSİN
TARHAN (Kocaeli) – Sayın Bakan “KOBİ’lere 50 bin lira kredi vereceğiz.”
dediniz, ayırdığınız bütçeyle 15 bin KOBİ’ye ancak verilebiliyor. Şu an
KOSGEB’in sitesi çökmüş, cevap verilemiyor. Yaklaşık 300 bin KOBİ var. Neye
göre bu krediler belirlenecek, neye göre 15 bini ayırıp vereceksiniz? Bunun
cevabını istiyorum.
BAŞKAN
– Teşekkür ederim.
Sayın
Bakan, buyurun.
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Sayın Başkan, değerli
milletvekilleri; şimdi çok sayıda soru geldi, bir kısmını not aldım, bir
kısmını not almakta zorlandım, arkadaşlarımız hızlıca sordular.
İlk
soru, Türkiye’deki patent ile yurt dışı patent konusuydu ve Niğde ilindeki
patent durumuydu. Sanıyorum Niğde Milletvekilimiz “Kaç patent var?” diye
soruyor. Niğde ilinden 2015 yılında 4 adet patent başvurusu var, 2 adet faydalı
model başvurusu var, 69 adet marka başvurusu var, 3 adet de endüstriyel tasarım
başvurusu yapılmış. Şu anda ulaşabildiğim rakamlar bunlar.
İlk
sorunuzdaki konuyu doğrusu anlayamadım. Türkiye’de patent alıyor, yurt dışında…
ÖMER
FETHİ GÜRER (Niğde) – Şöyle anlatayım: A markasına sahip firma bu ürününü gidip
Almanya’da satacağı zaman, oradaki o ürünü başka birisi kendi adına tescil
ettirmişse götürüp bu ürünü o isimle satamıyor, o kişiyle anlaşmak zorunda. 
BAŞKAN
– Sayın Bakan, siz buyurun, devam edin lütfen.
ÖMER
FETHİ GÜRER (Niğde) – Sordular, söylüyorum.
BAŞKAN
– Süre kalırsa siz tekrar sorunuzu sorarsınız. 
ÖMER FETHİ GÜRER (Niğde) - İki dakika
süremiz vardı.
BAŞKAN - Ama, cevapları vermesi için
Sayın Bakana söz verdim. 
ÖMER FETHİ GÜRER (Niğde) – Sayın Bakan
“Anlamadım.” dedi Sayın Başkan, anlamadığını anlatıyoruz.
BAŞKAN - Sayın Gürer, lütfen…
Buyurun Sayın Bakan.
BİLİM, SANAYİ VE TEKNOLOJİ BAKANI FARUK
ÖZLÜ (Düzce) – Sayın Milletvekilim, bunda anlaşacağız.
İkinci soruya geçelim. KOSGEB’le ilgili
soru vardı, “KOSGEB destekler veriyor, benzer destek esnafa neden verilmiyor?”
şeklindeydi. Esnaf kefalet kooperatifleri destek veriyorlar. Önümüzdeki
dönemde, 2017’de bu destekler artarak devam edecek. 
Ham petrol, Ceyhan İhtisas Endüstri
Bölgesi konusu vardı, soruldu. Bu konuda maalesef yerel yönetimler tarafından
açılan mahkemeler devam ediyor, hukuki süreç devam ediyor. Bununla ilgili
önümüzdeki günlerde belki radikal bir tedbir almak durumunda kalacağız,
çalışıyoruz.
Yine, KOSGEB başvurusuyla ilgili bir
başka soru vardı. Sayın milletvekilleri, şimdi, bu KOSGEB kredisi konusu, küçük
KOBİ’lerin, küçük işletmelerin içerisinde bulundukları durumu rahatlatmak,
onlara destek vermek amacıyla başlatıldı. Başlangıçta düşündüğümüz 15 bin
KOBİ’ydi. Bu, 2016 yılı bütçesi içerisinden KOBİ’leri desteklemek maksadıyla
düşünüldü. Her bir KOBİ için 50 bin lira, ilk on iki ayı ödemesiz, otuz altı ay
vadeli ve 2016 yılı bütçesi içerisinden yaklaşık bize maliyeti 150 milyon TL
olacak şekilde KOBİ’lerimize 750 milyon lira kredi sağlanmasıydı programın
kapsamı. Tabii, çok sayıda başvuru oldu. Bu başvurular değerlendiriliyor.
Sistemle ilgili eleştiriler de alıyoruz. Şimdi, iki şeritli bir yol düşünün,
normalde günde 100 araç geçerken birdenbire bin araç geçmeye çalışıyor. Tabii,
sistem biraz zorlanıyor, bunu aşıyoruz. Bu kredilerle ilgili konu sadece 2016
yılında değil, 2017 yılında da devam edecek. 2016 yılı bütçesi içerisinden yani
bu ay sonuna kadar ayırdığımız rakam ya da vereceğimiz rakam 750 milyon TL’dir.
Bu, hani başvuru süresi kapandı ya da başvuru yapamayacağız anlamında değil,
2017 yılı içerisinde KOBİ’lerimize yeni kredi paketlerimiz olacak. Bu dönem ilk
15 bin KOBİ arasında yer almayacak olanların üzülmemesi gerekir, 2017 yılında
desteğimiz devam edecek. 
Yine, sanayicimizden alınan yüzde 2
elektrik katılım payı soruldu.
KAZIM ARSLAN (Denizli) – TRT katılım
payı. 
BİLİM, SANAYİ VE TEKNOLOJİ BAKANI FARUK
ÖZLÜ (Düzce) – Şimdi, bir paket hazırlıyoruz “Üretim Reform Paketi” diye, onun
içerisinde bu konu var sayın milletvekilim. Bu pakette sanayicimizin üzerindeki
muhtelif vergi yüklerinin kaldırılması var. Bunlardan birisi de elektrik
konusudur. Çevre katkı payı yine bu pakette yer alıyor. Dolayısıyla, sorduğunuz
soruların cevabı önümüzdeki günlerde yine Meclise getireceğimiz Üretim Reform
Paketi içerisinde olacak. 
TAHSİN TARHAN (Kocaeli) – Kaldıralım,
kaldıralım.
BİLİM, SANAYİ VE TEKNOLOJİ BAKANI FARUK
ÖZLÜ (Düzce) – Şimdi, Sayın Tarhan’ın bir sorusu vardı yerli marka otomobille
ilgili. Sayın Tarhan, siz Kocaeli Milletvekilisiniz, TÜBİTAK size yakın, o
bölgedesiniz, bir gün TÜBİTAK’ı ziyaret edin, arkadaşlarımızdan detaylı bilgi
alın. Şimdi, şöyle: Otomobil konusunda bir iş modeli üzerinde çalıştık. Önümüzdeki
dönemde özel sektörün öncülüğünde ve devlet desteğinde yerli marka otomobilin
üretilmesine ilişkin bir iş modeli üzerinde mutabık kaldık. Dolayısıyla, bundan
sonraki süreçte TÜBİTAK değil, özel sektör öncülüğünde fakat devletin
desteğinde bir modelle devam edeceğiz. 
TAHSİN TARHAN (Kocaeli) – Sayın bakanım,
ilk gün bunu söylediniz.
MEHMET NECMETTİN AHRAZOĞLU (Hatay) -
Sayın Bakanım, davet edin de gidelim, yani o şekilde Komisyon üyelerini,
görelim madem. 
BİLİM, SANAYİ VE TEKNOLOJİ BAKANI FARUK
ÖZLÜ (Düzce) – Davet ederiz. 
BAKİ ŞİMŞEK (Mersin) – Uçak ile otomobili
bir görebilseydik yerli uçak ile otomobili. 
BİLİM, SANAYİ VE TEKNOLOJİ BAKANI FARUK
ÖZLÜ (Düzce) – Göreceksiniz, merak etmeyin, yok, göreceksiniz.
BAKİ ŞİMŞEK (Mersin) – Ortalığa atalı on
sene oldu da. 
BİLİM, SANAYİ VE TEKNOLOJİ BAKANI FARUK
ÖZLÜ (Düzce) – Yok, göreceksiniz, göreceksiniz. 
BAKİ ŞİMŞEK (Mersin) – Allah büyük. 
BİLİM, SANAYİ VE TEKNOLOJİ BAKANI FARUK
ÖZLÜ (Düzce) – Şimdi Saab firmasından bahsedildi. Biz, tabii, Saab firmasının lisansını
almıyoruz, markasını almıyoruz. Bizim otomobilimiz kendi markamızı taşıyacak,
kendi adınızı taşıyacak, Türk tasarımı olacak ve elektrikli bir otomobil
olacak. 
TAHSİN
TARHAN (Kocaeli) – Sayın Bakanım, bir araştırın kaça alındığını. Ne olur, bir
cevap verin.
BİLİM,
SANAYİ VE TEKNOLOJİ BAKANI FARUK ÖZLÜ (Düzce) - Yine, esnafla ilgili, esnafa
destekle ilgili sorular vardı. Esnafa verilecek olan destekleri Gümrük ve
Ticaret Bakanımızla görüşeceğim. Detayları çalışıyor, bir sicil affı üzerinde
de çalışıyor. Dolayısıyla, bu konuyu Sayın Bakanımıza ileteceğim. 
Yine,
Sayın Arslan’ın sorusu vardı terör konusuyla ilgili. Şimdi, bakın, bu terör
konusu sadece Türkiye'nin sorunu değil; bu, küresel bir sorun. Sadece
Türkiye’de bombalar patlamıyor, sadece Türkiye’de insanlar öldürülmüyor; dün
akşam Berlin’de de hadiseler oldu. Dolayısıyla, küresel bir sorunla karşı
karşıyayız ve bütün devletlerin el birliğiyle bu sorunun üstesinden gelmesi
gerekiyor. 
Sayın
Erdem’in sorusu Katar’la ilgili. Şimdi, bir başka ülkenin yönetim şekli, bir
başka ülkenin devlet başkanı konusunda… Yani, bu yorumları yapmak çok doğru
değil Sayın Erdem. O ülkenin kendine has şartları var ve dost ve müttefik bir
ülke. İyi ilişkilerimiz var. 
EREN
ERDEM (İstanbul) – Orta Doğu’daki bütün ülkelere “tek adam rejimi”,
“diktatörlük” diye tanımlar yaptınız. Katar’da demokrasi mi var?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) - Dolayısıyla, Katar’ın nasıl
yönetileceğine, bırakın Katarlılar karar versinler, biz ona karışmayalım. 
BARIŞ
YARKADAŞ (İstanbul) – O zaman, Suriye’ye niye karışıyorsunuz Sayın Bakan?
Katar’ın ne özelliği var? Suriye’ye niye karışıyorsunuz?
BAŞKAN
– Sayın milletvekilleri, lütfen…
HAYDAR
AKAR (Kocaeli) – Katar para veriyor ya.
BARIŞ
YARKADAŞ (İstanbul) – Doğru.
BAŞKAN
- Sayın Yarkadaş… Sayın Erdem… Soru-cevap yapıyoruz. Soru sordunuz, cevap
veriyor Sayın Bakan. Lütfen…
BİLİM,
SANAYİ VE TEKNOLOJİ BAKANI FARUK ÖZLÜ (Düzce) - Bakın, iyi ilişkilerimiz olan
bir ülkeden bahsediyoruz, Katar’dan bahsediyoruz. 
EREN
ERDEM (İstanbul) – Demokrasi yok o ülkede, diktatörlük rejimi var. Niye iyi
ilişkilerimiz var? Orta Doğu’ya demokrasi ihraç ediyorsunuz.
BİLİM,
SANAYİ VE TEKNOLOJİ BAKANI FARUK ÖZLÜ (Düzce) - Dolayısıyla, bırakın Katar’ın
nasıl yönetileceğini, Katar Emirliği’nin ne olduğunu bırakalım…
EREN
ERDEM (İstanbul) – Niye o zaman Suriye’ye müdahale ediyorsunuz?
BARIŞ
YARKADAŞ (İstanbul) – Suriye’ye niye karışıyorsunuz Sayın Bakan o zaman? Esad’a
niye karışıyorsunuz? Katar’da dolar var diye mi?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) - Sayın milletvekilleri, bakın,
şu andaki gündemimiz Patent Kanunu, Patent Yasası. Lütfen, konuyu başka
alanlara çekmeyelim. Biz patenti konuşuyoruz, patenti konuşuyoruz. 
MUSTAFA
ELİTAŞ (Kayseri) – Sayın Bakanım, siz Genel Kurula hitap edin.
BAŞKAN
– Sayın Bakan, siz, lütfen, konuyla ilgili sorulan sorulara cevap veriniz. 
BİLİM,
SANAYİ VE TEKNOLOJİ BAKANI FARUK ÖZLÜ (Düzce) - Sayın Tarhan’ın son sorusu
vardı KOBİ’lerle ilgili. Yine, 15 bin KOBİ…
2016
yılı içerisinde 15 bin KOBİ’ye destek vereceğiz, 2017’de bu desteğimiz devam
edecek. Onun sayısı –biliyorsunuz- geçen kabul edilen bütçede KOSGEB’in
bütçesi, destek bütçesi 1,1 milyar TL. 2017 yılı içerisinde KOSGEB’den
KOBİ’lerimize gerek hibe gerek faiz desteği şeklinde 1,1 milyar TL destek vereceğiz.

Sayın
Başkan, çok çok teşekkür ediyorum. Cevaplandırılamayan sorular varsa onları
yazılı cevaplandırayım. 
Teşekkür
ediyorum efendim.
BAŞKAN
– Teşekkür ederim.
Sayın
milletvekilleri, birleşime beş dakika ara veriyorum. 
Kapanma Saati: 21.40













ALTINCI OTURUM
Açılma Saati: 21.41
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: İshak GAZEL (Kütahya), Ali Haydar HAKVERDİ (Ankara)
-----0-----
BAŞKAN – Sayın
milletvekilleri, Türkiye Büyük Millet Meclisinin 43’üncü Birleşiminin Altıncı
Oturumunu açıyorum.
341
sıra sayılı Kanun Tasarısı’nın görüşmelerine devam ediyoruz.
Komisyon
ve Hükûmet burada.
Tasarının
tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul…
ENGİN
ALTAY (İstanbul) – Oy birliği olduğunu tutanaklara geçirin Başkanım.
BAŞKAN
– Peki.
Oy
birliğiyle kabul edilmiştir. 
Birleşime
beş dakika ara veriyorum. 
Kapanma Saati: 21.42
YEDİNCİ OTURUM
Açılma Saati: 21.47
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: İshak GAZEL (Kütahya), Ali Haydar HAKVERDİ (Ankara)
----0----
BAŞKAN – Sayın
milletvekilleri, Türkiye Büyük Millet Meclisinin 43’üncü Birleşiminin Yedinci
Oturumunu açıyorum.
341
sıra sayılı Kanun’un görüşmelerine devam ediyoruz.
Komisyon?
Yok.
Ertelenmiştir.
2’nci
sıraya alınan 443 sıra sayılı Kanun Tasarısı ile Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu’nun görüşmelerine başlıyoruz.

2- Serbest Bölgeler Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı
(1/666) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı 443)
BAŞKAN
– Komisyon? Yok.
Ertelenmiştir.
3’üncü
sırada yer alan 439 sıra sayılı Kanun Tasarısı ve Dışişleri Komisyonu
Raporu’nun görüşmelerine başlıyoruz.
3- Türkiye Cumhuriyeti ile Rusya Federasyonu
Arasında Cezai Konularda Karşılıklı Adli Yardımlaşma ve Suçluların İadesi
Anlaşmasının Onaylanmasının Uygun Bulunduğuna Dair Kanun Tasarısı (1/650) ve
Dışişleri Komisyonu Raporu (S. Sayısı 439)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından, alınan karar gereğince,
kanun tasarı ve teklifleri ile komisyonlardan gelen diğer işleri sırasıyla
görüşmek için 21 Aralık 2016 Çarşamba günü saat 14.00’te toplanmak üzere
birleşimi kapatıyorum.
 Kapanma
Saati: 21.48




(x) (10/393) esas numaralı Meclis
Araştırması Önergesi’nin tam metni tutanağa eklidir.


(x) 341 S. Sayılı Basmayazı tutanağa
eklidir. 




