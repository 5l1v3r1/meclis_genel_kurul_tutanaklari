



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 23’üncü
Birleşim
 27
Kasım 2019 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- YOKLAMALAR 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Erzurum Milletvekili Zehra Taşkesenlioğlu Ban’ın, Diyarbakır
Annelerine ilişkin gündem dışı konuşması
2.- Çorum Milletvekili Erol Kavuncu’nun, Mevlid-i Nebi Haftası’na
ilişkin gündem dışı konuşması
3.- Ankara Milletvekili Nevin Taşlıçay’ın, 25 Kasım Kadına Yönelik
Şiddete Karşı Uluslararası Mücadele Günü’ne ilişkin gündem dışı konuşması

V.- AÇIKLAMALAR
1.- Mersin Milletvekili Fatma Kurtulan’ın, Erzurum Milletvekili Zehra
Taşkesenlioğlu Ban’ın yaptığı gündem dışı konuşmasındaki bazı ifadelerine ve
ülkemizde ağlayan tüm annelerin gözyaşını durdurmak için kalıcı çözümler
bulunması konusunda herkese çağrı yaptıklarına ilişkin açıklaması
2.- Edirne Milletvekili Okan Gaytancıoğlu’nun, Tarım Kredi
Kooperatiflerinden kredi kullanan ve borç yapılandırmasına giden çiftçilerin
mal varlığına ipotek konulmasının doğru olup olmadığını öğrenmek istediğine
ilişkin açıklaması
3.- İzmir Milletvekili Mehmet Ali Çelebi’nin, 6000 sayılı Kanun mağduru
uzman çavuşların haklarının verilmesi gerektiğine ilişkin açıklaması
4.- Osmaniye Milletvekili Mücahit Durmuşoğlu’nun, Cumhurbaşkanı Recep
Tayyip Erdoğan önderliğinde gerçekleştirilen reformlarla refahın hızla
arttığına ve ülkemizin büyümesinin engellenemeyeceğine ilişkin açıklaması
5.- Mersin Milletvekili Ali Cumhur Taşkın’ın, Mersin ilinin coğrafi
konumu ve tarihî geçmişinin ortaya çıkardığı zengin kültür birikimiyle önemli
bir turizm merkezi olduğuna ilişkin açıklaması
6.- Niğde Milletvekili Ömer Fethi Gürer’in, suni tohumlama mevzuatında
yapılan değişikliğin ülke hayvancılığı için risk içerdiğine ve yerli ırkın
korunması gerektiğine ilişkin açıklaması
7.- Niğde Milletvekili Selim Gültekin’in, Devlet Su İşleri Genel
Müdürlüğünün Niğde iline yapmış olduğu yatırımlara ilişkin açıklaması
8.- Gaziantep Milletvekili İmam Hüseyin Filiz’in, 27 Kasım Mütercim Âsım
Efendi’nin ölümünün 200’üncü yıl dönümüne ilişkin açıklaması
9.- Mersin Milletvekili Hacı Özkan’ın, KOSGEB’in Girişimcilik Destek
Programı’ndan yararlanan ya da yararlanmak isteyen girişimcilere yeni bir kredi
programı başlatılacağına ilişkin açıklaması
10.- Ankara Milletvekili Ayhan Altıntaş’ın, 18 Ağustosta Ankara ili
Kalecik ilçesinde kalp krizi geçiren 36 yaşındaki Seyfi Arslan’ın ambulans ile
hastanenin anlaşmazlığı nedeniyle hayatını kaybettiğine ilişkin açıklaması
11.- Gaziantep Milletvekili Ali Muhittin Taşdoğan’ın, Türk sanayisinin
ve sanayicilerin sorunlarına yönelik alınabilecek önlemlere ilişkin açıklaması
12.- Bursa Milletvekili Yüksel Özkan’ın, Bursa ilinin son on yedi yılda
AK PARTİ hükûmetleri tarafından kaderine terk edildiğine ilişkin açıklaması
13.- İstanbul Milletvekili Ali Kenanoğlu’nun, tutuklu bulunan Armutlu
Cemevi Başkanı Zeynep Yıldırım ile Songül Çimen’in serbest bırakılması
gerektiğine ilişkin açıklaması
14.- Kahramanmaraş Milletvekili İmran Kılıç’ın, “Dünya Helal Zirvesi
İstanbul 2019” ile “7’nci İslam İşbirliği Teşkilatı Helal Expo” organizasyonuna
ilişkin açıklaması
15.- Adıyaman Milletvekili Abdurrahman Tutdere’nin, Adıyaman ili Besni
ilçesinde tehlike arz eden Beşyol-Kızılin-Üçgöz yolunun ne zaman yapılacağını
ve Besnililere verilen sözlerin ne zaman tutulacağını öğrenmek istediğine
ilişkin açıklaması
16.- Ordu Milletvekili Mustafa Adıgüzel’in, okul servisi esnafının
sorunlarına ve araç muayene ücretlerinin yüksekliğine ilişkin açıklaması
17.- Zonguldak Milletvekili Ahmet Çolakoğlu’nun, Zonguldak ili Alaplı
Barajı inşaatının devam ettiğine, AK PARTİ iktidarının ülkemizin su
kaynaklarını bilim ve tekniğe uygun olarak halkın kullanımına sunduğuna ilişkin
açıklaması
18.- Gaziantep Milletvekili Bayram Yılmazkaya’nın, varlık yönetim
şirketlerinin uygulamalarına ve Türkiye’nin içinde bulunduğu ekonomik duruma
ilişkin açıklaması
19.- Artvin Milletvekili Uğur Bayraktutan’ın, tır şoförlerinin Sarp
Sınır Kapısı’nda yaşadığı mağduriyetin giderilmesi gerektiğine ilişkin
açıklaması
20.- Kahramanmaraş Milletvekili Sefer Aycan’ın, ülkemizde uyuşturucu
madde kullanımının arttığına, Kahramanmaraş ilinde yaygın olarak kullanılan
Maraş otu kullanımının, satışının yasaklanarak gençlerimizin bağımlılık yapıcı
maddelerden korunması gerektiğine ilişkin açıklaması
21.- Adana Milletvekili Burhanettin Bulut’un, Adana ilinin en önemli
sorununun hava kirliliği olduğuna ilişkin açıklaması
22.- İstanbul Milletvekili Mahmut Tanal’ın, vefat eden Profesör Doktor
Erol Cihan’a Allah’tan rahmet dilediğine ilişkin açıklaması
23.- İzmir Milletvekili Tamer Osmanağaoğlu’nun, Türkiye’nin savunma
sanayisinde gerçekleştirdiği millîleşme hamlelerinin bazı kesimleri rahatsız
ettiğine ilişkin açıklaması
24.- Adana Milletvekili Ayşe Sibel Ersoy’un, belediyelerde çalışan
4/B’li personelin kadro beklediğine ilişkin açıklaması
25.- Adana Milletvekili Ayhan Barut’un, yapılan rejim değişikliğiyle
ülkemizin refaha değil ekonomik ve siyasal krizin içine sokulduğuna ilişkin
açıklaması
26.- Mersin Milletvekili Olcay Kılavuz’un, Mersin ili Aydıncık ilçesinde
dolu yağışı nedeniyle oluşan mağduriyetin giderilmesi, üretimde devamlılığı
esas alan politikaların hayata geçirilmesi gerektiğine ilişkin açıklaması
27.- Mersin Milletvekili Baki Şimşek’in, imar barışı başvuru süresinin
Temmuz 2019’a kadar uzatılmasına ilişkin açıklaması
28.- Konya Milletvekili Ahmet Sorgun’un, Dünya Belediyeler Birliği Eş
Başkanı seçilen Konya Büyükşehir Belediye Başkanı Uğur İbrahim Altay’ı tebrik
ettiğine ilişkin açıklaması
29.- Gaziantep Milletvekili İrfan Kaplan’ın, anestezi, diyaliz ve
radyoloji teknikerleri ile optisyenlerin ve fizyoterapistlerin istihdam
edilebilmeleri için gerekli çalışmaların yapılması gerektiğine ilişkin
açıklaması
30.- Burdur Milletvekili Mehmet Göker’in, toplumsal bir sorun hâline
dönüşen sağlık çalışanlarına uygulanan şiddet konusunda Sağlık Bakanını göreve
davet ettiğine ilişkin açıklaması
31.- İstanbul Milletvekili İbrahim Özden Kaboğlu’nun, Anayasa’nın
doğrudan muhatabı ve yasalar yoluyla uygulayıcısı olan yasama organının
Anayasa’ya aykırı yasalarda ısrarı anayasal düzenden uzaklaşma tehlikesini
beraberinde getirdiğine ilişkin açıklaması
32.- Şanlıurfa Milletvekili Aziz Aydınlık’ın, Şanlıurfa Tarım İl
Müdürlüğünün, Hazineye ait tarım arazilerinin kira bedellerini hangi sebeplere
dayanarak artırdığını öğrenmek istediğine ilişkin açıklaması
33.- Kastamonu Milletvekili Hasan Baltacı’nın, TÜVTÜRK Reysaş taşıt
muayene istasyonlarında sendika düşmanlığının ve işçi kıyımının devam ettiğine
ilişkin açıklaması
34.- Yozgat Milletvekili Ali Keven’in, Yozgat ili ve ilçelerinde sağlık
alanında yaşanılan sorunlara ilişkin açıklaması
35.- Aksaray Milletvekili Ayhan Erel’in, adalet, çalışma barışı ve
eşitlik ilkeleri gereği acil tıp teknisyenlerinin mağduriyetinin giderilmesi gerektiğine
ilişkin açıklaması
36.- Karabük Milletvekili Cumhur Ünal’ın, 27 Kasım Safranbolu ilçesine
Kültür ve Tabiat Varlıklarını Koruma Bölge Kurulu tarafından “korumanın
başkenti” unvanı verilişinin 29’uncu yıl dönümüne ilişkin açıklaması
37.- Kırşehir Milletvekili Metin İlhan’ın, yüzde 2’lik dilim dışında
kalan öğrencileri özel okullara mahkûm ederek mi okullar arasındaki
farklılıkların azalacağını, atama bekleyen 700 bin öğretmen adayı dururken
nasıl bir gelecek planlaması yapıldığını öğrenmek istediğine ilişkin açıklaması
38.- Tekirdağ Milletvekili İlhami Özcan Aygun’un, tarımda gelinen son
noktaya ilişkin açıklaması
39.- Adana Milletvekili Müzeyyen Şevkin’in, ticari araç sürücülerinin
psikoteknik değerlendirme raporu temin süresinin uzatılmasını ve ticari
araçlarda bir defaya mahsus uygulanan ÖTV indiriminin yeniden hayata
geçirilmesini talep ettiğine ilişkin açıklaması
40.- Şanlıurfa Milletvekili İbrahim Özyavuz’un, Şanlıurfa ilinde kapalı
spor salonlarının yeterli olmaması nedeniyle gençlerin kötü alışkanlıklara
yöneldiğine ilişkin açıklaması
41.- Aksaray Milletvekili Ramazan Kaşlı’nın, Aksaray Organize Sanayi
Bölgesi’ndeki firmaların hava ve kara yolu taşımacılığı konusunda sıkıntı
yaşadığına ilişkin açıklaması
42.- Antalya Milletvekili Feridun Bahşi’nin, Afşin Elbistan Termik
Santrali’nin insan sağlığını tehdit etmeye devam ettiğine, termik santrallerin
bacalarına filtre takılmasının maliyetinin ne olduğunu ve hangi paranın insan
sağlığından daha önemli olduğunu öğrenmek istediğine ilişkin açıklaması
43.- İstanbul Milletvekili Sibel Özdemir’in, TÜİK verilerinin işsizlik
sorununun uzun süre daha ülkemizin ve vatandaşlarımızın en önemli sorunu olmaya
devam edeceğini gösterdiğine ilişkin açıklaması
44.- İzmir Milletvekili Dursun Müsavat Dervişoğlu’nun, Meclisin ülkenin
gerçek problemlerine eğilmesi gerektiğine, Millî Güvenlik Kurulunun Barış
Pınarı Harekâtı’nın amacına ulaşılıncaya kadar sürdürüleceği kararını olumlu
bulduklarına, ekonomiyle ilgili her gün olumsuz haberlerin gelmeye devam
ettiğine, ekonomi yönetiminin hayalci söylemlerinin ülkenin her kesimini
etkilediğine, israfa son verilmesi, kutuplaştırıcı dilden vazgeçilmesi, hukukun
işletilmesi ve demokrasinin güçlendirilmesi hâlinde ekonomideki kötü gidişin
durdurabileceğine, Avrupa İstatistik Ofisinin verilerine göre gelir dağılımı
eşitsizliği sıralamasında 34 Avrupa ülkesi arasında Türkiye’nin 2’nci sırada
yer aldığına ilişkin açıklaması
45.- Mersin Milletvekili Fatma Kurtulan’ın, AKP iktidarınca “Dönemimizde
parti kapatmaları sona ermiştir.” denilse de Halkların Demokratik Partisine
dönük baskılar üzerinden partinin işlemez hâle getirilip siyaset dışına
bırakılması durumunun hız kesmediğine, 31 Mart seçimlerinden bu yana HDP’li 24
belediyeye kayyum atandığına, Demokratik Toplum Kongresi üzerinden gözaltı
furyasının devam ettiğine, Meclisin açıldığı 1 Ekimden bu yana haklarında 170
fezlekenin düzenlendiğine ilişkin açıklaması
46.- İstanbul Milletvekili Engin Altay’ın, tek meramlarının Türkiye’de
demokrasi ve işleyen bir ekonominin olması, 82 milyonun huzur ve refahının
sağlanması olduğuna, Atlasjet’in uçuşlarını durdurduğuna, Atatürk
Havalimanı’nın kapatılması sonucunda Türk Hava Yollarının da yeni havalimanının
operasyon maliyetlerinden kaynaklı zarar ettiğine, Millî Savunma Bakanlığı
yetkilisinin “Barış Pınarı Operasyonu bitti.” ifadesine karşılık Millî Güvenlik
Kurulunun operasyonun devam edeceğine yönelik kararı nedeniyle
Cumhurbaşkanından net bir açıklama beklediklerine ilişkin açıklaması
47.- Çankırı Milletvekili Muhammet Emin Akbaşoğlu’nun, AK PARTİ
yönetimindeki Türkiye’nin son on beş yılda 3 misli büyüdüğüne, demokrasi, insan
hakları, özgürlükler alanında reformlar yapıldığına, millî savunma sanayisinde
yerli ve millî üretimin yüzde 20’lerden yüzde 70’lere yükseldiğine, güçlü ve büyük
Türkiye olarak bölgesel bir güç olmanın yanında küresel bir güç olma yolunda
emin adımlarla ilerlenildiğine ilişkin açıklaması
48.- Manisa Milletvekili Erkan Akçay’ın, PKK’nın eli kanlı bir terör
örgütü olduğunu bütün dünyanın bildiğine ve PKK terör örgütünün 24 Kasım
Hakkâri ili Yüksekova ilçesi İkiyaka köyünde 28 vatandaşımızı katledişinin
30’uncu yıl dönümü ile gerçekleştirdiği diğer katliamlara, terörle mücadelenin
her safhasında üstün başarı sergileyen güvenlik güçlerimizi tebrik ettiklerine,
terörün kökünün kazınarak millî birlik ve bekamızın kazanacağına, eğitim
çalışanlarına yönelik şiddet olaylarında şikâyete bağlı olmaksızın kamu davası
açılabilmesi için gerekli yasal düzenlemelerin yapılması gerektiğine ilişkin
açıklaması

49.- İstanbul Milletvekili Engin Altay’ın, Bartın Milletvekili Yılmaz
Tunç’un HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ve Türkiye’nin faili meçhul cinayetlerin acısıyla yaşadığına
ve İYİ PARTİ grup önerisinin oylama işlemiyle ilgili usul tartışması açılmasını
talep ettiğine ilişkin açıklaması
50.- Bartın Milletvekili Yılmaz Tunç’un, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
51.- Kâtip Üye Nurhayat Altaca Kayışoğlu’nun, İYİ PARTİ grup önerisinin
oylaması sırasında AK PARTİ milletvekillerinin diğer partilere mensup
milletvekillerinden sayıca az olduğuna ve MHP milletvekillerinin el
kaldırdığını görmediğine ilişkin açıklaması
52.- İzmir Milletvekili Dursun Müsavat Dervişoğlu’nun, Saint Benoit Fransız
Lisesi öğrencilerinin siyasi parti gruplarını ziyaret ederek geleceğe dair
umutlarını paylaştıklarına ilişkin açıklaması
53.- Sakarya Milletvekili Muhammed Levent Bülbül’ün, Isparta
Milletvekili Aylin Cesur’un CHP grup önerisi üzerinde İYİ PARTİ Grubu adına
yaptığı konuşmasındaki bazı ifadelerine ilişkin açıklaması
54.- İstanbul Milletvekili Engin Altay’ın, bir siyasi partinin diğer bir
siyasi partiye “Siz neden böyle bir karar verdiniz?” deme hakkının olmadığına
ilişkin açıklaması
55.- İzmir Milletvekili Dursun Müsavat Dervişoğlu’nun, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ve sıradan olaylar üzerinden uzun tartışmalar yapılmasını anlamlı bulmadığına
ilişkin açıklaması
56.- Mersin Milletvekili Fatma Kurtulan’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
57.- Sakarya Milletvekili Muhammed Levent Bülbül’ün, İstanbul
Milletvekili Engin Altay ile İzmir Milletvekili Dursun Müsavat Dervişoğlu’nun yaptığı
açıklamalarındaki bazı ifadelerine ve Milliyetçi Hareket Partisinin bu zamana
kadar hayatını mücadeleyle geçirdiğine ilişkin açıklaması
58.- Mersin Milletvekili Fatma Kurtulan’ın, geçmişten günümüze bu
Mecliste en çok konuşulan meselenin terör ve PKK olduğuna ve artık sorunu çözme
vaktinin geldiğine ilişkin açıklaması
59.- Çankırı Milletvekili Muhammet Emin Akbaşoğlu’nun, kadına yönelik
şiddetin araştırılması amacıyla verilen önergenin reddi veya kabulünün konunun
kabul edilip edilmemesiyle ilgili nirengi noktası olamayacağına, Türkiye’de var
olan terör sorununun çok yakın zamanda tarihe karışacağına ilişkin açıklaması
60.- Sakarya Milletvekili Muhammed Levent Bülbül’ün, “Türk milleti”
ifadesinin kapsayıcı bir ifade olduğuna ilişkin açıklaması
61.- İstanbul Milletvekili Engin Altay’ın, Cumhurbaşkanının AK PARTİ
Grubunun Genel Kurula ilgisizliğinden müşteki olup millete şikâyet ettiğine,
yaşanılan sorunları Genel Kurul gündemine getirmenin yolunun araştırma önergesi
vermek olduğuna ilişkin açıklaması
62.- Çankırı Milletvekili Muhammet Emin Akbaşoğlu’nun, araştırma
önergesi verilmesinden rahatsızlık duymadıklarına ilişkin açıklaması
63.- Isparta Milletvekili Aylin Cesur’un, CHP grup önerisi üzerinde İYİ
PARTİ Grubu adına yaptığı konuşmasında tespitte bulunduğuna ilişkin açıklaması
64.- Çankırı Milletvekili Muhammet Emin Akbaşoğlu’nun, Ankara
Milletvekili Fatih Şahin ve arkadaşlarının Ankara ili Evren ilçesinin isminin
“Çıkınağıl” olarak değiştirilmesine ilişkin kanun teklifini Başkanlığa
sunduklarına ilişkin açıklaması

65.- Sakarya Milletvekili Muhammed Levent Bülbül’ün, Denizli
Milletvekili Haşim Teoman Sancar’ın 144 sıra sayılı Kanun Teklifi’nin 3’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
66.- Denizli Milletvekili Haşim Teoman Sancar’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
67.- İstanbul Milletvekili Engin Altay’ın, Sakarya Milletvekili Muhammed
Levent Bülbül’ün yerinden sarf ettiği bazı ifadelerine ilişkin açıklaması
68.- Sakarya Milletvekili Muhammed Levent Bülbül’ün, İstanbul
Milletvekili Feti Yıldız’ın “Bilirkişiler niteliksiz, savcılar delil
toplamıyor, hâkimler delile bakmıyor.” cümlesini kurmadığına ilişkin açıklaması
69.- Çankırı Milletvekili Muhammet Emin Akbaşoğlu’nun, Adana
Milletvekili Ayhan Barut’un 144 sıra sayılı Kanun Teklifi’nin 4’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
70.- Çankırı Milletvekili Muhammet Emin Akbaşoğlu’nun, Iğdır
Milletvekili Habip Eksik’in 144 sıra sayılı Kanun Teklifi’nin 4’üncü maddesiyle
ilgili önerge üzerinde yaptığı konuşmasındaki bazı ifadelerine, AK PARTİ’nin
önceliğinin demokrasi, özgürlük ve güvenlik ilkeleri çerçevesinde huzur ve refahı
sağlamak olduğuna ilişkin açıklaması
71.- Çankırı Milletvekili Muhammet Emin Akbaşoğlu’nun, İstanbul
Milletvekili Engin Altay’ın sataşma nedeniyle yaptığı konuşmasındaki bazı
ifadelerine ilişkin açıklaması

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 3/10/2019 tarihinde Ankara Milletvekili Ayhan
Altıntaş ve 19 milletvekilinin, şehir hastaneleri modelinin incelenerek
problemli alanların tespit edilmesi ve alınması gereken önlemlerin belirlenmesi
amacıyla verilmiş olan (10/1820) esas numaralı Meclis Araştırması Önergesi’nin
ön görüşmelerinin, Genel Kurulun 27 Kasım 2019 Çarşamba günkü birleşiminde
yapılmasına ilişkin önerisi
2.- HDP Grubunun, Siirt Milletvekili Meral Danış Beştaş ve arkadaşları
tarafından, Tahir Elçi cinayetinin tüm boyutlarıyla araştırılması amacıyla
26/11/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 27 Kasım 2019
Çarşamba günkü birleşiminde yapılmasına ilişkin önerisi
3.- CHP Grubunun, Eskişehir Milletvekili Utku Çakırözer ve arkadaşları
tarafından, kadına yönelik şiddetin araştırılması ve koruma mekanizmalarının
yeterli olup olmadığının tespit edilmesi amacıyla 27/11/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 27 Kasım 2019 Çarşamba günkü birleşiminde
yapılmasına ilişkin önerisi

VII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Süreyya Sadi Bilgiç’in, İYİ PARTİ
grup önerisinin oylama işlemiyle ilgili tutumunun İç Tüzük hükümlerine uygun
olup olmadığı hakkında



VIII.-  KANUN TEKLİFLERİ İLE KOMİSYONLARDAN GELEN
DİĞER İŞLER 
A) Kanun Teklifleri 
1.-  Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve
İçişleri Komisyonu Raporu (S. Sayısı: 144) 

IX.- SATAŞMALARA İLİŞKİN KONUŞMALAR
1.- Adana Milletvekili Ayhan Barut’un, Çankırı Milletvekili Muhammet
Emin Akbaşoğlu’nun yaptığı açıklaması sırasında şahsına sataşması nedeniyle
konuşması
2.- Çankırı Milletvekili Muhammet Emin Akbaşoğlu’nun, Adana Milletvekili
Ayhan Barut’un sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
3.- Çankırı Milletvekili Muhammet Emin Akbaşoğlu’nun, Adana Milletvekili
Burhanettin Bulut’un 144 sıra sayılı Kanun Teklifi’nin 5’inci maddesiyle ilgili
önerge üzerinde yaptığı konuşması sırasında Adalet ve Kalkınma Partisine ve
şahsına sataşması nedeniyle konuşması
4.- İstanbul Milletvekili Engin Altay’ın, Çankırı Milletvekili Muhammet
Emin Akbaşoğlu’nun sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
5.- Kayseri Milletvekili İsmail Tamer’in, Balıkesir Milletvekili Fikret
Şahin’in 144 sıra sayılı Kanun Teklifi’nin 9’uncu maddesiyle ilgili önerge
üzerinde yaptığı konuşması sırasında şahsına sataşması nedeniyle konuşması

X.- YAZILI SORULAR VE CEVAPLARI
1.- İzmir Milletvekili Mehmet Ali Çelebi’nin, Diyarbakır ilinde
Bakanlığa bağlı kurum ve kuruluşların binaları için depreme dayanıklılık testi
yapılıp yapılmadığına ve depreme karşı alınan önlemlere ilişkin sorusu ve
Hazine ve Maliye Bakanı Berat Albayrak’ın cevabı (7/21078)
2.- Adana Milletvekili Burhanettin Bulut’un, TBMM tarafından verilen
ilanlara ilişkin sorusu ve Türkiye Büyük Millet Meclisi Başkan Vekili Süreyya Sadi
Bilgiç’in cevabı (7/21146)
3.- Muş Milletvekili Gülüstan Kılıç Koçyiğit’in, bir soru önergesinin
iadesine ilişkin sorusu ve Türkiye Büyük Millet Meclisi Başkanı Mustafa
Şentop’un cevabı (7/21149)
4.- İzmir Milletvekili Mehmet Ali Çelebi’nin, Batman ilinde Bakanlığa
bağlı kurum ve kuruluşların binaları için depreme dayanıklılık testi yapılıp
yapılmadığına ve depreme karşı alınan önlemlere ilişkin sorusu ve Hazine ve
Maliye Bakanı Berat Albayrak’ın cevabı (7/21225)



27 Kasım 2019 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Süreyya
Sadi BİLGİÇ
KÂTİP ÜYELER: Nurhayat ALTACA
KAYIŞOĞLU (Bursa), Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 23’üncü Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce 3 sayın milletvekiline gündem dışı söz vereceğim.
Gündem
dışı ilk söz, Diyarbakır Anneleri hakkında söz isteyen Erzurum Milletvekili
Zehra Taşkesenlioğlu Ban’a aittir.
Buyurun
Sayın Taşkesenlioğlu Ban.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Erzurum Milletvekili Zehra Taşkesenlioğlu Ban’ın, Diyarbakır
Annelerine ilişkin gündem dışı konuşması
ZEHRA
TAŞKESENLİOĞLU BAN (Erzurum) – Sayın Başkan, değerli milletvekilleri; hepinizi
saygıyla selamlıyorum.
Savaş
coğrafyasının kıyısında olan ülkemiz hem iyi anne edasıyla mültecilere kucak
açıyor hem de Anadolu insanının üstün gayreti ve ferasetiyle kendi ayaklarının
üzerinde durarak bölgesel bir güç olma yönünde hızlıca ilerliyor. Bu ahengi
bozmaya, bu çalışmayı bozmaya çalışan ve topraklarımızın üzerinde oyunlar
kurgulayan dış güçler yakın geçmişimizde PKK, FETÖ ve PYD başta olmak üzere
cani ve bozguncu çeteleri maşa olarak kullandılar. Ülkemizin gelişimi önündeki
en büyük engel yine terör örgütleriyle tezgâhlandı. Bebek, çocuk, genç, yaşlı,
kadın demeden katlettiler. Yüzlerce insanı annesiz, babasız, evlatsız, eşsiz
ettiler. Keza aynı şekilde ulusal ekonomik göstergelere, ülke kaynaklarına
terörün gölgesini düşürdüler. 
Terör
ateşi evlerin dışında öyle bir yere düştü ki, o yürekler öyle bir dağlandı ki
işte bu sefer terörün gerçek adresi anne yürekleriydi. 3 Eylül 2019 tarihinden
beri gökyüzünü inleten Diyarbakır Annelerinin haykırışlarını vicdanlarımızla
yüreklerimizle her geçen gün duymaya devam ediyoruz. Bir annenin yaşamı boyunca
hiçbir varlıkla ikame edemeyeceği yegâne değeri evladıdır. Bir anneden evladını
ayırmak o anneyi diri diri mezara koymaktır. Bir anneden evladını ayırmak o
anneye ölümü yaşatmaktır. İşte elli yedi gündür, Diyarbakır Annelerimiz bu
yaşatılan acının feryadını gösteriyorlar.
Konunun
bir başka boyutu da aslında küçük yaştaki bu çocukların kendi hür iradeleriyle
terörist oluşumun içerisinde bulunamayacakları gerçeğidir. Ortaya çıkan bu
durum, insan haklarına ilişkin uluslararası sözleşmelerde tanımlı, kişinin
zorla alıkonulması ve hürriyetinden yoksun bırakılması anlamına gelir. Daha
birkaç gün önce, 25 Kasımda, kadına karşı şiddetle ilgili mücadelede, her
birimiz burada özellikle kadına karşı şiddete karşı yekvücut olarak mücadele
edeceğimizi söylerken, psikolojik şiddetin en âlâsını yaşayan annelerimizle
ilgili de birkaç kelam edebildik mi kendi vicdanlarımızda? 
Biraz
önce de söyledim, şu anda sayıları 57. 57 anne binlerce annenin sadece sesi
olmuş durumda. Bu annelerimiz sertleşen kış koşullarına karşı eylemlerine
kurdukları çadırda devam ediyorlar tam seksen yedi gündür. 
Birkaç
annenin sesine kulak verelim burada. Beş yıl önce 14 yaşındayken dağa kaçırılan
oğlu Tuncay için oturma eylemi yapan Fatma Bingöl “Benim oğlum polis olacaktı,
tek amacı buydu, oğlumu gençliğinden ettiler, oğlumu hayallerinden ettiler.”
diyor. Yine, beş yıl önce, daha 8’inci sınıftayken Rojhat’ın, annesi Necibe
Çiftçi’nin deyimiyle, tek inancı annesine iyi bir evlat, vatanına iyi bir evlat
olmaktı. Ne acıdır ki Necibe Çiftçi’nin oğlu Sami Çiftçi, tam yedi yıl önce
dağa kaçmayı reddettiği için PKK terör örgütü tarafından maalesef katledildi.
Yine, Sevda Demir, kızı dağa kaçırılan başka bir annemiz, “Ben, evladım
gelinceye kadar buradan ayrılmayacağım. Ben evladımı çok özledim. Onun
hayalleri vardı, onun gençliği vardı. Onlar hem gençliği hem hayalleri
çaldılar, onlar benden yüreğimi çaldılar. Ben, üç yerimden ameliyatlıyım,
soğukta kalmama rağmen, burada acılar içinde kıvranmama rağmen evladım gelinceye
kadar burada oturmaya devam edeceğim.” diyor.
Peki,
birileri ne yaptı bu durumda? Daha fazla bu seslere, bu haykırışlara kulak
tıkamak zorunda olduklarını bildikleri için sadece binalarının yerlerini
değiştirdiler. Peki, bir başka siyasi partinin önünde değil, niye HDP’nin
önünde yaptıklarını, acaba bu siyasi partinin mensupları oturup kendi içlerinde
ve kendi vicdanlarında bunları sorgulayabildiler mi? 
Yine,
biraz önce söylediğim gibi, problemden uzaklaşmak problemi çözmekten daha kolay
ancak unutmayalım ki bizler vicdanlarımızdan kaçamayacağız. 
Hepinizi
saygıyla selamlıyorum. (AK PARTİ sıralarından alkışlar) 
FATMA
KURTULAN (Mersin) – Sayın Başkan…
BAŞKAN
– Sayın Kurtulan, buyurun. 
V.- AÇIKLAMALAR
1.- Mersin Milletvekili Fatma Kurtulan’ın, Erzurum Milletvekili Zehra
Taşkesenlioğlu Ban’ın yaptığı gündem dışı konuşmasındaki bazı ifadelerine ve
ülkemizde ağlayan tüm annelerin gözyaşını durdurmak için kalıcı çözümler
bulunması konusunda herkese çağrı yaptıklarına ilişkin açıklaması
FATMA
KURTULAN (Mersin) – Teşekkürler Sayın Başkan. 
Konuşmacı,
partimizi itham ederek suçlamalarda bulundu. Şunu söylemek isteriz: Bu ülkede
bir dönem siz de dillendirdiniz annelerin artık ağlamayacağını. Şu an,
annelerin her gün gözyaşına tanıklık ediyoruz. 
Diyarbakır’da
binamızın önünde oturan 57 filan değil, 14 aile. Bunların -dram değil- bir
bütünen, ülkemizde ağlayan tüm annelerin gözyaşını durdurmak için herkese çağrı
yapıyoruz: Gelin, kalıcı çözümler bulalım, bu sorunun, Kürt sorununun
demokratik çözümünü masaya yatıralım, anneler ağlamasın. 
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Çorum Milletvekili Erol Kavuncu’nun, Mevlid-i Nebi Haftası’na
ilişkin gündem dışı konuşması
BAŞKAN
– Gündem dışı ikinci söz, 2019 Yılı Mevlid-i Nebi Haftası, Peygamber’imiz ve
aile konusunda söz isteyen Çorum Milletvekili Erol Kavuncu’ya aittir. 
Buyurun
Sayın Kavuncu. (AK PARTİ sıralarından alkışlar) 
EROL
KAVUNCU (Çorum) – Sayın Başkanım, değerli milletvekilleri; Mevlid-i Nebi
Haftası etkinlikleri münasebetiyle söz almış bulunuyorum. Bu vesileyle
Meclisimiz ve aziz milletimizi saygıyla selamlıyorum. 
Diyanet
İşleri Başkanlığımız bu yıl Mevlid-i Nebi Haftası temasını “Peygamber’imiz ve
aile” olarak belirlemiştir. Biz biliyoruz ki Rabb’imiz bizlerden aile kurmamızı
istemiş, Vedûd ismi celilinden müveddet gibi katıksız ve karşılıksız bir
sevgiyi varlığının bir delili olarak aileye lütfetmiştir. Bugün, bireysel,
sosyal ya da küresel boyutta yaşanan bütün sıkıntıların ya da güzelliklerin aileyle
doğrudan güçlü bir ilişkisi vardır. Zira daha müreffeh bir gelecek için muhtaç
olduğumuz temel değerler öncelikle ailede hayat bulacak, oradan topluma,
dünyaya huzur katacaktır. 
İslam
dini, ailede adaletin, ahlakın, fedakârlığın, sorumluluk bilincinin hâkim
kılınmasını, eşlerin birbirine güven duymasını ve bağlılık göstermesini,
sevincin de kederin de paylaşılmasını istemektedir. Zira konfor düşkünlüğünün,
bencilliğin girdabında huzurun kaybedildiği, sevginin maddi kaygılar içerisinde
hapsedildiği dünyamızda en çok aile değerlerimiz zarar görmektedir. 
Değerli
milletvekilleri, maalesef, günümüzde sevgi, şefkat ve merhametin merkezi olması
gereken aile, her geçen gün şiddet ve nefretin mekânı hâline gelmektedir.
Ailelerde yaşanan olumsuzluklar zamanla toplumun psikolojisini de olumsuz yönde
etkilemekte ve aile-toplum sarmalında hayatı kuşatmaktadır. 
Diğer
taraftan, aile kurumunun zayıflamasına sebep olan nedenlerin en başında,
şiddete teşvik eden, gayrimeşru, çarpık, sapkın ilişkileri özendiren, sadakati
önemsizleştiren yayınlar gelmektedir. Medeniyetimizden tevarüs ettiğimiz
değerlerimizi yozlaştıran her türlü söylem ve özellikle yazılı ve görsel
medyada yapılan olumsuz yayın ve içerikler nesillerimizi ve geleceğimizi tehdit
etmektedir. Zira, yıkmak kolay, yapmak zordur. Tek derdi para kazanmak olan ve
bunlar için sadece izleyici tarafından ilgi görüyor diye bizi biz yapan
değerlerimizi ayaklar altına alan yapımlara prim verilmesini tasvip etmek asla
mümkün değildir. Esasen, değerlerimizi, ailemizi korumaya ve güçlendirmeye
yönelik yayınlar yapılması, basın-yayın, tüm medya organlarının en başta gelen
sorumluluğudur. Dünyanın hiçbir yerinde kendi milletinin değerlerini,
kurumlarını yıpratan, örseleyen bir medyanın varlığı düşünülemez ve kabul
edilemez. 
Değerli
milletvekilleri, hangi açıdan bakarsak bakalım hiçbir gerekçe ya da meşgale
aile olmayı ertelemeye ve aileyi ihmal etmeye mazeret teşkil edemez. Hiçbir
kariyer, meslek ya da hedef, aile olmaktan, anne baba olmaktan daha önemli
kabul edilemez, hiçbir sorumluluk baba ya da anne olma sorumluluğundan daha
büyük değildir. Gerçek beka meselemiz olan aile ve nesil güvenliğimiz, en az
can, mal güvenliğimiz kadar değerlidir ve dokunulmazdır; iffet ve haysiyetimiz
mukaddestir, helal derecesinde yaşama gayretimiz mukaddestir. Aile, hem kadının
hem de erkeğin iffetini, sağlığını ve hakkını koruyan en güvenli kurum, en
değerli limandır. Nesli korumak aileyi korumakla mümkündür çünkü güçlü aile
güçlü toplumu, güçlü toplum da güçlü Türkiye’yi oluşturacaktır. 
Değerli
arkadaşlar, aile tükenirse umutlarımız tükenir, aile tükenirse geleceğimiz tükenir,
yarınlarımız tükenir. Tarih boyunca aileyi hedef alan, kadını anne olmaktan,
erkeği de baba olmaktan uzaklaştırıcı tavır, davranış ve düşünceler “fıtrata,
yaratılışa aykırı sapkınlık” olarak kabul edilmiş, bütün inançlar tarafından
hem reddedilmiş hem de lanetlenmiştir. Her türlü hastalıklı davranıştan
neslimizi korumak ise en başta Türkiye Büyük Millet Meclisinin biz
milletvekillerinin asli ve öncelikli görevidir.
Değerli
arkadaşlar, aileyi korumanın ve güçlendirmenin, ailede huzurlu yaşamanın yegâne
yolu Peygamber Efendimiz’in gösterdiği değerleri ailede hâkim kılmaktan
geçmektedir. Peygamber Efendimiz tüm aile fertlerine daima şefkat, merhamet ve
adaletle davranmış, bütün ilişkilerinde insan onuruna saygıyı esas almıştır;
“Sizin en hayırlınız, eşine, ailesine karşı en hayırlı olanınızdır. Ben de
aileme karşı en hayırlı olanınızım.” hadisişerifi bu hakikatin güçlü bir
ifadesidir. 
Bu
duygu ve düşüncelerle, Meclisimizi ve aziz milletimizi saygıyla selamlıyorum. 
Teşekkür
ediyorum. (AK PARTİ ve İYİ PARTİ sıralarından alkışlar)
BAŞKAN
– Gündem dışı üçüncü söz, 25 Kasım Kadına Yönelik Şiddete Karşı Uluslararası
Mücadele Günü münasebetiyle söz isteyen Ankara Milletvekili Nevin Taşlıçay’a
aittir.
Buyurun
Sayın Taşlıçay. (MHP sıralarından alkışlar)
3.- Ankara Milletvekili Nevin Taşlıçay’ın, 25 Kasım Kadına Yönelik
Şiddete Karşı Uluslararası Mücadele Günü’ne ilişkin gündem dışı konuşması
NEVİN
TAŞLIÇAY (Ankara) – Sayın Başkan, Sayın Genel Kurul, yüce Türk milleti; kadına
saygıya “Evet.” 
Bugün
“kadın” kelimesi ile hiçbir olumsuz çağrışım yapan kelimeyi yan yana
kullanmayacağım. 
Bugün,
günün anlam ve önemine binaen, kadına; tarihin, kültürün, medeniyetin
taşıyıcısı kadınlarımıza; Türkiye’nin dünü, bugünü, yarınları kadınlarımıza
Türk’ün en çok kıymet verdiği ahlaki değer kavramlarından saygıyı, kadın için,
rica edeceğim. 
Bizim
inancımızda kadın, vatandır; kadın, ülkedir; kadın, gelecektir. Bir bireyin,
bir ailenin, bir toplumun neye ihtiyacı varsa o ihtiyaçların çözümü toplumda
kadına verilen değer ve gösterilen saygıda saklıdır çünkü kadın eğitendir,
yönlendirendir, şekillendirendir. Kadın, zorlukları aşma kudreti, geçmişi
geleceğe taşıma inancı ve bir milletin temel harcıdır. Bozulan düzenin
anahtarı, toplumsal hastalıkların ilacı kadındadır. Biz Türkler, bu bilinçle,
binlerce yıldır kadını erkeğin ne arkasında ne önünde, tam yanında, ona eş
tutarız. Kadın, ailenin direği, toplumsal hayatımızın kilit taşıdır. Bizler, bu
sebeple üzerinde yaşadığımız ülkeye “anavatan”, ülkemizin dirliği için
koyduğumuz kanunlara “anayasa”, ağzımızda anamızın ak sütü gibi duran dilimize
“ana dil”, bütün fikirlerimizin özüne “ana fikir” deriz. İstikameti
kadınlarımızdan alırız biz. Fikir dünyamızı, medeniyet dilimizi onların
etrafında öreriz ve değerler manzumemizde kadim bir yere sahip olan, varlığın
bütününe, canlı cansız var olanların tümüne karşı taşıdığımız saygı kavramı.
Günlük hayatta sık sık kullanılan, sosyal ilişkilerin sağlıklı bir şekilde sürdürülebilmesi
açısından önemli bir ahlaki değer ve norm olarak saygı. Duygu, bilgi, inanç ve
değerler gibi bir subjektif cephesi, bir de saygı tezahürü olan tutum ve
davranışlar hâlindeki objektif cephesiyle saygı. O saygı ki Gazi Mustafa
Kemal’in deyişiyle düzenin anahtarıdır, o saygı ki ön koşuludur sevginin. 
Saygı,
haddimizi, sınırlarımızı bilmekle başlar ancak sınırlarımızı her geçen gün
büyütüyor, haddimizi aşmakta, bir diğerinin sınırına girmekte hiçbir beis
görmüyoruz. Kadına, çocuğa, doğaya, çevreye, hayvana saygımız kalmadı
neredeyse. Ellerimizle hep birlikte yaşanmaz hâle getiriyoruz yeryüzünü. Tüm
bunları ise ailelerimizden, sosyal ortamımızdan aldığımız öğretilerle yapıyoruz
belli ki. Daha çocukken izlediğimiz şiddet dolu diziler, okulda yaşadığımız
akran zorbalığı, şiddetle iç içe geçmiş dijital dünya, kendini bilmez
fenomenler ve neticede savrulan bir toplum. Şiddet bulaşıcı bir virüs ve bu
virüs toplumun her kesimine sirayet etmiş durumda, savrulma son hızıyla devam
ediyor. Dün televizyon, bugün sosyal mecralar başaktör. Çocuklar henüz 2
yaşında sosyal medyaya teslim. Çizgi filmler de dâhil şiddet ana tema.
Cinsellik, dijital dünyanın temel malzemesi. Müziklerimizi dahi bağımlılık
yapıcı maddelere, şiddete araç kılıyoruz kendi ellerimizle. Tüm yaşananlar
hadsizliğimizin, sınır tanımazlığımızın sınırını oluşturuyor aslında. Sonuç ise
koskoca bir saygısızlık, “Gençlik elden gidiyor.” “Toplum dejenere oluyor.”
çığlıkları, “Ölmek istemiyorum.” feryatları içinde çocuğunun yanında katledilen
geleceğimiz. Bir çatışmanın ya da güç ilişkisinin içinde hiçbir şey inşa
edilemez. Saygıyı yitirdiğimiz gün geldi başımıza olmaz işler. Hunharca yok
ediyoruz en kıymetli değerlerimizi, yok ediyoruz insanca yaşamayı. Önce
saygıyı, sonra sevgiyi katlettik.
Ve
bugün yeniden saygı duvarlarını örmezsek ve bugün yeniden umudu fert fert
aşılamazsak ve bugün yeniden kadının mutluluğunu, toplumun huzurunu sağlamazsak
yarın tefessüh etmiş bir toplum olarak medeniyetler mezarlığında yerimizi
alacağız demektir. Düşünürün dediği gibi “Saygı saygıyı davet eder, saygı
sevgiyi getirir. Güven kime gösterilirse onu bu güvene layık olmaya davet
eder.” 
Ve
ben terörün son bulduğu, şiddetin hiçbir fertte karşılık bulmadığı, güvenin tüm
topluma hâkim olduğu, kadını mutlu, çocuğu umut dolu bir Türkiye temenni
ediyorum. Ve bugün yediden yetmişe her bir bireyden kadına saygı rica ediyorum.
(MHP, AK PARTİ ve İYİ PARTİ sıralarından alkışlar)
BAŞKAN
– Sayın milletvekilleri, şimdi sisteme giren ilk 30 milletvekilimize
yerlerinden birer dakika söz vereceğim. Onun dışında söz talebi olan
milletvekillerimizin söz taleplerini İç Tüzük 60’a göre başlangıçta
karşılayacağım, ondan sonra da İç Tüzük 60’a göre başka söz vermeyeceğim.
Sayın
Gaytancıoğlu, buyurun.
V.- AÇIKLAMALAR (Devam)
2.- Edirne Milletvekili Okan Gaytancıoğlu’nun, Tarım Kredi
Kooperatiflerinden kredi kullanan ve borç yapılandırmasına giden çiftçilerin
mal varlığına ipotek konulmasının doğru olup olmadığını öğrenmek istediğine
ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Çiftçilerimiz
üretimlerini devam ettirmek bir yana, artık günlük yaşamlarını sürdürmek için
bile kredi kullanmak zorundadır. Çiftçilerimiz Tarım Kredi Kooperatiflerinden
kredi kullanırken, tespit edilen kredinin en az 3 katı tutarında arazi, arsa,
mesken, iş yerlerini, traktör veya taşıt araçlarını ipotek vermeleri
gerekmektedir. Tarım Kredi Kooperatiflerinden kredi kullanan binlerce çiftçimiz
yaşanan ekonomik krizin etkisiyle kredilerini ödeyememiş, birçoğu yapılandırma
yaparak, borçlarını taksitlendirerek ödeme yoluna gitmişlerdir. Maalesef
yapılandırma yaparak borçlarını düzenli şekilde ödeyen çiftçilerimizin sadece
daha önce aldıkları kredi sırasında ipotek gösterdikleri mallarına değil,
üzerlerindeki diğer mallara da tedbir konulmakta, çiftçilerimiz günlük ticari
faaliyetlerini bile yapamaz duruma getirilmektedir. Borçlarının 1 katı
mallarını kullanamaz hâle gelmektedir, çiftçi bu yolla 2 kez mağdur
edilmektedir. Borç yapılandırmasına giden çiftçilerin bütün mal varlığına
ipotek konması doğru mudur?
BAŞKAN
– Sayın Çelebi…
3.- İzmir Milletvekili Mehmet Ali Çelebi’nin, 6000 sayılı Kanun mağduru
uzman çavuşların haklarının verilmesi gerektiğine ilişkin açıklaması
MEHMET
ALİ ÇELEBİ (İzmir) – Teşekkürler Sayın Başkan.
6000
sayılı Kanun mağdurları uzman çavuşları unutmayalım. 3269 sayılı Yasa gereği
yaş hadleri 45’ti. 45 yaşına gelip emekliliği dolmayanlar için “Sivil memurluk
yapsınlar, öyle emekli olsunlar.” denildi. İyi niyetli bir girişimdi ama devamı
çok yanlış oldu. Yirmi-yirmi beş yıl uzman çavuşluk yapanlar birkaç ay sivil
memurluk yaptı diye en düşük sivil memur statüsünden emekli edildiler; 3 bin
kişi şu an mağdur durumda. 
Uzman
erbaş kimlikleri ve hakları verilmelidir; takipçisiyiz diyorum.
Yüce
Meclisi saygıyla selamlıyorum. 
BAŞKAN
– Sayın Durmuşoğlu…
4.- Osmaniye Milletvekili Mücahit Durmuşoğlu’nun, Cumhurbaşkanı Recep
Tayyip Erdoğan önderliğinde gerçekleştirilen reformlarla refahın hızla
arttığına ve ülkemizin büyümesinin engellenemeyeceğine ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkanım.
Cumhurbaşkanımız
Sayın Recep Tayyip Erdoğan önderliğinde ülkemizin gerçekleştirdiği tüm
reformlar ekonomik olarak da refahımızı hızla artırmaktadır. 
Perakende
satış hacminin bir önceki yılın aynı ayına göre yüzde 2,7 artması, borsanın 106
binin üzerine çıkarak on sekiz ayın zirvesini görmesi Türkiye’nin yoluna emin
adımlarla ilerlediğinin bir göstergesidir. 
“Şirketler
kapanıyor.” diye yapılan masabaşı haberlerin ekim ayında kurulan şirket
sayısının yüzde 8,5 ve önceki yılın ekim ayına göre ise yüzde 18 oranında
artmasıyla yalan olduğu bir kez daha ortaya çıkmıştır. Kapanan şirket sayısını
düştükten sonra elde edilen net açılan şirket sayısındaki yıllık artış ise
yüzde 21’i bulmuş ve Hükûmetimize olan güvenin bir başka işareti olmuştur. 
Önümüze
çıkarılan tüm engellere rağmen ülkemizin büyümesi, gelişmesi ve 2023, 2053 ve
2071 hedeflerine ulaşması engellenemeyecektir. 
Allah’ın
izniyle daha da başarılı bir geleceğe ulaşacağımızdan kimsenin kuşkusu olmasın
diyor, Genel Kurulu saygıyla selamlıyorum. 
BAŞKAN
– Sayın Taşkın…
5.- Mersin Milletvekili Ali Cumhur Taşkın’ın, Mersin ilinin coğrafi
konumu ve tarihî geçmişinin ortaya çıkardığı zengin kültür birikimiyle önemli
bir turizm merkezi olduğuna ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Akdeniz’in
incisi Mersin, coğrafi konumu ve tarihî geçmişinin ortaya çıkardığı zengin
kültür birikimiyle önemli bir turizm merkezidir.
Mersin’in
doğusunda Tarsus, batısında Anamur ilçesi yer almaktadır. Anamur, il merkezine
230 kilometre, Antalya’ya 270 kilometre uzaklıktadır. Anamur, sahip olduğu
iklim, deniz ve hava koşullarının uygunluğu, arkeolojik ve tarihsel
zenginlikleri bakımından bir açık hava müzesi özelliği taşımasına rağmen
ülkemizin bakir turizm bölgelerinden biridir. 
UNESCO
Dünya Miras Listesi’nde yer alan Mamure Kalesi, Anemurium Antik Kenti, Anamur
Müzesi, Titiopolis, Ala Köprü, Anamur mağaraları, Anamur evleri, carette
caretta ve Akdeniz fokları Anamur’un doğal ve kültürel zenginliklerinden bazılarıdır.

Anlatmakla
bitiremeyeceğimiz güzellikleri görmek ve bir gastronomi şehri Mersin’e ait
lezzetleri tatmak için herkesi Mersin’e ve Anamur’a davet ediyor, Genel Kurulu
saygıyla selamlıyorum. 
BAŞKAN
– Sayın Gürer…
6.- Niğde Milletvekili Ömer Fethi Gürer’in, suni tohumlama mevzuatında
yapılan değişikliğin ülke hayvancılığı için risk içerdiğine ve yerli ırkın
korunması gerektiğine ilişkin açıklaması
ÖMER
FETHİ GÜRER (Niğde) – Suni tohumlama mevzuatında yapılan değişiklik ülke
hayvancılığı için risk içermektedir. 24/10/2019 tarihinden itibaren yaş ve ırk
şartına bakılmaksızın her türlü suni tohumlama uygulaması serbest
bırakılmıştır. Et açığının kapatılması için atılan bu adım, yakın bir zamanda
süt üretimindeki dengeyi bozabilir. Yerli gen kaynaklarımızın farklı ırk
boğaların spermalarıyla tohumlanmaları, varlığı yüzde 15’e düşen yerli ırkın
mevcudiyetinin korunmasında sorun oluşturabilir; Doğu Anadolu kırmızısı, güney
sarısı, boz ırk ve yerli kara sığır ırklarımızın tamamen yok olmasına neden
olabilir. 
Tarım
Bakanına sesleniyorum: Mevzuat değişikliğinden bir an önce vazgeçin. Süt
ineğine etçi ırk tohumlaması yaparak et sorunu çözülemez, süt inekçiliği tümden
bitirilebilir. Geçtiğimiz yıllarda süt tozu ithal eden iktidar bu yanlış
uygulamadan vazgeçmelidir. Yerli ırk korunmalı, faydasını artırıcı çalışmalar
yapılmalı ve yerli ırkın varlığı yüzde 15’lerden yüzde 50’lere taşınmalıdır
diyorum.
BAŞKAN
– Sayın Gültekin…
7.- Niğde Milletvekili Selim Gültekin’in, Devlet Su İşleri Genel
Müdürlüğünün Niğde iline yapmış olduğu yatırımlara ilişkin açıklaması
SELİM
GÜLTEKİN (Niğde) – Teşekkürler Sayın Başkan.
Değerli
milletvekilleri, Devlet Su İşleri Genel Müdürlüğü Niğde ilimize yapmış olduğu
yatırımlarla modern sulama sistemlerini yaygınlaştırma, tarımda su tasarrufu sağlama,
çiftçilerimizin kazançlarını artırma ve tarıma katkı sunma çalışmalarına devam
etmektedir. 2019 yılı sulama sezonunda Niğde’mizde toplam 66.740 dekar tarım
arazisi sulanmış. Yapılan sulu tarımla birlikte 2019 yılı birim fiyatlarıyla
ülke ekonomisine 43 milyon TL katkı sağlanmıştır. 
Ayrıca,
Çiftlik ilçemize yapılacak olan Asmasız Göleti’nin yapım ihale sözleşmesi 20
Kasım 2019’da DSİ ve yüklenici firma tarafından imzalanmış olup en kısa sürede
inşaatına başlanacaktır. Asmasız Göleti’nin tamamlanmasıyla 1 milyon 293 bin
metreküp su depolanacak olup 4.260 dekar tarım arazisinin modern borulu
şebekeyle sulanması sağlanacaktır.
Cumhurbaşkanımız
Sayın Recep Tayyip Erdoğan liderliğinde AK PARTİ olarak Niğdeli çiftçilerimiz
için çalışmaya devam edeceğimizi belirtiyor, Gazi Meclisi ve Genel Kurulu
saygıyla selamlıyorum.
BAŞKAN
– Sayın Filiz…
8.- Gaziantep Milletvekili İmam Hüseyin Filiz’in, 27 Kasım Mütercim Âsım
Efendi’nin ölümünün 200’üncü yıl dönümüne ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Bir
zamanlar “Küçük Buhara” diye anılan Gaziantep’in yetiştirdiği bilgin, tarihçi,
şair ve her şeyden önce dil bilimci olan Mütercim Âsım 1755’te Gaziantep’te
doğmuş, 27 Kasım 1819 tarihinde İstanbul’da vefat etmiştir. Ona şöhret
kazandıran en önemli eserlerinden iki tercüme sözlük, zamanın edebiyat dilinde
en geniş yeri olan Arapça ve Farsça’nın çok büyük ve çok sağlam iki lügati
olarak kabul edilmiştir. Âsım bu tercümeleri yaparken önemli kaynakları gözden
geçirmiş, onların doğrusunu yanlışını incelemiş ve tercümelerinde en doğru
sonucu bildirmiştir. Güvenilir kaynak olarak bu iki eserin üstünde eser
tanınmaz ve çatışmalarda en büyük çözümleyici olarak kabul edilirdi. Türk dil
ve kültür tarihi içinde çok önemli bir yere sahip olan Mütercim Âsım Efendi’yi
ölümünün 200’üncü yıl dönümünde rahmetle anıyor, Genel Kurula saygılarımı
sunuyorum.
BAŞKAN
– Sayın Özkan...
9.- Mersin Milletvekili Hacı Özkan’ın, KOSGEB’in Girişimcilik Destek
Programı’ndan yararlanan ya da yararlanmak isteyen girişimcilere yeni bir kredi
programı başlatılacağına ilişkin açıklaması
HACI
ÖZKAN (Mersin) – Teşekkürler Sayın Başkan.
KOSGEB’in
Girişimcilik Destek Programı’ndan yararlanan ya da yararlanmayı planlayan
girişimcilerimize 50 bin liraya kadar yeni bir kredi programı başlatıyoruz. İlk
defa uygulanacak bu mekanizmayla 50 bin liraya kadar alınan kredinin 10 puanlık
finansman maliyetini KOSGEB karşılayacak. Girişimcinin genç, kadın, engelli,
gazi veya şehit yakını olması durumunda 50 bin liralık limit 70 bin liraya
çıkacak. Kredinin teminatını ise Kredi Garanti Fonu verecek. Girişimcilerimiz
sadece anapara ve cüzi miktarda bir faiz ödemesi yapacak. Girişimcilerimiz için
önemli olan işletme sermayesine ek bir katkı sağlayacağına inandığım programın
hayırlı uğurlu olmasını diliyor, Genel Kurulu saygıyla selamlıyorum. 
BAŞKAN
– Sayın Altıntaş...
10.- Ankara Milletvekili Ayhan Altıntaş’ın, 18 Ağustosta Ankara ili
Kalecik ilçesinde kalp krizi geçiren 36 yaşındaki Seyfi Arslan’ın ambulans ile
hastanenin anlaşmazlığı nedeniyle hayatını kaybettiğine ilişkin açıklaması
AYHAN
ALTINTAŞ (Ankara) – Teşekkür ederim Sayın Başkan.
Mehmet
Akif diyor ki: “Kenâr-ı Dicle’de bir kurt aşırsa koyunu/ Gelir de adl-i İlâhî
sorar Ömer’den onu!”
18
Ağustos günü Ankara Kalecik’te ambulans-hastane anlaşmazlığı nedeniyle 36
yaşında bir genç güvenlikçimiz Seyfi Arslan kalp krizinden vefat etti. Bu
hususta verdiğim soru önergesine cevabında, Sayın Sağlık Bakanı, hasta
sahiplerinin ambulansı engellemesini neden gösteriyor. Hasta sahipleri ambulansı
neden engellesin Sayın Bakanım? Böyle bir yanıt kabul edilebilir mi? Ankara’ya
50 kilometre mesafede gepgenç insanlar ambulans-hastane ilgisizliğiyle hayatını
kaybediyorsa belli ki sizi yanıltıyorlar. Bu nedenle, sizi yanıltanlardan hesap
sorun Sayın Bakanım; aksi hâlde, ilahi adalet bunu sizden sorar Sayın Bakanım.
Genel
Kurula saygılarımı sunuyorum.
BAŞKAN
– Sayın Taşdoğan...
11.- Gaziantep Milletvekili Ali Muhittin Taşdoğan’ın, Türk sanayisinin
ve sanayicilerin sorunlarına yönelik alınabilecek önlemlere ilişkin açıklaması
ALİ
MUHİTTİN TAŞDOĞAN (Gaziantep) – Sayın Başkan, sayın milletvekilleri; Türk
sanayisinin ve sanayicilerimizin birçok konuda öngörülen sorunlarıyla ilgili
Meclis olarak alacağımız birçok önlem bulunmaktadır. Sanayi, üretim ve hizmet
sektörlerinin hemen hepsinde, yetişmiş, kalifiye insan gücü sorunların en
başında gelmektedir. Sanayicilerimize yüklenen gereksiz yükler ve organize
sanayideki kalifiye eleman sıkıntısı ve de özellikle ara eleman sıkıntısı
önemli bir sorun olmaya devam ediyor. Nitelikli iş gücünün gün geçtikçe
azaldığı, artan nüfusa rağmen Gaziantep’teki meslek liselerinin doluluk
oranlarındaki düşüklük de üzerinde dikkatle durulması gereken bir konudur.
Tercih edilebilir bir duruma getirilmesi gereken meslek liseleri ve endüstri
meslek liselerimizin mutlak suretle Gaziantep sanayisine ve üretime adapte
edilmesini sağlamak gerekiyor. Kalkınmanın yolu, üretimi artırmak, gelişen
teknolojiyi takip etmek, sektörlerdeki bütün gelişmeleri sanayimizin…
(Mikrofon
otomatik cihaz tarafından kapatıldı) 
BAŞKAN
– Sayın Özkan…
12.- Bursa Milletvekili Yüksel Özkan’ın, Bursa ilinin son on yedi yılda
AK PARTİ hükûmetleri tarafından kaderine terk edildiğine ilişkin açıklaması
YÜKSEL
ÖZKAN (Bursa) – Teşekkürler.
Sayın
Başkan, değerli milletvekilleri; hepinizi saygıyla selamlıyorum. 
Ülkemiz
ekonomisinin lokomotifi olan Bursa’mız son on yedi yılda AK PARTİ hükûmetleri
tarafından kaderine terk edildi. Verilen sözler tutulmadı, bütün projeler yarım
bırakıldı: Açılış tarihi 3 defa ertelenen ve fay hattı üzerinde olduğu tespit
edilen yüksek hızlı tren, yurt içi seferlerinin yaygınlaşacağı ve yurt dışı
uçuşlarına açılacak olan Bursa Yenişehir Havalimanı, Yenişehir’de yapımı
planlanan oto test merkezi, Bursa şehir içi T2 tren hattı, inşaat maliyetiyle adından
söz ettiren ve Avrupa maçlarının oynanmasına izin verilmeyen Bursa Büyükşehir
Stadı, şehir hastanesine kurban edilen Ali Osman Sönmez Devlet Hastanesi, şehir
hastanesi açılışıyla içi boşaltılıp kapatılan 3 kamu hastanesi, sözde akıllı
kavşaklarla düzeltilecek ama planlanması baştan yanlış olan şehir içi trafik.
Soruyorum…
(Mikrofon
otomatik cihaz tarafından kapatıldı) 
BAŞKAN
– Sayın Kenanoğlu…
13.- İstanbul Milletvekili Ali Kenanoğlu’nun, tutuklu bulunan Armutlu
Cemevi Başkanı Zeynep Yıldırım ile Songül Çimen’in serbest bırakılması
gerektiğine ilişkin açıklaması
ALİ
KENANOĞLU (İstanbul) – Sayın Başkan, Armutlu Cemevi yöneticisi ve emektarı
Songül Çimen şahsıma bir mektup gönderdi. Songül Çimen 60 yaşında, 2 çocuk
annesi, on yıldır Armutlu Cemevi yöneticisi ve emektarıdır. Bildiğimiz, malum,
gizli tanık yöntemleriyle tutuklanmış ve şu anda Silivri Cezaevindedir. Hasta
olan Songül Çimen sık sık mide kanaması geçiriyor, astım ve romatizma
hastasıdır.
“Camiye
ayakkabılarıyla girdi.” diye kıyamet koparanlar, cemevlerine silahlarıyla ve
postallarıyla girmekten çekinmiyorlar ki Armutlu Cemevine böyle girdiler. Bu
zihniyeti cemevlerine saygıya davet ediyorum. Cemevlerimizden ve Armutlu
Cemevinden ellerinizi çekin. Armutlu Cemevi Başkanı Zeynep Yıldırım ve Songül
Çimen’i derhâl serbest bırakın. 
BAŞKAN
– Sayın Arkaz… Hayati Bey? Yok. 
Sayın
Kılıç…
14.- Kahramanmaraş Milletvekili İmran Kılıç’ın, “Dünya Helal Zirvesi
İstanbul 2019” ile “7’nci İslam İşbirliği Teşkilatı Helal Expo” organizasyonuna
ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Kahramanmaraş’ımızdan
gelip şu anda Gazi Meclisimizi ziyaret eden genç hemşehrilerimize “Hoş
geldiniz.” diyorum. 
Cumhurbaşkanımız
Sayın Recep Tayyip Erdoğan’ın himayesinde İslami Ticaret Geliştirme Merkezi ve
İslam Ülkeleri Standartlar ve Metroloji Enstitüsü iş birliğiyle düzenlenen
Dünya Helal Zirvesi İstanbul 2019 ile İslam İşbirliği Teşkilatı 7’nci Helal
EXPO etkinliği yarın kapılarını İstanbul'da açıyor. 1 Aralık tarihine kadar
sürecek etkinlik birçok sektörden uluslararası firmaları buluşturacak. Başta
gıda olmak üzere, finans, turizm, kozmetik, tıp, kimya, ambalaj, makine, İslami
yaşam ve moda gibi birçok sektörden 250’nin üzerinde uluslararası firmanın
katılımı beklenen Helal EXPO, dünyanın en büyük ve etkili helal fuarı olma
özelliğini taşıyor. “Tüm nesiller için helal, ailenin ve gençliğin önemi”
temalı zirvede uluslararası akademisyen ve uzmanların katılımıyla küresel
çözümler sunulacak. Hayırlı olmasını diliyorum.
BAŞKAN
– Sayın Tutdere…
15.- Adıyaman Milletvekili Abdurrahman Tutdere’nin, Adıyaman ili Besni
ilçesinde tehlike arz eden Beşyol-Kızılin-Üçgöz yolunun ne zaman yapılacağını
ve Besnililere verilen sözlerin ne zaman tutulacağını öğrenmek istediğine
ilişkin açıklaması
ABDURRAHMAN
TUTDERE (Adıyaman) – Teşekkür ediyorum Sayın Başkanım.
Besni
ilçemizin Aşağıyazı olarak bilinen bölgesinde yaşayan binlerce Besnili
hemşehrilerimin ilçe merkezine gidiş gelişlerinde kullanmak zorunda kaldıkları
Kızılin-Beşyol-Üçgöz kara yolu mevcut hâliyle araç ve trafik yoğunluğuna cevap
verememektedir. Keskin virajları ve darlığı nedeniyle talebi karşılayamayan
yolun yoğunluğuna bir de yol kenarındaki köylerden kalkan öğrenci servislerinin
yoğunluğu eklenince tehlikenin boyutu artmaktadır. Sık sık yaralanmalı ve
ölümlü trafik kazalarının meydana geldiği bu yolda en son geçen ay meydana
gelen trafik kazasında 8 hemşehrimiz yaralanmıştır. Duble yollarla öğünen
iktidara ve ilgili Bakanlığa buradan çağrıda bulunuyorum: Besnili hemşehrilerim
için tehlike arz eden Beşyol-Kızılin ve Üçgöz yolunu ne zaman yapacaksınız ve
Besnili hemşehrilerimize verdiğiniz sözleri ne zaman tutacaksınız?
Teşekkür
ediyorum. (CHP sıralarından alkışlar) 
BAŞKAN
– Sayın Adıgüzel… 
16.- Ordu Milletvekili Mustafa Adıgüzel’in, okul servisi esnafının
sorunlarına ve araç muayene ücretlerinin yüksekliğine ilişkin açıklaması
MUSTAFA
ADIGÜZEL (Ordu) – Okul servislerinde “okul taşıtı” ibaresi Millî Eğitim
Bakanlığı genelgesiyle zorunludur. Öte yandan, bu taşıtlar muayene zamanı gelip
muayene istasyonuna gittiğinde bu yazı nedeniyle muayeneden geçememektedir.
İçerisinde Ordu’nun da bulunduğu birçok ilden servis esnafından yoğun şikâyet
gelmektedir. Millî Eğitim Bakanlığı ve Ulaştırma Bakanlığı, artık aranızda bir
karar verin. Servis esnafı “okul taşıtı” ibaresini koyacak mı, çıkaracak mı?
Bir çocuk uzmanı, bir dâhiliye uzmanı, bir kalp uzmanı yirmi üç sene eğitim
görüyor, 30 yaşında uzman oluyor; bunların muayenesi, yanındaki laborantın
tahlili, hemşiresi, sekreteri, hepsi için devlet hastaneye sadece 30 lira
ödüyor ama bu TÜVTÜRK araç muayene fiyatları inanılmaz yüksek. TÜVTÜRK’te
otomobil ve minibüs 280 lira, otobüs, kamyon 377 liradır. Siz insan sağlığına
mı yeteri kadar değer vermiyorsunuz yoksa TÜVTÜRK’te vatandaşı mı
soyduruyorsunuz? 
Yüce
Meclisi saygıyla selamlıyorum. 
BAŞKAN
– Sayın Çolakoğlu…
17.- Zonguldak Milletvekili Ahmet Çolakoğlu’nun, Zonguldak ili Alaplı
Barajı inşaatının devam ettiğine, AK PARTİ iktidarının ülkemizin su
kaynaklarını bilim ve tekniğe uygun olarak halkın kullanımına sunduğuna ilişkin
açıklaması
AHMET
ÇOLAKOĞLU (Zonguldak) – Sayın Başkan, değerli milletvekilleri; Zonguldak ili
Alaplı ilçesi sınırları içerisinde bulunan Bulanık Deresi üzerinde yapımı devam
eden Alaplı Barajı inşaatı hızla devam etmektedir. Baraj, Alaplı ilçesinde 9
mahalle, 52 köy, Gümeli beldemizde 4 mahalle, Ereğli ilçemizde ise 13 köyümüzün
içme suyu ihtiyacını karşılamak için planlanmış olup tamamlandığında 55 bin
vatandaşımıza hizmet verilecektir. Planlanan inşaat, temelden 26 metre
yüksekliğe ulaşmış ve dolgusu devam etmektedir ve üst yollar yeniden
yapılmıştır. Toplam 1,4 milyon metreküp hacmi bulunan barajın 912 bin metreküp
aktif hacmi bulunmaktadır.
AK
PARTİ iktidarı olarak, ülkemizin su kaynaklarını bilim ve tekniğe uygun olarak
halkımızın kullanımına sunuyoruz. Su kaynaklarımızın, çevre duyarlılığı
esasları dâhilinde geliştirilmesini sağladık ve sağlamaya aziz milletimizden
aldığımız destekle devam edeceğiz. 
Bu
vesileyle Genel Kurulu saygıyla selamlıyorum. 
BAŞKAN
– Sayın Yılmazkaya…
18.- Gaziantep Milletvekili Bayram Yılmazkaya’nın, varlık yönetim
şirketlerinin uygulamalarına ve Türkiye’nin içinde bulunduğu ekonomik duruma
ilişkin açıklaması
BAYRAM
YILMAZKAYA (Gaziantep) – Teşekkürler Sayın Başkan.
Son
zamanlarda varlık yönetim şirketlerinin telefonla borçlu şahısları arayarak
“Borcunu öde.” tacizleri vatandaşı bıktırmakta ve bunaltmaktadır. Bankalardan
bu borçları yüzde 3 ila 5 karşılığında alan varlık şirketleri borcun yüzde
100’ünü tahsil etmenin yanı sıra bir de yüksek faizler talep etmektedir. Borçlu
kişiyi haftada iki-üç defa farklı merkezlerden arayarak haciz yapmakla tehdit
eden ve buna yönelik mesajlar göndererek psikolojik baskı uygulayan varlık
yönetim şirketleri, birçok vatandaşı intihara sürüklediği gibi kanunlara da
aykırı hareket etmektedir. 
Türkiye’nin
ekonomik durumu ortada; insanların birçoğu evine ekmek götüremiyor, birçok
işletme kapanmakta, işsizlik artmakta, vatandaşın kredi kartı borçları
katlanarak büyümekte. Sadece on ayda 1 milyonun üzerinde vatandaş icralık
olmuş. Daha yeni, Gaziantep’te bir iş insanımız borçları yüzünden intihar etti.
Yüce Meclisin bu konuda gerekli adımları atmasını bekliyoruz.
Genel
Kurulu saygıyla selamlıyorum. 
BAŞKAN
– Sayın Bayraktutan…
19.- Artvin Milletvekili Uğur Bayraktutan’ın, tır şoförlerinin Sarp
Sınır Kapısı’nda yaşadığı mağduriyetin giderilmesi gerektiğine ilişkin
açıklaması
UĞUR
BAYRAKTUTAN (Artvin) – Teşekkür ediyorum Sayın Başkan.
Sarp
Sınır Kapısı’nda 20 kilometreyi aşkın bir tır kuyruğuyla karşı karşıyayız. Bu
tır kuyruğu Kemalpaşa’ya, Hopa’ya ve Arhavi ilçelerine kadar ulaşmış
bulunmaktadır. Uzun zamandır böyle bir sorunla karşı karşıyayız. Tır kuyruğu
nedeniyle yaş meyve, sebze ihracatı yapan tırlar da bir hafta, belki dört beş
günü aşkın süredir bu durumdan mağdur olmaktadır.
Bu
sorunun neden kaynaklandığına ilişkin yaptığımız girişimler sonucunda bizim
tarafımız bunu Gürcistan tarafından, Gürcistan tarafı ise Türkiye’deki bir
problemden kaynaklandığını ifade etmektedir. 
Şunu
ifade edelim: Sorunun nereden kaynaklandığından daha öte, sorunun halledilmesi
önemli. Bir an önce Sarp sınırındaki bu uzun tır kuyruklarının kaldırılması
için ilgili bakanlık nezdinde gerekli girişimlerin yapılmasını, personelle
alakalı bir sorun varsa bunun tamamlattırılmasını, tır şoförlerinin
mağduriyetlerinin giderilmesini Parlamentoda bir kere daha dile getiriyorum. Bu
sorunun bir an evvel halledilmesini istiyor, saygılar sunuyorum. (CHP
sıralarından alkışlar) 
BAŞKAN
– Sayın Aycan…
20.- Kahramanmaraş Milletvekili Sefer Aycan’ın, ülkemizde uyuşturucu
madde kullanımının arttığına, Kahramanmaraş ilinde yaygın olarak kullanılan
Maraş otu kullanımının, satışının yasaklanarak gençlerimizin bağımlılık yapıcı
maddelerden korunması gerektiğine ilişkin açıklaması
SEFER
AYCAN (Kahramanmaraş) – Sayın Başkan, ülkemizde uyuşturucu madde kullanımı
giderek artmaktadır. Lise öğrencileri uyuşturucu maddeye kolayca ulaşmakta ve
kullanmaktadır. Maalesef uyuşturucu madde ticareti trafiği de artarak devam
etmektedir. Özellikle güney iller ve şehrim Kahramanmaraş bundan daha fazla etkilenmektedir.
Bu hafta ciddi miktarda uyuşturucu ele geçirilmiştir. Bu durum endişe
vermektedir. Önlemlerin artırılmasını, sınır güvenliğinin artırılmasını
istiyoruz.
Kahramanmaraş’ın
mevcut uyuşturucu maddelere ek olarak “Maraş otu” olarak bilinen ayrı bir
sorunu vardır. Açıktan satılmakta ve kullanılmaktadır. Yapılan araştırmalar
lise öğrencilerinin yüzde 27’sinin Maraş otu kullandığını göstermektedir. Maraş
otu kullanımının, satışının yasaklanması uygun olacaktır.
Gençlerimizi
bu tür maddelerden korumak için daha fazla önlem almamız gerekir diye belirtmek
istiyorum, teşekkür ediyorum.
BAŞKAN
– Sayın Bulut…
21.- Adana Milletvekili Burhanettin Bulut’un, Adana ilinin en önemli
sorununun hava kirliliği olduğuna ilişkin açıklaması
BURHANETTİN
BULUT (Adana) – Teşekkürler Sayın Başkan.
Havası
en kirli 3’üncü il olan Adana’nın acilen çözülmesi gereken en önemli çevre
sorunu hava kirliliğidir. Adana’da yaz aylarında anız yangınları yüzünden nefes
alınamıyor, kışın da doğal gaza geçemeyen mahallelerde tüketilen düşük kalorili
ve kükürtdioksit oranı fazla olan kömür yüzünden hemşehrilerim zehir soluyor.
Dünya Sağlık Örgütü havadaki sağlığa zararlı partikül madde sınırını metreküpte
20 mikrogram olarak belirlemişken Adana’da bu değer tam 20 katıdır.
Standartlara göre 3 katı üzerinde hava kirliliğine sahip Adana, KOAH gibi
ölümcül solunum yolu hastalıklarında da riskli bir bölgedir. Ancak bu kadar
riskli bir bölgede kömür denetiminin bile yapılmadığı Sayıştay raporuyla ortaya
çıkmıştır. Hava kirliliğini azaltmak için ısınma amaçlı kullanılan katı atık
yakıtlarının kullanımının azaltılıp doğal gaz kullanımının yaygınlaştırılması
için bir an önce çalışma yapılmasını arz ederim. 
BAŞKAN
– Sayın Tanal, buyurun. 
22.- İstanbul Milletvekili Mahmut Tanal’ın, vefat eden Profesör Doktor
Erol Cihan’a Allah’tan rahmet dilediğine ilişkin açıklaması
MAHMUT
TANAL (İstanbul) – Teşekkür ederim Sayın Başkanım. 
İstanbul
Üniversitesi Hukuk Fakültesinde öğrenciyken kendisinden ders alma şerefine nail
olduğum değerli hocam Profesör Doktor Erol Cihan, Hakk’ın rahmetine kavuştu,
mekânı cennet olsun. Ailesine, dostlarına, sevenlerine sabırlar diliyorum.
Hukuk camiamızın başı sağ olsun. Erol Cihan Hocamız, ceza hukuku alanında
duayen bir hukukçuydu. Kendisinden çok şey öğrendik, hukukun üstünlüğünü
özümsemiş kişiler olarak yetişmemizde çok büyük katkısı vardı. Her fırsatta
bize “Adalet terazisinden şaşmayın.” tavsiyesinde bulunurdu. Babacandı. Son
derece hoşgörülü, anlayışlı, mütevazıydı. Derslerini kaçırmak istemezdik. Hakkı
ödenmez Profesör Doktor Erol Cihan Hocamıza bir kez daha Allah’tan rahmet
diliyorum.
Genel
Kurulu saygıyla selamlıyorum. 
BAŞKAN
– Sayın Osmanağaoğlu…
23.- İzmir Milletvekili Tamer Osmanağaoğlu’nun, Türkiye’nin savunma
sanayisinde gerçekleştirdiği millîleşme hamlelerinin bazı kesimleri rahatsız
ettiğine ilişkin açıklaması
TAMER
OSMANAĞAOĞLU (İzmir) – Teşekkür ediyorum Sayın Başkanım.
Türkiye’nin
savunma sanayisinde son yıllarda gerçekleştirdiği millîleşme hamleleri bazı
kesimleri rahatsız etmektedir. Önümüzdeki aylarda yerli ve millî tank projemiz
olan, proje aşamasındayken bile sektör temsilcilerinde büyük hayranlık
uyandıran ALTAY tanklarının seri üretimine geçilmesi için gerçekleştirilen
çalışmalar umut vadetmekte, güven vermektedir. Liderimiz Sayın Devlet
Bahçeli’nin de ifade ettikleri gibi, Türkiye’nin terörle mücadelesi haklıdır,
hakkıdır; halkın ve hakikatin gereğidir. Bundan rahatsızlık duyanlar,
Türkiye’nin kuyusunu kazmak için el birliği, güç birliği yapan emperyalist
çevrelerdir. Karşımızda kökeni tarihî husumetlere kadar giden karanlık bir
koalisyon mimarisi vardır.” Türk milleti bu karanlık koalisyon ve iş
birlikçilerin karşısında devletin sonuna kadar yanındadır. 
BAŞKAN
– Sayın Ersoy…
24.- Adana Milletvekili Ayşe Sibel Ersoy’un, belediyelerde çalışan
4/B’li personelin kadro beklediğine ilişkin açıklaması
AYŞE
SİBEL ERSOY (Adana) – Teşekkürler Sayın Başkanım.
Sayısı
20 binden fazla olan, belediyelerde çalışan 4/B’li sözleşmeli personel kadro
beklemektedir. 2013 yılından bu zamana kadar sözleşmeli yapılan personelin hiçbirinin
kadro hakkı bulunmamaktadır. 31 Aralık tarihine kadar da bu sözleşmeler
yenilenmezse 20 binin üzerinde insan işsiz kalacaktır. Bilindiği üzere, en son
2013 yılında belediyelerde çalışan 4/B’li sözleşmeli personel kadroya
alınmıştı. Bu mağduriyetin önlenmesi için belediyelerde çalışan 4/B’li
sözleşmeli personelin ve bütün kamu kurumlarındaki sözleşmeli personelin meslek
ve sınıf ayrımı yapılmadan kadroya alınmasıyla ilgili gerekli çalışmaların
ivedilikle yapılmasını Genel Kurulumuzdan ve yetkililerden talep ediyorum.
Teşekkür
ederim.
BAŞKAN
– Sayın Barut…
25.- Adana Milletvekili Ayhan Barut’un, yapılan rejim değişikliğiyle
ülkemizin refaha değil ekonomik ve siyasal krizin içine sokulduğuna ilişkin
açıklaması
AYHAN
BARUT (Adana) – 2015 yılında Balıkesir’de yaptığı bir konuşmada, ülkeyi şirket
gibi yönetme arzusunu dile getiren AK PARTİ Genel Başkanı Erdoğan, yapılan
rejim değişikliğiyle bunu elde etmiştir. Erdoğan bu yolda ülkenin çağ
atlayacağına, bürokratik bütün engellerin ortadan kalkacağına, dövizin,
enflasyonun düşeceğine, işsizliğin, yoksulluğun yok olacağına ve artık
koalisyonlar döneminin son bulacağına masum Türk halkını inandırmıştır.
Bakanlarını da sektörlerinin önde gelen şirket yöneticilerinden veya
sahiplerinden tercih ederek atamıştır. Bu şirket aklı, ülkemizi refaha değil
derin ekonomik ve siyasal krizin içerisine sokmuştur. Tarım Bakanı ve Turizm
Bakanının yakınlarına ait şirketlere geldiği söylenen haciz ve sektörden
çekilme haberlerinin de ekonomik krizin ve yönetim zafiyetinin en somut
göstergeleri olarak kabul edilmektedir. Gelişmeler göstermiştir ki Erdoğan’ın
söylediği hiçbir şey olmamıştır. Milletimiz aldatılmıştır, ülkesini, insanını
seven herkesten bu ucube sistemden vazgeçilmesi yönünde duyarlılık bekliyoruz.
BAŞKAN
– Sayın Kılavuz…
26.- Mersin Milletvekili Olcay Kılavuz’un, Mersin ili Aydıncık ilçesinde
dolu yağışı nedeniyle oluşan mağduriyetin giderilmesi, üretimde devamlılığı
esas alan politikaların hayata geçirilmesi gerektiğine ilişkin açıklaması
OLCAY
KILAVUZ (Mersin) – Teşekkür ediyorum Sayın Başkanım.
Mersin
Aydıncık’ta dün gece meydana gelen dolu yağışında bazı tarım arazileri zarar
görmüştür. Aydıncıklı hemşehrilerime geçmiş olsun dileklerimi iletiyorum.
Çiftçilerimizin zarar gören arazilerinde hasar tespit çalışmalarının bir an
önce yapılmasını ve yaşanan mağduriyetin karşılanmasını yüce devletimizden
bekliyoruz. Mersin bölgemizde yılın bu aylarında tarım ürünlerine zarar veren
sağanak yağmur, dolu ve fırtına gibi doğal afetler sıklıkla görülmektedir.
Çiftçilerimiz bir yandan yükselen girdi maliyetleriyle baş etmeye çalışırken
bir yandan da doğal afetin ağır sonuçlarına maruz kalmaktadır. Devletimiz bu
afetlerden zarar gören çiftçilerimizin kredi borçlarını erteleyerek üretimin
sürdürülmesini sağlamalıdır. “Millî ekonomimizin temeli tarımdır.” anlayışından
hareketle çiftçilerimizin daima yanında olmalı, tarımda üretimi ve üretimde
devamlılığı esas alan politikaları hayata geçirmeliyiz. 
Saygılar
sunuyorum. 
BAŞKAN
– Sayın Şimşek…
27.- Mersin Milletvekili Baki Şimşek’in, imar barışı başvuru süresinin
Temmuz 2019’a kadar uzatılmasına ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
Sayın
Başkan, 2017 yılında imar barışı yasalaşmış ve insanlarımıza 2017 yılı 31
Aralıktan önce yapılan binalarla ilgili başvuru hakkı tanınmıştır. Yalnız,
başvuru süresinin Temmuz 2019’a kadar uzatılmasından dolayı milyonlarca
vatandaş sanki bunu bir hak gibi görmüş ve 2017 yılından sonra da inşaat
yapmaya devam etmiştir. 
Şu
ana kadar yapılan yaklaşık 10 milyon müracaatın en az yüzde 70’i 31 Aralık
2017’den sonra yapıldığı için yasalara uymamaktadır. Eğer buna bir çözüm
bulunmaz ise adliyeler ve mahkemeler milyonlarca dosyayla karşı karşıya
kalacak, milyonlarca binayla ilgili yıkım kararı alınmak mecburiyetinde kalınacaktır.

Burada
öncelikle hazine arazisini işgal edenlere bu hak tanınmamalıdır, yalnız kendi
arsası üzerine yapanlara temmuz ayına kadar nasıl müracaat hakkı tanınmışsa bu
yapılan müracaatlara hak sahipliği belgesi verilmesini talep ediyorum. 
Teşekkür
ediyor, saygılar sunuyorum.
BAŞKAN
– Sayın Sorgun…
28.- Konya Milletvekili Ahmet Sorgun’un, Dünya Belediyeler Birliği Eş
Başkanı seçilen Konya Büyükşehir Belediye Başkanı Uğur İbrahim Altay’ı tebrik
ettiğine ilişkin açıklaması
AHMET
SORGUN (Konya) – Teşekkür ederim Sayın Başkanım. 
Dünyada
240 binden fazla şehri ve 5 milyardan fazla şehirliyi temsil eden Dünya
Belediyeler Birliğinin son kongresi 11-15 Kasım 2019 tarihlerinde Güney
Afrika’nın Durban şehrinde yapılmıştır. Kongrede yapılan seçimlerde Konya
Büyükşehir Belediye Başkanı Sayın Uğur İbrahim Altay Dünya Belediyeler Birliği
Eş Başkanı olarak seçilmiştir. 
Ülkemiz
ve Konya’mız adına iftihar vesilesi olan bu seçimden dolayı Konya Büyükşehir
Belediye Başkanı Sayın Uğur İbrahim Altay’ı kutluyor, başarılarının devamını
diliyor, Genel Kurulu saygıyla selamlıyorum. 
BAŞKAN
– Sayın Kaplan…
29.- Gaziantep Milletvekili İrfan Kaplan’ın, anestezi, diyaliz ve
radyoloji teknikerleri ile optisyenlerin ve fizyoterapistlerin istihdam
edilebilmeleri için gerekli çalışmaların yapılması gerektiğine ilişkin
açıklaması
İRFAN
KAPLAN (Gaziantep) – Teşekkürler Sayın Başkan. 
Her
geçen yıl atanmayı bekleyen, mezun sayısı artarak devam eden, sağlık sektörünün
dikkat isteyen mesleklerinden olan anestezi teknikerleri, optisyenler, diyaliz
teknikerleri, radyoloji teknikerleri, fizyoterapistler atanamamakta, bu meslek
gruplarının yerine farklı meslek gruplarından personeller çalıştırılmaktadır. 
Bu
meslek grupları mezun olduktan sonra iş bulamamakta, iş bulmada ciddi
sıkıntılar yaşamakta, mezun olduktan sonra da düşük ücretle vasıfsız iş aramaya
zorlanmaktadır. Sağlık eğitimi almış ve mesleğini yapmak isteyen bu mezunların
istihdam edilmeleri için gerekli çalışmalar bir an önce yapılmalıdır.
Teşekkür
ederim. 
BAŞKAN
– Sayın Özer? Yok.
İlk
30 milletvekili bitti ama sisteme giren 12 arkadaşımız daha var, onların da
hepsine söz vereceğim. 
Sayın
Göker…
30.- Burdur Milletvekili Mehmet Göker’in, toplumsal bir sorun hâline
dönüşen sağlık çalışanlarına uygulanan şiddet konusunda Sağlık Bakanını göreve
davet ettiğine ilişkin açıklaması
MEHMET
GÖKER (Burdur) – Sayın Başkanım, kadına şiddeti, çocuğa şiddeti konuştuğumuz şu
günlerde sağlık çalışanlarımız maruz kaldıkları şiddet olayları nedeniyle son
yıllarda neredeyse görevlerini yapamaz hâle gelmişlerdir. Bugün basına yansıyan
habere göre, İzmir’de ehliyete başvuran bir şahıs kaydının başka bir ASM’de
bulunduğunu belirten doktora küfür ederek doktoru darbetmiştir. Sağlık
Bakanlığının verilerine göre, günde ortalama 33, haftadaysa 230 sağlık çalışanı
şiddete maruz kalmaktadır. Yine, son altı yılda sağlık emekçilerine yönelik
toplam 76.157 şiddet vakası gerçekleştirilmiştir. Bu sağlık emekçilerinin 21
bini fiziki şiddete maruz kalmıştır. Sağlık çalışanlarına uygulanan şiddet
artık adli bir vaka boyutunu geçmiş, toplumsal bir sorun hâline dönüşmüştür. Bu
konuda Sağlık Bakanını göreve davet ediyorum.
Teşekkür
ederim.
BAŞKAN
– Sayın Kaboğlu…
31.- İstanbul Milletvekili İbrahim Özden Kaboğlu’nun, Anayasa’nın
doğrudan muhatabı ve yasalar yoluyla uygulayıcısı olan yasama organının
Anayasa’ya aykırı yasalarda ısrarı anayasal düzenden uzaklaşma tehlikesini
beraberinde getirdiğine ilişkin açıklaması
İBRAHİM
ÖZDEN KABOĞLU (İstanbul) – Teşekkürler Sayın Başkan.
Olağanüstü
hâl döneminde Anayasa’dan kaçışla 15 Temmuza giden yolla yüzleşme yapılamadı.
Yasadan kaçış, Türkiye Büyük Millet Meclisinde yüzleşmeyi engelledi, mahkeme
kapılarının kapatılarak yargı önünde yüzleşmeden kaçınıldı. 24 Haziran
seçimleri ardından başlayan 27’nci Yasama Dönemi üçlü kaçışı farklı bir zemine
taşıdı, şu üçlü ihlal sonucu: Yasa önerilerinin TBMM dışında hazırlanması,
komisyonlarda anayasallık ön incelemesinin yapılmaması, Genel Kurulda kabul
sürecinde yasaların Anayasa’nın sözüne ve özüne uygun olma gereğinin
gözetilmemesi. Anayasa’nın doğrudan muhatabı ve yasalar yoluyla uygulayıcısı
olan, üstelik üyelerinin Anayasa’ya sadakat andıyla göreve başladığı yasama
organının Anayasa’ya aykırı yasalarda ısrarı anayasal düzenden uzaklaşma
tehlikesini beraberinde getirmektedir. 
(Mikrofon
otomatik cihaz tarafından kapatıldı) 
BAŞKAN
– Sayın Aydınlık… 
32.- Şanlıurfa Milletvekili Aziz Aydınlık’ın, Şanlıurfa Tarım İl
Müdürlüğünün, Hazineye ait tarım arazilerinin kira bedellerini hangi sebeplere
dayanarak artırdığını öğrenmek istediğine ilişkin açıklaması
AZİZ
AYDINLIK (Şanlıurfa) – Teşekkür ederim Sayın Başkan. 
Şanlıurfa
Tarım Reformu Bölge Müdürlüğünün açıkladığı fiyatlara bakıldığında, 2018
yılında kuru tarımın 1 dönümü 28 TL iken bu yıl 40 TL olmuş, sulu tarımın 1
dönümü 79 TL iken bu yıl 150 TL olmuş, bağ ve fıstık 68 TL iken 100 TL olmuş.
Hazineye ait tarım arazilerinin kiralanması ve kira bedellerinin artırılması
ilgili yasa ve ilgili maddelerinde belirlenmişken, bu fiyatların
belirlenmesinde tarım ürünleri üretici fiyat endeksi dikkate alınması gerekirken
gördüğümüz kadarıyla kimse bu hususları dikkate almamış. 
Şimdi
çiftçilerimiz adına soruyorum: Şanlıurfa Tarım İl Müdürlüğü hangi sebeplere
dayanarak kiralama fiyatlarında yaklaşık yüzde 100 artış yapmıştır? 
Genel
Kurulu saygıyla selamlıyorum. 
BAŞKAN
– Sayın Baltacı… 
33.- Kastamonu Milletvekili Hasan Baltacı’nın, TÜVTÜRK Reysaş taşıt
muayene istasyonlarında sendika düşmanlığının ve işçi kıyımının devam ettiğine
ilişkin açıklaması
HASAN
BALTACI (Kastamonu) – Teşekkür ederim Sayın Başkan. 
Sendikalaşma
demek, işçinin örgütlü olarak kendini savunması, hakkı olanı alması demektir.
Aynı zamanda sendikalar demokrasinin teminatıdır. Buna rağmen, TÜVTÜRK Reysaş
taşıt muayene istasyonlarında sendika düşmanlığı ve işçi kıyımı maalesef devam
etmektedir. TÜVTÜRK Reysaş’a ait muayene istasyonlarında çalışırken DİSK’e
bağlı Nakliyat-İş Sendikasına üye oldukları için işten çıkarılan işçilere geçen
gün yenileri eklendi. 5’i seçim bölgem Kastamonu’dan olmak üzere 16 işçi daha,
haksız hukuksuz bir şekilde işten çıkarıldı. 
2018
yılından bu yana, sendikaya üye oldukları için Reysaş’ta işten çıkarılan işçi
sayısı 90’a ulaştı. Sendikanın yetki tespitini, İstanbul 9. İş Mahkemesinin
kararına rağmen tanımamakta ısrar eden Reysaş yönetimine karşı haklarına,
onurlarına, sendikalarına sahip çıkan işçi kardeşlerimizin her zaman
yanındayız. 
BAŞKAN
– Sayın Keven…
34.- Yozgat Milletvekili Ali Keven’in, Yozgat ili ve ilçelerinde sağlık
alanında yaşanılan sorunlara ilişkin açıklaması
ALİ
KEVEN (Yozgat) – Teşekkür ederim Sayın Başkan. 
Yozgat’ta
dışarıdan bakıldığında çok güzel bir hastane binası görürsünüz; adı “şehir
hastanesi” ama maalesef uzman doktor sayısı yeterli değil. Hastalar
büyükşehirlere gitmek zorunda kalıyorlar. Şehir hastanesindeki yap-işlet-devret
sistemi ve hasta garantisi, doktorların üzerinde baskı oluşturmakta ve hizmet
süresi dolan doktorlar başka illere tayin istemek zorunda kalmaktadır. Koskoca
Yozgat’ta radyoterapi cihazı dahi yok ve kanser hastaları her hafta onca zahmet
çekerek Ankara’ya, Kayseri’ye gitmek zorunda kalıyorlar. 
Ayrıca,
bu çağda çocuk doktoru ve kadın doğum uzmanı bulunmayan ilçelerimiz var.
Aydıncık, Kadışehri, Şefaatli, Çayıralan, Çandır ilçelerimizde 1 kadın, 1 anne,
kontrol için her hafta 70-80 kilometre il merkezine gitmek zorunda kalıyor. Bu
ilçelere neden uzman doktor atamıyorsunuz, neden çocuk doktoru atamıyorsunuz,
şehir hastanesinin garanti hasta sayısını tutturmak için mi, soruyorum size.
Sorgun Devlet Hastanesinde uzman doktor sayısı yeterli değil, röntgen çalışanı
sayısı yeterli değil. Sorgun 80 bin nüfusa sahip ve...
(Mikrofon
otomatik cihaz tarafından kapatıldı) 
BAŞKAN
– Sayın Erel, buyurun. 
35.- Aksaray Milletvekili Ayhan Erel’in, adalet, çalışma barışı ve
eşitlik ilkeleri gereği acil tıp teknisyenlerinin mağduriyetinin giderilmesi
gerektiğine ilişkin açıklaması
AYHAN
EREL (Aksaray) – Teşekkürler Sayın Başkanım. 
Türkiye’de
böbrek yetmezliği olan 60 bin hastaya hizmet veren, devlet ve özel merkezlerde
çalışan acil tıp teknisyenleri, 2012 yılında diyaliz hastalarının ve sağlık
merkezlerinin personel ihtiyacı olduğundan, kendi alanlarında
atanamadıklarından dolayı diyaliz alanında istihdam edilmişlerdir. Girdikleri
kurs ve sınavlarda başarılı olup diyaliz sertifikası almaya hak kazandılar. 1
Mart 2019 tarihinde Resmî Gazete’de yayınlanan yeni yönetmelikle diyaliz
sektöründe çalışan hemşirelerin hakları korunmuş ancak acil tıp
teknisyenlerinin kazanılmış hakları korunmamıştır. Yıllardır özveriyle
yaptıkları hizmete, sadece bir yönetmelikle son verilmiştir. Bu durum, adalet,
çalışma barışı, eşitlik gibi birçok evrensel ilkelere ters düşmektedir. 
Teşekkür
ederim. 
BAŞKAN
– Sayın Ünal...
36.- Karabük Milletvekili Cumhur Ünal’ın, 27 Kasım Safranbolu ilçesine
Kültür ve Tabiat Varlıklarını Koruma Bölge Kurulu tarafından “korumanın
başkenti” unvanı verilişinin 29’uncu yıl dönümüne ilişkin açıklaması
CUMHUR
ÜNAL (Karabük) – Sayın Başkan, değerli milletvekili arkadaşlarım; 1.300’ü aşkın
tescilli eseriyle müze kent Safranbolu ilçemiz, Kültür ve Tabiat Varlıklarını
Koruma Bölge Kurulu tarafından 27/11/1990 yılında korumanın başkenti unvanının
verildiği bugün 29’uncu yılını kutlamaktadır. Safranbolu, 15’inci yüzyıldan
20'nci yüzyılın başlarına kadar yapılan, 90’lı yılların başıyla birlikte ağır
aksak başlayan, 2002 yılıyla birlikte hız kazanan konaklar, han, hamam, cami,
şadırvan, çeşme, köprü, su kemerleri ve vakıflara ait tarihî çarşılar ve
Arnavut kaldırımlarının restorasyonlarıyla turizm ilçe ekonomisindeki yerini
önemli ölçüde hissettirmiştir. UNESCO Dünya Kültür Mirası Listesi’nde bulunan
20 kentin içerisinde aslına uygun korumacılığını devam ettiren 3-4 kentten biri
olan Safranbolu’muzdaki bu güzellikleri görmeniz ve yaşamanız için herkesi
davet ediyoruz.
Gazi
Meclisimizin çatısı altındaki siz değerli milletvekillerimize, güzel kentimizin
güzel insanlarına saygı ve selamlarımı sunuyorum. 
BAŞKAN
– Sayın İlhan…
37.- Kırşehir Milletvekili Metin İlhan’ın, yüzde 2’lik dilim dışında
kalan öğrencileri özel okullara mahkûm ederek mi okullar arasındaki
farklılıkların azalacağını, atama bekleyen 700 bin öğretmen adayı dururken
nasıl bir gelecek planlaması yapıldığını öğrenmek istediğine ilişkin açıklaması
METİN
İLHAN (Kırşehir) – Teşekkür ederim Sayın Başkanım.
Millî
Eğitim Bakanı Sayın Selçuk “Benden şu tarihe kadar, şu kadar atama
beklemesinler.” demiş, ardından sözlerine Bakanlığın o yirmi, otuz yıllık uzun
vadeli vizyona sahip eğitim politikalarını belirlediğini söyleyerek devam
etmiştir. Ayrıca, okullar arasındaki farklılıkları kapatacaklarını da ifade
etmiştir. “Nitelikli okul” garabetini çıkararak yüzde 2’lik dilim dışında kalan
öğrencilerimizi özel okullara mahkûm ederek mi okullar arasındaki farklılıkları
azaltacaklar? Yirmi, otuz yıllık vizyonların ne olacağı, ilk on yedi yıllık
vizyonlardan belli değil mi? Atama bekleyen 700 bin öğretmen adayı var, bu
nasıl bir gelecek planlamasıdır? 
Sayın
Bakanın düzgün cümleleriyle ve her gün yenisini eklediği vizyon belgeleriyle bu
sorunun çözülmeyeceği ortadadır. Bir an önce atanmayı bekleyen 700 bin öğretmen
bir şekilde başka kurumlarda da olsa istihdam edilmelidir. Zira, bu sorun artık
kangren olma noktasına gelmiş ve de sosyal bir travmaya dönüşmek üzeredir.
Herkesin söz konusu durumun bilincinde ve farkında…
(Mikrofon
otomatik cihaz tarafından kapatıldı) 
BAŞKAN
– Sayın Aygun…
38.- Tekirdağ Milletvekili İlhami Özcan Aygun’un, tarımda gelinen son
noktaya ilişkin açıklaması
İLHAMİ
ÖZCAN AYGUN (Tekirdağ) – Tarımda geldiğimiz son nokta: Çiftçi ekiyor, bankalar
biçiyor. Evet, Tarım ve Orman Bakanlığının aylardır reklamını yaptığı 3’üncü
Tarım Orman Şûrası tarım sektörünün ağırlaşan sorunlarına çözüm önerisi
getirememiş, geçen yıla göre yüzde 100 artan mazot, yem, tohum, ilaç gibi girdi
maliyetlerinin azaltılmasına dönük hiçbir çözüm getirmeyerek üretici kesimde
büyük bir hayal kırıklığı yaratmıştır. Niyet hayırlı olmayınca akıbet de
hayırlı olmamıştır. Oysa şûra öncesinde büyük hazırlıklar yapılmış, aylar
öncesinden tarıma ilişkin paydaşlardan, üreticilerden, STK’lerden, meslek
örgütlerinden öneri alınmıştı. Basına yansıtılan bilgilere göre, şûra için tam
tamına 30 bin öneri gelmişti ancak şûrada hazırlık yapılmasına rağmen, 600’den
fazla kişi çalışmasına rağmen şûrada dağ fare doğurmuş, sonuçta bir hiç -boşa
geçen zaman- elde ettik. 
Teşekkür
eder, saygılar sunarım. 
BAŞKAN
– Sayın Şevkin.
39.- Adana Milletvekili Müzeyyen Şevkin’in, ticari araç sürücülerinin
psikoteknik değerlendirme raporu temin süresinin uzatılmasını ve ticari
araçlarda bir defaya mahsus uygulanan ÖTV indiriminin yeniden hayata
geçirilmesini talep ettiğine ilişkin açıklaması
MÜZEYYEN
ŞEVKİN (Adana) – Teşekkür ederim Sayın Başkan. 
Ticari
araç sürücülerinin psikoteknik açıdan uygunluğunu gösteren psikoteknik
değerlendirme raporlarının temin süresi 1/12/2019’da bitiyor. Bu merkezlerde
günlük testlerin 08.00 ila 13.00 saatleri arasında gerçekleşmesi nedeniyle 1
Aralığa kadar tanınan süre yetersizdir. Vatandaşlarımızın daha rahat ortamda
raporlarını alabilmeleri için Türkiye genelinde yüz binlerce insanı
ilgilendiren ve şoförlerin, tanınan sürenin en az iki ay daha uzatılması
taleplerini burada dikkatinize sunuyorum. 
Öte
yandan, 2016 yılında yürürlüğe giren ilgili kanun maddesiyle, ticari araçlarda
bir defaya mahsus uygulanan ÖTV indiriminin yeniden hayata geçirilmesiyle
taşımacılık yapan esnafın araçlarını değiştirmesiyle kalite artacak, yolcuların
daha rahat ve güvenli seyahat etmesi sağlanacaktır. Akaryakıt fiyatları, vergi,
servis masrafları ve trafik sigortalarının yüksekliği ülke çapında tüm
esnafları zor durumda bırakmaktadır. Hâlen yüzde 9 oranında uygulanan ÖTV tüm
ticari araçları kapsamalı ya da…
(Mikrofon
otomatik cihaz tarafından kapatıldı) 
BAŞKAN
– Sayın Özyavuz…
40.- Şanlıurfa Milletvekili İbrahim Özyavuz’un, Şanlıurfa ilinde kapalı
spor salonlarının yeterli olmaması nedeniyle gençlerin kötü alışkanlıklara
yöneldiğine ilişkin açıklaması
İBRAHİM
ÖZYAVUZ (Şanlıurfa) – Teşekkür ediyorum Sayın Başkanım.
Şanlıurfa
ilinde kapalı spor salonlarımızın yeterli olmaması, yapılan salonların uzak
mesafede olması ulaşım sıkıntısı oluşturmuş ve gençlerimizin spordan kopmasına
yol açmıştır. Bu nedenle, kötü alışkanlıklar yapan mekânları da mesken
tutmuşlardır. Spordan uzak olan gençlerimizin nargile kullanımı lise ve
üniversite öğrencileri başta olmak üzere her tarafa yayılmıştır, sağlıklarını
ciddi manada tehdit etmeye başlamıştır. Urfa’da ruhsatsız, denetimsiz,
kontrolsüz bir şekilde yüzlerce nargile kafe açılmıştır. Bu nargile kafelerin
açılmasının ve de işletilmesinin belli kurallara bağlanması ve girişlerinin
asgari 20 yaşla sınırlandırılması gereklidir. Gençlerimizi yeniden spora
yönlendirebilmek için Akabe TOKİ bölgesine veya Açıksu-Maşuk arasındaki bölgeye
en az 5 bin kapasiteli yeni bir spor salonu yapılması gereklidir. 
Genel
Kurula teşekkür ediyorum. 
BAŞKAN
– Sayın Kaşlı…
41.- Aksaray Milletvekili Ramazan Kaşlı’nın, Aksaray Organize Sanayi
Bölgesi’ndeki firmaların hava ve kara yolu taşımacılığı konusunda sıkıntı
yaşadığına ilişkin açıklaması
RAMAZAN
KAŞLI (Aksaray) – Teşekkür ederim Sayın Başkan.
Konumu
itibarıyla yolların kesişim noktasında bulunan Aksaray Organize Sanayi
Bölgesi’nde 300 fabrika bulunmaktadır. Bu fabrikaların birçoğu ihracat
yapmaktadır. Mercedes, Brisa, SÜTAŞ, Colin’s gibi binlerce işçi çalıştıran
önemli firmalar hava yolu ve kara yolu taşımacılığı konusunda sıkıntı
yaşamaktadırlar. Aksaray’a 95 kilometre uzaklıkta bulunan Ulukışla-Çakmak
İstasyonu Demir Yolu Projesi tamamlanmıştır. Bu projenin ihale aşaması da bir
an önce tamamlanarak hizmete sunulmalı ve organize sanayi bölgemiz bu istasyona
bağlanmalıdır. Bölge ekonomisinin kalkınması, büyük ölçekte Türkiye
ekonomisinin güçlenmesi için sanayicimize Mersin ve İskenderun Limanlarından
ihracat kolaylığı sağlanmalıdır.
Genel
Kurulu saygıyla selamlıyorum.
BAŞKAN
– Sayın Bahşi…
42.- Antalya Milletvekili Feridun Bahşi’nin, Afşin Elbistan Termik
Santrali’nin insan sağlığını tehdit etmeye devam ettiğine, termik santrallerin
bacalarına filtre takılmasının maliyetinin ne olduğunu ve hangi paranın insan
sağlığından daha önemli olduğunu öğrenmek istediğine ilişkin açıklaması
FERİDUN
BAHŞİ (Antalya) – Teşekkür ederim Sayın Başkan.
Çelikler
Holding tarafından işletilen birçok termik santral gibi Afşin Elbistan Termik
Santrali de hâlâ filtresiz çalışmaktadır, çevre sağlığını ve insan sağlığını
tehlikeye sokmaktadır, bacasından saatte 280 ton kül atarak üretimine de devam
etmektedir. Bölge halkı ise hava kirliliğinden nefes alamaz duruma gelmiş,
kanser vakaları alıp başını gitmiştir. 31 Aralık 2019’a kadar filtre takma
mecburiyetiyle ilgili yasa, geçen hafta Meclisten geçen yasa teklifiyle otuz ay
daha ertelenmiştir. Bu ve bunun gibi termik santrallerin bacalarına filtre
takmanın maliyeti nedir? Yandaş iş adamlarına şimdiye kadar getirilen vergi
afları bu maliyeti karşılamamakta mıdır? Hangi para insan sağlığından daha
önemlidir? Araba içinde sigara içmeyi yasaklayarak insan sağlığını düşünen
iktidarın zehir saçan 15 termik santralin..
(Mikrofon
otomatik cihaz tarafından kapatıldı)
BAŞKAN
– Sayın Özdemir…
43.- İstanbul Milletvekili Sibel Özdemir’in, TÜİK verilerinin işsizlik
sorununun uzun süre daha ülkemizin ve vatandaşlarımızın en önemli sorunu olmaya
devam edeceğini gösterdiğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
TÜİK’in
açıkladığı verilere göre 2018 Ağustos ayında yüzde 11,1 olan işsizlik oranı
2019 Ağustos ayında yüzde 14’e çıkmıştır. Son bir yılda yaklaşık 1 milyon kişi
daha işsizler ordusuna katılmıştır ve resmî işsiz sayımız 5 milyona
dayanmıştır. 15-24 yaş grubundaki genç işsizlik yüzde 20,8’den yüzde 30’lara
dayanmaktadır ve genç işsiz sayısı neredeyse 3 milyona yaklaşmış ve cumhuriyet
tarihinin rekorunu kırmıştır. İşsizlik sorununun geldiği bu endişe verici nokta
bu sorunun uzun bir süre daha ülkemizin, vatandaşlarımızın en yakıcı sorunu
olmaya devam edeceğini göstermektedir. Ancak bugün -Plan ve Bütçe Komisyonunda
Hazine ve Maliye Bakanının da belirttiği üzere- bütün bu sorunların kaynağı dış
dünyadaki küresel gelişmeler olarak gösterilmektedir. Aslında, bu sorunun
sebebi, on yedi yıldır ülkeyi tek başına yöneten Adalet ve Kalkınma Partisinin
başarısız ekonomi politikaları…
(Mikrofon
otomatik cihaz tarafından kapatıldı)
BAŞKAN
– Değerli milletvekilleri, söz talebi olan 44 milletvekilimizin söz talepleri
karşılandı. Bundan sonra, İç Tüzük 60’a göre milletvekillerimize bugün yerinden
başka söz vermeyeceğim. Sadece Sayın Enginyurt’un talebi vardı, o müsaade
istedi, geldiğinde sadece Sayın Enginyurt’a bu anlamda söz vereceğim.
Evet,
şimdi sırasıyla yerlerinden Sayın Grup Başkan Vekillerimize söz vereceğim.
Sayın
Dervişoğlu, buyurun lütfen.
44.- İzmir Milletvekili Dursun Müsavat Dervişoğlu’nun, Meclisin ülkenin
gerçek problemlerine eğilmesi gerektiğine, Millî Güvenlik Kurulunun Barış
Pınarı Harekâtı’nın amacına ulaşılıncaya kadar sürdürüleceği kararını olumlu
bulduklarına, ekonomiyle ilgili her gün olumsuz haberlerin gelmeye devam
ettiğine, ekonomi yönetiminin hayalci söylemlerinin ülkenin her kesimini
etkilediğine, israfa son verilmesi, kutuplaştırıcı dilden vazgeçilmesi, hukukun
işletilmesi ve demokrasinin güçlendirilmesi hâlinde ekonomideki kötü gidişin
durdurabileceğine, Avrupa İstatistik Ofisinin verilerine göre gelir dağılımı
eşitsizliği sıralamasında 34 Avrupa ülkesi arasında Türkiye’nin 2’nci sırada
yer aldığına ilişkin açıklaması
DURSUN
MÜSAVAT DERVİŞOĞLU (İzmir) – Teşekkür ederim Sayın Başkanım.
Bilindiği
gibi Türkiye, televizyonlar izlendiğinde, gazete sayfaları okunduğunda yapay
gündemlerle uğraşıyor ama gerçek sorunlarımız var. Türkiye Büyük Millet
Meclisinin bu problemlere eğilmesinden yana olduğumuzu ifade etmek istiyorum. 
Dün
açıklanan Millî Güvenlik Kurulu bildirisinde Barış Pınarı Harekâtı’nın ele
alındığı belirtilerek amacına ulaşılıncaya kadar sürdürülebileceği vurgulandı.
Operasyon başlarken amaç Fırat’ın doğusunda 480 kilometre uzunluğunda bir
güvenlikli saha oluşturmaktı. Operasyon başladıktan sonra ise Amerika Birleşik
Devletleri ve Rusya’yla mutabakata varıldığı, sadece 120 kilometrenin kontrol
altına alındığı, geri kalan 360 kilometrelik alan için de hâlen belirsizliğin
sürdüğü anlaşılmaktadır. Amerika Birleşik Devletleri ve Rusya’nın verdikleri
sözleri tutmadığı aşikârken bilindiği gibi operasyon da sürdürülemedi. Sayın
Erdoğan’ın “Mutabakat gereği eğer belirlenen sürede çekilme olmaz ise harekâta
devam ederiz.” söylemine bağlı olarak geçen haftaki bir konuşmamda bu hususa
vurgu yapmıştım. Dün Millî Güvenlik Kurulundan çıkan kararı geç kalınmış
olmakla birlikte olumlu buluyoruz. Operasyon amacına ulaşana kadar da devam
etmeli ve geri adım asla atılmamalıdır. 
Ekonomide
her geçen gün ardı ardına olumsuz haberler almaya devam ediyoruz. Asgari
ücretli, emekli, işçi, memur, çiftçi ve işsizlerin sorunlarından sonra yüksek
gelirli şirketlerde de kötü giden ekonominin sonuçları gözlemleniyor. 2018’in
son çeyreğinden itibaren bugüne kadar konkordato ilan eden 1.934 köklü ve büyük
firmaya gün geçtikçe yenileri ekleniyor. 
(Mikrofon
otomatik cihaz tarafından kapatıldı) 
DURSUN
MÜSAVAT DERVİŞOĞLU (İzmir) – Dün büyük bir hava yolu firması olan
Atlasglobal’den yapılan açıklamaya göre, uçuşlar 21 Aralık tarihine kadar
askıya alınmıştır. Hava yolu şirketinin söz konusu tarihe kadar uçuş
gerçekleştiremeyeceği bildirilmiştir. 
Diğer
yandan, bir haber de ünlü giyim markası Sarardan geldi. Sarar yaptığı
açıklamayla yüzde 20 küçüldüğünü ve bazı mağazalarını kapatacaklarını açıkladı.

Ekonomi
yönetiminin hayalci söylemleri ülkenin her kesimini etkiliyor, dar gelirliyi de
vuruyor, bu arada büyük şirketleri de vuruyor; aynı gemide olduğumuz
unutulmamalıdır. İsrafa son verilmeli, kutuplaştırıcı dilden vazgeçilmeli,
hukuk işletilmeli, demokrasi güçlendirilmeli ki ekonominin kötü gidişi dursun. 
Ekonomide
her kesim sıkıntı yaşamaya devam ederken Hükûmete yakın 5 şirket kontrolsüzce
zenginleşmeye devam ediyor. 
(Mikrofon
otomatik cihaz tarafından kapatıldı)
BAŞKAN
– Tamamlayalım. 
DURSUN
MÜSAVAT DERVİŞOĞLU (İzmir) - Arnavutköy’de hayata geçirilen İstanbul
Havalimanı’nın yanı başında kurulacak Airport City’de yer alacak oteller için
ÇED başvurusu yapıldı. 1.750 odalı otelleri 255 milyon lira yatırımla yirmi beş
yıl boyunca İstanbul Büyük Havalimanı adıyla kurulan Cengiz, Mapa, Kolin,
Limak, Kalyon şirketleri işletecek. Gelir dağılımının adaletsizliği konusunda
Avrupa’da ilk sıralarda geliyoruz. Avrupa İstatistik Ofisinin 34 Avrupa ülkesi
içinde gelir dağılımı eşitsizliği sıralamasında Türkiye 2’ncidir. Türkiye’de en
zengin yüzde 20’lik nüfus toplam gelirin yüzde 47,4’üyle neredeyse yarısını
alıyor. Üstat Necip Fazıl’ın dediği gibi “Allah’ın on pulunu bekleyedursun on
kul/ Bir kişiye tam dokuz, dokuz kişiye bir pul.” 
Genel
Kurulu saygıyla selamlıyorum. 
BAŞKAN
– Sayın Kurtulan…
45.- Mersin Milletvekili Fatma Kurtulan’ın, AKP iktidarınca “Dönemimizde
parti kapatmaları sona ermiştir.” denilse de Halkların Demokratik Partisine
dönük baskılar üzerinden partinin işlemez hâle getirilip siyaset dışına
bırakılması durumunun hız kesmediğine, 31 Mart seçimlerinden bu yana HDP’li 24
belediyeye kayyum atandığına, Demokratik Toplum Kongresi üzerinden gözaltı
furyasının devam ettiğine, Meclisin açıldığı 1 Ekimden bu yana haklarında 170
fezlekenin düzenlendiğine ilişkin açıklaması
FATMA
KURTULAN (Mersin) – Teşekkürler Sayın Başkan. 
AKP
iktidarı her ne kadar “Dönemimizde parti kapatmaları sona ermiştir.” dese de
fiilen partimize dönük baskılar üzerinden partiyi işlemez hâle getirme, siyaset
dışına bırakma durumu hız kesmiyor. Dün itibarıyla on iki gündür gözaltında
bulunan 3 belediye eş başkanımız tutuklandı. Savur, Mazıdağı ve Derik’e zaten
daha önce de gözaltına alındıktan sonra buralara kayyum atanmıştı. Dolayısıyla
31 Mart seçimlerinden bu yana 24 belediyemize kayyum atanmış oldu. 
Aynı
zamanda, bugün Ankara, Batman, Adıyaman ve Urfa’da gözaltı operasyonlarıyla
uyandık. Ankara’da parti meclisi üyemiz Bereket Kar, partimiz üyeleri Mazhar
Yerlikaya, Şehriban Başak, Ethem Özgan, Sabahattin Karlı, Kemal Akalın, Berfum
Çolak, Ziya Cebeci ve önceki dönem milletvekilimiz Behçet Yıldırım yapılan operasyonlarla
gözaltında şu an. Yine, İHD Ankara Şube Eş Başkanı Fatih Kanat, SES
yöneticileri Fikret Çalağan ve Belkıs Yurtsever’in aralarında olduğu 11 kişi şu
an gözaltında. Ayrıca Adıyaman’da ve Urfa’da da gözaltılar var. Alınanlar
arasında gazeteciler de bulunuyor. 
Her
dönem bir kurum ya da sivil toplum örgütü üzerinden kriminalize edilir
çalışmalar. Bu sefer de -bir süredir aslında- bir hafta, on günlük bir süre
zarfında çok yoğun Demokratik Toplum Kongresi üzerinden gözaltı furyası devam
ediyor. Bugün Batman’da DTK’yi merkeze alan gözaltı operasyonlarında 26 kişi
gözaltına alındı. Demokratik Toplum Kongresi… Geçen hafta, ilgili
arkadaşlarımız, bununla ilgili çeşitli bilgilendirme görüşlerini de sunan
açıklamalar yaptılar burada. 2007 yılında kurulan bir platform. 
(Mikrofon
otomatik cihaz tarafından kapatıldı) 
BAŞKAN
– Buyurun. 
FATMA
KURTULAN (Mersin) - DTK, 2007’de kurulan bir platformdur; bünyesinde siyasi
partileri, siyasi eğilimleri, görüşleri, STK’leri, kadın ve gençlerin
temsilcilerini kapsar. 2012 yılında Mecliste yapılan yeni anayasa yapım
sürecinde de dönemin Meclis Başkanı Sayın Cemil Çiçek tarafından da Demokratik
Toplum Kongresi’nin anayasayla ilgili görüşleri alınmış, bir mektupla
iletilmesi istenmiş ve Demokratik Toplum Kongresi anayasayla ilgili görüşlerini
Başkan aracılığıyla Meclisimizle de paylaşmış ve burada da gündem olmuştur. 
Şimdi,
burada üzerinden bir kriminalize etme durumu var. Yine 2013-2015 yılları
arasında İmralı’yla devam eden diyalog sürecinde DTK Eş Başkanı Hatip Dicle de
heyet arasında yer almıştı. Yani bir dönem Meclisin de bir muhatap olarak
gördüğü, temsil olarak dikkate aldığı kurum şu an kriminalize edilerek
operasyonlara gerekçe yapılıyor. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Kurtulan, buyurun.
FATMA
KURTULAN (Mersin) – Aynı zamanda da bu baskı sarmalı her yönüyle devam ediyor
dedik. Şu an, 1 Ekimden bu yana, yani 58 gündür yaptığımız çalışmalarla ilgili
tam 170 fezleke Meclis grubumuza gelmiş durumda. Öyle anlaşılıyor ki yapılan her
türlü çalışmamız suç görülmüş ve bu konuda savcılık da harekete geçmiş.
Dolayısıyla, tekrar bunu söylemek gerekirse, partimiz üzerinde doğru, bir
kapatma davası, belki AKP bununla övünebilir ama fiilen bu kapatmayı
işletmemeyi, demokratik siyasetin dışına itme çalışması olarak
değerlendiriyoruz. 
Teşekkür
ederim. 
BAŞKAN
– Sayın Altay…
46.- İstanbul Milletvekili Engin Altay’ın, tek meramlarının Türkiye’de
demokrasi ve işleyen bir ekonominin olması, 82 milyonun huzur ve refahının
sağlanması olduğuna, Atlasjet’in uçuşlarını durdurduğuna, Atatürk
Havalimanı’nın kapatılması sonucunda Türk Hava Yollarının da yeni havalimanının
operasyon maliyetlerinden kaynaklı zarar ettiğine, Millî Savunma Bakanlığı
yetkilisinin “Barış Pınarı Operasyonu bitti.” ifadesine karşılık Millî Güvenlik
Kurulunun operasyonun devam edeceğine yönelik kararı nedeniyle
Cumhurbaşkanından net bir açıklama beklediklerine ilişkin açıklaması
ENGİN
ALTAY (İstanbul) – Teşekkür ederim Sayın Başkan. Sizi ve yüce Genel Kurulu
saygıyla selamlıyorum. 
Sayın
Başkan, tek meramımız var: Türkiye’de her şey yolunda gitsin, tıkır tıkır
çalışan bir demokrasi olsun, işleyen bir ekonomi olsun, 82 milyonun huzuru,
refahı, mutluluğu yerinde olsun. 
Tabii,
çok konu var ama bugün gündeme düşen önemli bir konuya dikkat çekmek istiyorum
öncelikle. Bilindiği üzere, önemli bir hava yolu şirketimiz yeni havalimanının
operasyon maliyetlerini gerekçe göstererek faaliyetlerini durdurdu. Cumhuriyet
Halk Partisine mensup çok sayıda milletvekilimiz bu yeni İstanbul Havalimanı’nın
proje aşamasından başlayarak inşaat aşamasında, hava koşulları noktasında
birçok olumsuzluğu, birçok yanlışı, kusuru müteaddit defalar dile getirdi. Buna
rağmen Hükûmet ısrarla dünyanın sayılı havalimanlarından olan Atatürk
Havalimanı’nı kapatmakta direndi ve geldiğimiz noktada hem hava yolu
şirketleri, sadece bu Atlasjet değil, Türk Hava Yollarının da an itibarıyla
yeni havalimanının operasyon maliyetlerinden kaynaklı olarak çok zarar ettiği
bilinen bir gerçek. Ayrıca, yeni havalimanını kullanan vatandaşlarımızın
şikâyetleri artık hava yoluyla uçmanın bir konfor olmaktan çok eziyet ve
işkence olduğu yönündedir. Ben bir örneği kendimden vereyim. Münih’ten
İstanbul’a bir saat elli beş dakikada uçtum, yeni İstanbul Havalimanı’na uçak
yere teker değdirdikten elli üç dakika sonra arabama ulaşabildim; kaldı ki ben
VIP’den geçiyorum, düşünün vatandaş ne yapsın. İki saat havada geçiriyor, üç
saat havalimanının içinde geçiriyor, uçakta ve yürüyerek. Bu yanlışa dikkat
çekmek istiyorum.
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ALTAY (İstanbul) - Öte yandan, yeni havalimanının daha bir kış geçirmediği, bu
konuda uzmanların kış şartlarında yeni havalimanında kimi olumsuzluklarla
karşılaşabileceğine dair ciddi uyarıları vardır. Hâl böyleyken eski yani
Atatürk Havalimanı’nın belli bölümlerinde yıkım faaliyetlerinin başlatılmış
olmasının da birçok mahzuru olduğunu söylememiz icap eder.
Sayın
Başkan, bir diğer konu: Şimdi yüce Genel Kurula bir sorum var. “Bizim
güneyimizde Suriye’nin kuzeyindeki bölge için aşağıdakilerden hangisi
söylenebilir?” diye bir soru sorsam “Tampon bölge mi, belirsiz bölge mi, riskli
bölge mi, güvenli bölge mi?” diye bir soru sorsam -tabii herkes siyasi
penceresine göre yorum yapar ama- bunu kamuoyuna sorsak burada hiç kimse
“güvenli bölge” seçeneğine işaret koymaz. 
Şimdi
ben soruyorum Sayın Başkan: Bölge terörden arındırıldı mı? Millî Savunma
Bakanlığı yetkilisi “Barış Pınarı Operasyonu bitti.” dedi. 
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ALTAY (İstanbul) – Gene edindiğimiz kaynaklara göre Rusya’ya operasyonun, Barış
Pınarı Operasyonu’nun, Harekâtı’nın durdurulduğuna dair bir güvence verildi ama
gelin görün ki Millî Güvenlik Kurulu operasyonun devam ettiğine yönelik bir
değerlendirme ve açıklamada bulundu.
Sayın
Başkan, âlem kör herkes sersem değil. Siyasetçi yalan söyler -söylememesi lazım
ama söyleniyor vakıa, insan da aynı şekilde- ya, devlet yalan söyler mi? Sabah
başka, akşam başka konuşan bir devlet olabilir mi? Bu ne kepazeliktir! Bu
operasyon durdu mu durmadı mı? Bir. 
İki;
yani burada operasyon durduysa Türkiye muradına erdi mi? Rusya ve Amerika’yla
yapılan görüşmeler neticesinde bölgenin çok kısa bir sürede Türkiye’ye yönelik
terör örgütlerinden arındırılacağına dair teminatlar, güvenceler, şu bu
alınmıştı ama… 
(Mikrofon
otomatik cihaz tarafından kapatıldı)
BAŞKAN
– Toparlayın sözlerinizi lütfen. 
ENGİN
ALTAY (İstanbul) - …yine Hükûmet yetkililerinden hatta Hükûmetin en üstünden,
Sayın Erdoğan’dan “Bölgedeki teröristlerin arındırılmasını bekliyoruz,
istiyoruz.” açıklamaları geliyor. Ya, Allah aşkına, rica ediyoruz ya, bir
Hükûmet tutarlı olur. Millî Güvenlik Kurulu “Operasyonlara devam.” diyor, Millî
Savunma Bakanlığı “Operasyon durdu.” diyor; bu ne kepazelik arkadaş! Yani burası
Türkiye Büyük Millet Meclisi Sayın Başkanım, biraz sonra bir kanun görüşeceğiz,
kanun yapan bir yeriz. Kanun yapan bir yer olmakla kalmıyoruz, yürütme organını
denetleme görevi bize Anayasa ve aziz milletimizce verilmiş. Şimdi, bunu nasıl
yapacağız? Yani yürütme organından sabah başka, öğlen başka, akşam başka bir
değerlendirme yapılırsa aynı konuda bu iş yürümez. 
ALİ
ŞEKER (İstanbul) – Yürümez… 
ENGİN
ALTAY (İstanbul) – Ali Bey, doğru söylüyorsun, bu iş yürümez. Yürümez bir
yürütme organıyla karşı karşıyayız. Bunu hem aziz milletimize hem Meclisimize
bir saygısızlık olarak da değerlendiriyoruz ve Hükûmetin başından, Sayın
Cumhurbaşkanından bu konuda iki cümle somut, net bir açıklama bekliyoruz.
Teşekkür
ederim. (CHP sıralarından alkışlar)
BAŞKAN
– Sayın Akbaşoğlu… 
47.- Çankırı Milletvekili Muhammet Emin Akbaşoğlu’nun, AK PARTİ
yönetimindeki Türkiye’nin son on beş yılda 3 misli büyüdüğüne, demokrasi, insan
hakları, özgürlükler alanında reformlar yapıldığına, millî savunma sanayisinde
yerli ve millî üretimin yüzde 20’lerden yüzde 70’lere yükseldiğine, güçlü ve
büyük Türkiye olarak bölgesel bir güç olmanın yanında küresel bir güç olma
yolunda emin adımlarla ilerlenildiğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
milletvekilleri, AK PARTİ yönetimindeki Türkiye son on beş yılda 3 misli
büyüdü, demokrasi, insan hakları ve özgürlükler alanında büyük devrimlere ve
reformlara muhatap oldu, her alanda büyük yatırımlara ve hizmetlere kavuştu. 
Bu
bağlamda, millî savunma sanayisinde yerli ve millî üretimin yüzde 20’lerden
yüzde 70’lere yükseldiğini görüyoruz; muazzam gelişmeler kaydedildi bu alanda.
Sayın Cumhurbaşkanımız son grup toplantısında 2013 yılından beri üzerinde
çalışılan Göktuğ Projesi’nin bir ürünü olan Bozdoğan füzesinin Türk Silahlı
Kuvvetlerinin envanterine gireceğini ifade etti. Dünyada sadece 9 ülkenin
ürettiği havadan havaya füzenin millî muharip uçağımıza ve F-16 savaş
uçaklarımıza monte edilebileceği de bir hakikat. Böylece savaş uçaklarımızda kullandığımız
hava-yer silahlarına ek olarak havadan havaya silahlarımız da yerli ve millî
olacak. Bu, büyük bir gelişme. Türkiye, güçlü ve büyük Türkiye olarak bölgesel
bir güç olmanın yanında küresel bir güç olma yolunda da emin adımlarla
ilerliyor. 
Bölgenin
ve dünyanın içinde bulunduğu durumu şöyle bir değerlendirdiğimizde değerli
milletvekilleri, bugün içerisinde yaşadığımız dünyanın asla ve kata eski bir
dünya olmadığını görüyoruz. Uluslararası sisteme ilişkin bugün insanlığın her
zamankinden daha fazla barış, huzur ve güvenlik içinde birlikte yaşama irade ve
talebi söz konusudur. 
(Mikrofon
otomatik cihaz tarafından kapatıldı)
BAŞKAN
– Buyurun
MUHAMMET
EMİN AKBAŞOĞLU (Çankırı) – Türkiye, bütün insanlığın hak ve hukukunun teminat
altına alındığı adil ve merhametli yeni bir dünyayı tekrar insanlığa hediye
etmenin zaruretini bütün platformlarda en yüksek gür sedayla haykırmaktadır ve
haykırmaya devam edecektir. Bu bağlamda Sayın Cumhurbaşkanımızın ifadeleriyle
“Dünya 5’ten büyüktür.” Bu, hakikaten hepimizin üzerinde ittifak ettiği bir
husustur. Buradan yola çıkarak inanıyorum ki, yakın bir gelecekte küresel bütün
sorunlar, kuvveti üstün tutan zalimane anlayışların değil, hak ve hukuku üstün
tutan adilane yaklaşımların egemen olduğu bir dünya düzeniyle çözüme
kavuşturulacaktır. Bunun için hiçbir yılgınlığa düşmeden, gevşemeden,
üzülmeden, hakkı haykırmanın sorumluluğunu hep birlikte inanarak ifa etmemiz
gerekmektedir. Millî Mücadele bu ruh ve manayla kazanılmıştır.
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMET
EMİN AKBAŞOĞLU (Çankırı) – Millî şairimiz ne güzel ifade etmiş: 
“Yumuşak
başlı isem, kim dedi uysal koyunum?
Kesilir
belki, fakat çekmeye gelmez boyunum!
Kanayan
bir yara gördüm mü yanar ta ciğerim,
Onu
dindirmek için kamçı yerim, çifte yerim!
Adam
aldırma da geç git! diyemem aldırırım.
Çiğnerim,
çiğnenirim, hakkı tutar kaldırırım!” (AK PARTİ sıralarından alkışlar) 
İşte
bu yaklaşım içerisinde gelin ey arkadaşlar, hep beraber yeni bir dünyayı Millî
Mücadele ruhuyla birlikte inşa edelim diyorum ve sizi Millî Mücadele ruhuyla
bugün daha özgür bir dünya için birlikte yeni bir dünyayı inşa etmeye davet
ediyorum. 
Hepinize
saygılarımı sunuyorum. (AK PARTİ sıralarından alkışlar) 
BAŞKAN
– Sayın Akçay, buyurun lütfen.
48.- Manisa Milletvekili Erkan Akçay’ın, PKK’nın eli kanlı bir terör
örgütü olduğunu bütün dünyanın bildiğine ve PKK terör örgütünün 24 Kasım
Hakkâri ili Yüksekova ilçesi İkiyaka köyünde 28 vatandaşımızı katledişinin
30’uncu yıl dönümü ile gerçekleştirdiği diğer katliamlara, terörle mücadelenin
her safhasında üstün başarı sergileyen güvenlik güçlerimizi tebrik ettiklerine,
terörün kökünün kazınarak millî birlik ve bekamızın kazanacağına, eğitim
çalışanlarına yönelik şiddet olaylarında şikâyete bağlı olmaksızın kamu davası
açılabilmesi için gerekli yasal düzenlemelerin yapılması gerektiğine ilişkin
açıklaması
ERKAN
AKÇAY (Manisa) – Teşekkür ederim Sayın Başkan. 
Sayın
Başkan, değerli milletvekilleri; PKK’nın eli kanlı bir terör örgütü olduğunu
bütün dünya bilmektedir. Dün de PKK terör örgütünün en kanlı sayfalarından
birinin de 30’uncu yıl dönümüdür. 24 Kasım 1989 tarihinde Yüksekova’ya bağlı
İkiyaka köyü Aşağımolla Yasin Mahallesi’ndeki saldırıda 28 vatandaşımız
katledilmiş ve 2 vatandaşımız da yaralanmıştı. 
PKK
terör örgütü 1993’teki Başbağlar katliamının, Siirt’in Derince köyünde kurşuna
dizilen 13’ü çocuk, 22 vatandaşımızın; 2011’de araçlarıyla gezerken şehit
edilen 4 kızımızın, 2015’te sebze almak için evinden çıkan 13 yaşındaki
Fırat’ın, 2016’da katledilen Derik Kaymakamı Fatih Safitürk’ün, 2016’da
Diyarbakır Dürümlü mezrasında 16 vatandaşımızın hayatını kaybettiği bombalı
saldırının, 2017’de Batman’ın Kozluk ilçesinde 22 yaşındaki Öğretmen Şenay
Aybüke Yalçın’ın ve Şanlıurfa Siverek Çiftçibaşı köyü öğretmeni Necmettin Yılmaz’ın
ve daha binlerce vatandaşımızın; çocuklarımızın, gençlerimizin, kadınlarımızın
bu terör örgütü tarafından katledildiğini biliyoruz.
Terör
örgütü kanlı yüzünü Suriye’nin kuzeyinde de göstermektedir. Fırat’ın
doğusundaki Resulayn yakınında Tel Halaf köyünde sivillere yönelik bombalı
saldırıda 17 kişi hayatını kaybederken 20 kişi de yaralandı. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ERKAN
AKÇAY (Manisa) – PKK’yla, başka harflerle anılan eli kanlı teröristlerin bundan
başka bir tanımı yoktur. Daha bugün sabah İçişleri Bakanlığının açıklamasında
Şırnak’ta etkisiz hâle getirilen 3 teröristten 2 ton patlayıcı, 300 elektrikli
fünye, 700 metre infilaklı fitil, 1 antitank mayını, 2 intihar yeleği, 1
tabanca ele geçirildiği açıklanmıştır. Bütün bunların anlamını düşünmemiz
gerekiyor tekraren. Güvenlik güçlerimizin başarılı operasyonları terör
saldırılarını engellemektedir. Bu vesileyle, terörle mücadelenin her safhasında
üstün gayret ve başarı sergileyen tüm güvenlik güçlerimizi, idarecilerimizi
takdir ve tebrik ediyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ERKAN
AKÇAY (Manisa) - Terör örgütlerini tamamen yok edene kadar bu mücadele devam
edecek ve terörün kökü kazınacaktır; millî birlik ve bekamız kazanacaktır. 
Sayın
Başkan, TÜRK EĞİTİM-SEN’in Öğretmenler Günü münasebetiyle yaptığı anketten
dikkat çekici bir sonucu paylaşmak istiyorum. Öğretmenlerimizin yüzde 48,7’si
meslek hayatlarında bir şekilde şiddete maruz kalmaktadır. Öğretmenlerimize
yönelik şiddet olaylarını şiddetle kınıyoruz. Eğitim çalışanlarımızın şiddete
maruz kalmalarını önlemek, şiddet vakalarında da onlara sahip çıkmak
zorundayız. 
Türkiye
Büyük Millet Meclisi olarak, bu alanda inisiyatif almalı ve eğitim
çalışanlarına yönelik şiddet olaylarında bir şikâyete bağlı olmaksızın kamu
davasının açılması için gerekli yasal düzenlemeleri de yapmalıyız diye
düşünüyorum. 
BAŞKAN
– Teşekkür ediyorum. 
Gündeme
geçiyoruz. 
Başkanlığın
Genel Kurula sunuşları vardır. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 3/10/2019 tarihinde Ankara Milletvekili Ayhan
Altıntaş ve 19 milletvekilinin, şehir hastaneleri modelinin incelenerek
problemli alanların tespit edilmesi ve alınması gereken önlemlerin belirlenmesi
amacıyla verilmiş olan (10/1820) esas numaralı Meclis Araştırması Önergesi’nin
ön görüşmelerinin, Genel Kurulun 27 Kasım 2019 Çarşamba günkü birleşiminde
yapılmasına ilişkin önerisi
27/11/2019
Türkiye Büyük Millet Meclisi Başkanlığına
Danışma
Kurulu 27/11/2019 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Orhan
Çakırlar
 Edirne

 Grup
Başkanı
Öneri:
Ankara
Milletvekili Ayhan Altıntaş ve 19 milletvekili tarafından, şehir hastaneleri
modelinin incelenerek problemli alanların tespit edilmesi ve alınması gereken
önlemlerin belirlenmesi amacıyla 3/10/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerin 27/11/2019 Çarşamba günkü birleşimde
yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Sayın Ayhan
Altıntaş, buyurun. (İYİ PARTİ sıralarından alkışlar)
İYİ
PARTİ GRUBU ADINA AYHAN ALTINTAŞ (Ankara) – Sayın Başkan, değerli
milletvekilleri; şehir hastaneleri hakkında vermiş olduğumuz araştırma önergesi
üzerine söz almış bulunuyorum; hepinizi saygıyla selamlıyorum. 
Türkiye
Cumhuriyeti devleti, vatandaşlarının yaşamını beden ve ruh sağlığı içerisinde
sürdürmekle mükelleftir. Bu sorumluluk Anayasa’mızın 56’ncı maddesiyle güvence
altına alınmıştır. AK PARTİ iktidarı, şehir hastaneleri projesini
vatandaşlarımıza yararlı olacağına inanarak yaptı, en azından umudumuz o
yöndedir fakat durum ortada. 
Şehir
hastanelerini ben “mainframe” denilen büyük merkezî bilgisayarlara
benzetiyorum. Karmaşık hesaplar bu bilgisayarlarla çözülürdü. Şimdi ise
herkesin cebinde bilgisayar var. Yani merkezî işletim sisteminden dağıtık
işletim sistemine geçildi, artık herkes her an bilgisayarını kullanıyor.
Sağlıkta da gidişat o yönde. Yeni sağlık teknolojileri hizmetin dağıtık olması
yönünde ilerlemektedir. Bütün dünya büyük merkezî hastane sisteminden
vazgeçmektedir. Bugün uzmanlar optimum hastanelerin 160 ila 400 yatak sayısı
arasında olduğunu söylüyorlar. 
Bakınız,
bu hastanelerin büyük çoğunluğu yerleşim birimlerinin dışında, doğru dürüst
yolları da yok. Gündüz trafik yoğun ama gece daha felaket. Gece geç saatlerde
dar gelirli bir vatandaşımız rahatsızlanırsa, acile gitmesi gerekirse ne
yapacak? Bütün vatandaşlarımız istedikleri zaman taksiye para veremiyor,
istedikleri zaman özel hastanelerde tedavi olamıyor. Bu insanlar, bulundukları
yerlerdeki devlet hastanelerine, belki bir komşularından rica ederek belki de
ceplerindeki son parayı taksiye vererek gidiyorlar. Acilde neyle
karşılaşıyorlar? Sırayla. Bu, muayene sırası da değil; bu sıra, muayene sırası
almak için sıra. Hasta kabuller önünde aciller de sıra oluşturuyor. 
Değerli
milletvekilleri, vatandaşlarımız ve sağlık personelimiz rahat bir nefes almalı.
Vatandaşlarımız kendilerine yakın sağlık kuruluşlarından hizmet alabilmelidir.
Olması gereken budur fakat gelin görün ki en köklü hastanelerimiz dahi
iyileştirme yapmak yerine şehir hastanelerine taşınmakta. 
1
Ekim 2019 tarihli Sözcü gazetesinde Sayın Saygı Öztürk'ün yazdıklarından
alıntılıyorum: "Ankara da Numune, Yüksek İhtisas, Yıldırım Beyazıt Çocuk
Hastanesi, Zekai Tahir Burak Kadın ve Doğum Hastanesi, Atatürk Hastanesi
kapatıldı, personel Bilkent Şehir Hastanesine nakledildi. Bu hastaneye günde 30
bin kişi ve 7.500 araç giriş-çıkış yapacak. 1 milyon 300 bin metrekarelik hastane
alanında günlük 20-30 bin adım atılması gerekiyor. Merdivenler yetersiz.
Asansör önlerinde kuyruklar var."
Değerli
milletvekilleri, işin bir de maddi boyutu var. İktidara sesleniyorum: Şehir
hastanelerinin projelerini büyük inşaat firmalarına verdiniz. Hangi şartlarla
verdiniz? Meçhul. Hasta garantisi var mı? Meçhul. Milletin Meclisinden
sözleşmeyi gizliyorsunuz, parasını da siz cebinizden ödeyin bari. Bu inşaat
firmaları sağlık işini bilmiyorlar, bu nedenle onlar da başka danışman firmalar
tutuyorlar. Bu danışman firmaları da her bir uzmanlık alanı için başka
taşeronlara işi aktarıyorlar. Dolayısıyla parayı veren devlet ile hizmeti alan
hasta vatandaş arasına birçok aracı koyuyorsunuz. Bu da yakında devlete çok yük
getirecektir. Bir süre sonra devlet bu yükü taşıyamayacak ve vatandaştan
katkısını artırmayı talep edecektir. Mevcut katkı düzeyinden zaten şikâyet eden
vatandaşa daha çok katkı payı yüklemek durumunda kalacaksınız. Nasıl ki tarım
ürünlerindeki yüksek fiyat üreticiye gitmiyorsa, burada da devletin ödediği
yüksek bedel vatandaşa hizmet olarak gitmeyecektir. CHP Ankara Milletvekilimiz
Doktor Servet Ünsal "Cumhurbaşkanlığı Strateji ve Bütçe Başkanlığının
internet sitesinde 21 tesis için sözleşme değeri 12 milyar dolar olarak
belirtiliyor. 12 milyar dolarlık yatırım için kamunun katlanacağı kira ise 31
milyar dolar." diyor.
Sayın
Cumhurbaşkanı “Halkımıza hizmet etmek için zarar ediyorsak varsın zarar
edelim.” diyor, olayın maddi yönünü sorun etmiyor. Buna karar vermek için önce
vergileriyle bu hastaneleri kuran, işleten, ayakta tutan halkı dinlemek
gerekir; halkımız razı mı zarar edilmesine? 
Şehir
hastanelerinin beklentileri karşılayıp karşılamadığının anlaşılması, kapatılan
hastaneler yüzünden vatandaşın mağduriyetinin tespit edilmesi, vatandaşlarımızın
daha iyi sağlık hizmeti alabilmesi için devletimizin üstüne düşen görevlerin
belirlenmesi amacıyla vermiş olduğumuz Meclis araştırması açılmasına dair
önergemize olumlu oy vermenizi diliyor, yüce heyetinizi saygıyla selamlıyorum.
(İYİ PARTİ sıralarından alkışlar) 
BAŞKAN
– Halkların Demokratik Partisi Grubu adına Sayın Rıdvan Turan… (HDP
sıralarından alkışlar) 
HDP
GRUBU ADINA RIDVAN TURAN (Mersin) – Sayın Başkan, değerli vekiller; hepinizi
saygıyla selamlıyorum.
Şehir
hastanesi esasen şu demek: Araziyi devlet verir, iktidara yakın şirket krediyi
kamu kaynaklarından düşük faiz ve uzun vadeli bir biçimde temin eder; devlet,
bakanlık yirmi beş yıl boyunca bu binanın yapılmış olmasından kaynaklı olarak
Erdoğan’ın inşaat baronlarına kira öder, hasta garantisi de yine iktidardandır.
Yani öyle bir zar atışı ki bu her biçimde düşeş geliyor. Erdoğan’ın iktidarının
payandaları hâline gelmiş olan bu inşaat baronlarının alametifarikası olan bu
devasa kamu yatırımları, başta şehir hastaneleri olmak üzere, kamu kaynaklarının
hortumlanmasının bir yöntemi hâline dönüşmüş durumda. Kamu-özel iş birliğiyle
yapıldığı söylenen şehir hastanelerini esasen iktidarın kamuyu özel iş
birliğiyle yontma ya da hortumlama projesi olarak görmek ve tarif etmek doğru
olacak.
Ne
tür bir sözleşmenin olduğu hâlâ meşkûk olan, bunun bir türlü açığa çıkmadığı,
fakat Sayıştay raporlarında çok fazla sayıda yanlışlıktan ve yolsuzluktan
bahsedilen bir kara delik şehir hastaneleri. Gerek yapımındaki usulsüzlükler
gerek kamuyu gereksiz yere zarara uğratma biçimi gerek hastanede çalışan
doktorların ve diğer personelin çalışma koşullarının olağanüstü zorluğu
nedeniyle şehir hastanelerinin bugün geldiğimiz noktada yarardan çok zararı
var.
Geçenlerde,
12 Kasımda, Fahrettin Koca, 12.400 yatak kapasiteli 10 şehir hastanesinin
kamu-özel iş birliği modeli yerine genel bütçe kaynaklarıyla yapılacağını ifade
etti. Madem kamu-özel iş birliği modeli doğru bir modeldi genel bütçeye neden
yeniden geçtiniz, buna neden gerek duydunuz? İktidar da gördü ki burada oluşan
kara delik, iktisadi krizin çok önemli sebeplerinden bir tanesi hâline dönüşmüş
durumda ve bunun geri çevrilebilir tarafı yok. Evet, kamu-özel ortaklığı
modelinden vazgeçmek doğrudur fakat yeterli değildir. Ortada duran devasa
boyuttaki zararın bir biçimiyle telafi edilmesi gerekli.
Bakın,
Türk Tabipleri Birliği bu konuda neler söylüyor, üyesi olduğum, üyesi olmaktan
onur duyduğum Türk Tabipleri Birliği diyor ki: “Bugüne kadar açılan şehir
hastaneleri Sağlık Bakanlığına devredilmelidir. Yapım aşamasında olan kamu-özel
iş birliği finansmanlı hastanelerin genel bütçeden finanse edilmesi
sağlanmalıdır.”
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın.
RIDVAN
TURAN (Devamla) – “Şehir hastanelerinin başlangıcından bu yana gerçekleştirilen
tüm kamu zararları talep edilmeli, şehir hastaneleri ihale şartnameleri
kamuoyuyla paylaşılmalıdır. Dünyada reddedilen büyük ölçekli hastane yapımından
vazgeçilmelidir. Kapatılan hastanelerin tekrar hizmete açılması için çalışmalar
başlatılmalıdır. Yeni açılacak hastaneler, halkın kolayca sağlık hizmetlerine
ulaşacağı yerlere yapılmalı, bu süreçte büyük zarar gören uzmanlık
eğitimlerinin telafisi bir an önce sağlanmalıdır.”
Yıllardır
ifade ediyoruz, bu sistemin memlekete faydası yok, kamu kaynaklarını eriten bir
sistemdir, sağlığın koşullarının yükseltilmesiyle uzaktan yakından alakası
yoktur. Şu anda iktidar bunu idrak etmiş durumda. Evet, zararın neresinden
dönülürse kârdır ama kamu kaynaklarıyla hastanelerin yapılması yetmez, bu
konuda atılmış olan adımların mutlaka geriye çevrilmesi bir zorunluluktur ve
gerekliliktir. 
Teşekkür
ediyorum. (HDP sıralarından alkışlar) 
BAŞKAN
– Cumhuriyet Halk Partisi Grubu adına Sayın Fikret Şahin. (CHP sıralarından
alkışlar)
CHP
GRUBU ADINA FİKRET ŞAHİN (Balıkesir) – Sayın Başkan, değerli milletvekilleri;
yüce heyetinizi saygıyla selamlıyorum. 
Ben
de İYİ PARTİ’nin şehir hastaneleriyle ilgili vermiş olduğu önerge üzerine
partim adına düşüncelerimizi ifade edeceğim. 
Efendim,
tabii, şehir hastaneleri bir hayli gündeme geldi, konuşuyoruz. Sonuç olarak bu
şehir hastaneleri yandaşa kaynak aktarma projeleridir, yabancı finansör
şirketlere dövizle kaynak aktarma projeleridir, gelecek nesillerin kullanacağı
sağlık bütçesinin üzerine ipotek koyma projeleridir yani bizim için bir kara
deliktir, bütçemiz için büyük bir yüktür. Sadece bizim için değil, çocuklarımız
ve torunlarımız için de büyük bir vebali üzerimize almış bulunuyoruz bu şehir
hastaneleriyle. 
Tabii,
proje 31 hastaneyle başlamıştı ama görüldü ki bu projeyi yüklenmek kolay
olmayacak. En son, Plan ve Bütçe Komisyonunda geçen hafta Sağlık Bakanı 10 tane
şehir hastanesinin hizmete girdiğini, 9 tanesinin inşaatının devam edeceğini ve
toplamda 19 şehir hastanesinin kamu-özel iş birliğiyle yapılacağını, diğer 10
tanesinin de genel bütçeyle yapılacağını ifade etti. 
Tabii,
genel bütçeyle yapılırken de “Efendim, finansör şirketin de belli bir maliyeti
var, neden verelim?” diye bir itirafta bulundu. Yine, AK PARTİ Genel Başkanı da
hafta sonu “Efendim, halka hizmette zarar ediyorsak edelim.” dedi. Şunu ifade
etmek istiyorum: Elbette halka hizmet etmek kutsal bir görev ama halkın
parasını da zarar ettiriyorsunuz yani halka zarar ettirmeden de hizmet
edilebilir, bu konuya dikkatinizi çekmek istiyorum. 
Şimdi,
burada iktidar partisi milletvekili arkadaşlarımız var, Sağlık Bakanlığı yapmış
olan değerli milletvekili arkadaşlarımız da var, hanginiz acaba şehir
hastanelerinin sözleşmelerini biliyorsunuz? Hiçbiriniz bilmiyorsunuz şehir
hastanelerinin sözleşmelerini, içinde ne var bilmiyorsunuz, hangi şehir
hastanesine aylık ne kadar dövizle kira verdiğinizi hiçbiriniz bilmiyorsunuz,
ne kadar kaynak aktarıldığını bilmiyorsunuz, bu döviz kaynağının hangi firmaya
gittiğinden hiçbirinizin haberi yok. Bunu şahsen ben kendim Sağlık Bakanlığına
sordum, cevap verildi mi? Hayır, verilmedi, kara bir delik. Demek ki cevap
verilmiyorsa… Cevap şu: “Efendim, ticari sır, size bunu söyleyemeyiz.” Ya,
milletvekiline söylenmez olur mu bu? Milletin parasını harcıyorsunuz, neden
milletvekiline cevap vermiyorsunuz? Demek ki arkasında büyük bir kamu zararı
var, çok büyük bir yolsuzluk var. Bu sözleşmeler açıklanmadığı sürece şehir
hastanelerinin üzerinden yandaşa, yabancı şirketlere dövizle kaynak aktarıldığı
ve yolsuzluk yapıldığı iddiamızı şiddetle devam ettireceğiz.
Bakın,
daha düne kadar AK PARTİ Genel Başkanı diyor ki: “Efendim, Türk lirasını
güçlendirelim. Gelin, döviz mevduat hesabınızı Türk lirasına çevirin.” diye
vatandaşlarımıza öneride bulunuyor. Bakınız, elimde bir tane Cumhurbaşkanlığı
kararnamesi var, 12 Eylül 2018 tarihli, Türk lirasını güçlendirmek için
yapılmış bir kararname. Diyor ki: “Alışveriş merkezlerindeki dövizle olan
kiralarınızı gelin Türk lirasına çevirin.” Efendim, şimdi sen vatandaşa
dönüyorsun, diyorsun ki: “Aranızdaki anlaşmaları dövizden Türk lirasına çevir.”
ama kendin şehir hastanelerinde kirayı dövizle ödüyorsun. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın. 
FİKRET
ŞAHİN (Devamla) – Tamamlayacağım. 
Efendim,
vatandaşa gelince “Sen Türk lirası kullan.” ama şehir hastanelerinin kiralarını
ve hizmet bedellerini dövizle aktarmaya devam et. Burada samimiyet yok. Eğer
samimiyet varsa iktidar tarafında, bir an önce bu şehir hastanelerinin kira ve
diğer ödemelerini dövizden Türk lirasına çevirirsiniz. Daha sonraki basamakta
da mutlaka, bu kara deliği ortadan kaldırmak adına, bu şehir hastanelerinin
devletleştirilmesi gerekmektedir. Devlet, Sağlık Bakanlığı tekrar kendi
uhdesine almak durumundadır. 
Yüce
heyetinizi saygıyla selamlıyorum. (CHP ve İYİ PARTİ sıralarından alkışlar)
BAŞKAN
– Adalet ve Kalkınma Partisi Grubu adına Sayın İsmail Tamer. 
Sayın
Tamer, buyurun. (AK PARTİ sıralarından alkışlar)
AK
PARTİ GRUBU ADINA İSMAİL TAMER (Kayseri) – Teşekkür ediyorum Değerli Başkanım. 
İYİ
PARTİ Grubunun şehir hastanelerine yönelik araştırma komisyonu kurulmasıyla
ilgili vermiş olduğu grup önerisi üzerinde partim adına söz almış bulunuyorum.
Yüce Meclisi saygıyla selamlıyorum.
Değerli
arkadaşlar, sağlık tüm dünyada pahalı bir yöntemdir. Sağlık Bakanlığımız, 2003
yılından itibaren, vatandaşlarımızın kaliteli sağlık hizmetine eşit biçimde
erişmelerini gaye edinmek amacıyla Sağlıkta Dönüşüm Projesi’ni başlattı.
Hepinize hatırlatmak isterim, özellikle de doktor olan arkadaşlarıma
hatırlatmak isterim…
ALİ
ŞEKER (İstanbul) – Sağlıkta dönüşüm geri dönüşüme uğradı. 
İSMAİL
TAMER (Devamla) – 2002 yılındaki sağlığı, çeşitli hastaneler, özellikle sigorta
hastanelerinin sıkıntıları ve sıralar, geceden gelen kuyruklar, hepsini şöyle
gözünüzün önünde tekrar canlandırmak isterim çünkü hafızayıbeşer nisyan ile
maluldür. Unutmak doğaldır, unutabilirsiniz buradan tekrar hatırlatmak
istiyorum. İşte bu anlamda, bu bağlamda…
TAHSİN
TARHAN (Kocaeli) – Şimdi de iki ay veriyorlar. Şu an iki ay veriyorlar, üç ay
veriyorlar. 
İSMAİL
TAMER (Devamla) – Dinleyin lütfen, dinleyin. 
TAHSİN
TARHAN (Kocaeli) – Veriyorlar.
İSMAİL
TAMER (Devamla) – …neden şehir hastanelerine ihtiyaç hissedildi? Mevcut
hastanelerimizin yaş ortalaması kırk dokuz-elli civarında. O zaman toplam 107
bin yatak kapasitesi vardı, 2002 öncesini söylüyorum. 
AYHAN
EREL (Aksaray) – İsmail Bey…
MÜZEYYEN
ŞEVKİN (Adana) – İnsanlar ölmez de sağ kalırsa…
İSMAİL
TAMER (Devamla) – 7 bin tanesi bunların ancak nitelikli yatak şeklindeydi. 
AYHAN
EREL (Aksaray) – İsmail Bey… 
TAHSİN
TARHAN (Kocaeli) – Maliyeti ne? (CHP ve İYİ PARTİ sıralarından gürültüler) 
BAŞKAN
– Sayın Erel, lütfen… Sayın Tarhan, lütfen... Sayın Şevkin, lütfen…
AYHAN
EREL (Aksaray) – O bize çok laf attı. 
İSMAİL
TAMER (Devamla) – Nitelikli yataklar nedir? Özellikle 30 metrekare içinde hasta
yatağı, hasta başı monitörü ve burada refakatçi yatağıyla orada insan gibi
televizyonunu izleyen bir hasta konumunda, nitelikteki yataklar idi. 
TAHSİN
TARHAN (Kocaeli) – Maliyetine gel, maliyetine.
AYHAN
EREL (Aksaray) – İsmail Bey…
İSMAİL
TAMER (Devamla) – Günümüzün ekonomik şartlarında bu şartlar göz önüne alınarak
şehir hastanelerine ihtiyaç hissedildi. 
FAHRETTİN
YOKUŞ (Konya) – İsmail Bey, duymuyor musun?
TAHSİN
TARHAN (Kocaeli) – Maliyetine gel.
AYHAN
EREL (Aksaray) – İsmail Bey… 
İSMAİL
TAMER (Devamla) – Arkadaşlar, dinleyin, ben sizi dinledim. (CHP ve İYİ PARTİ
sıralarından gürültüler)
FİKRET
ŞAHİN (Balıkesir) – Bakan öyle demiyor Sayın Vekilim. 
BAŞKAN
– Sayın Şahin, lütfen…
İSMAİL
TAMER (Devamla) – Dinleyin, bakın, sizi dinledim, niye bu kadar şey
yapıyorsunuz? (AK PARTİ sıralarından alkışlar) 
ALİ
ŞEKER (İstanbul) – Nitelikli soygun var, nitelikli soygun!
İSMAİL
TAMER (Devamla) – Bakın, anlatıyorum size; 100 sefer anlattık, gene
anlatacağız. 
ALİ
ŞEKER (İstanbul) – Nitelikli soygun var! Çocukları soyduruyorsunuz! 
İSMAİL
TAMER (Devamla) – İnsanımıza, hastamıza, en iyi şekilde sağlık hizmetini vermek
bizim görevimizdir, devletin görevidir. (AK PARTİ sıralarından alkışlar) 
FAHRETTİN
YOKUŞ (Konya) – Anlatmasını beceremiyorsun, laf atmasını beceriyorsun! 
İSMAİL
TAMER (Devamla) – Bunu biz yapıyoruz, yapmaya da devam edeceğiz. İstediğiniz
kadar siz iddia edin.
FAHRETTİN
YOKUŞ (Konya) – Hadi oradan, hadi! Bana çok laf attın burada.
İSMAİL
TAMER (Devamla) – Bakın, 100 bin yatağı biz 50 bin yatak daha artırarak bugün
günümüzde 150 bin yatak kapasitesine gelecek. Bunların 100 bini nitelikli yatak
olacak, nitelikli. O açıdan dinleyin. (AK PARTİ sıralarından alkışlar) 
FİKRET
ŞAHİN (Balıkesir) – Bakan öyle demiyor Sayın Vekilim.
AYHAN
EREL (Aksaray) – İsmail Bey… 
İSMAİL
TAMER (Devamla) – Bakın, sizin iddia ettiğiniz gibi, 2017 yılında hizmete
açılan 10 tane şehir hastanesiyle başlayan ve bugün 10 tane şehir hastanemiz
açılmış vaziyette. 
AYHAN
EREL (Aksaray) – İsmail Bey…
İSMAİL
TAMER (Devamla) – Bunlar, bu hastaneler… Hem vatandaşımızda sağlık
çalışmalarımız açısından memnuniyet oranları da yüzde 75’lerden bugün yüzde
90’lara çıktı. 
ALİ
ŞEKER (İstanbul) – Son anketlerden haberiniz yok. 
İSMAİL
TAMER (Devamla) - O beğenmediğiniz şehir hastanelerindeki memnuniyet oranı
yüzde 90’lara çıktı. (AK PARTİ sıralarından alkışlar)
RECEP
ÖZEL (Isparta) – Yüzde 100 ağabey, yüzde 100.
AYHAN
EREL (Aksaray) – İsmail Beyefendi…
FAHRETTİN
YOKUŞ (Konya) – Salla, salla, meydan boş!
İSMAİL
TAMER (Devamla) - O açıdan, bakın, değerli arkadaşlar, şehir hastanelerine
kesinlikle laf atmaya gerek yok. Aldığınız hizmetin…
AYHAN
EREL (Aksaray) – İsmail Bey…
FAHRETTİN
YOKUŞ (Konya) – Salla, salla!
İSMAİL
TAMER (Devamla) – Doktor olanlara söylüyorum: 2002 yılı öncesinde ben bir
yatakta 2 hasta yatırıyordum, 2 hasta, unutmayın bunları. 
İLHAMİ
ÖZCAN AYGUN (Tekirdağ) – Üniversite hastaneleri dökülüyor.
AYHAN
EREL (Aksaray) – İsmail Bey…
FAHRETTİN
YOKUŞ (Konya) – İsmail Bey…
İSMAİL
TAMER (Devamla) - Şu anda tüm hastaneler beş yıldızlı otel konforunda. (AK
PARTİ sıralarından alkışlar)
(Mikrofon
otomatik cihaz tarafından kapatıldı)
İLHAMİ
ÖZCAN AYGUN (Tekirdağ) – Tüm hastaneler dökülüyor.
İSMAİL
TAMER (Devamla) – Evet, devam edeyim çünkü…
BAŞKAN
– Sayın Tamer, ben sizin sahada ratinginizin yüksek olduğunu biliyordum ama
Mecliste bu kadar ratinginizin yüksek olduğunu bilmiyordum, bilhassa İYİ PARTİ
Grubu tarafında yani. (AK PARTİ ve İYİ PARTİ sıralarından alkışlar)
İSMAİL
TAMER (Devamla) – Çok teşekkür ediyorum. 
BAŞKAN
– Ben size iki dakika daha süre vereyim, siz devam edin.
Buyurun.
İSMAİL
TAMER (Devamla) – Ayhan Bey kardeşimi elektrik mühendisi diye biliyorum. 
AYHAN
EREL (Aksaray) – Ama biz hep kürsüdeyken… Bak, Sayın İsmail Beyefendi, İsmail
Bey…
İSMAİL
TAMER (Devamla) - Bakın, doktorlukta bir kural vardır, önce teşhis edeceksin,
sonra tedavi edeceksin; teşhis, tedavinin yarısıdır. (AK PARTİ sıralarından
alkışlar) 
AYHAN
EREL (Aksaray) – Biz kürsüden konuşurken…
İSMAİL
TAMER (Devamla) - Bilgisayar iddiasıyla teşhisi yanlış koydu arkadaş; yanlış
koydu, böyle bir iddia yok. 
AYHAN
EREL (Aksaray) – İsmail Bey, biz sizin konuşma metninize bir şey demiyoruz. 
İSMAİL
TAMER (Devamla) - O açıdan, teşhis yanlış, gidişat yanlış. Türk insanı,
hastalar en iyi hizmete layık. 
AYHAN
EREL (Aksaray) – Siz, biz kürsüde konuşurken hep laf atıyorsunuz, oradayken laf
atılmanın nasıl bir duygu olduğunu size yaşatmak istedik, başka bir amacımız
yok.
İSMAİL
TAMER (Devamla) - Beş yıldızlı otel konforundaki şehir hastaneleri içinde Türk
insanının hak ettiği şekilde sağlık hizmetini vermeye devam ediyoruz, devam
edeceğiz. (AK PARTİ sıralarından alkışlar) 
FAHRETTİN
YOKUŞ (Konya) – Başkan, niye ayrıcalık yapıyorsun?
İSMAİL
TAMER (Devamla) - İddia etmiş olduğunuz gibi… Bakın, bir AVM’nin boş
metrekaresi bin dolar civarında, bu hastanelerin metrekaresi 600 dolar
civarında. (AK PARTİ sıralarından alkışlar) Onun için, hastaneler pahalı da
değil, o zamanın ihtiyaçları oydu. 
ALİ
ŞEKER (İstanbul) – Yatak başına maliyet 2,5 kat farklı ya.
İSMAİL
TAMER (Devamla) - Sağlık Bakanımızın söylemiş olduğu gibi, bundan sonra genel
bütçeyle yapacağız, o da doğru bir şey; yaptığımız hizmet de doğru bir şey. (AK
PARTİ sıralarından alkışlar)
ALİ
ŞEKER (İstanbul) – Her yaptığınız doğru; kamu-özelle yapılan da doğru, kamu
bütçesiyle yapılan da doğru; her şey doğru!
İSMAİL
TAMER (Devamla) - Hepinize saygılar sunuyorum.
Tüm
hastalarımıza sağlıklı, uzun ömürler diliyorum.
Saygılarımla.
(AK PARTİ sıralarından alkışlar)
ALİ
ŞEKER (İstanbul) – Her şey doğru, kamu özelle yapılan da doğru, genel bütçeyle
yapılan da doğru!
ENGİN
ALTAY (İstanbul) – Hangisi doğru? Sağlık Bakanı mı doğru, Tayyip Bey mi doğru
ya, hangisi doğru İsmail ağabey?
FİKRET
ŞAHİN (Balıkesir) – Sayın Vekilim, verdiğiniz rakamlar Bakanlığın rakamlarıyla
uyuşmuyor. 
AYHAN
EREL (Aksaray) – Sayın Başkanım, adımı zikrederek bana kibarca sataşmada
bulundu. 
BAŞKAN
– Size sataşmada bulunmadı.
AYHAN
EREL (Aksaray) – Bulundu efendim.
BAŞKAN
– Yok, bulunmadı.
AYHAN
EREL (Aksaray) – Tabii, bulundu efendim. 
BAŞKAN
– Genelde, mutat olarak onu yerinden yapar, kürsüden yapmaz. 
AYHAN
EREL (Aksaray) – Sayın Hatip…
BAŞKAN
– Öneriyi oylarınıza sunuyorum: Kabul edenler… Etmeyenler… Kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- HDP Grubunun, Siirt Milletvekili Meral Danış Beştaş ve arkadaşları
tarafından, Tahir Elçi cinayetinin tüm boyutlarıyla araştırılması amacıyla
26/11/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 27 Kasım 2019
Çarşamba günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 27/11/2019 Çarşamba günü (bugün) toplanamadığından, Grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Hakkı
Saruhan Oluç
 İstanbul
 Grup
Başkan Vekili 
Öneri:

26
Kasım 2019 tarihinde, Siirt Milletvekili Sayın Meral Danış Beştaş ve
arkadaşları tarafından (4253 sıra numaralı) Tahir Elçi cinayetinin tüm
boyutlarıyla araştırılması amacıyla Türkiye Büyük Millet Meclisine verilmiş
olan Meclis araştırması önergesinin diğer önergelerin önüne alınarak
görüşmelerinin 27/11/2019 Çarşamba günkü birleşimde yapılması önerilmiştir. 
BAŞKAN
- Halkların Demokratik Partisi Grubu adına önerinin gerekçesini açıklamak üzere
Meral Danış Beştaş. 
Buyurun.
(HDP sıralarından alkışlar)
HDP
GRUBU ADINA MERAL DANIŞ BEŞTAŞ (Siirt) – Sayın Başkan, değerli milletvekilleri;
Tahir Elçi, barışın elçisi, barışı isterken dört yıl önce -yarın 4’üncü yılı
doluyor- 28 Kasım 2015 tarihinde, kameraların önünde katledildi. 
Dört
yılda ne oldu? Fail bulundu mu; hayır. Şüpheli var mı; hayır. Dava açıldı mı;
hayır. Peki, bu konuda Hükûmetin o dönemin Başbakanı Davutoğlu, Adalet Bakanı,
Başbakan Yardımcısının yapmış olduğu açıklamalar orta yerde duruyor mu; evet.
İşte bu nedenle, bu önergemizi kabul etmenizi gerçekten çok önemsiyoruz. Neden?
Tahir Elçi, vurulmadan dakikalar önce “Biz, bu tarihî bölgede, birçok
medeniyete beşiklik etmiş, ev sahipliği yapmış bu kadim bölgede, insanlığın bu
ortak mekânında silah, çatışma, operasyon istemiyoruz.” dedikten sonra
katledildi. Evet, dört yıl değil, aslında dört saatte bu cinayet
aydınlatılabilir çünkü kameralar var, bütün basın mensupları orada ve veriler,
şu anda bile istense dört saatte bulunabilir. 
Tahir
Elçi, benim 1987’den beri arkadaşım. Ben Dicle Üniversitesine 1986 girişliyim,
o 1987 yılında girdi. Biz birlikte okuduk, birlikte avukatlık yaptık, birlikte
Diyarbakır Barosu yönetiminde görev yaptık, birlikte insan hakları mücadelesi
verdik, birlikte “adalet” “hak” “hukuk” dedik ve ölümünden bir gün önce de üç
saatlik bir sohbetimiz olmuştu, daha dün gibi hafızamda.
Tahir
Elçi önce ne yapıldı? Bu topraklarda Hrant Dink’ten bildiğimiz bir formülle,
önce hedef göster, sonra linç et, sonra ölsün, suikasta kurban gitsin. 
İşte,
şu var ya, linçten bir tanesi: “Doğan’ın Terör Propagandası Yaptığı RTÜK
Tarafından Belgelendi.” 
Yüzlerce,
binlerce yıldır hukukçular “terör” kavramını reddederler ama “terör” kavramı
üzerinden bir linç kampanyası yapıldı. Şu anda Demirören bu linçe maruz kalmaz
ama şu, o dönemde Tahir Elçi’nin CNN Türk’te katıldığı televizyon programından
sonraki linç görüntüleri. 
Hele
şu paçavra! Hele şu paçavra! Ölümünden sonra “Al Sana Terör” diye manşet attı.
Aslında “Biz öldürdük.” dedi. Aslında, bu manşet öldürmenin itirafıdır. Tahir
Elçi’nin daha kanı yerdeydi, daha defnedilmemişti. 
Değerli
milletvekilleri, olay tarihinde Davutoğlu bir açıklama yaptı, aynen söylüyorum:
“Bu olay mutlak surette aydınlatılacak, bizim dönemimizde faili meçhullere izin
vermeyiz. Hedef sadece Tahir Elçi değil, Türkiye’dir.” dedi. Bekir Bozdağ
bizzat eşini ziyaret etti. Numan Kurtulmuş “Failleri bulacağız, bu hunharca
suikastı kabul etmiyoruz.” dedi. 
Ama
ne oldu? Soruşturmada, şu ana kadar… Avukat arkadaşlarla sürekli görüşüyoruz.
En son İngiltere merkezli bir uzman kuruluşa bir rapor hazırlatıldı geçen yıl,
daha bir yılı dolmadı ve o raporda bütün ayrıntılar tetkik edilerek Tahir
Elçi’yi vuran kurşunun 3 polis memurundan 1’ine ait olduğu söylendi yani
aslında şüphelileri aydınlattı. Bu dilekçe verildi. Bu polis memurlarını tanık
olarak dinleyen bir savcılık var. Henüz sanık değiller, sanığı bırakın şüpheli
bile değiller fakat bir yıldır o dilekçe dosyada ve daha o polis memurlarının
şüpheli sıfatıyla ifadeleri alınmadı. 
Geçenlerde
kamuoyuna çok önemli bir bilgi yansıdı -ne kadar biliyorsunuz bilmiyorum- Adli
Tıp raporuna ilişkin. Hem de -basından aldım bunu, doğruluğu teyitlidir- Adli
Tıp Kurumu Adli Bilimlerde Genetik Doktoru olarak çalışan Mehtap Altuğ bir
açıklama yaptı. Çok uzun bir açıklaması var DNA incelemesine ilişkin, eküvyon
çubuklarına ilişkin ve son bölümü şöyle, diyor ki: “Biz, UYAP veri sistemine
girdik çıkan bilgileri ama Ömer…” İsim veriyor ama ben isimleri burada
söylemeyeyim cevap hakkı doğmasın diye. “Kurum Başkanının verdiği talimatla bu
DNA tespitleri dosyadan ve UYAP sisteminden çıkarıldı.” diyor. Hâlâ bu
konuda da bir yanıt verilmiş değil. 
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) – Başkan, buna biraz müsamaha gösterseniz… 
BAŞKAN
– Tamamlayın lütfen. 
Buyurunuz.

MERAL
DANIŞ BEŞTAŞ (Devamla) – Tahir Elçi cinayetini yargı ortaya çıkarmıyor ama biz
araştırabiliriz. Ona ilişkin bütün kamera kayıtları karartıldı. Polis
kamerasında on üç saniyelik bölüm yok. Olay yerini gören tek kamera ortadan
kaldırıldı ve bütün taleplere rağmen açığa çıkarılmıyor. Ben iki gün önce
Adalet Bakanına Plan ve Bütçe Komisyonunda sordum, direkt sordum. Tahir Elçi
dosyasına ilişkin gelişmelerden haberdar mısınız, neden faili meçhule doğru
gidiyor dedim. Sayın Bakanın açıklaması: “Savcılarımıza güveniyoruz, soruşturma
gizlidir ve devam ediyor.” Şimdi bu açıklamayı ben bizi izleyen yurttaşların
takdirine bırakıyorum. 
Eğer
bir ülkede bir cinayet işlenmişse ve bu bir baro başkanıysa, bu daha önce hedef
gösterilip linç edilmişse, Hrant Dink ve yüzlercesi gibi sonra da hayatından
olmuşsa ve fail bulunmuyorsa fail devlettir, fail korunuyordur, fail
açıklanmıyordur. Bunun başka hiçbir izahı yok.
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) – Gerçekten bitireceğim. 
BAŞKAN
– Tabii, buyurun, tamamlayın. 
MERAL
DANIŞ BEŞTAŞ (Devamla) – Tahir Elçi bütün hayatını cezasızlıkla mücadeleye
ayırdı. İnsan hakları, cezasızlıkla mücadele ve barış savunucusu. Şu anda, onun
şahsında barış katlediliyor, cezasızlık tırmanıyor. Onun takip ettiği dava
dosyaları tek tek beraatle sonuçlanıyor. Ben bütün milletvekillerine parti
ayrımı gözetmeksizin söylüyorum: Lütfen, barışa, barış sözlerine atılan bu
silaha hayır diyelim. Lütfen, Tahir Elçi’nin katillerinin korunmasına izin
vermeyelim. Bu araştırma önergesiyle araştırma komisyonu kuralım ve olay yerine
hep birlikte gidelim, orayı araştıralım, o Dört Ayaklı Minarede’ki açıları
birlikte tespit edelim.
Son
olarak, Tahir Elçi’nin çok sevdiği bir sözle, seni unutmayacağız…(x) 
Teşekkür
ediyorum. (HDP sıralarından alkışlar)
BAŞKAN
– Cumhuriyet Halk Partisi Grubu adına Mustafa Sezgin Tanrıkulu. (CHP
sıralarından alkışlar) 
CHP
GRUBU ADINA MUSTAFA SEZGİN TANRIKULU (İstanbul) – Sayın Başkan, değerli
milletvekilleri; evet, dört yıldır 4’üncü konuşmamı yapıyorum burada bu
suikastla ilgili olarak. İlk duyduğumda yine Parlamentoya gelmek üzereydim,
uçaktaydım, cumartesi günüydü. İlk hissiyatımı da uçakta bulunan
milletvekilleriyle paylaşmıştım ve şunu söylemiştim: Kendim ölmüş gibiyim. Yani
birçok dostumuzu yitirdik ama Tahir Elçi’yle o ölümü ancak böyle içselleştirdim
ve kendim ölmüş gibiyim dedim. Aradan dört yıl geçti. Tekrar dosyalara baktık,
her gün ilgiliyiz. Ama gerçekten, AK PARTİ sıralarında olan milletvekillerine
sesleniyorum: Bu yurttaşlarımıza, insanlarımıza birçok borcumuz var.
Davutoğlu’nun “benim borcum” dediği, “namus ve şeref borcu” dediği borçları
var. O borçlardan belki en ağırı da Tahir Elçi cinayetidir, suikastıdır. Buna
söz verilmişti ama dosya olduğu gibi duruyor yerinde. Kötülüğün kapıları bu
cinayetle başladı, bu suikastla başladı ve arkasından da tufan gibi geldi
kötülükler, tufan gibi. İlk önce linç edildi sözlerinden dolayı ama daha
berbatı, yargı kıskacına alındı.
Bakın,
bir savcı, İstanbul’daki savcı -belki şu anda Yargıtay üyesidir, belki
başsavcıdır- Diyarbakır Barosunda oturan, başkanlık makamında oturan ve
-Diyarbakır’dan İstanbul’a polis gözetiminde götürülmesi için- kendisiyle
ilgili tebligatı bekleyen, talimatla ifadesinin alınmasını bekleyen Baro
Başkanıyla ilgili olarak, Tahir Elçi’yle ilgili olarak -tamamen yalan, bakın,
tamamen yalan ve bu savcı hâlen görevde; ne demiş biliyor musunuz?- şunları
yazdı müzekkeresine: “...suçundan hakkında soruşturmanın sonuçsuz kalmasını
sağlamak amacıyla yurt içinde saklandığı, tüm aramalara rağmen Elçi’ye
ulaşılamadığı ve tebligat yapılamayacağı anlaşıldığından hakkında yakalama
kararı çıkarılmıştır.” Ya, burada bu kadar hukukçu var, bu kadar milletvekili
var... Canlı yayında baroda oturan Baro Başkanıyla ilgili olarak bu müzekkereyi
yazan savcı, onu İstanbul’a polis gözetiminde götüren savcı hâlen görevde, bu
yalanları yazan savcı. Belki de başsavcı yaptınız, belki de Yargıtay üyesi
yaptınız. 
Türkiye
bu cinayetlere bu noktadan geldi, sizin sessizliğinizden geldi, sizin göz
yummanızdan geldi, aynen bu şekilde geldi ve şu anda da failleri koruyan da
iktidarınız, bu failleri koruyan. 
Bakın,
Adli Tıp Enstitüsü araştırma yapmadı, gerçekleri örttü. Daha dört ay önce bir
uzman beyanda bulundu, DNA’yla ilgili belgeleri nasıl değiştirdiğini açıkladı.
Beyanları alındı ama çıt çıkmadı Diyarbakır Cumhuriyet Başsavcılığından.
Diyarbakır Barosu, adli tıp konusunda dünyanın en itibarlı kurumu olan Londra
Adli Tıp birimlerine inceleme yaptırdı. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Tanrıkulu. 
MUSTAFA
SEZGİN TANRIKULU (Devamla) – O incelemeyi geçen sene aralık ayında dosyasına
koydu, bir adım ileriye gitmedi. Diyarbakır Cumhuriyet Başsavcılığı, o raporu,
dünyanın en itibarlı kurumunun verdiği raporu Adli Tıpa gönderdi. Adli Tıp,
yine sahteliğe dayanarak dedi ki: “Ben 2016’daki beyanımın arkasındayım.” Aşağı
yukarı failin kim olduğu belli, aşağı yukarı belli ama koruyan da sizin
iktidarınız. Eğer bir talimat verilseydi, gerçekten o kararlılık gösterilseydi
bugün o failler ortaya çıkacaktı. Ama Tahir Elçi seçilmiş bir hedefti -seçilmiş
bir hedef- çünkü 90’lı yılların JİTEM’cilerinin, 90’lı yılların katillerinin,
komutanlarının ve güvenlik güçlerinin peşindeydi, teker teker onları adliyenin
önüne çıkarıyordu, yargının önüne çıkarıyordu; korkulu rüyası hâline gelmişti
bu insanların ve bilinçli hedef gösterildi ve bu şekilde vuruldu. 
Bakın
-sizler unutabilirsiniz, burada kayıtlara geçiyor- bir gün mutlaka o failleri
yargı önüne çıkaracağız. 
(Mikrofon
otomatik cihaz tarafından kapatıldı) 
MUSTAFA
SEZGİN TANRIKULU (Devamla) - Onlara bu izni veren, onlara bu soruşturmayla
ilgili olarak bu hoşgörüyü gösterenleri de bir kez daha burada lanetliyorum.
Bir kez daha anısı önünde saygıyla eğiliyorum. (CHP ve HDP sıralarından
alkışlar)
BAŞKAN
– Teşekkür ettim. 
Adalet
ve Kalkınma Partisi Grubu adına Sayın Yılmaz Tunç, buyurun. (AK PARTİ
sıralarından alkışlar)
AK
PARTİ GRUBU ADINA YILMAZ TUNÇ (Bartın) – Sayın Başkan, değerli milletvekilleri;
HDP grup önerisi hakkında söz aldım. Bu vesileyle Genel Kurulu saygılarımla
selamlıyorum. 
28
Kasım 2015 tarihinde Diyarbakır Sur’da teröristlerle çatışma çıkmış, bu olayda
polis memurları Ahmet Çiftaslan ve Cengiz Erdur şehit olmuşlardır. Bu çatışma
sonrası, teröristler, Diyarbakır Baro Başkanı Tahir Elçi’nin basın açıklaması
yaptığı alana doğru kaçmışlar ve burada, alanın güvenliğini alan polis
memurları ile kaçan teröristler arasında çıkan çatışma esnasında Tahir Elçi,
kaynağı belli olmayan bir kurşunun isabet etmesi sonucu vefat etmiştir.
Değerli
milletvekilleri, öncelikle menfur saldırıyı kınıyorum, bir kez daha kınıyorum.
Merhum Tahir Elçi’ye Allah’tan rahmet diliyorum ve o olay öncesi şehit olan
polislerimize ve terörle mücadele esnasında verdiğimiz tüm şehitlerimize
Allah’tan rahmet diliyorum. 
Değerli
milletvekilleri, Tahir Elçi’ye yapılan saldırı teröristlerin amacına hizmet
eden bir saldırıdır. Tahir Elçi, Diyarbakır Barosu Başkanı olarak hepimizin
takip ettiği önemli bir isimdir. Şiddetin doğru yol olmadığını, o dönemde
hendek siyasetinin terk edilmesi gerektiğini muhtelif açıklamalarında dile
getirdiği hepimizin malumudur. Tahir Elçi’ye yapılan saldırı sırasında basın
olayın büyük bir bölümünü çekmiştir ancak basının çekemediği, Tahir Elçi’nin
görüntü dışında kaldığı birkaç saniyelik bir bölüm vardır ve bu bölüm nedeniyle
de kurşunun nereden geldiği belirlenememiştir. 
Diyarbakır
Cumhuriyet Başsavcılığı, olayın hemen akabinde soruşturmayı başlatmış, yaklaşık
bir hafta boyunca olay yerinden delil toplamaya çalışmış, bu sırada teröristler
tarafından delil toplanmasını engellemeye yönelik defalarca saldırılar
gerçekleştirilmiştir. Zorluklarla gerçekleştirilen olay yeri inceleme ve delil
toplama neticesinde elde edilen bulgular Adli Tıp Kurumunun gerekli
incelemesine gönderilmiştir. Olayla ilgili olarak aranan teröristlerden Mahsun
Gürkan Sur’da meydana gelen çatışmalarda kolluk görevlilerince 13 Mart 2016
tarihinde etkisiz hâle getirilmiştir. Uğur Yakışır isimli şahıs hakkında da
yakalama kararı çıkarılmış, henüz yakalanamamıştır. Soruşturmada Adli Tıp
Kurumu ve bağlı dairelerince raporlar verilmiş, olay yerinde keşifler ve
bilirkişi incelemeleri yapılmış, basının çektiği görüntüler ve çevredeki iş
yerlerinin kameralarının tespit ettiği görüntülerin hepsi derlenmiş toplanmış
ve bilirkişi incelemelerine tabi tutulmuş, ayrıca, Tarih Elçi’nin avukatlarınca
Londra Üniversitesine gönderilen deliller sonrasında yine rapor alınmış ancak
tüm bu raporlar sonunda ölüme neden olan kurşunun hangi silahtan çıktığı
maalesef bugüne kadar belirlenememiştir. Savcılık son bir buçuk yıl içinde
Tahir Elçi’nin avukatlarıyla defalarca toplantılar yapmış…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen sözlerinizi. 
YILMAZ
TUNÇ (Devamla) - …yapılan toplantılardan sonra avukatları ve bizzat Baro
Başkanı Diyarbakır Cumhuriyet Başsavcılığı tarafından gösterilen iş birliği
nedeniyle memnuniyetlerini ve teşekkürlerini iletmişlerdir. Bu toplantılar
dışında, merhum Tahir Elçi’nin eşi Sayın Türkan Elçi, Diyarbakır Cumhuriyet
Başsavcısı ve merhumun avukatlarının da olduğu bir ortamda ayrı bir görüşme
gerçekleşmiş, bu görüşmede de Sayın Türkan Elçi cumhuriyet başsavcılığının
dosyaya olan yaklaşımından dolayı memnuniyetini dile getirmiştir. 
Şimdi,
soruşturmadaki safhalara baktığımız zaman, müdahil avukatları ve kamuoyunun
görebileceği açıklıkta bir soruşturmanın gerçekleştiğini görüyoruz. Faillerin
korunmasına ilişkin eğer herhangi bir iddia varsa, koruyan kimse -bahsettiğiniz
ifadelerle alakalı olarak- yine yargı içinde çözümlenmesi gereken şikâyet
mekanizmasının devreye girmesiyle bunların da yine yargı içinde çözüleceğine
inanıyoruz. Hepimizin ortak temennisi, Tahir Elçi’nin ölümüne neden olan kişi
ya da kişilerin adli soruşturma neticesinde belirlenmesi, kim olursa olsun
faillerin cezalandırılması.
(Mikrofon
otomatik cihaz tarafından kapatıldı) 
YILMAZ
TUNÇ (Devamla) – Bitiriyorum Sayın Başkanım, son cümlem. 
BAŞKAN
– Son cümlenizi alayım. 
Buyurun.

YILMAZ
TUNÇ (Devamla) – Tahir Elçi’nin ölümüne neden olan kurşunun kimden çıktığı
henüz açıklığa kavuşamamış olsa da herkesin kabul edebileceği en önemli etken
bölgedeki terör olaylarıdır. 
Hepimizin
temennisi, terörün ve terör olayları neticesinde bu tür acı hadiselerin
olmamasıdır diyor, bu duygu ve düşüncelerle Genel Kurulu saygılarımla
selamlıyorum. (AK PARTİ sıralarından alkışlar) 
BAŞKAN
– Sayın Altay, buyurun. 
V.- AÇIKLAMALAR (Devam)
49.- İstanbul Milletvekili Engin Altay’ın, Bartın Milletvekili Yılmaz
Tunç’un HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ve Türkiye’nin faili meçhul cinayetlerin acısıyla yaşadığına
ve İYİ PARTİ grup önerisinin oylama işlemiyle ilgili usul tartışması açılmasını
talep ettiğine ilişkin açıklaması
ENGİN
ALTAY (İstanbul) – Teşekkür ederim.
Başkanım,
biraz önceki bir uygulamanız için söz istedim ama ondan önce de tabii şunu es
geçemeyiz: Bir şehrin meydanında Baro Başkanı vuruluyorsa ve “Konu, yargının
işi.” deniliyorsa bu olmaz. Bu Baro Başkanını şehrin ortasında birisi öldürüyor
ve bu konuda “Olsa olsa teröristler tarafından olmuştur.” demek, e, o zaman
“Devlet yok.” demektir, devleti reddetmektir. Bu, daha vahim bir şey; hani özrü
kabahatinden büyük gibi bir şey bu. Yani Türkiye faili meçhul cinayetlerin
acısıyla yaşamaktadır. Bu da bir faili meçhul cinayettir. Faili meçhul
cinayetleri de teröristler işlemez. Neyse… 
Sayın
Başkan, biraz önce İYİ PARTİ grup önerisinin oylamasında… 
YILMAZ
TUNÇ (Bartın) – “Teröristler tarafından gerçekleştirilmiştir.” demedim. 
ENGİN
ALTAY (İstanbul) – Yahu, nereden biliyorsun? 
YILMAZ
TUNÇ (Bartın) – Demedim öyle bir şey. 
ENGİN
ALTAY (İstanbul) – Öyle dedin, olsa olsa…
YILMAZ
TUNÇ (Bartın) – Hayır, demedim, yanlış anlamışsın. 
ENGİN
ALTAY (İstanbul) – Tutanağı isteyin.
YILMAZ
TUNÇ (Bartın) – Siz bakın, öyle demedim. 
ENGİN
ALTAY (İstanbul) – Öyle dediniz de neyse… 
(Mikrofon
otomatik cihaz tarafından kapatıldı) 
BAŞKAN
– Sistemi açalım lütfen. 
Buyurunuz.

ENGİN
ALTAY (İstanbul) – Şimdi, Sayın Başkanım, biraz önce İYİ PARTİ grup önerisinin
oylamasında “Kabul edenler… Etmeyenler… Kabul edilmemiştir.” dediniz, tutanağa
böyle geçti. 
Şimdi,
Kocaeli Milletvekilimiz, Grup Yönetim Kurulu Üyemiz Tahsin Tarhan, aynı anda
hemen AK PARTİ Grubunda kaç kişi olduğunu saydı -bana verdiği bilgi 35’tir-
CHP, HDP ve İYİ PARTİ Grubunun -ki HDP de kabul oyu kullanmıştı- bu 3 grubun
Genel Kurulda bulunan milletvekili sayısını da 51 olarak tespit etti, bana
verdi. 
Sayın
Başkan, buradan yeni bir şey yaratmayacağım ama…
BAŞKAN
– Yok, Başkanlık Divanının böyle bir tespiti yok. 
ENGİN
ALTAY (İstanbul) – Başkanım, böyle derseniz bunu usul tartışmasına çeviririz. 
BAŞKAN
– Nasıl isterseniz, buyurun. 
ENGİN
ALTAY (İstanbul) – Usul tartışması talep ediyorum, aleyhinize söz talep
ediyorum. 
FATMA
KURTULAN (Mersin) – Aleyhte… 
MEHMET
DOĞAN KUBAT (İstanbul) – Lehte... 
RAMAZAN
CAN (Kırıkkale) – Lehte... 
BAŞKAN
– Aleyhte Sayın Engin Altay, aleyhte Sayın Fatma Kurtulan, lehte Sayın Doğan
Kubat ve Ramazan Can. 
YILMAZ
TUNÇ (Bartın) – Sayın Başkanım, ondan önce benim söz talebim var. 
BAŞKAN
– Neyle ilgilidir? 
YILMAZ
TUNÇ (Bartın) – CHP Grup Başkan Vekili Sayın Altay’ın konuşmamla ilgili bir
ifadesi oldu. 
MUHAMMET
EMİN AKBAŞOĞLU (Çankırı) – Bir açıklama getirsin efendim. 
BAŞKAN
– Yerinizden bir açıklama alayım.
Buyurun.

50.- Bartın Milletvekili Yılmaz Tunç’un, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
YILMAZ
TUNÇ (Bartın) – Şimdi, Sayın Altay, konuşmasında, benim bu saldırının, ölüme
neden olan olayın teröristlerden çıkan silah neticesinde meydana geldiğini
açıkladığıma yönelik bir açıklama yaptı. Dikkatle dinlemişseniz, tutanaklara da
bakarsanız benim öyle bir açıklamam yok. Ölüme neden olan kurşunun nereden
çıktığının henüz daha belirlenemediğine ilişkin ben oradaki adli tıp raporları
ve bilirkişi incelemeleriyle ilgili açıklamalar yaptım. Orada bir sonuç
belirten, sonuca varan bir açıklamam kesinlikle olmamıştır, düzeltilmesini
istiyorum. 
Teşekkür
ederim. 
ENGİN
ALTAY (İstanbul) – “Belli değil ama olsa olsa teröristler…” şeklinde ifadeniz
oldu. Tutanaklara bakalım. 
BAŞKAN
– Tutumum hakkında aleyhte ilk söz Sayın Engin Altay’ın. 
Sayın
Altay, buyurun. (CHP sıralarından alkışlar)
VII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Süreyya Sadi Bilgiç’in, İYİ PARTİ
grup önerisinin oylama işlemiyle ilgili tutumunun İç Tüzük hükümlerine uygun
olup olmadığı hakkında
ENGİN
ALTAY (İstanbul) – Teşekkür ederim Sayın Başkan. 
Sizi
ve yüce Genel Kurulu saygıyla selamlıyorum. 
Yönetimin
olduğu yerde otorite olur değerli arkadaşlar, otoritesiz yönetim olmaz. Ama
yönetimin olduğu yerde salt otorite olmaz, elbette demokrasi ve onun kural,
kaideleri olur. 
Sayın
Başkanım, Parlamentonun huzurlu bir şekilde çalışmasını tesis ve temin
öncelikle sizin birincil göreviniz. Elbette size bu İç Tüzük’le verilmiş
inisiyatifler ve yetkiler de vardır; buna bir itirazım olmaz. 
Beni
dinlerseniz de ayrıca memnun olurum, size hitap ediyorum; sizin tutumunuzu
konuşuyoruz çünkü. 
BAŞKAN
– Tabii, tabii…
ENGİN
ALTAY (Devamla) – Baştan almam gerekiyor o zaman müsaade ederseniz. 
BAŞKAN
– Ben sizi dinledim.
Buyurun.

ENGİN
ALTAY (Devamla) – Dinlemediniz ama neyse… 
Sayın
Başkan, hepimizin bağlı olduğu Türkiye Büyük Millet Meclisi İçtüzüğü’dür. Ben
bir durum tespiti yaptım; bu olabilir, insanidir de. Kaldı ki böyle bir hâlde
de bu öneri zaten kabul edilecek değil; elektronik oylamayla yapılacak, o arada
AK PARTİ’nin sayın milletvekilleri gelecek, bu iş hallolacak. Ama siz şunu
derseniz: “Ben böyle tespit ettim.” olmaz; siz, Ali kıran baş kesen değilsiniz.

BAŞKAN
– “Başkanlık Divanının böyle bir tespiti yok.” dedim. 
ENGİN
ALTAY (Devamla) – Biz dedik… Evet, Başkanlık Divanı Ali kıran baş kesen
değildir, Başkanlık Divanı da hepimiz gibi buna uymak zorundadır. Sizi, bundan
sonraki uygulamalarınızda, oylamalar noktasında daha titiz davranmaya davet
ediyorum. Derdim bir mesele çıkarmak değil ama ben de siz de bunu korumak
zorundayız, ben de siz de buna uymak zorundayız; bunu hatırlatmayı bir partinin
Grup Başkan Vekili olarak görev addettim. Usul tartışması açmaya da niyetim
yoktu ama sekter tavrınızdan dolayı da bir usul tartışması açılmasında fayda
gördüm.
Sizi
ve yüce Genel Kurulu saygıyla selamlarım efendim. (CHP sıralarından alkışlar) 
BAŞKAN
– Evet, lehte ilk söz talebi Sayın Doğan Kubat’ın.
Buyurun
Sayın Kubat. (AK PARTİ sıralarından alkışlar) 
ENGİN
ALTAY (İstanbul)- Ne diyeceksin bu işe? 31’e 51… Hani nerede?
MEHMET
DOĞAN KUBAT (İstanbul) – Sayın Başkanım, çok değerli milletvekili arkadaşlarım;
açılan usul görüşmesinde Başkanlık Divanının tutumu lehinde görüşlerimi ifade
etmek üzere söz aldım. Bu vesileyle yüce heyetinizi saygılarımla selamlarım. 
Değerli
arkadaşlar, Sayın Altay aslında pek de istemeden bu usul tartışmasını açtı,
herhâlde bir şeye sinirlendi.
ENGİN
ALTAY (İstanbul) – Despotizme karşıyız, demokrasi istiyoruz. 
MEHMET
DOĞAN KUBAT (Devamla) – Ama Tüzük çok açık; gerçekten burada Başkanlık Divanı,
bütün arkadaşlarımız… 
ENGİN
ALTAY (İstanbul) – Vallahi de hazırız, billahi de hazırız. 
BAŞKAN
– Başkanlık Divanı üyeleri arasında da problem çıktı. Onun için, şu an
itibarıyla problem var, evet. 
MEHMET
DOĞAN KUBAT (Devamla) – Başkanlık Divanı, buradaki oylamaları, görüşmeleri
bihakkın yürütebilmek için -ki hepimizin gözü önünde, hepimiz buna şahidiz-
özveriyle görevini yapıyor. Yani İç Tüzük’ümüz çok açık, 141’inci maddeye göre
işari oylamaların nasıl yapılacağı belli. İşari oylamada gözlem suretiyle
burada mevcut, o anda Genel Kurulda mevcut milletvekillerinden el
kaldıranların… Burada bulunup el kaldırmayanlar elbette ki…
ERKAN
AYDIN (Bursa) – Sizin grup el kaldırmadı. 
MUHAMMET
EMİN AKBAŞOĞLU (Çankırı) – Kaldırdı, kaldırdı.
MEHMET
DOĞAN KUBAT (Devamla) – Başkanım, şundan hiç endişeniz olmasın yani CHP o
sayımı yaptıysa biz muhakkak yapmışızdır o sayımı, ondan dolayı bir sıkıntınız
olmasın. 
ENGİN
ALTAY (İstanbul) – Tabii canım! Siz yaparsınız, her şeyi yapıyorsunuz. 
HAYDAR
AKAR (Kocaeli) – Biz yaptık, siz yaptınız ama Divan yapmadı, sorup oyluyor.
Divan, başkan yardımcılarına, kâtip üyelere sormuyor. 
MEHMET
DOĞAN KUBAT (Devamla) – Dolayısıyla Başkanlık makamı kâtip üyelerin de
gözlemine dayalı olarak orada “Kabul edenler… Etmeyenler…” sayısını tespit
ederek sonucu ilan etti. İnsani bir hata da olabilir, gayet doğaldır, olmuştur
da geçmişte.
TAHSİN
TARHAN (Kocaeli) – Zaten öyle. 
MEHMET
DOĞAN KUBAT (Devamla) – Olursa da bunun çözümü yine İç Tüzük’ümüzün 13’üncü
maddesinde yazıyordur.
ERKAN
AYDIN (Bursa) – Bir mesaja bakar o. 
MEHMET
DOĞAN KUBAT (Devamla) – Ama şu anda bizim de bizzat kendimizin sayarak tespit
ettiğimiz, sayısal çokluk olarak ret gerçekten fazlaydı. Bu anlamda, Başkanlık
makamının, Başkanlık Divanının yaptığı tespit ve uygulama tamamen İç Tüzük’e
uygundur.
ENGİN
ALTAY (İstanbul) – Bir dakika konuştum, indim. Üç dakikayı doldurdun ya. 
MEHMET
DOĞAN KUBAT (Devamla) – Dolayısıyla, ben fazla uzatmıyorum. Başkanlığımızın
tutumu lehinde olduğumu ifade ediyor, yüce heyetinizi saygılarımla
selamlıyorum. (AK PARTİ sıralarından alkışlar) 
BAŞKAN
– Teşekkür ediyorum. 
Sayın
Kubat da özlemiş mikrofonu.
Evet,
aleyhte ikinci söz Sayın Kurtulan’ın.
Buyurun.
(HDP sıralarından alkışlar) 
FATMA
KURTULAN (Mersin) – Teşekkürler Sayın Başkan. 
Değerli
arkadaşlar, genellikle yasa yapım süreci yani komisyon aşamasından tutun buraya
kadar sorunludur. Buraya geldiğinde de öyle görülüyor ki bu, çok açık,
tarafınızca hissettiriliyor. Saraydan bir talimatla yasanın tarihi, şekli
şemaili ve kaç günde ya da ne kadar zamanda tartışılması, bitirilmesi, geri
oraya gönderilmesi önünüze konuluyor, siz sadece parmaklarınızı harekete
geçiriyorsunuz, yaptığınız sadece bu. Genel olarak Meclis böyle işliyor. Bugün
de biraz bunu gördük. AKP sıraları genellikle boş olur. Burayı önemsemeyen,
vatandaşı direkt ilgilendiren yasaları önemsemeyen bir durumda, bir
pozisyondasınız, umurunuzda değil vatandaşı ne kadar mağdur ettiğiniz.
Dolayısıyla bugün de bu görülmüştür. Şuralarda, bir kenarda birini
oturtursunuz, oylama sırasında haber verir, çarçabuk… Başkanlık Divanınca
“Burada ittifak sağlanmadı. Elektronik cihazla oylama yapacağız.” denir. Aynı
şekilde başka bir uygulama yapan bir Başkan Vekili arkadaşımız daha var. Bu
uygulamayla antidemokratik işleyişinizi bize dayatırsınız, bizim üzerimizde de
halkımıza dayatıyorsunuz diyorum. Dolayısıyla aleyhte oy kullanacağımı yani
aleyhte görüşümü böyle belirtmek istiyorum. 
Saygılar
herkese. (HDP sıralarından alkışlar) 
BAŞKAN
– Teşekkür ediyorum Sayın Kurtulan. 
Sayın
Can, lehte son konuşmacı.
Buyurun.
(AK PARTİ sıralarından alkışlar) 
Arkadaşlar,
beni alkışlayacağınıza Sayın Can’ı alkışlıyorsunuz. (AK PARTİ sıralarından
alkışlar) 
Sayın
Can, buyurun. 
RAMAZAN
CAN (Kırıkkale) – Sayın Başkanım, değerli milletvekilleri; hepinizi saygıyla
selamlıyorum. 
Aslında,
burada Engin Bey’in tespit ettiği nokta… Tahsin Bey’in tespitine dayanarak bir
açıklama yaptı ki Tahsin Bey’in kendisinin bir tespiti olmuştur. Kendi partimiz
içerisinde buradaki yoklamayı, karar yeter sayısını takip eden bir kardeşiniz
olarak buradaki her safahatta durumu gözlüyoruz.
ENGİN
ALTAY (İstanbul) – Etmediniz, bu sefer etmediniz.
HAYDAR
AKAR (Kocaeli) – Kaç, sizin sayınız kaç?
RAMAZAN
CAN (Devamla) – Oylamadan önce içerideki sayıyı da devamlı takip ediyoruz. 
OSMAN
AŞKIN BAK (Rize) – Yılların tecrübesi var, değil mi?
RAMAZAN
CAN (Devamla) – Evet, yılların da tecrübesi var; teşekkür ediyorum.
OSMAN
AŞKIN BAK (Rize) – Yılların tecrübesi ya, bu çok önemli bir şey. 
HAYDAR
AKAR (Kocaeli) – Ramazan Bey, kaç şu andaki sayınız?
RAMAZAN
CAN (Devamla) – Burada şunu söyleyebilirim: Sayı itibarıyla, AK PARTİ ve
Milliyetçi Hareket Partisi Grubu itibarıyla, Cumhuriyet Halk Partisi, HDP ve
İYİ PARTİ’nin toplamından fazla idik. 
OSMAN
AŞKIN BAK (Rize) – Bravo! Tecrübe, tecrübe…
HAYDAR
AKAR (Kocaeli) – Biz saydık, sen kaç saydın?
OSMAN
AŞKIN BAK (Rize) – Başkan Vekilimiz de tecrübelidir.
RAMAZAN
CAN (Devamla) – Ayrıca… Ayrıca… Ayrıca…
ALİ
ŞEKER (İstanbul) – Ekran görüntülerinden çıkarın. 
RAMAZAN
CAN (Devamla) – Ayrıca, Sayın Başkan… Sayın Başkan… 
HAYDAR
AKAR (Kocaeli) – Biz saydık, sen kaç kişi saydın?
RAMAZAN
CAN (Devamla) – Sayın Başkanımız işaretle oylamaya geçtiği sırada…
İLHAMİ
ÖZCAN AYGUN (Tekirdağ) – Kimse yoktu içeride.
RAMAZAN
CAN (Devamla) – “Grup önerisini kabul edenler…” dendiğinde, grup önerisini
veren tarafta olan grupların kahir ekseriyetinin milletvekili olarak tamamı el
kaldırmadı. Bizzat şahidim ben buna.
OSMAN
AŞKIN BAK (Rize) – Tabii.
RAMAZAN
CAN (Devamla) – Dolayısıyla el kaldıranlar…
ALİ
ŞEKER (İstanbul) – Sizinkilerin hepsi kaldırdı, bunlar kaldırmadı.
ERKAN
AYDIN (Bursa) – Sizinkiler kaldıramadı.
RAMAZAN
CAN (Devamla) – Hatta bazen öyle oluyor ki kendi grup önerinize dahi destek
verilmediği görülüyor. 
TAHSİN
TARHAN (Kocaeli) – Kaldırmak zorunda. Kaldırmayanlar tarafsız.
RAMAZAN
CAN (Devamla) – Diğer taraftan şunu söylemek istiyorum: Özellikle işaret oyu
kullanılırken -burada yoklamadır, karar yeter sayısıdır, bu muhalefetin doğal
hakkıdır- bunlar yapılırken ancak içerideki sayı itibarıyla her daim içeri
girenler, dışarı çıkanlar oluyor. 
ERKAN
AYDIN (Bursa) – Kaldıramadınız kardeşim işte.
RAMAZAN
CAN (Devamla) - Burada ihtilaf var ise -ki Tahsin Bey ile benim tespitim
arasında ihtilaf var- buna bir hakem bulunması lazım. 
OSMAN
AŞKIN BAK (Rize) – Doğru… Doğru…
RAMAZAN
CAN (Devamla) - Kanun koyucu da İç Tüzük’te buraya kâtipleri koymuş ki ihtilaf
varsa Başkan ona göre karar versin diye. 
Dolayısıyla
usul açısından Başkanın lehinde olduğumuzu belirtiyor, Genel Kurulu tekrar
saygıyla selamlıyorum. (AK PARTİ sıralarından alkışlar) 
OSMAN
AŞKIN BAK (Rize) – Bravo! Bravo!
ENGİN
ALTAY (İstanbul) – Sayın Başkan…
BAŞKAN
– Sayın Altay, buyurun.
ENGİN
ALTAY (İstanbul) – HDP grup önerisinin oylanmasından önce karar yeter sayısının
aranmasını talep ediyoruz. 
BAŞKAN
– Teşekkür ediyorum.
Evet,
şöyle söyleyeyim: İtirazınız için teşekkür ediyorum. Usul tartışmasını yaptık.
Tutum noktasında Başkanlık Divanı olarak daha dikkatli olarak oylamaları
yapacağız. (CHP sıralarından alkışlar) 
ALİ
ŞEKER (İstanbul) – Bravo…
BAŞKAN
- Çünkü Kâtip Üyemiz de burada rahatsızlık duydu. Yani önce saymadı, ondan
sonra saydı; bu olabilir.
KÂTİP
ÜYE NURHAYAT ALTACA KAYIŞOĞLU (Bursa) – Sayın Başkanım, ben açıklama yapmak
istiyorum.
BAŞKAN
– Tabii, açıklama yapabilirsiniz.
Buyurunuz.
V.- AÇIKLAMALAR (Devam)
51.- Kâtip Üye Nurhayat Altaca Kayışoğlu’nun, İYİ PARTİ grup önerisinin
oylaması sırasında AK PARTİ milletvekillerinin diğer partilere mensup
milletvekillerinden sayıca az olduğuna ve MHP milletvekillerinin el
kaldırdığını görmediğine ilişkin açıklaması
KÂTİP
ÜYE NURHAYAT ALTACA KAYIŞOĞLU (Bursa) – Oylama sırasında ben buradan özellikle
baktım; AK PARTİ Grubu diğer gruplardan daha azdı, hatta Milliyetçi Hareket
Partisi Grubundan el kalktığını görmedim. Bu itiraz üzerine Başkanıma dedim ki:
Evet Başkanım, oylama sırasında ben tam olarak saymadım ama AK PARTİ Grubu bu
gruplardan azdı parmak sayısı olarak. Bunu söylediğimde… (AK PARTİ sıralarından
gürültüler) 
BAŞKAN
– Arkadaşlar, zaten konu tam da burada teşekkül ediyor.
OSMAN
AŞKIN BAK (Rize) – Olamaz, saymadan nereden bileceksiniz?
MÜCAHİT
DURMUŞOĞLU (Osmaniye) – Başkanım, böyle bir usul var mı?
OSMAN
AŞKIN BAK (Rize) – Olmaz… Olmadı, olmadı.
ALİ
ŞEKER (İstanbul) – Ekran görüntülerine bakalım.
BAŞKAN
– Arkadaşlar, müsaade edin. Değerli arkadaşlar, müsaade edin. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Siirt Milletvekili Meral Danış Beştaş ve arkadaşları
tarafından, Tahir Elçi cinayetinin tüm boyutlarıyla araştırılması amacıyla
26/11/2019 tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 27 Kasım 2019 Çarşamba
günkü birleşiminde yapılmasına ilişkin önerisi (Devam)
BAŞKAN
– Şimdi Halkların Demokratik Partisi Grubunun önerisini oylarınıza sunup karar
yeter sayısını arayacağım.
Öneriyi
kabul edenler… Etmeyenler… Karar yeter sayısı yoktur. 
Birleşime
on dakika ara veriyorum.
Kapanma Saati: 16.14
İKİNCİ OTURUM
Açılma Saati: 16.32
BAŞKAN: Başkan Vekili Süreyya Sadi BİLGİÇ
KÂTİP
ÜYELER: Nurhayat ALTACA KAYIŞOĞLU (Bursa), Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 23’üncü Birleşimin İkinci Oturumunu açıyorum.
Halkların
Demokratik Partisi grup önerisinin oylamasında karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı
arayacağım.
Kabul
edenler… Etmeyenler…Kabul edilmemiştir, karar yeter sayısı vardır. 
Arkadaşlar,
bir dakika, Divanda itiraz var. Elektronik olarak tekrar oylamayı yapacağım. 
Oylama
için üç dakika süre veriyorum. 
(Elektronik
cihazla oylama yapıldı)
BAŞKAN
– Yapılan elektronik oylama sonucunda Halkların Demokratik Partisi grup önerisi
reddedilmiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Eskişehir Milletvekili Utku Çakırözer ve arkadaşları
tarafından, kadına yönelik şiddetin araştırılması ve koruma mekanizmalarının
yeterli olup olmadığının tespit edilmesi amacıyla 27/11/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 27 Kasım 2019 Çarşamba günkü birleşiminde
yapılmasına ilişkin önerisi
27/11/2019
Türkiye Büyük Millet Meclisi Başkanlığına
Danışma
Kurulu, 27/11/2019 Çarşamba günü (bugün) toplanamadığından grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 CHP
Grubu Başkan Vekili
Öneri:

Eskişehir
Milletvekili Utku Çakırözer ve arkadaşları tarafından, kadına yönelik şiddetin
araştırılması, koruma mekanizmalarının yeterli olup olmadığının tespit edilmesi
amacıyla 27/11/2019 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin (1421 sıra no.lu) diğer önergelerin
önüne alınarak görüşmelerinin 27/11/2019 Çarşamba günlü birleşimde yapılması
önerilmiştir.
BAŞKAN
– Önerinin gerekçesini açıklamak üzere, Cumhuriyet Halk Partisi Grubu adına
Sayın Utku Çakırözer konuşacak. (CHP sıralarından alkışlar) 
CHP
GRUBU ADINA UTKU ÇAKIRÖZER (Eskişehir) – Sayın Başkan, değerli milletvekilleri;
yüce Meclisimizi saygıyla selamlıyorum.
Değerli
arkadaşlarım, Türkiye’de bir tabloyu bir türlü değiştiremiyoruz: Erkekler
tarafından öldürülen kadınların sayısı yıldan yıla artıyor. 2012’de 210,
2013’te 237, 2014’te 294, daha sonra 303, 328, 409, 2018 yılında 440 ve 2019
yılının ilk on ayında 383 kadın öldürüldü. Özgecan Aslan, Helin Palandöken,
Emine Bulut, Ayşe Paşalı, Güleda Cankel, Şule Çet ve daha nicelerine birlikte
gözyaşı döküyoruz. Sonra her 25 Kasımda bu kürsüden konuşuyoruz “Bu son olsun.”
diyoruz ama bir türlü son olmuyor, vahim tablo hiç değişmiyor. 
Bugün,
size Eskişehir’de, 2 çocuk annesi, 45 yaşındaki Ayşe Tuba Arslan’ın nasıl göz
göre göre öldürüldüğünü anlatacağım. Boşandığı eşi, 11 Ekimde sokak ortasında
kasap satırıyla kafasına, kollarına ve ellerine saldırarak yaraladı Ayşe
Arslan’ı. İyi kalpli, yaşama azmi hiç bitmeyen bu kadın, tam kırk dört gün
komada kaldı ancak vücudu bu acıya daha fazla direnemedi “Kadına karşı şiddeti
önleyeceğiz.” diye nutuk attığımız gün hayata gözlerini yumdu.
Değerli
arkadaşlarım, vahşice öldürülen her kadının beraberinde mutlaka maalesef bir
korunamama hikâyesi de var. Bu acı hikâyelerden ders çıkarmadan biz kadına
şiddetle mücadelede bir milim dahi ilerleyemeyiz. Bakın, yirmi beş yıllık evli,
2 çocuk annesi Ayşe Arslan, eşinden gördüğü şiddete dayanamayarak 14 Eylül
2018’de ilk tedbir kararı için başvurdu. Tedbir kararı aynı gün çıkıyor; bir
ay, iki ay uzatılıyor; sonra altı ay daha uzatılıyor. Bu arada boşanma da
gerçekleşiyor. Bu süreçte saldırgan Yalçın Özalpay, Ayşe Arslan’a tehdit ve
hakaretlerine devam ediyor. Değerli arkadaşlarım, Ayşe Arslan ilk tedbir
istediği tarihten korkunç saldırıya uğradığı tarihe kadar bir yıl içinde tedbir
kararlarına uymayan saldırgan hakkında tam 23 kez suç duyurusunda bulunuyor
“Korkuyorum.” diyor “Beni öldürecek.” diyor. Babası, ağabeyi de aynı şikâyette
bulunuyor. Gitmedikleri karakol kalmıyor, başvurmadıkları mahkeme kalmıyor.
Peki, ne oluyor bu şikâyetler? Hiç, koskoca bir hiç. Ayşe Arslan’ın sadece bu
yıl yaptığı 10 suç duyurusunun 5’i takipsizlikle sonuçlanıyor; gerekçe, delil
ve tanık yokluğu. Burası önemli çünkü şu anda şiddet gören, ölüm tehdidi
altında olan binlerce kadın “Delil yok, tanık yok.” denerek katillerinin önüne
korumasızca bırakılıyor. Ayşe Arslan’ın başvurularından 5’i hakkında ise dava
açılıyor ancak hiçbir caydırıcı karar çıkmıyor. Bakın, kanunumuz var, meşhur
6284 no.lu Yasa; tedbir kararına uymayanlara üç günden on güne kadar zorlama
hapis cezası verilmesi gerek. Ama toplam 23 kez bu tedbir kararlarını ihlal
ederek tehdit, hakaret ve saldırıda bulunan bu katil, bir gün dahi zorlama
hapis cezasına çarptırılmıyor, cinayet gününe kadar elini kolunu sallayarak
gezmesine göz yumuluyor.
Değerli
arkadaşlarım, kanunun öngördüğü hapis cezaları uygulanmayarak Ayşe Arslan’ın
yalnız bırakılması, Eskişehir ortasındaki bu katliamın önünü açmıştır. Ayşe
Arslan’ın görünen katili bellidir ama onu bir türlü korumayan koruma sistemimiz
de bu cinayetin ve daha yüzlerce benzerinin azmettiricisidir. Ama polis, ama
savcı, ama hâkim, ama şiddet önleme merkezi sorumlusu; kim olursa olsun,
yetkililer, 23 kez dile getirdiği isyanına gerçekten kulak verse Ayşe Arslan
bugün yaşıyor olacaktı.
Değerli
arkadaşlarım, bu kanunların uygulanmaması meselesinin bir başka boyutu daha
var. Mevcut hukuk sisteminin uygulayıcıları yani polisi savcısı, ŞÖNİM’deki
psikoloğu, hepsi, toplumda mevcut ataerkil algıdan beslenmekte; kadını ikinci
sınıf vatandaş gibi gören toplumsal algıdan kurtulmadan, yasaların temelindeki
eşitlikçi bakış açısını görmezden gelerek görev yapmaya çalışmakta. Bu yüzden
bekâr da olsa, evli de olsa boşanmış da olsa kadını, hakları olan ve korunması
gereken bir birey olarak görmeyen anlayışla da mücadele etmemiz gerekir. (CHP
sıralarından alkışlar) 
Değerli
milletvekilleri, konuşmama Ayşe Arslan’ın kendi sözleriyle son vereceğim. Bu
vahşi saldırıdan kısa süre önce Eskişehir Aile Mahkemesine el yazısıyla
gönderdiği son suç duyurusu burada. Ölümünden sonra çantasında bulundu,
ailesinin izniyle ilk kez kamuoyuyla paylaşacağım.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen.
UTKU
ÇAKIRÖZER (Devamla) – Tabii.
Bakın
değerli arkadaşlarım, Ayşe Arslan diyor ki: “Defalarca şikâyet etmeme rağmen
hiçbir sonuç alamadım, uzaklaştırmam olduğu hâlde. Benim bu Yalçın Özalpay
isimli şahısla ilgili başvurmadığım hukuki işlem kalmadı. Bu şahıstan ölüm
tehdidi alıyorum. Benim ölümüm gerçekleşince mi bana yardım edeceksiniz? Ben
çok mağdurum.” 
Evet,
değerli arkadaşlarım, Ayşe Arslan’ın bu sorusu hepimiz için geçerli. Ölümleri
gerçekleşince mi yardım edeceğiz onlara? Toprağın altına koyunca mı koruyacağız
onları? Ölmelerini beklemeyeceksek gelin bir komisyon kuralım, bu vahşete
birlikte dur diyelim. 23 kez suç duyurusunda bulunmasına rağmen Ayşe Arslan’ı
göz göre göre ölüme götüren bu koruma sisteminin eksiklerini birlikte tespit
edelim, sonra da başka Ayşeleri, Emineleri, Güledaları, Şuleleri ölümden
kurtaracak somut, uygulanabilir, acil önlemleri birlikte alalım; kadınları
yaşatalım.
Hepinizi
saygılarımla selamlıyorum. (CHP ve İYİ PARTİ sıralarından alkışlar)
BAŞKAN
– Sayın Dervişoğlu, buyurun.
V.- AÇIKLAMALAR (Devam)
52.- İzmir Milletvekili Dursun Müsavat Dervişoğlu’nun, Saint Benoit
Fransız Lisesi öğrencilerinin siyasi parti gruplarını ziyaret ederek geleceğe
dair umutlarını paylaştıklarına ilişkin açıklaması
DURSUN
MÜSAVAT DERVİŞOĞLU (İzmir) – Çok teşekkür ederim Sayın Başkanım.
Bugün
Türkiye Büyük Millet Meclisinin genç ziyaretçileri var. Saint Benoît Lisesi son
sınıf öğrencileri, siyasi parti gruplarını ziyaret ederek bizimle görüş ve
düşüncelerini geleceğe dair umutlarını paylaştılar. Başkanlığınızın yüksek
müsaadeleriyle de şu anda Genel Kurul salonumuzun izleyici sıralarında
oturuyorlar. İYİ PARTİ Grubu olarak bu genç kardeşlerimizi, Türkiye'nin
geleceğinin aydınlık teminatı olan bu genç kardeşlerimizi sevgiyle selamlıyoruz
efendim. (Alkışlar)
BAŞKAN
– Evlatlarımıza biz de hoş geldiniz diyoruz Başkanlık Divanı olarak.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Eskişehir Milletvekili Utku Çakırözer ve arkadaşları
tarafından, kadına yönelik şiddetin araştırılması ve koruma mekanizmalarının
yeterli olup olmadığının tespit edilmesi amacıyla 27/11/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 27 Kasım 2019 Çarşamba günkü birleşiminde
yapılmasına ilişkin önerisi (Devam)
BAŞKAN
– İYİ PARTİ Grubu adına Sayın Aylin Cesur konuşacak.
Buyurun.
(İYİ PARTİ sıralarından alkışlar) 
İYİ
PARTİ GRUBU ADINA AYLİN CESUR (Isparta) - Sayın Başkan, değerli
milletvekilleri; Genel Kurulu saygıyla selamlıyorum.
Cumhuriyet
Halk Partisinin grup önerisi üzerine İYİ PARTİ adına söz almış bulunmaktayım. 
Konu,
kadına şiddet. İki gün evvel 25 Kasımda Kadına Şiddetle Mücadele Günü’nü
kutladık. Kutlamak derken, farkındalık yaratarak gerek toplum gerek biz
siyasiler ve gerekse devletin önlem alması gereken bir konu bu ve çok
önemsiyoruz. Bizler önemsiyoruz ve bu kürsüde defalarca dile getirdik. Bugün
ülkemizde 14 milyon kadının şiddet gördüğünden, son on yılda kadına yönelik
şiddetin ne kadar arttığından, 2.337 kadınımızın cinayete kurban gittiğinden
söz ettik. 2008’de 80 olan şiddete uğrayan sayısının, her yıl artarak geçen
sene 4-5 kat fazla bir sayıya ulaştığından da söz ettik. Araştırma önergeleri
verdik, maalesef AK PARTİ ve MHP oylarıyla reddedildi. Çözüm önerileri sunduk,
dinlemediniz. “6284 no.lu Yasa’yı uygulayın.” dedik, uygulamadınız. Her acı olayla
bir şeyler yapalım deniyor ve arkasından yeni bir olay oluncaya kadar
unutuluyor değerli milletvekilleri. İş hayatından özel hayata, hayatın her
alanında itilen, kakılan kadınlarımızın vahşete kurban olmaları, bu yüzyıldaki
en büyük ayıbımız esasında. Yasal düzenleme şart ve acilen de sosyal, adli ve
idari tedbirlerin hayata geçirilmesi de bir o kadar lazım. 
25
Kasımda, böyle önemli bir günde ne oldu biliyor musunuz? Kayseri’de İYİ PARTİ
tarafından açılan Kadına Yönelik Şiddete Karşı Uluslararası Mücadele ve
Dayanışma Günü standımıza saldırı yapıldı. Esefle ve nefretle kınıyoruz. Kadına
şiddete karşı açılan standa saldırı neden yapılır; ben şimdi size bunları
soruyorum. Neden korkmaktasınız? Geniş kitlelerin teveccühünün artık yeni bir
arayışta olmasından mı? Garibanın, çiftçinin, köylünün, emeklinin, asgari
ücretlinin artık koruyup kollayanı, sesi ve soluğu var diye mi? Yanlışı
söyleyen ve hak hukuk isteyen dağınık kitleler, cumhuriyet ve halk ortak
paydasında el ele, her türlü fitne ve fesada karşı beraberce iktidara
yürüyorlar diye mi? Bu saldırı, iktidarın sadece artan şiddete karşı bugüne
kadar önlem alamamış olmasının, beceriksizlikten ibaret olmadığını,
samimiyetsiz olduğunun da bir göstergesi. 
İYİ
PARTİ, bir kadın ve gençlik hareketi; yoksulluktan, fakirlikten,
adaletsizlikten, eğitim hakkından, hukuksuzluktan en çok kadınlar etkileniyor
çünkü. Ve bu nedenle bir cesur kadın liderin etrafında toplanarak Türkiye’nin
önce eski, normal ayarlarına dönmesi ve sonra da daha iyi eğitim, daha iyi
hukuk, daha iyi üniversite, daha iyi anayasa, daha iyi yönetim, daha iyi ne
varsa Atatürk cumhuriyetinin hedef koyduğu ve cumhuriyet hükûmetlerinin bugüne
kadar getirdiği, onların daha iyi olması için yola çıktık. 
(Mikrofon
otomatik cihaz tarafından kapatıldı) 
AYLİN
CESUR (Devamla) – Sayın Başkan, bir dakika rica edebilir miyim? 
BAŞKAN
– Tamamlayın lütfen. 
AYLİN
CESUR (Devamla) – Teşekkür ederim. 
Değerli
milletvekilleri, önce kadınlarımız iyi olacak ki evlerde iyilik olsun. Önce
kadınlarımız iş bulacak ki çocuklarının karnı doysun, evlerde neşe olsun. Önce
kadınlarımız okuyacak ki aydınlık yarınlara onların yetiştirdiği çocuklarımızla
ulaşabilelim. 
Birazdan
bu kürsüde “Kadına şiddete karşıyız.” dememişler gibi bu önergeyi de
reddedecekler, biz biliyoruz ve onun için umutsuz kadınlarımıza, sizlere
sesleniyorum: Sabredin ve mücadele gücünüzü kaybetmeyin. Atatürk’ün
cumhuriyetine sadakatle bağlı kalmaya devam edin. “…”(x) yani “Bu da geçer yahu.” 
Kadına
şiddete karşı açılan her türlü öneriyi destekliyor, hepinizi sevgi ve saygıyla
selamlıyorum. (İYİ PARTİ ve CHP sıralarından alkışlar)
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Buyurun Sayın Bülbül. 
V.- AÇIKLAMALAR (Devam)
53.- Sakarya Milletvekili Muhammed Levent Bülbül’ün, Isparta
Milletvekili Aylin Cesur’un CHP grup önerisi üzerinde İYİ PARTİ Grubu adına
yaptığı konuşmasındaki bazı ifadelerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, şu anda konuşmasını bitirmiş olan sayın
hatibin konuşmasından, kadına karşı şiddet meselesinde bu zamana kadar yapmış
oldukları, göstermiş oldukları çabaların Milliyetçi Hareket Partisi ve Adalet
ve Kalkınma Partisinin oylarıyla boşa çıktığı ve bizler bu noktada devamlı ret
oylarımızla sanki kadına karşı şiddete taraftarmışız gibi bir algı ortaya
çıktı. Bunu kabul etmemiz asla mümkün değildir. 
Burada,
kanun görüşmeleri öncesinde siyasi partilerin Genel Kurula sunmuş oldukları
grup önerilerinde her siyasi parti, kendi siyasi anlayışı çerçevesinde birtakım
meselelerin araştırılmasını talep eder ve bu araştırılmasını arzu ettiği şeyle
ilgili olarak her siyasi parti de kendi pozisyonunu alır. Bu pozisyon alış,
meselenin esasına göre, esasına ilişkin bir duruş manası taşımaz. Yani kadına
karşı şiddet gibi bir meselede Milliyetçi Hareket Partisinin, efendime
söyleyeyim… 
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMED
LEVENT BÜLBÜL (Sakarya) – …İYİ PARTİ’nin vermiş olduğu öneriye karşı veya diğer
siyasi partilerin vermiş olduğu önerilerine karşı ortaya koymuş olduğu tavır,
meselenin esasına yönelik algımızı, anlayışımızı, tavrımızı ortaya koymaz.
Dolayısıyla bu, siyasi bir duruştur. Biz gerek İYİ PARTİ’nin gerek Cumhuriyet
Halk Partisinin gerek Halkların Demokratik Partisinin vermiş olduğu grup
önerilerinde konuşmadığımız gibi, bunlarla alakalı olarak hiçbirinin lehlerinde
de bu zamana kadar oy kullanmamış bulunmaktayız. Kaldı ki bu mesele de, oy
kullanılmamış olan bu işlere, kadına şiddet gibi, halkımızın, milletimizin
topluca ortak kanaat sahibi olduğu, beraber tavır almaya çalıştığı bir mesele
de bizim bu işe karşı olduğumuz anlamı taşımayacağı gibi, şu an Meclisteki
mevcut sayısal duruma bakıldığında, teklif sahibi olan Cumhuriyet Halk
Partisinin… 
(Mikrofon
otomatik cihaz tarafından kapatıldı)
BAŞKAN
– Buyurun. 
MUHAMMED
LEVENT BÜLBÜL (Sakarya) – …140 kişilik bir grubunun 30-40 kişiyle burada bu
teklifin arkasında durmasını da…
İLHAMİ
ÖZCAN AYGUN (Tekirdağ) – Sen kendine bak. 
SERVET
ÜNSAL (Ankara) – Sen kendine bak ya, 3 kişisiniz. 
MUHAMMED
LEVENT BÜLBÜL (Sakarya) – ...sayın hatibin bulunduğu partinin, İYİ PARTİ’nin de
13-14 kişiyle buna destek olmasını da değerlendirdiğimizde, o zaman meseleyle
alakalı olarak samimiyet incelemesi veya samimiyet noktasındaki
değerlendirmenin çok daha farklı yapılması gerekmektedir.
Dolayısıyla
araştırma önergeleri üzerinden yürütülen bu siyasi faaliyetle alakalı olarak bu
zamana kadarki yapılan gayrisamimi değerlendirmeleri asla ve asla kabul
edemeyeceğimizi, toplumumuzun genelini ilgilendiren meselelerle alakalı olarak
yüce Meclisin hep birlikte aslında bir hassasiyet sahibi olduğunu, bunun
dışında, bunun karşısında yapılan bütün değerlendirmeleri de topluca
reddettiğimizi açıkça ifade etmek istiyorum. (MHP sıralarından alkışlar)
BAŞKAN
– Sayın Altay, buyurun. 
54.- İstanbul Milletvekili Engin Altay’ın, bir siyasi partinin diğer bir
siyasi partiye “Siz neden böyle bir karar verdiniz?” deme hakkının olmadığına
ilişkin açıklaması
ENGİN
ALTAY (İstanbul) – Şimdi, Sayın Başkan, bir yerde anlaşmamız lazım, o şu:
Hiçbir siyasi partinin, hiçbir siyasi partiye “Siz neden böyle bir karar
verdiniz, tavır koydunuz?” deme hakkı yok.
MUHAMMED
LEVENT BÜLBÜL (Sakarya) – “Neden?” demedim. 
ENGİN
ALTAY (İstanbul) – Hayır, hayır, ben şimdi söylüyorum, sizinle ilgili
söylüyorum. 
MUHAMMED
LEVENT BÜLBÜL (Sakarya) – Eyvallah. 
ENGİN
ALTAY (İstanbul) – Yani “Milliyetçi Hareket Partisi niye bunu böyle yaptı, AK
PARTİ bunu niye böyle yaptı?” Bunun partiler bakımından, nedeni bakımından
sorgulanmasının bir anlamı yok ama burada bir siyaset kurumundayız. Siyasi
partilerin şu hakkı doğal olarak vardır: Yani toplumun buradan beklentileri
var, bu beklentilerin karşılanması noktasında bize gelen talepler üzerine biz
şunu diyebiliriz: Efendim, biz Milliyetçi Hareket Partisi ve İYİ PARTİ buna
destek verdik ama AK PARTİ’yle HDP destek vermedi diyebiliriz. Bunlar söylenir
Levent Bey, yani bunda bir beis yok, siz de söyleyebilirsiniz. “Efendim,
Mecliste şu kadar kişi vardı, bu kadar vardı.” Bu, bir denge işidir. AK PARTİ
üye tam sayısının tamamını buraya getirdiği anda CHP’nin üye tam sayısının
tamamı da burada olur. Bu, diğer partiler için de öyle. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ALTAY (İstanbul) – Yani partilerin milletvekilleri “Senin şu kadar
milletvekilin var, benim bu kadar var.” polemiğini de hangi konu olursa olsun
doğru bulmam. Burada önemli olan, partilerin tavrıdır. Biz şunu biliyoruz:
1’inci partinin ve onun yanına bir parti daha eklenmeden zaten Meclisten hiçbir
şey geçmez, geçemez. Yani, dolayısıyla bu dengeyi herkesin bilmesi ve doğal,
millî iradenin bir yansıması olan bu dengeyi de hepimizin kabul etmesi lazım,
burada bir itiraz yok, buna itiraz etmiyorum. Yani burada nedir? 301’i kim
buluyorsa onun teklifi kabul edilecek. Orasıydı, burasıydı bunun kurcalanmasını
da bu yönüyle doğru bulmuyoruz.
Teşekkür
ederim. 
FATMA
KURTULAN (Mersin) – Sayın Başkan…
DURSUN
MÜSAVAT DERVİŞOĞLU (İzmir) – Sayın Başkan…
AYLİN
CESUR (Isparta) – Sayın Başkan, 60’a göre söz istiyorum. 
MUHAMMED
LEVENT BÜLBÜL (Sakarya) – Kısa bir cevap vermek istiyorum. 
BAŞKAN
– Arkadaşlar, müsaade eder misiniz. Sırayla söz vereceğim. 
Şu
an Sayın Müsavat Bey de bir açıklama yapacak, belki ona da cevap vermeniz
gerekecek Sayın Bülbül. 
FATMA
KURTULAN (Mersin) – Sayın Başkan…
BAŞKAN
– Size de söz vereceğim. 
Sayın
Dervişoğlu, buyurun. 
55.- İzmir Milletvekili Dursun Müsavat Dervişoğlu’nun, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ve sıradan olaylar üzerinden uzun tartışmalar yapılmasını anlamlı bulmadığına
ilişkin açıklaması
DURSUN
MÜSAVAT DERVİŞOĞLU (İzmir) – Efendim, çok teşekkür ediyorum. 
Değerli
mevkidaşım Muhammed Levent Bey'in hassasiyetini doğrusunu isterseniz
anlayabilmiş değilim, herhangi bir ilzam yok, herhangi bir itham yok.
Cumhuriyet Halk Partisinin bir önergesi var, dolayısıyla bu önergenin önerge
sahipleri olarak Türkiye Büyük Millet Meclisinden beklediği de bir destek var.
Bu kapsam içerisinde görüşmeler yapılıyor. Bazı sıcak olaylardan ötürü bir
ithamla karşı karşıya bulunduğunu var saymış olabilir. Hatibimizin öyle bir
ithamı da asla ve kata söz konusu değil. Olup bitenlerle ilgili partimizin
görüşlerini ben dün ifade etmiştim. 
Mecliste
temsil edildiğimiz sayıya gelince, bu, çok zaman tartışma konusu oluyor.
Doğrusunu isterseniz, ben onu da yerinde olan bir tartışma olarak görmüyorum.
Önerge veriyoruz, Meclisin çoğunluğu belli. 
(Mikrofon
otomatik cihaz tarafından kapatıldı) 
BAŞKAN
– Buyurun. 
DURSUN
MÜSAVAT DERVİŞOĞLU (İzmir) – İktidar grubunun da sayısı belli. Bazı şeyleri
hoşgörüyle karşılamamız gerektiğine ve bu sıradan olaylar üzerinden uzun
tartışmalar yapılmasını anlamlı bulmadığımı ifade etmek ister Genel Kurulu
saygılarımla selamlarım efendim. 
BAŞKAN
– Sayın Kurtulan… 
56.- Mersin Milletvekili Fatma Kurtulan’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
FATMA
KURTULAN (Mersin) – Teşekkürler Sayın Başkan. 
MHP
Grup Başkan Vekili Sayın Levent Bülbül -özür diliyorum, soyadını unuttum bir
an- görüşlerini belirtirken “Siyasi partiler önerge verebilir, siyasi
partilerin görüşleri doğrultusunda oluyor, esası teşkil etmiyor.” gibi bir
ifade kullandı yani bizim vermiş olduğumuz önergelerin toplumda bir
karşılığının aslında olmadığını, siyasi düşüncelerimizi ifade eden,
dolayısıyla, sadece partilerimizi bağladığı babında bir cümle kurdu. 
Sanırım,
MHP toplumda şöyle bir basınç görüyor: Bir önergesi yok, bir sorusu yok, görüşü
yok. Bundan, aldığı toplumdaki basınçtan dolayı hiç gereği olmayan bir izah
ortaya koydu, şu an önümüze böyle bir şey koydu. Kim ne dedi? Demek ki
toplumda, tabanında böyle bir rahatsızlık var. Sıraya diziliyor bir grup
değerli milletvekilini ama sadece oturuyorlar. 
(Mikrofon
otomatik cihaz tarafından kapatıldı) 
BAŞKAN
– Buyurun. 
FATMA
KURTULAN (Mersin) – Onlar da AKP gibi sadece “Kabul edenler… Etmeyenler…”
meselesi geldiğinde görevlerini hatırlıyorlar. Dolayısıyla, MHP’nin böyle bir
rahatsızlık duyması doğaldır. Onlara oy verenler… Bu ülkenin refahı, huzuru
için toplumu ilgilendiren her türlü konuda çok değerli araştırma önergeleri
geliyor, bunlara, toplumun ihtiyacına lütfen biraz kulak versinler. AKP’nin
eteklerini didiştirmekten vazgeçip, AKP’ye dizayn vermekten vazgeçip biraz
toplumsal sorunlarla ilgilenirlerse böyle bir basınçtan kurtulurlar diyorum. 
Teşekkürler.

BAŞKAN
– Sayın Bülbül, anladınız değil mi beni yani niye “en son” dediğimi? 
57.- Sakarya Milletvekili Muhammed Levent Bülbül’ün, İstanbul
Milletvekili Engin Altay ile İzmir Milletvekili Dursun Müsavat Dervişoğlu’nun
yaptığı açıklamalarındaki bazı ifadelerine ve Milliyetçi Hareket Partisinin bu
zamana kadar hayatını mücadeleyle geçirdiğine ilişkin açıklaması
MUHAMMED
LEVENT BÜLBÜL (Sakarya) – Evet. 
Çok
teşekkür ederim Sayın Başkan. 
Daha
kapsamlı bir cevap verme imkânımız doğdu. 
Hem
Sayın Altay’ın hem Sayın Dervişoğlu’nun değerlendirmeleri açısından
bakıldığında, tabii, burada, hem başında “MHP'nin ve AK PARTİ’nin oylarıyla
reddedilmiştir.” diye verilen mesajla, burada “meselenin esası” derken onu
kastettim yani sanki kadına karşı şiddet meselesinde bizler vurdumduymaz, bu
meseleleri kale almaz, bu konularda hassasiyeti olmayan bir siyasi anlayışa
sahipmişiz gibi ortaya konulan olguyu reddettiğimizin altını çizmek istedik;
bu, önemlidir. Ayrıca konuşmanın bitişi sırasında da “Bu önergenin de yine aynı
şekilde, aynı anlayışla reddedileceğini düşünüyorum.” dendiği için söz alma
ihtiyacı hissettik.
Sayısal
meseleyle ilgili bu değerlendirmemizin sebebi de şudur arkadaşlar: 
(Mikrofon
otomatik cihaz tarafından kapatıldı)
BAŞKAN
– Buyurun.
MUHAMMED
LEVENT BÜLBÜL (Sakarya) - Yani sizler bir araştırma önergesi veriyorsanız, bir
grup önerisi veriyorsanız, burada eğer bir söz söylüyorsanız, siyaseten bir
meseledeki haklılığı, gerekliliği dile getiriyorsanız…
Şimdi,
Adalet ve Kalkınma Partisi teklif ettiği kanunların burada oylaması sırasında
yeterli sayıya sahip olamadığı takdirde herhâlde bu toplum, Adalet ve Kalkınma
Partisini ayıplar, değil mi? Ayıplar. Çünkü kendi kanun teklifinin arkasında
durmayan bir partinin hükmü milletimizce bellidir. Eğer araştırma önergelerini
de, bu grup önerilerini de bir kanun teklifi gibi bir mesabeye yükselttiyseniz,
toplum içerisinde siyasi algı olarak, eğer bu mesabede bir değerlendirme söz
konusu oluyorsa toplumun da şunu çok iyi bilmesi lazım: “Siz bu önerilerin
arkasında da ne kadar büyük bir samimiyetle duruyorsunuz?” diye toplumun da
bunu bilmesi lazım. Yani bu kadar önemli bir meselede, bu kadar önemli
meselelerle alakalı bu zamana kadar araştırma önergeleri verdiniz, bunlarla
alakalı tabii ki toplum da soracak.
(Mikrofon
otomatik cihaz tarafından kapatıldı)
BAŞKAN
– Buyurun.
MUHAMMED
LEVENT BÜLBÜL (Sakarya) – “Evet, Adalet ve Kalkınma Partisi ret oyu verdi,
Milliyetçi Hareket Partisi de ret oyu verdi veya çekimser oy verdi, tamam,
onlar öyle de siz ne yaptınız?” diye bir soru sorulduğu zaman “Ya, biz de,
işte, oturduk, verdik teklifi, nasıl olsa reddedileceğini biliyoruz, biz de 10
kişiydik, 20 kişiydik.” diyorsanız bu noktadaki bir samimiyet
değerlendirmesinin de milletimizce yapılması gerektiğini burada ifade ettim
ben. Bunun bu şekilde algılanması gerektiğini tekrar dile getiriyorum.
Ha,
Halkın Demokratik Partisinin Sayın…
MENSUR
IŞIK (Muş) – Halkların…
MUHAMMED
LEVENT BÜLBÜL (Sakarya) – “Halkların” mı?
MENSUR
IŞIK (Muş) – Halkların…
MUHAMMED
LEVENT BÜLBÜL (Sakarya) - Biz tabii, tek bir millet algısı içerisinde olduğumuz
için “Halkların” demeyi de beceremiyoruz, kusura bakmayın! “Tek bir halk var,
tek bir millet var Türkiye’de, o da Türk milleti.” dediğimiz için. (MHP
sıralarından alkışlar) 
MENSUR
IŞIK (Muş) – Türkiye’de halklar var, halklar. Başkan, Türkiye’de halklar var,
halklar. 
MUHAMMED
LEVENT BÜLBÜL (Sakarya) – Şimdi, Sayın Başkana ifade edeyim: Milliyetçi Hareket
Partisi, fikri, zikri belli olan bir partidir. 
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMED
LEVENT BÜLBÜL (Sakarya) – Biz neyle uğraştığımızı biliriz, neyle mücadele
ettiğimizi de biliriz. Milliyetçi Hareket Partisi hayatını bu zamana kadar
mücadeleyle geçirmiştir. Allah’a hamdolsun ki size de bu koltuklarda bu
rahatsızlığı verebiliyorsak herhâlde Milliyetçi Hareket Partisinin bu zamana
kadar vermiş olduğu kararlı ve ciddi mücadelenin ürünüdür bu. Sizler bir terör
örgütünün propaganda faaliyetlerini, siyasi faaliyetlerini bu Mecliste
yürütebilmeyi kendinize yakıştıran bir parti olarak Milliyetçi Hareket
Partisiyle alakalı olarak değerlendirme yapabilecek en son yapısınız, bunu da
bilin. (MHP sıralarından “Helal olsun!” sesleri, alkışlar)
FATMA
KURTULAN (Mersin) – Sayın Başkan…
BAŞKAN
– Sayın Kurtulan, buyurun. 
58.- Mersin Milletvekili Fatma Kurtulan’ın, geçmişten günümüze bu
Mecliste en çok konuşulan meselenin terör ve PKK olduğuna ve artık sorunu çözme
vaktinin geldiğine ilişkin açıklaması
FATMA
KURTULAN (Mersin) – Teşekkürler Sayın Başkan. 
Ben
şunu söylemek isterim: Eğer tutanaklara bakılırsa, geçmişten günümüze bu
Mecliste en çok konuşulan mesele terördür, PKK’dir, ölümlerdir, taziye
dilemedir vesaire. O zaman artık bu sorunu çözme vakti gelmiştir. Şu ana kadar
bilinen yöntemlerle sorunun çözülmediği ortadadır. Meclisi bu kadar geren temel
noktadır bu nokta. Eğer Meclisi bu kadar geriyorsa, başta MHP Grubu olmak
üzere, sözlerine başlarken PKK’yle başlıyorsa demek ki bir mesele var, bir
sorun var. 
OLCAY
KILAVUZ (Mersin) – Terör sorunu var, terör. 
FATMA
KURTULAN (Mersin) – Bunu yok saymakla olmuyor, bunu çözmek lazım. Şu an “tek
halk” demeniz bile… Bu iş terör müdür, Kürt sorunu mudur; onu konuşmak lazım.
Ben bir Kürt olarak, Kürtler olarak biz, bu ülkeyi Türklerle birlikte
kurmuşsak, eşit vatandaşlık hakkının peşindeyiz. 
(Mikrofon
otomatik cihaz tarafından kapatıldı) 
MUSTAFA
HİDAYET VAHAPOĞLU (Bursa) - Bölücülük yapma ya! Geç ya, geç ya!
BAŞKAN
– Buyurun.
FATMA
KURTULAN (Mersin) – Bunu kriminalize etmek, terörize etmek doğru bir yaklaşım
değildir. Bu ülkede birden fazla halk vardır, onlar haklarıyla vardır, bunu
görmezden gelemeyiz. Bu ülkeyi böyle diye diye bu hâle getirdiniz. Gelin
“adalet” diyelim, “barış” diyelim, “kardeşlik” diyelim, “eşit vatandaşlık”
diyelim diyorum, saygılar sunuyorum. (HDP sıralarından alkışlar)
BAŞKAN
– Sayın Akbaşoğlu…
59.- Çankırı Milletvekili Muhammet Emin Akbaşoğlu’nun, kadına yönelik
şiddetin araştırılması amacıyla verilen önergenin reddi veya kabulünün konunun
kabul edilip edilmemesiyle ilgili nirengi noktası olamayacağına, Türkiye’de var
olan terör sorununun çok yakın zamanda tarihe karışacağına ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
milletvekilleri, tartışma konusu, biraz evvel kadına şiddetle ilgili araştırma
önergesi üzerinde yapılan konuşma üzerine ortaya çıktı. Bizim bu konuyla ilgili
görüş ve düşüncelerimizi biraz sonra bir milletvekili arkadaşımız kürsüden
ifade edecek. Ancak şunu tekrar ifade etmek isterim ki dün hep beraber, bütün
gruplar, kadına şiddetle ilgili görüş ve düşüncelerini net bir şekilde ortaya
koydular. Burada bir araştırma önergesinin reddi veya kabulü, bu konunun kabul
edilip edilmemesiyle ilgili bir nirengi noktası olamaz. O başka bir şey, bu
başka bir şey. Sonuç itibarıyla bu kadar bedihi olan bir durumun tartışma
konusu yapılmaması lazım, bir. 
İkinci
olarak, biraz evvel hakikaten bir usul tartışması yapıldı ve karar yeter sayısı
istendi. Karar yeter sayısı var demek ki biz şu anda hâlâ görüşmelere devam
ediyoruz. AK PARTİ bütün arkadaşlar olarak burada.
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMET
EMİN AKBAŞOĞLU (Çankırı) – AK PARTİ bütün grubuyla burada ancak bu önergeleri
verenlerin, maalesef, kendi sayılarını dolduracak, kendilerinin sayısal bir
çoğunluğu söz konusu değil; kendi sayılarını tutturamama durumu söz konusu.
Bunun da tespit edilmesi lazım. 
Terörle
ilgili şunu ifade etmek isterim: Türkiye’de bir terör sorunu vardır, doğru. Bu
terörle mücadele konusunda da son yıllarda muazzam bir mücadele yapılmaktadır.
Millî ve yerli silahlarımızla içeride ve dışarıda terörün başı ezilmektedir.
Terör sorunu da çok yakın bir zamanda Allah’ın izniyle tarihe karışacaktır. Bu
konuda kimsenin şüphesi ve tereddüdü bulunmasın. 
Teşekkür
ederim. 
FATMA
KURTULAN (Mersin) – Hepimizi tutuklayarak! Belediyelere kayyum atayarak,
hepimizi tutuklayarak terörle mücadele!
BAŞKAN
– Sayın Bülbül…
60.- Sakarya Milletvekili Muhammed Levent Bülbül’ün, “Türk milleti”
ifadesinin kapsayıcı bir ifade olduğuna ilişkin açıklaması
MUHAMMED
LEVENT BÜLBÜL (Sakarya) – Sayın Başkan, ben, benim açımdan hadise kifayet
etmiştir diye düşünüyorum. Sadece meselelerin halli için şunu ifade edeyim:
Benim “Türk milleti” ifadem ayrıştırıcı bir ifade değildir. “Türk milleti”
ifademiz kapsayıcı bir ifadedir. Büyük bir gönül genişliğiyle, bütün Türkiye’de
82 milyon insanımızı, Türk milletinin tamamını, hiçbir unsurunu ayrıştırmayacak
şekilde, ötekileştirmeyecek şekilde, hepsini bir arada değerlendiren bir
tariftir, anlayıştır. Türkiye’de Türk milletinin başka şekilde tarif edildiğine
de bu zamana kadar şahit olunmamıştır.
Teşekkür
ederim. (MHP sıralarından alkışlar)
BAŞKAN
– Sayın Altay…
61.- İstanbul Milletvekili Engin Altay’ın, Cumhurbaşkanının AK PARTİ
Grubunun Genel Kurula ilgisizliğinden müşteki olup millete şikâyet ettiğine,
yaşanılan sorunları Genel Kurul gündemine getirmenin yolunun araştırma önergesi
vermek olduğuna ilişkin açıklaması
ENGİN
ALTAY (İstanbul) – Şimdi, aslında anlamsız bir tartışma yürüyor ama madem
yürütülmek isteniyor, yürütelim.
“Efendim,
biz şu kadar buradayız, biz bu kadar buradayız…” Şimdi, Sayın Cumhurbaşkanı 2
defa AK PARTİ Grubunun Genel Kurula ilgisizliğinden müşteki oldu, grubu millete
şikâyet etti. Şu anda AK PARTİ Grubundan 70 kişi Genel Kurulda. Biraz önce
kabul edilen oylamada 160 civarında sayın milletvekili buradaydı. “Tam kadro
buradayız.” diyorsunuz, e, sizin milletvekilleri başka partiye mi gitti? 125 AK
PARTİ milletvekili Mecliste değil. Orasında değilim.
Şöyle
bakılırsa, üye tam sayısına oranlarsanız, an itibarıyla Mecliste en kalabalık
grup Cumhuriyet Halk Partisi; üye tam sayısına oranlarsanız. (CHP sıralarından
alkışlar) Bu da mesele değil. Şu anda Parlamentoda Plan ve Bütçe Komisyonu
çalışıyor, yurt dışında görevli milletvekilleri var. Buradan kimse bir şey elde
edemez. 
Araştırma
önergelerini şunun için veriyoruz: Bütün grupların ittifakı olmazsa burada bir
araştırma komisyonu zaten kurulmuyor.
(Mikrofon
otomatik cihaz tarafından kapatıldı)
BAŞKAN
– Buyurun. 
ENGİN
ALTAY (İstanbul) – Ama Meclisten beklentiler var, lokal ya da genel sorunlar
var. Muhalefet partilerinin kanun yapma ehliyeti olmadığına göre -yani çoğunluk
bakımından, burada yanlış anlaşılmasın- yapabilecekleri tek şey var; Türkiye’de
yaşanan sorunları, lokal ya da genel sorunları Türkiye Büyük Millet Meclisi
Genel Kurulunun gündemine getirmek. Bunun yolu araştırma önergesi vermektir.
Bunu vermeye devam edeceğiz. Biz burada 139 kişi olsak da, tam kadro olsak da
araştırma önergesi diğer siyasi partilerin desteğini almadan zaten kabul
edilmiyor. Bunun bilincindeyiz. Buradan yürüyerek “E, siz önerge verdiniz de 40
kişiydiniz, 50 kişiydiniz.” denirse bu olmaz. Buna gerek yok.
MUHAMMED
LEVENT BÜLBÜL (Sakarya) – Üstünüze düşeni yapın diyoruz. Üstünüze düşeni yapın.
ENGİN
ALTAY (İstanbul) – O zaman her gün çetele tutacağız, hiç gerek yok. Milletimiz,
Meclisteki boş koltukları görüyor. 
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ALTAY (İstanbul) - Ama millet şunun da farkında: Meclisin komisyonlarının
olduğunun, milletvekillerinin seçim bölgelerinde, yurt dışında görevleri
olduğunun farkında. Milletvekillerimiz boş durmuyor. Yasama faaliyeti Genel
Kurulla sınırlı değil, bu da bilinen bir gerçek olduğu için tekrar ben de şunu
diyorum: Öyle böyle gereksiz polemik yapacağımıza Meclisten beklentisi olan
herkesin sorununa burada 5 grup el birliğiyle çare olalım, derman olalım; onun
için buradayız, burada olmamızın sebebi bu. Ama yara kaşımayı seviyoruz;
birimiz milliyetçiliği, birimiz terörü, birimiz ulusalcılığı… Bunu yapmayalım,
bunu söylüyoruz. Burada hizmet edelim, milletin derdine derman olalım.
Teşekkürler.
(CHP sıralarından alkışlar) 
BAŞKAN
– Teşekkür ederim.
MUHAMMED
LEVENT BÜLBÜL (Sakarya) - Milliyetçilik bir yara değildir. Öyle deme ağabey,
öyle deme; milliyetçilik bir yara değildir.
BAŞKAN
- Sayın Akbaşoğlu, sizi de dinleyelim son kez.
62.- Çankırı Milletvekili Muhammet Emin Akbaşoğlu’nun, araştırma
önergesi verilmesinden rahatsızlık duymadıklarına ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Araştırma
önergeleri verilmesinden hiç kimsenin rahatsızlık duyması söz konusu değil, her
türlü önerge getirilebilir, getiriliyor nitekim ve biz de görüşlerimizi ortaya
koyuyoruz. Bununla beraber, hem bir taraftan “Yoksunuz.” diye suçlayıp hem de
oradan kıyas yapıp kendi oranının daha fazla olduğunu hakikat hilafına beyan
etmek doğru değil.
ENGİN
ALTAY (İstanbul) – Sayalım, sayalım.
MUHAMMET
EMİN AKBAŞOĞLU (Çankırı) – Sayalım, hep beraber sayalım.
ENGİN
ALTAY (İstanbul) – Kapıları kilitleyelim, sayalım.
Kilitleyin
kapıları!
MUHAMMET
EMİN AKBAŞOĞLU (Çankırı) - Sonuç itibarıyla, biraz evvel siz usul tartışması
açtınız; hakkınızdır, açtınız. Ne oldu? Sonuçta karar yeter sayısı var, Meclis
çalışmaya devam ediyor; işte, Plan ve Bütçe devam ediyor, başka toplantılar
var, başka kanun çalışmaları var milletvekillerimizin. Dolayısıyla malumun
ilamını ortaya koyuyorsunuz.
ENGİN
ALTAY (İstanbul) – Ben demiyorum, Tayyip Bey söylüyor. Tayyip Bey yalan mı
söylüyor? Tayyip Erdoğan yalan mı söylüyor?
MUHAMMET
EMİN AKBAŞOĞLU (Çankırı) – Siz önce şu size sorduğumuz soruların cevabını verin
ya. Şu Sayın Kılıçdaroğlu’yla, şu CHP’liyle, Cumhurbaşkanıyla görüşen CHP’liyle
ilgili cevap veremediniz, bunun cevabını verin. (CHP sıralarından gürültüler) 
BAŞKAN
– Teşekkür ediyorum.
Değerli
arkadaşlar, kifayetimüzakere diyeceğim bu konuyla ilgili ama Sayın Cesur’un
sataşma olduğuna ilişkin bir söz talebi var. Sataşma yok ama kendisine yerinden
bir dakika söz vereceğim.
Buyurun.
63.- Isparta Milletvekili Aylin Cesur’un, CHP grup önerisi üzerinde İYİ
PARTİ Grubu adına yaptığı konuşmasında tespitte bulunduğuna ilişkin açıklaması
AYLİN
CESUR (Isparta) – Teşekkür ederim Sayın Başkan.
Ben
sadece şunu ifade etmek istiyorum: Sayın Grup Başkan Vekilimiz zaten bu
konudaki düşüncelerini MHP Grup Başkan Vekili Sayın Levent Bülbül’e ifade etti.
Ben az önce bir tespit yaptım, bir durum tespitidir bu. Bizim gecen sene
verdiğimiz önerge, aynen söylediğim gibi, AK PARTİ ve MHP’nin oylarıyla
reddedildi. Kendileri buna itiraz ettiler. O zaman –önümüzde- şimdi bir önerge
oylanacak, buyursunlar, samimiyetlerini burada hepimize göstersinler. “Kadına
şiddete karşıyız, bunun gereğini yapalım.” diyor Cumhuriyet Halk Partisi. Şimdi
oylama yapılacak milletimizin huzurunda, bu oylamayı da hep beraber birlikte
izleyeceğiz, kimin düşüncesinin gerçekten doğru olduğu da ortaya çıkacak biraz
sonra.
BAŞKAN
– Sayın Cesur, son on dakikadır bunları tartışıyorduk zaten. 
Teşekkür
ediyorum. 
ENGİN
ALTAY (İstanbul) – Sayın Başkan...
BAŞKAN
– Sayın Altay, herhâlde son bir kez söz talebiniz var. 
ENGİN
ALTAY (İstanbul) – Sayın Akbaşoğlu, biraz önce, bir konuda cevap vermemi
istedi. 
BAŞKAN
– Doğru, doğru. 
Buyurun.

ENGİN
ALTAY (İstanbul) – Sayın Akbaşoğlu, vermeyeceğiz. (CHP sıralarından alkışlar) 
MUHAMMET
EMİN AKBAŞOĞLU (Çankırı) – Sayın Başkan...
BAŞKAN
– Sayın Akbaşoğlu, bundan daha güzel bir cevap olur mu?
MUHAMMET
EMİN AKBAŞOĞLU (Çankırı) – Tek kelime, tek kelime...
BAŞKAN
– Buyurun. 
MUHAMMET
EMİN AKBAŞOĞLU (Çankırı) – Sayın Grup Başkan Vekili, cevap veremezsiniz ki…
Verilecek cevapları yok. 
BAŞKAN
– Evet, değerli arkadaşlar, teşekkür ediyorum. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Eskişehir Milletvekili Utku Çakırözer ve arkadaşları
tarafından, kadına yönelik şiddetin araştırılması ve koruma mekanizmalarının
yeterli olup olmadığının tespit edilmesi amacıyla 27/11/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 27 Kasım 2019 Çarşamba günkü birleşiminde
yapılmasına ilişkin önerisi (Devam)
BAŞKAN
- Halkların Demokratik Partisi Grubu adına Sayın Filiz Kerestecioğlu Demir.
Buyurun.

HDP
GRUBU ADINA FİLİZ KERESTECİOĞLU DEMİR (Ankara) – Sayın Başkan, değerli
milletvekilleri; önerge neydi? Kadına yönelik şiddetin sebeplerinin
araştırılması. Kadınları, yine, gerçekten, böyle fütursuz bir şekilde ve bu
meseleyi sulandırarak yok ettiniz. Yani isterdim ki kadına yönelik şiddetin
sebepleri şurada doğru dürüst konuşulsun. Maşallah, başta yeterince, mebzul
miktarda erkek milletvekili olmak üzere söz aldınız ve bu konu hakkında tek laf
etmediniz. Yok, sayı kaçmış, öyle miymiş, böyle miymiş? Dünyanın en saçma
tartışmasını yaptınız, gerçekten sizleri tebrik ederim (!) (HDP ve CHP
sıralarından alkışlar) 
BAŞKAN
– Sizin de bir dakikanız gitti bu arada. 
FİLİZ
KERESTECİOĞLU DEMİR (Devamla) – Gidebilir, feda olsun, gidebilir. 
Değerli
arkadaşlar, kadın yoksulluğuna karşı mücadele etmeden şiddet önlenemez. 6284
sayılı Kanun’u, İstanbul Sözleşmesi’ni etkin uygulamadan şiddet önlenemez.
Yalan yanlış sözlerle nafaka hakkımız gasbedilmeye çalışılarak şiddet
önlenemez. Küçük yaşta çocukları kalkıp evlendirmeye teşvik etmekle şiddet
önlenemez. Kadınlar bütün bunlar için 25 Kasımda sokağa çıktı, çıktık hep
beraber ve “Kadınları değil, cinayeti engelle.” diye bağırdık çünkü toplantı ve
gösteri bir haktır ama bu hakkımız her yerde gasbedilmeye çalışıldı, tıpkı
birçok zaman burada da olduğu gibi. Evet, aynı erkek egemenliği nasıl bu ülkede
varsa bu Mecliste de çok böyle üst perdeden devam ediyor ve buna karşı da
mücadele edecek olanlar kadınlar. 
Burada
zaten kadına yönelik şiddetle ilgili epey konuşma yapıldı ve genel olarak bunu
yapacak olan zaten alanlardaki kadınlardır ve bizim mücadelemizdir ama dilin
politik oluşu üzerine ben birkaç söz söylemek istiyorum. 
“Kadınlarımız”
“kızlarımız” “çocuklarımız” “şunlarımız” “bunlarımız…” Arkadaşlar, iyelik eki
hiyerarşi kurar. “Kadınlarımız” “kızlarımız” “çocuklarımız” diye konuşmayalım
lütfen. Bu, bazen acıma hissini yaşatmak için ama aslında o hiyerarşiyi tescil
ederek kullanılan bir dil, bazen de ezilen gruplar üzerindeki egemenliği teyit
etmek için. Tersinden bir diğer örnek ise şu: “Tecavüzcüsü…” “Tecavüzcüsüyle
evlendi.” Arkadaşlar, kendine tecavüz eden kişiyi sahiplenmek, onunla
tanımlanmak istemez hiçbir kadın. Bu nedenle “tecavüzcü” denir, “tecavüzcüsü”
denmez. Lütfen, dilin politik olduğunu unutmayalım ve kullandığımız kavramlara
da dikkat edelim. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen Sayın Demir.
FİLİZ
KERESTECİOĞLU DEMİR (Devamla) – Ancak son olarak şunu söylemek isterim ki tabii
ki bu dili, bu erkek egemen dili ve politik dili değiştirecek olan da yine
kadınlardır. Bu konuda erkeklerden zaten herhangi bir beklentimiz yok. 
İstanbul
Sözleşmesi yaşatır diyorum ve bir kez olsun, o sözleşmeyi, bir zamanlar
“İstanbul’da ve ilk biz imzaladık.” diye övündüğünüz o sözleşmeyi her bir
milletvekili okusun ve gerçekten, nasıl önlemler getirdiğini, aslında onun
etkin uygulanmasının nasıl bu ülkede kadın cinayetlerini önleyebileceğini ve
kadınların birer sayı olmadığını, aslında birer kimlik, kişilik olduğunu
gösterebileceğini anlarız.
Saygılar
sunuyorum. (HDP sıralarından alkışlar) 
BAŞKAN
– Adalet ve Kalkınma Partisi Grubu adına Sayın Çiğdem Erdoğan Atabek.
Buyurun.
(AK PARTİ sıralarından alkışlar) 
AK
PARTİ GRUBU ADINA ÇİĞDEM ERDOĞAN ATABEK (Sakarya) – Sayın Başkan, değerli
milletvekilleri; yüce Meclisi saygıyla selamlıyorum.
Cumhuriyet
Halk Partisinin kadına yönelik şiddetin araştırılması amacıyla verdiği önerge
üzerinde AK PARTİ Grubu adına söz almış bulunmaktayım. Dünyanın farklı
coğrafyalarında şiddete maruz kalarak hayatını kaybeden kadınlarımızı saygıyla
ve rahmetle yâd ediyorum.
Şiddet
insanın temel hak ve hürriyetlerinin önündeki en büyük engel. Dolayısıyla
şiddetin bahanesi, mazereti ve gerekçesi olamaz. Dünyada her yıl maalesef 1,4
milyon insan şiddet sebebiyle hayatını kaybediyor. Buna en çok kadınlar,
çocuklar, yaşlılar, engelliler, göçmenler, evsizler ve mülteciler maruz
kalmaktadır. Kadına yönelik şiddet ise bugün tüm dünyada bir insan hakları
sorunu olarak devam etmekte. Birleşmiş Milletler verilerine göre, dünyada her 3
kadından 1’i yaşamının herhangi bir sürecinde fiziksel veya cinsel şiddete
maruz kalmaktadır. 
Daha
geçen hafta, CHP Grup Başkan Vekilinin AK PARTİ Grup Başkan Vekilimiz Sayın
Özlem Zengin’e “Bu kadına haddini bildirin.” diyerek uyguladığı sözlü şiddet
sonrası bu önergeyi Meclise getirmeniz son derece manidar. Şunu sormak
istiyorum: Bu önergeye imza atan CHP’li milletvekili arkadaşlarım, Özlem
Hanım’a gösterilen sözlü şiddet eyleminden sonra kendi Genel Merkezinize de
benzer bir öneride bulunmuş muydunuz? 
Biz
AK PARTİ olarak, şiddet nereden gelirse gelsin, kime gelirse gelsin, her zaman
şiddet eyleminin karşısında bir duruş sergilemekteyiz. Saygıdeğer
Cumhurbaşkanımız Recep Tayyip Erdoğan’ın ifadesiyle, şiddeti bir insanlık suçu
olarak görüyor, sıfır tolerans ilkesiyle çalışmalarımızı yürütüyoruz. Bu
yaklaşım doğrultusunda, kadına yönelik şiddetle mücadeleye dair çalışmalar 4
ana başlık etrafında toplanmakta: Mevzuatın etkin ve doğru uygulanması, şiddet
mağdurlarının kurumsal hizmetlerle korunması ve desteklenmesi, farkındalık
oluşturma ve bilinç yükseltme, araştırma ve veri entegrasyonu. 
Yasal
anlamda, 6284 sayılı Ailenin Korunması ve Kadına Karşı Şiddetin Önlenmesine
Dair Kanun’un yürürlüğe girmesiyle ciddi bir mesafe kaydedildi, ikincil
mevzuatlarla da oluşan yasal zeminin altı dolduruldu. Önemli bir başka hizmet
ise açılan kamu davalarına Aile, Çalışma ve Sosyal Hizmetler Bakanlığının
müdahil olup hukuki sürecin her safhasında da Bakanlığın takipçi olmasıdır. 
ŞÖNİM,
(Şiddet Önleme ve İzleme Merkezleri) bugün tüm illerimizde faaliyetlerine devam
etmekte. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen. 
ÇİĞDEM
ERDOĞAN ATABEK (Devamla) - Şiddet Önleme ve İzleme Merkezleri 2013 yılında
faaliyete başladığında 19.500 kişiye hizmet sunmuşken 2019 yılında 137 bin
kadın, 16 bin çocuk ve 8 bin erkek olmak üzere 161 bin kişiye hizmet sunmuştur.

Kadınlarımızın
şiddet anında en yakın kolluk birimine en hızlı şekilde ulaşması için İçişleri
Bakanlığı tarafından geliştirilen KADES (Kadın Destek Sistemi) mobil uygulaması
kullanılmaktadır. 
Kadına
yönelik şiddetle mücadelede toplum genelinde farkındalığın geliştirilmesi çok
önemli. Bu amaçla, ilgili kurumlar ile Aile, Çalışma ve Sosyal Hizmetler
Bakanlığı kadına yönelik şiddetle mücadele kapsamında eğitim protokolleri
imzalamış ve farklı kurumlardan 954 bin kamu çalışanına eğitim verilmiştir. 
Bakanlıkların
ortak çalışmalarından biri de kurumlar arası veri entegrasyonudur. Adalet
Bakanlığı ve Emniyet Genel Müdürlüğüyle veri sistemi entegrasyonu
tamamlanmıştır. 
Kadına
yönelik şiddet tek bir kurumun müdahalesi ve gayretleriyle sona erdirilecek bir
sorun değil. Bu alanda etkin ve sürdürülebilir çözümler ancak güçlü ve kararlı
iş birlikleriyle mümkün. 
(Mikrofon
otomatik cihaz tarafından kapatıldı) 
BAŞKAN
– Son cümlenizi alayım. 
ÇİĞDEM
ERDOĞAN ATABEK (Devamla) – Tüm bu kurumlar, özel sektör, sivil toplum
kuruluşları, akademi ve medya olarak ancak el ele verip tek yürek olursak
başarılı oluruz. 
Grup
önerisini Genel Kurulun takdirine sunuyor, yüce Meclisi saygıyla selamlıyorum.
(AK PARTİ sıralarından alkışlar) 
BAŞKAN
– Öneriyi oylarınıza sunuyorum: Kabul edenler… Etmeyenler… Kabul edilmemiştir. 
Birleşime
on dakika ara veriyorum. 
Kapanma Saati: 17.21
ÜÇÜNCÜ OTURUM
Açılma Saati: 17.33
BAŞKAN: Başkan Vekili Süreyya Sadi BİLGİÇ
KÂTİP ÜYELER: Nurhayat ALTACA KAYIŞOĞLU (Bursa),
Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 23’üncü Birleşiminin Üçüncü Oturumunu
açıyorum.
Alınan
karar gereğince, gündemin “Kanun Teklifleri ile Komisyonlardan Gelen Diğer
İşler” kısmına geçiyoruz.
1’inci
sırada yer alan, Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi ile Tekirdağ Milletvekili Mustafa Şentop’un Türk Vatandaşlığı
Kanununda Değişiklik Yapılması Hakkında Kanun Teklifi ve İçişleri Komisyonu
Raporu’nun görüşmelerine kaldığımız yerden devam edeceğiz.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve
İçişleri Komisyonu Raporu (S. Sayısı: 144) (x)
BAŞKAN
– Komisyon? Yerinde.
Dünkü
birleşimde İç Tüzük’ün 91’inci maddesine göre temel kanun olarak görüşülen 144
sıra sayılı Kanun Teklifi’nin birinci bölümünde yer alan 1’inci maddenin önerge
işleminde kalınmıştı.
1’inci
madde üzerinde 4 önerge vardır. Aynı mahiyetteki bu önergeleri birlikte işleme
alacağım.
Önergeleri
okutuyorum:
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin 1’inci maddesinin teklif metninden
çıkarılmasını arz ve teklif ederiz.
 Filiz
Kerestecioğlu Demir Rıdvan Turan Habip
Eksik
 Ankara Mersin Iğdır
 Mensur
Işık  Meral
Danış Beştaş
 Muş  Siirt

Aynı
mahiyetteki diğer önergenin imza sahipleri:
 Ali
Öztunç Nihat Yeşil Ensar
Aytekin
 Kahramanmaraş Ankara Balıkesir
 Yaşar
Tüzün Erkan Aydın Ahmet
Önal
 Bilecik Bursa Kırıkkale
Aynı
mahiyetteki diğer önergenin imza sahipleri:
 Dursun
Müsavat Dervişoğlu Orhan Çakırlar Dursun
Ataş
 İzmir Edirne Kayseri
 Zeki
Hakan Sıdalı Ümit Beyaz Ayhan
Erel
 Mersin İstanbul Aksaray
Aynı
mahiyetteki diğer önergenin imza sahipleri:
 Muhammet
Emin Akbaşoğlu Arife Polat Düzgün Mehmet
Doğan Kubat
 Çankırı Ankara İstanbul
 Fatih
Şahin Habibe Öçal Hacı
Bayram Türkoğlu
 Ankara Kahramanmaraş Hatay
BAŞKAN
– Komisyon aynı mahiyetteki önergelere katılıyor mu?
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Takdire bırakıyoruz Sayın Başkan.
BAŞKAN
– Aynı mahiyetteki önergeler üzerinde ilk söz, Sayın Filiz Kerestecioğlu
Demir’in
Buyurun.
(HDP sıralarından alkışlar) 
FİLİZ
KERESTECİOĞLU DEMİR (Ankara) – Sayın Başkan, değerli milletvekilleri; on yedi
yılda devleti adım adım âdeta bir şirkete dönüştürürken iktidarın lügatimize
kazandırdığı sihirli sözcüklerden biri de performans. Bu teklifin ilk maddesi
de mülki idare amirlerinin, tabiri caizse, performanslarıyla alakalı yani bir
mülki idare amirinin birinci sınıfa ayrılma yeterliliğini kaybetme koşulları
düzenleniyor. Normal bir hukuk devletinde yaşıyor olsak, liyakat ve hesap
verebilirlik şartlarına bağlı bir idari teşkilattan söz edebilsek bu maddeyi de
bir iç denetim yolunun düzenlenmesi şeklinde ele alabilirdik. Lakin ülkemizde
işler böyle yürümüyor. Devlet teşkilatlanması tarikatlar, dinî gruplar arasında
paylaştırılmışken, bakanlıklar patronlar arasında bölüştürülürken, ihraçların
üstüne bir de fişleme artık olağan bir uygulamaya dönüşmüşken hangi yeterlilik
kriterinden bahsediyoruz? Bizcesini söyleyelim: Kamusal alanın güvenlik
paranoyasıyla terörize edilmesi, en ufak bir açıklamanın, toplantının,
protestonun yasaklanması, polis şiddetiyle bastırılması yeterlilik
sayılabiliyor.
10
Ekim katliamında ihbarlara rağmen gerekeni yapmayan kamu görevlilerini korumak
için “Soruşturulamazlar.” kararı veren valiler mi birinci sınıf yoksa 31 Mart
gecesi uyumayıp da HDP’li belediyelere kayyum atanmasını talep edenler mi? 25
Kasım haftasında Van’da, Mardin’de ve birçok ilde HDP’nin kadına yönelik
şiddetle ilgili broşürlerine toplatma kararı veren, hiçbir gerekçe olmaksızın
süresiz eylem ve toplantı yasağı koyanlar mı yoksa liyakat sahibi? Devlet
nizamı bunlarla mı kurulabilir sanıyorsunuz? Toplumsal düzen böyle mi
korunabilir gerçekten? Yanıtları, geçtiğimiz hafta İçişleri Bakanlığı
bütçesinde bizzat Bakandan aldık aslında. Yine, tek tek, muhalif her bir grubun
nasıl düşman ilan edildiğini, insanların haklarının sırf iktidarı
eleştirdikleri için ellerinden alınabileceği fikrinin nasıl olağanlaştığını
dinledik. Bakanın ağzındaki sihirli kelimeler: “Güvenlik tehdidi, düşmanlar,
terör, tehlike, operasyon, gözetleme, kontrol, güvensizlik ortamı, kaos.” İşte,
bu kelimelerle örtülüyor hakikatlerin üzeri ve bu kelimeler sayesinde ülkede
artık her türlü hukuksuzluk mübah. 
Değerli
arkadaşlar, bütçe görüşmeleri, devletin işleyişini enine boyuna ele aldığımız
bir süreç olabilirdi; müzakere ve istişare yolundan gidebilseydik, gerçekten bu
ülkenin yurttaşları için çok daha fazla şey yapabilirdik. Oysa bugün işler öyle
vahim bir hâlde ki devlet eliyle işlenen suçları görmezden gelen bir Meclis
işleyişi var. Örneğin, Ayten Öztürk adlı yurttaşa yeri bilinmeyen bir gözaltı
merkezinde aylarca işkence yapıldığı söyleniyor. Ayten Öztürk ifadesinde burada
tutulduğu süreci anlatırken orada başka insanların da tutulduğundan söz ediyor
ama hiç kimse, hiç kimse “Bu gözaltı merkezi nerededir?” diye sormuyor, bu
iddialara karşı hiçbir yetkili çıkıp da akla uygun bir açıklama yapmıyor.
Buradaki herkes Sanasaryan Han’ın adını az çok duymuştur. Siz “yok” falan
deseniz de devlet şiddetinin bu ülkenin en has gerçeklerinden biri olduğunu
Diyarbakır, Mamak, Metris Cezaevleri kadar iyi anlatır Sanasaryan Han;
Erzurumlu bir tüccarın el konulan mülkü Emniyetin komünistlere, muhaliflere
işkence yaptığı bir sorgu merkezidir. Sormak isterim: “Bir daha asla olmaz.”
diyebilir misiniz? Bu ülkede devlet eliyle işlenen suçların hesabı verilmiş
olsaydı, belki derdik. Geçmişle yüzleşmek, hakikatleri konuşmak için diyalog ve
çözümden yana bir irade konulsaydı, belki derdik ama yok. Tanık da olsa,
görüntü kaydı da olsa, bizzat gözünüzün önünde de olsa artık sizde
haksızlıklara, hukuksuzluklara “yeter” diyecek bir irade ne yazık ki
göremiyoruz fakat bilmelisiniz ki bu ülkede bir baskı geleneği olduğu gibi
köklü bir direniş ve hak mücadelesi de var. Hani “Susmuyoruz.” “Korkmuyoruz.”
“İtaat etmiyoruz.” diyoruz ya, aynen işte öyle.
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (Devamla) - Sonuç olarak, bu maddenin tasarıdan geri
çekilmesini talep ediyoruz.
Saygılarımla.
(HDP sıralarından alkışlar)
BAŞKAN
– Teşekkür ederim. 
Değerli
arkadaşlar, madde sayısı oldukça fazla olan, 98 maddelik bir kanun görüşmesi
olduğu için, önergeler üzerindeki konuşma sürelerinde uzatmaya gitmeyeceğim;
bunu sizlerle paylaşmış olayım.
Aynı
mahiyetteki önergeler üzerinde diğer söz talebi, Sayın Erkan Aydın’ın.
Buyurun.

ERKAN
AYDIN (Bursa) – Teşekkür ederim Sayın Başkan.
144
sıra sayılı Kanun Teklifi’nin 1’inci maddesindeki önerge üzerinde söz almış
bulunmaktayım. Yüce heyetinizi saygıyla selamlıyorum. 
Burada,
bölüm ve geneli hakkında konuşulurken ifade edildi ancak bir kez de ben ifade
etmek istiyorum. Komisyon görüşmeleri başlamadan yirmi dört saat önce 95 olan
Komisyonda 98 maddeye çıkan bu yasa teklifinin, içinde 30’a yakın kanun
maddesini ilgilendiren, her konunun içine atıldığı ve maalesef, âdeta çorbaya
dönmüş, belli ki bir yerden talimatla çıkarılmak üzere Genel Kurula gelen bu
yasa teklifinin bir kez daha yanlış olduğunun altını çiziyorum. Gerçekten
sağlıklı, tekrar tekrar değiştirmek zorunda kalmayacağımız yasa teklifleri için
-daha önceden gelen- müzakereyle ve bu toplumun yararına çalışmalar yapmak
zorundayız diyorum. 
Biz
Komisyonda da bu 1’inci maddeyle ilgili uyarılarımızı yaptık. 1’inci madde,
mülki idare amirlerinin, 1930 yılında çıkan 1700 sayılı Kanun’a göre hak
ettikleri birinci sınıf statüsünü nasıl kaybedileceğiyle ilgili bir düzenleme.
Şimdi, bakın, mülki idare amiri bu konuma nasıl gelebiliyor; kanunda yaklaşık
15 tane koşul sıralanmış, denilmiş ki: On beş yılı dolduracak, kazanılmış hak
aylıkları birinci derecede olacak; sicil notları, mülki idare amiri
değerlendirme raporları, mülkiye müfettişlerince düzenlenen özel gizli rapor ve
değerlendirme belgeleri, takdirname, ödül, tecziye ve yabancı dil bilgisi
ölçütleri dikkate alınarak yapılacak değerlendirmeye göre meslekte başarılı
bulunmak; cumhuriyetin temel niteliklerine aykırı davranışta bulunmaktan dolayı
affa uğramış olsa bile hüküm giymemiş veya bu nitelikteki suçlardan birinci
sınıf mülki idare amirliğine ayrılmaya engel bir disiplin cezası almamış olmak;
mesleğin vakar ve onuruyla bağdaşmayan veya kişisel haysiyet ve itibarını
zedeleyen bir suçtan hüküm giymemiş olmak; aylıktan kesme veya kademe
ilerlemesinin durdurulması cezası almamış olmak. Gerekçede belirtildiği gibi,
bugüne kadar birinci sınıf statüsünün kaybedilmesine ilişkin bir mevzuat yoktu
ama birinci sınıfı kazanmak için 15’e yakın üstün nitelikte özellik
sergileyeceksiniz, on beş yıl boyunca bekleyeceksiniz ama birinci sınıf
statüsünü mülki idare amiri kaybederken Bakanın iki dudağı arasında, âdeta “Boş
ol, boş ol, boş ol.” der gibi “Seni bu görevden aldım.” diyeceksiniz. Daha önce
neydi? “Bakanlıktan” olan ibare, burada “Bakan” oluyor. Belli ki tek adam
idaresini çok sevdiniz. Saraydaki tek adamın her şeye karar vermesini aşağıya
doğru indirip bakanların da aynı şekilde hüküm vermesi ve idare etmesini
uygulamaya koymaya çalışıyorsunuz. 
Değerli
milletvekilleri, bu ülke Ergenekon’da, Balyoz’da birilerinin FETÖ’yle iş
birliği yapması sonucunda birçok yurtseverin, vatanseverin askerin, polisin,
idarecinin bir kişinin sözüyle nasıl hapislerde çürütüldüğünü, hayatlarını
kaybettiğini yaşadı. Eğer siz bu maddeyi geçirirseniz... Bugün FETÖ yok, başka
tarikatlar gelir ve o bakanı o tarikatlar da kandırırsa sonunda “Kandırıldık;
Allah affetsin, millet affetsin.” noktasına geleceğinizi düşünerek bu tür
yetkiyi bir kişinin iki dudağının arasına vermek hem demokrasimiz açısından hem
hukuk açısından hem de Anayasa açısından son derece zararlıdır çünkü gayet iyi
biliyoruz ki istediğiniz kişiyi görevden alabilmek adına çıkaracağınız bu yasa,
gelecekte emin olun, en başta gene sizin başınızı ağrıtacak. Biz daha önce
olduğu gibi, buradan uyarılarımızı yapıyoruz. Rahmetli Kamer Genç’in söylediği
gibi, bu iş birliklerini yapmayın, sonunda bütün milleti bu sıkıntılar boğacak
diyoruz.
Umarım,
bu uyarılarımızdan sonra bu 98 maddelik yasa teklifinden 1’inci maddeyi geri
çekersiniz ve biz de hem Komisyonda hem Genel Kurulda haklı olarak yaptığımız
uyarıların iktidar tarafından dikkate alındığını göz önünde bulundurur, olası
başka keyfî uygulamaların, “Tipini beğenmedim.” “Hareketini beğenmedim.”
diyerek görevden alınmaların önünü kesmiş oluruz diyorum ve Genel Kurulu
saygıyla selamlıyorum. (CHP sıralarından alkışlar) 
BAŞKAN
– Diğer önerge üzerindeki söz talebi Sayın Ayhan Erel’in.
Buyurun
Sayın Erel. (İYİ PARTİ sıralarından alkışlar) 
AYHAN
EREL (Aksaray) – Sayın Başkan, değerli milletvekilleri, yüce Türk milleti;
görüşülmekte olan 144 sıra sayılı Kanun Teklifi’nin 1’inci maddesindeki önerge
üzerinde partim İYİ PARTİ adına söz almış bulunmaktayım. Hepinizi ve yüce Türk
milletini saygıyla selamlıyorum. 
Bu
kanun teklifinin 1’inci maddesinin teklif metninden çıkarılmasını uygun
bulmaktayız zira bir insanın geleceği sadece bir bakanın iki dudağı arasına
hapsedilmemelidir diye düşünüyorum.
Ülkemizde
hak ve özgürlüklerin korunmasında ve kamu güvenliğinin sağlanmasında toplum
hayatı için vazgeçilmez bir unsur olan, canları pahasına zor şartlarda
görevlerini yerine getiren polislerimizin lehine olan her türlü kanuni
düzenlemeleri İYİ PARTİ adına desteklediğimizi ifade etmek istiyorum.
“Sönmesin
diye yurdumun üstündeki ışığı/ Kimimiz beyaz olmuşuz, kimimiz al kırmızı/
Kimimiz hilali olduk, kimimiz ise yıldızı/ Feda deyip verdik canımızı/
Kanımızla bayrağımıza hep al olduk/ Can verip toprağa vatan olduk/ Göklerde
dalga dalga dalgalandırdık ay yıldızımızı.” diyerek görevlerini yerine getiren
tüm Emniyet mensuplarımızı takdirle ve sevgiyle selamlıyor, vatanı ve milleti
uğuruna canlarını veren kahraman Emniyet mensuplarına Allah’tan rahmet diliyor,
gazi polislerimize de sağlıklı uzun ömürler niyaz ediyorum. 
Sayın
Başkan, değerli milletvekilleri; zor ve zorluğu ölçüsünde de onurlu görevlerini
büyük bir fedakârlıkla yerine getiren polislerimizin başlıca sorunlarından biri
ek gösterge sorunu. Yıllarca söz verildiği hâlde bir türlü yerine getirilemeyen
kahraman polislerimizin ek göstergesinin bir an önce verilmesi artık bir vazife
hâline, bir namus borcu hâline gelmiştir diye düşünüyorum. Böylelikle, ücret
adaletsizliğinin giderilmesine ve ek göstergeyle emeklilikte sefalete mahkûm
edilen polislerimizin emeklilik hayatlarını bir nebze olsun rahat geçirmelerine
vesile olunacaktır diye düşünüyoruz.
Jandarma
astsubaylarının 1995 yılında yapılan bir düzenlemeyle ek göstergeleri 2200’den
3600’e çıkarılmıştı. Güzel bir uygulama olan, astsubaylara uygulanan ek
gösterge rakamlarının aynı şekilde polis memurlarına da uygulanması gerekmektedir.
Bu güzellik, polislerimizin moral ve motivasyonunu artıracak; daha olumlu, daha
güzel işler, daha başarılı işler yapmalarına vesile olacaktır. 
Sayın
Başkan, değerli milletvekilleri; Türkiye'nin çeşitli illerinde yıllardır 12/12
çalışma sistemiyle görev yapan polislerin çalışma sistemi 26 Şubat 2018
tarihinden itibaren kısmen normale dönmüştü. İçişleri Bakanı Sayın Süleyman
Soylu’nun polislerin mesai saatlerinde düzenleme yapmak istediklerini
belirtmesi ve esas hedefin 8/24 olduğunu söylemesi Emniyet teşkilatını
umutlandırmıştır. Bu söylemlerin üzerinden yaklaşık bir yıl geçmesine rağmen,
hâlâ birçok ilimizdeki 12/12 çalışma sistemiyle polislerin maddi ve manevi
mağduriyet yaşamasına sebep olmaktadır. Bir polis memurunun, ek görevler hariç,
yılda toplam 3.720 saat görev başında olması ve haftada 60 saati geçen çalışma
sonrası yeterli dinlenememekten, hakkıyla bir tatil yapamamaktan, çöken ruhsal
yapı ve zayıf düşen fizyolojik yapıdan, ailesine, çocuklarına yeterli zaman
ayıramamaktan kaynaklanan aşırı stres ve sonrası yaşanan önemli ruhsal
travmalar geçirdiği hepimizce bilinmektedir. 
Değerli
milletvekilleri, fedakâr ve özverili şekilde görevini her anlamda layıkıyla
yapan polis teşkilatı mensupları, görevde ve emeklilikteki ücret
adaletsizliklerinin ve mağduriyetlerinin yüce Meclisimizde giderileceğini ümit
ediyor; birinci sınıf emniyet müdürlüğüne geçişteki sürelerde yaşanan
mağduriyetlerin giderilmesini de beklemektedirler.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Aynı mahiyetteki son önerge üzerinde söz talebi? Yok. 
Gerekçeyi
okutuyorum: 
Gerekçe:

Önergeyle,
1700 sayılı Dahiliye Memurları Kanunu’nun ek 4’üncü maddesinde yapılan
düzenlemenin tekliften çıkarılması öngörülmektedir. 
BAŞKAN
– Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Kabul edilmiştir. 
Böylece
1’inci madde teklif metninden çıkmıştır. Bir karışıklığa mahal vermemek için,
Komisyonun kabul ettiği mevcut madde numaraları üzerinden devam edeceğiz. Kanun
yazımı esnasında madde numaraları teselsül ettirilecektir. 
2’nci
madde üzerinde 4 önerge vardır, aykırılık sırasına göre okutacağım. 
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 2’nci maddesinin teklif metninden
çıkarılmasını arz ve teklif ederiz. 
 Ali
Öztunç  Nihat Yeşil  Mahmut
Tanal
 Kahramanmaraş
 Ankara  İstanbul
 Ensar
Aytekin  Gürsel Erol  Ali
Şeker
 Balıkesir
 Elâzığ  İstanbul
 Erkan
Aydın  İlhami Özcan Aygun  Yaşar
Tüzün
 Bursa
 Tekirdağ  Bilecek
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Komisyonun katılmadığı önerge üzerinde, Sayın Gürsel Erol. (CHP sıralarından
alkışlar) 
GÜRSEL
EROL (Elâzığ) – Sayın Başkanım, sayın milletvekilleri; hepinizi sevgi ve
saygıyla selamlıyorum. 
Konuşmama
başlarken geçen hafta, Kenan Evren ve darbeci generallerin adlarının kamu
kuruluşlarından, caddelerden, sokaklardan, okullardan, kışlalardan silinmesiyle
ilgili bir araştırma önergesi vermiştim; araştırma önergesiyle ilgili,
Meclisimizdeki bütün siyasi partilerin bu konuda ortak bir düşünceyi paylaşmış
olmasından, buluşmuş olmasından duyduğum memnuniyeti ifade ederek bütün
gruplara teşekkür ederim ve burada İçişleri Bakanlığımızın değerli
bürokratları, Bakan Yardımcıları, İçişleri Komisyonumuzun hazır bulunduğu bir
ortamda da bunu seslendirmek isterim. 
Ankara,
Türkiye’nin başkenti, başkentin ilçelerinden biri Evren yani 1982 yılında,
Kenan Evren’in döneminde atamayla göreve gelen belediye başkanının ismini
değiştirdiği bir ilçe. İlçe isminin değişmesi için İçişleri Komisyonundan kanun
değişikliğiyle ilgili bir teklif gelmesi lazım. Bu teklifi de Ankara
Milletvekilimiz Tekin Bingöl verdiler. Bunun değerlendirilerek Ankara’da,
başkentte Kenan Evren’in adının önce ilçenin adından çıkarılmasıyla ilgili
talebin değerlendirilmesini Komisyondan ve Bakanlık yetkililerinden rica
ediyorum. 
Bugün,
aslında, maddeyle ilgili değil, ben genelde terörle ilgili konuşmak isterim. 
Değerli
milletvekilleri, PKK bir terör örgütü müdür? Evet, PKK bir terör örgütüdür. PYD
bir terör örgütü müdür? Evet, PYD bir terör örgütüdür? YPG bir terör örgütü
müdür? Evet, YPG bir terör örgütüdür. FETÖ bir terör örgütü müdür? Evet, FETÖ
bir terör örgütüdür. Aynı zamanda, ülkemizin anayasal düzenine,
yurttaşlarımızın can ve mal güvenliğine yönelik her tehdit içerisinde bulunan
eylem, terör eylemidir. Bu konuda hiç kimsenin bir endişesi yok. Devlet, kamu
düzenini, kamu otoritesini korumak adına, yurttaşlarının can ve mal güvenliğini
sağlamak adına yurt içinde de yurt dışında da operasyon yapma yetkisine
sahiptir; operasyonlarda İHA’yı da kullanır, SİHA’yı da kullanır. Devletin
böyle bir sorumluluğu vardır çünkü önceliği kendi üniter devlet yapısını
korumak, önceliği kendi vatandaşlarının can ve mal güvenliğini korumaktır. Bu,
kim iktidar olursa olsun, bugüne kadar Türkiye Cumhuriyeti hükûmetlerinin,
herkesin yaptığı uygulamadır ve bunun arkasında Meclis her zaman da durmuştur. 
Ama
burada şöyle bir sorun var, onu da gündeme getireyim: Ben geçen dönem Tunceli
Milletvekiliydim. Tunceli Milletvekilliğim döneminde de bu kürsüde zaman zaman
gündeme getirdim. Olayı yalnızca kendi bakış açınızla değerlendiremezsiniz,
yalnızca kendi parti politikalarınızla değerlendiremezsiniz. Parlamentonun bir
geleneği vardır, Parlamentonun bir saygınlığı vardır. Bu kürsüde, geçmiş
dönemlerde, Merve Kavakcı’ya başörtüsünden dolayı, yaşam tarzından dolayı,
düşüncelerinden dolayı yemin ettirilmemesi ne kadar büyük bir hataysa
milletvekillerinin dokunulmazlığının kaldırılması da o derecede büyük bir
hatadır çünkü terör suçlarında milletvekilleriyle ilgili, dokunulmazlık şart
değildir. Terör suçlarında zaten milletvekillerinde dokunulmazlık aranmaz. 
Ayrıca,
kayyum belediyeleri: Bakın, değerli milletvekilleri, ben bunu bir algı yaratmak
için söylemiyorum. Cumhuriyet Halk Partisinin her milletvekili terör
karşıtıdır. Ben de Tunceli Milletvekilliğim döneminde Tunceli’de teröre karşı
yürüyüş yapmış ve terör örgütünün hedefine oturmuş birisiyim. Ama doğruları,
Parlamentonun saygınlığını konuşmamız lazım, siyasetin saygınlığını konuşmamız
lazım. Bunları kendi aramızda, kendi siyasi düşüncemize göre yorumlayarak
değerlendiremeyiz. 
Türkiye’de,
siyasi partileri temsil eden milletvekilleri, belediye başkanları suç
işleyebilir mi? Evet, işleyebilir, hepimiz işleyebiliriz ama bu ülkenin
yasaları var. “Ben seni görevden aldım. Yerine seçime kadar bunu atadım.”
diyemeyiz.
Devletin
kayyum atama yetkisi var mı? Var. Ama yargı süreci sonuçlanmadan, belediye
başkanlığı düşmeden, seçimden sonra kayyum belediye başkanı atanması doğru
değildir. Ayrıca, eğer bir insan suçla iştigal etmişse, suçla onun görevden
alınma gerekçesi doğmuşsa yalnızca görevden de almayacaksın; yargı sonucuna
göre cezaevine de atacaksın, cezasını da vereceksin, yalnızca görevden almakla
da yetinmeyeceksin. Bakın, mesela bununla ilgili AK PARTİ hükûmetleri döneminde
doğru işler yapılmadı mı? Yapıldı. Melih Gökçek’in istifası istendi, belediye
meclisi kendi içinden seçti. Kadir Topbaş’ın istifası istendi, belediye meclisi
kendi içinden seçti. Ya kendi içinden seçmelidir belediye başkanını ya da
seçime götürmelisiniz. Yani Türkiye’deki demokratik düzeni, parlamenter düzeni,
siyasi partilerin işleyişiyle ilgili gelenekleri korumak hepimizin görevidir.
Bugün Parlamentoda hepimiz bulunabiliriz ama yarın, sıradan bir vatandaş olarak
yine seçmenin içine gireceğimizi, karışacağımızı ve bir vatandaş, bir yurttaş
olarak yaşayacağımızı unutmamamız lazım. 
Ben,
bu duygu ve düşüncelerle hepinizi sevgi ve saygıyla selamlıyorum. Bu, yeni
gelen kanun teklifinin ülkemize de hayırlı olmasını diliyorum. 
Saygılar
sunuyorum. (CHP sıralarından alkışlar) 
BAŞKAN
– Sayın Akbaşoğlu…
V.- AÇIKLAMALAR (Devam)
64.- Çankırı Milletvekili Muhammet Emin Akbaşoğlu’nun, Ankara
Milletvekili Fatih Şahin ve arkadaşlarının Ankara ili Evren ilçesinin isminin
“Çıkınağıl” olarak değiştirilmesine ilişkin kanun teklifini Başkanlığa
sunduklarına ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Hatibin
biraz evvelki açıklamalarına katkı sunmak için ben de söz aldım. Ankara “Evren”
ilçesinin isminin “Çıkınağıl” olarak değiştirilmesine ilişkin Ankara
Milletvekilimiz Fatih Şahin Bey ve arkadaşlarının, bütün Ankara
milletvekillerimizin bu konuyla ilgili bir kanun teklifi dün Başkanlığa
sunulmuştur. Bu konuda Meclisi bilgilendirmek istedim.
Teşekkür
ederim. 
BAŞKAN
– Teşekkür ederim. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve
İçişleri Komisyonu Raporu (S. Sayısı: 144) (Devam)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin 2’nci maddesinde geçen “bu ilçelerde”
ibaresinin “söz konusu ilçelerde” olarak değiştirilmesini arz ve teklif ederiz.

 Ayşe
Acar Başaran Habip Eksik Mensur
Işık
 Batman Iğdır Muş
 Mahmut
Celadet Gaydalı Murat
Çepni
 Bitlis İzmir
BAŞKAN
– Komisyon önergeye katılıyor mu? 
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan. 
BAŞKAN
– Önerge üzerinde söz talebi var.
Sayın
Ayşe Acar Başaran, buyurun. (HDP sıralarından alkışlar)
AYŞE
ACAR BAŞARAN (Batman) – Sayın Başkan, değerli milletvekilleri; bu kanunla
ilgili çokça konuşmalar yapacağız. Arkadaşlarımız geneli üzerinde konuştu,
bölüm üzerinde konuştu. 90 maddelik bir “çorba kanun”, daha çok konuşacağız ama
hazır İçişleri Komisyonu da buradayken ben bugün de devam eden partimize
yönelik operasyonları biraz buradan anlatmak istiyorum.
Değerli
arkadaşlar, sadece iki gün içerisinde 120 civarında gözaltı var. Ağrı’da 4,
Diyarbakır’da 7, ilim Batman’da 31, İzmir’de 6, Adıyaman’da 1, Ankara’da 17,
Siirt’te 6, Antep’te 3 ve daha uzatabiliriz; muhtemelen kendilerinde daha çok
bilgi vardır. Bunların arasında önceki dönem milletvekilimiz Sayın Behçet
Yıldırım, Batman milletvekili adayımız, DBP Eş Genel Başkan Yardımcısı, EĞİTİM
SEN şube eş başkanı, İHD Ankara Şube Eş Başkanı, SES Ankara yöneticileri,
avukat arkadaşlarımız; HDK, DTK, HDP yöneticileri yani upuzun bir liste var
arkadaşlar. 
Şimdi,
bizim son süreçlerde takip edebildiğimiz kadarıyla İçişleri Bakanlığının
bünyesinde bir birim var. Bu birim şöyle çalışıyor: Öncelikle haritayı alıyor
önüne “Ben bugün hangi ilde nasıl bir algıyla bir operasyon yapıp da bu
muhalefeti sindirebilirim?” diye bir tespit yapıyor, illeri çıkarıyor. Bakın,
6-7 ilde aynı anda bir operasyon. Bu, hiç de öyle bağımsız, tarafsız yargının
falan işi değil; hiç de böyle “Bir savcı karar aldı.” meselesi de değil. Önce
bir tespit yapılıyor arkadaşlar: “Şu ile gideceğiz.” Geçen hafta Antep’te
olduğu gibi. Bir günde 54 kişi gözaltına alındı, günlerce gözaltında kaldılar
ve kendilerine sorulan sorular: “HDP il binasına girdiniz mi?” Neden HDP il
binasına girdiğiniz görünür? Teknik takip yapılmış, böyle çalışıyor Emniyet.
“HDP’de ne toplantısı yaptınız?” “HDP’ye niye gittiniz?” “DBP Eş Genel Başkan
Yardımcısını tanıyor musunuz?” gibi sorularla aslında Anayasa’ya aykırı olarak,
alenen, açık bir biçimde, devletin bütün aygıtlarını kendine göre, kendi
iktidarının varlığını devam ettirmek adına kullanarak, Anayasa’yı çiğneyip,
parçalayıp, yerle bir edip bir partinin siyasi faaliyetleri, siyasi çalışmaları
engelleniyor. 
Şimdi,
değerli arkadaşlar, tek tek saydım. Bunlara -dediğim gibi- daha neler
soruluyor? “‘Nevroz’a gittiniz mi?” Biz burada çokça anlattık bu meseleleri. Bu
kadar absürt, artık nasıl tarif edileceğini bilemediğimiz bazı ithamlar.
“‘Nevroz’a gitmişsiniz.” “Gittim.” “Orada slogan attınız mı?” ya da “‘Nevroz’
alanında -bakın, 1 milyon kişinin katıldığı Diyarbakır ‘Nevroz’ alanında-
slogan atanları tespit edebildiniz mi?” Ya arkadaşlar, tamam, cemaat döneminde
de çokça operasyon yapılıyordu, kumpas davaları çoktu; açık söyleyeyim, cemaat
bu konuda bariz yetenekliydi. Bu kadar yeteneksiz bir biçimde, bir sebep bile
bulamadan bu kadar operasyonun yapıldığı bir başka dönem daha yoktur; sudan
sebeplerle, açık bir biçimde hedef gösterilerek operasyon yapılıyor, bu
arkadaşlarımız gözaltına alınıyor. Sonrasında ne yapılıyor? Medya hemen göreve
çağrılıyor; medya, havuz medyası; AKP’nin bu siyasetinin propagandasını yapması
gerekiyor. Hemen savcılar açıklama yapıyor. Ne diyor? “Terör eylemlerine
katılmaları, bilmem ne nedeniyle gözaltı ya da operasyon oldu.” Bir defa, orada
yine Anayasa’nın en amir hükmü olan masumiyet karinesi yok sayılıyor, baştan
suçlu ilan ediliyor.
Mesela
Batman’da bir siyasi partinin yöneticilerinin olduğu 30 noktaya operasyon
yapılmış, gözaltı olmuş ve mülki amirin, bir memurun, atanmış bir memurun,
valinin yaptığı açıklama: “30 adrese baskın yaptık, son terörist silahını
bırakana kadar mücadelemiz devam edecek.” Arkadaşlar, çıldırdık mı biz? Bu ülke
herhâlde artık çıldırma noktasına geldi. Bunlar demokratik siyasette ısrarcı
olan insanlar. Biz burada, bu kürsülerde, alanlarda, meydanlarda, demokratik
siyasette ısrarımızı ifade ediyoruz arkadaşlar.
Aslında
bakın, bu siyasetin, bu pratiklerin sonucu ülke büyük bir kaosa götürülüyor.
Siz, HDP’ye diyorsunuz ki: “Demokratik siyaset yapmayın.” Siz, insan hakları
savunucusuna diyorsunuz ki: “İnsan hakları savunuculuğu yapmayın.” Siz,
avukatlara diyorsunuz ki: “Siz eğer mesleğinizin gereğini yaparsanız ben size
cezaevlerini gösteririm.” Arkadaşlar, artık buna söylenecek bir cümle,
yapılacak bir yorum kalmamıştır. Partimize dönük bu saldırı siyasetine,
İçişleri Bakanlığı başta olmak üzere, herkesin, bütün siyasi partilerin siyasi
ahlak ve kültür gereği ses yükseltmesi gerekiyor çünkü hepimiz “Siyaset yapmak
için, demokratik siyaseti yükseltmek için; bu ülkede demokrasiyi, eşitliği ve
özgürlüğü yükseltmek için buradayız.” diyorsak buna toplu bir biçimde tepki
göstermemiz gerekir diyorum.
Teşekkür
ederim. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 Sayılı Kanun Hükmünde Kararnamede Değişiklik
Yapılmasına Dair Kanun Teklifi’nin 2’nci maddesinde yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.

 Hüseyin
Örs Dursun Müsavat Dervişoğlu Orhan
Çakırlar 
 Trabzon İzmir Edirne
 Ümit
Beyaz  Zeki
Hakan Sıdalı 
 İstanbul  Mersin

BAŞKAN
– Komisyon önergeye katılıyor mu? 
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan. 
BAŞKAN
– Önerge üzerinde söz talebi var. 
Sayın
Hüseyin Örs, buyurun. (İYİ PARTİ sıralarından alkışlar) 
HÜSEYİN
ÖRS (Trabzon) – Sayın Başkan, çok değerli milletvekilleri; kanun teklifinin
2’nci maddesi üzerinde İYİ PARTİ Grubu adına söz aldım. Hepinizi en derin
saygılarımla selamlıyorum. 
Değerli
milletvekilleri, teklifin ilgili maddesiyle 3201 sayılı Kanun’un 13’üncü
maddesinde düzenleme yapılarak Özel Güvenlik Denetleme Başkanı ile Özel Harekât
Başkanı görev unvanlarının “Başkan” başlığı altında birleştirilmesi
öngörülmektedir. 
Ayrıca,
ilçelerde üçüncü sınıf emniyet müdürlerinin ilçe emniyet müdür yardımcısı
olarak görevlendirilmesinin önü açılmaktadır. 
Değerli
milletvekilleri, yüz yetmiş dört yıldır ülkemizde huzur ve güven ortamının
korunmasının en büyük güvencesi olan polislerimiz, özlük hakları başta olmak
üzere, toplum içerisinde birçok sorunla baş başadırlar. Özlük haklarının -seçim
dönemlerinde söz verilmesine rağmen- bir türlü iyileştirilmemesi ve hayat
pahalılığı, birçok polisimizin meslekten ayrılmasına sebep olmaktadır.
Polislik, yapılan iş gereğince, düzensiz uzun ve yoğun çalışma temposu
gerektiren bir meslektir. Emeklilik haklarını kazanıncaya kadar yüksek tempoda
ve ağır mesai şartlarında yaşamsal tehlikenin varlığını sürekli hissettiren
polislik mesleği, zaman içerisinde hizmetin kalitesini ve çalışanın
performansını olumsuz olarak da etkilemektedir. Bu nedenle, çeşitli sıfat ya da
ibare değişikliklerinin yanında, yaşanan sorunların çözülmesi ve
mağduriyetlerin giderilmesi hususunda yapılması gerekenleri de konuşmalıyız
diye düşünüyorum. 
Değerli
milletvekilleri, bir hatırlatmada bulunmak isterim: İYİ PARTİ olarak Balıkesir
Milletvekilimiz Sayın İsmail Ok ve milletvekili arkadaşlarımızla, polislerin
çalışma koşullarında mevcut olan sorunlarının tespiti ve çözüm yollarının
belirlenmesi amacıyla bir Meclis araştırması açılmasına ilişkin verdiğimiz
önergemiz, daha bir hafta önce burada görüşüldü ve AK PARTİ’nin oylarıyla
maalesef reddedildi. Keşke bu kabul edilseydi ve polislerimizin sorunlarını
enine boyuna burada konuşabilseydik, tartışabilseydik.
Biz
diyoruz ki: Polislerimizin emeklilik mevzuatı gözden geçirilmelidir. Yirmi beş
yıl görev yapan bir polisin en düşük devlet memur maaşı üzerinden değil,
meslekte aldığı maaş üzerinden emekli edilmesi daha doğru olur. 
Yine,
polislerimizin çözülmesini en çok istediği, beklediği ve iktidar partisinin de
seçim vaadi olarak söz verdiği 3600 ek gösterge talebi bir an önce yerine
getirilmelidir. Bütün siyasiler, özellikle AK PARTİ, seçimlerden önce bu konuda
söz vermelerine rağmen, hâlâ, maalesef bu sözler yerine getirilememiştir.
İktidara
mensup arkadaşlarıma sesleniyorum: Bakın, şunu unutmayın, benim 3600 ek
gösterge bekleyen polis kardeşim ay sonunu nasıl getirebileceğini düşünüyor.
Genel Başkanımız Sayın Meral Akşener de defalarca bunu dile getirmiş ve söylemişti.
Polisimize 3600 ek göstergeyi verin be kardeşim diyorum. Yine, üniversite
mezunlarının ek göstergeleri 3000’e çıkarılmasına rağmen, lise mezunları hâlâ
bu haktan mahrum edilmektedir; bunun da düzeltilmesini talep ediyoruz.
Polislerimiz,
özlük haklarının Jandarma personelinin özlük haklarıyla eşitlenmesini
istemektedirler. Bundan tam üç yıl önce 668 sayılı Kanun Hükmünde Kararname’yle
Jandarma teşkilatının sivilleştirilmesi, Emniyet teşkilatı ile Jandarma
teşkilatının eşitlenmesi amaçlanmıştı. Ancak yasalar nezdinde eşitlediğimiz
Jandarma personeli ile polislerimiz maalesef, hâlâ, özlük hakları nezdinde
eşitlenmemiştir. 
Polislerimizin
en büyük sorunlarından biri de mesaidir, daha doğrusu ucu açık mesaidir.
Mesaisinin ne zaman biteceği belli olmayan polislerimizin çalışma koşulları hem
beden hem de ruh sağlığını olumsuz etkilemektedir. Bu durum aile bağlarının da
zayıflamasına neden olmaktadır. Polislerimiz diğer memurların neredeyse 2 katı
kadar mesai yapmasına rağmen, bunun için verilen ek ücret de son derece
komiktir. 
Dilerim
ki polislerimizin sorunları yüce Meclis marifetiyle çözülür.
Hepinizi
en derin saygılarımla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum…
ENGİN
ALTAY (İstanbul) – Sayın Başkan…
BAŞKAN
– Buyurun.
ENGİN
ALTAY (İstanbul) – Yoklama talep ediyoruz.
BAŞKAN
– İşleme başladım Sayın Altay
ENGİN
ALTAY (İstanbul) – Başlamadınız. Hatip kürsüde konuşurken…
MUHAMMET
EMİN AKBAŞOĞLU (Çankırı) – İşleme başladınız efendim, işlemi başlattınız.
BAŞKAN
– Başladım işleme. Bundan sonra bir önerge daha var, onda talep edin. Lütfen…
ENGİN
ALTAY (İstanbul) – Olur mu yani Sayın Başkan?
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
ENGİN
ALTAY (İstanbul) – Şimdi, artık her önergede yoklama isteyeceğiz.
BAŞKAN
– Bekleyeceğim bu sefer Sayın Altay.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 Sayılı Kanun Hükmünde Kararnamede Değişiklik
Yapılmasına Dair Kanun Teklifi’nin 2’nci maddesinde yer alan “ikinci fıkrasına”
ibaresinin “ikinci fıkraya” şeklinde değiştirilmesini arz ve talep ederiz.
 Cemal
Çetin Cemal Enginyurt Mehmet
Celal Fendoğlu
 İstanbul Ordu Malatya
 Hayati
Arkaz  İbrahim
Ethem Sedef
 İstanbul  Yozgat
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Önerge üzerinde söz talebi var.
Sayın
Enginyurt, buyurun. (MHP sıralarından alkışlar) 
CEMAL
ENGİNYURT (Ordu) – Sayın Başkan, 144 sıra sayılı Teklif’le ilgili olarak
Milliyetçi Hareket Partili arkadaşlarımla verdiğim önerge üzerinde söz almış
bulunmaktayım. 
Aslında,
daha önce Ordu Giresun Havaalanı’yla ilgili olarak söz almayı planlamıştım.
Ordu Giresun Havaalanı’ndan Kıbrıs’a, Antalya’ya ve İzmir’e sefer konulması
için bir konuşma yapacaktım, hazırlığım bu yöndeydi. Çünkü Ordu Giresun
Havaalanı’ndan çok ciddi bir yolcu transferi oluyor, lakin İzmir ve Antalya’dan
gelenler bu Ordu Giresun Havaalanı’ndan uçuşlar olmadığı için Trabzon’a veya
Samsun’a gitmek zorunda kalıyorlar. Dolayısıyla, bu, Ordu ve Giresunlular için
aynı zamanda ikinci bir külfet oluşturuyordu. Ama Allah’ın işine bakın ki
“Antalya, İzmir seferleri artırılsın.” diyecekken Türk Hava Yolları, Ordu
Giresun Havaalanı’ndan Ankara ve İstanbul’a sefer sayısını aşağı çekti. Yani
biz sefer sayısı artırılsın diye beklerken, hatta Trabzon’dan da Samsun’dan da
sefer sayıları artırılmalıdır diye umut ederken, beklentimiz bu yöndeyken Türk
Hava Yolları ve AnadoluJet Ordu Giresun Havaalanı’ndaki uçuş sayısını azalttı.
“Azalttı da ne oldu?” diyeceksiniz. Ordulu, Giresunlu uçmak isterken bilet
fiyatları uçtu. Yani bir uçan var ama artık bilet fiyatları uçtu. Dolayısıyla
bu da Ordu ve Giresun’da çok ciddi bir üzüntüye sebep oldu. Neden? Türk Hava
Yollarının Yönetim Kurulu Başkanı İlker Aycı Giresunlu, yine Nurettin Canikli
Giresunlu, her ne kadar ben ağabey olarak kabul etmesem de Ordu’nun bir Numan
ağabeyi var. Bunlar siyasette etkili olmalarına rağmen, maalesef Ordu, Giresun yetim
kaldı yine. 
Dolayısıyla
İlker Aycı Beyefendi’ye buradan sesleniyorum: Ordu Giresun Havaalanı, sefer
sayıları itibarıyla -Türkiye’deki rakamlara baktıklarında da görecekler-
Karadeniz’de değil Türkiye'nin birçok havaalanından daha fazla yolcu taşıyan bir
havaalanı. Allah yapanlardan razı olsun. Yani belki alınganlık gösterir Türk
Hava Yolları, AnadoluJet ama ben bu havaalanının yapılmasından dolayı Sayın
Cumhurbaşkanına da bu vesileyle teşekkür ediyorum. Tabii, Sayın Bakan da
burada, ona da teşekkür ediyorum, sağ olsunlar. Hakikaten, Ordu ve Giresun için
büyük bir kazanç oldu, Ordulu ve Giresunlu için büyük bir kazanç oldu ama
maalesef, dediğim gibi, tam kış ayına girerken uçak seferleri azaltıldı. 
Ben
Türkiye Büyük Millet Meclisinden Ordu ve Giresunlular adına, hatta Trabzon ve
Samsunlular adına da sefer sayılarının artırılmasını talep ediyorum. Niye?
Belki İlker Aycı şöyle diyecek: “Tasarruf yapıyoruz.” O zaman ben muhalefet
olsam şöyle derdim: “İlker Aycı, Antalya’da golf oynayanlara 3 milyon dolar ödül
veriyorsun, 7 milyon dolar ödül dağıtıyorsun, Türk Hava Yolları olarak milyon
dolarlarca sponsorluk yapıyorsun, Ordu ve Giresun’a bileti pahalı satıyorsun;
hiç hoş olmadı.” Bu fiyatların geri çekilmesi için sefer sayılarının
artırılmasını talep ediyor, saygılarımı sunuyor, teşekkür ediyorum. (MHP
sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
3’üncü
madde üzerinde 4 adet önerge vardır. İlk okutacağım 2 önerge aynı mahiyettedir,
önergeleri okutup birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin 3’üncü maddesinin teklif metninden
çıkarılmasını arz ve teklif ederiz. 
 Erol
Katırcıoğlu Rıdvan Turan Habip
Eksik
 İstanbul Mersin Iğdır
 Meral
Danış Beştaş  Mensur
Işık
 Siirt  Muş
Aynı
mahiyetteki diğer önergenin imza sahipleri:
 Ali
Öztunç Nihat Yeşil Ali
Şeker
 Kahramanmaraş Ankara İstanbul
 Mahmut
Tanal İlhami Özcan Aygun Yaşar
Tüzün
 İstanbul Tekirdağ Bilecik
 Ensar
Aytekin Erkan Aydın Haşim
Teoman Sancar
 Balıkesir Bursa Denizli
BAŞKAN
– Komisyon aynı mahiyetteki önergelere katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Önergeler üzerinde ilk söz talebi, Sayın Meral Danış Beştaş’ın.
Buyurun.
(HDP sıralarından alkışlar)
MERAL
DANIŞ BEŞTAŞ (Siirt) – Teşekkürler Sayın Başkan.
Değerli
milletvekilleri, evet, kanun teklifinin geneli, bölüm ve ayrıca maddeler
üzerinde arkadaşlarımız görüşlerini paylaşıyorlar ama bizim Halkların
Demokratik Partisi olarak –bu kanun teklifi önemsiz demiyorum ama- çok daha
büyük bir problemimiz var. İktidar partisi, bütün aygıtlarıyla birlikte -Emniyet,
İçişleri, Dışişleri, Adalet Bakanlıkları; valilikler, Millî Eğitim
müdürlükleri, Sağlık müdürlükleri- topyekûn, bize karşı, HDP’ye bir savaş açmış
durumda ve bunun başını da gözaltı operasyonları çekiyor. Bu sabah benim de
vekili olduğum il Siirt olmak üzere, Batman, geçen hafta Antep, Gebze ve birçok
ilimizde sabah il binalarımız basılıyor. Çok garip bir şekilde, Gebze’de ilçe
binasına bayrak asmışlar sanki biz bayrak asmıyoruz, sanki biz bu ülkenin
partisi değilmişiz gibi. Her tarafı darmadağın edip gözaltı işlemi yapıyorlar;
sonra bir kısmı tutuklanıyor, bir kısmı adli kontrol… Ve yandaş medya “Terör
operasyonu” diye manşet atıyor. 
Değerli
arkadaşlar, biz bir suç örgütü değiliz, biz bu ülkede 6,5 milyon oy alan bir
partiyiz. Her zaman söylüyorum: Ailelerle birlikte, çevreyle birlikte, biz bu
ülkenin dörtte 1’ine hitap ediyoruz -asgari düzeyde söylüyorum- bu da 20-25
milyona tekabül ediyor. Siz, bu ülkeden bu kadar terörist çıkaramazsınız. 
Bir
suç örgütü olarak HDP’yi gece gündüz televizyonlarda tartıştırıyorsunuz. Her
konudan anlayan uzmanlar var televizyonda, her konudan. Dış ilişkilerle ilgili
çıkıyorlar, dünya meselelerini konuşuyorlar; bir gün sıklıkla HDP’yi
konuşuyorlar -sıklıkla- “HDP şöyledir.” “HDP böyledir…” Ya, ne yayın etiği var
ne yayın ilkesi var; telefon açıyoruz, cevap vermek istiyoruz diyoruz,
bağlamıyorlar; tekzip yazıyoruz, yayınlamıyorlar. Biz, o konuklara bir yanıt
üretemeden, üç saat boyunca televizyonlarda partimize inanılmaz derecede ağır
saldırılar ve ithamlar yapılıyor. Tabii, bunun başını çeken de İçişleri Bakanı
diyeceğim. 
Sayın
Özlem Zengin’e ilişkin geçen hafta yapılan tutumdan dolayı her gün bir açıklama
yapılıyor. Ya, aynı iktidar grubuna söylüyorum: Sizin İçişleri Bakanınız bizim
Eş Genel Başkan Pervin Buldan’ı arayıp tehdit etti ve Pervin Hanım bunu
açıkladı, Sayın İçişleri Bakanı da “Bu doğrudur.” dedi. Niye buna karşı
çıkmadınız? Yani çifte standardı lütfen bırakın, hepimiz milletvekiliyiz. Bu
gözaltı operasyonlarıyla eğer HDP bitirilebilmiş olsaydı şu ana kadar bir
milyon kez biterdi; 4 Kasım 2016’dan bu yana 15 milletvekilimizi -Sayın
Yüksekdağ ve Demirtaş dâhil- aldığınızda, MYK’mizi aldığınızda, PM’mizi
aldığınızda, il başkanlarımızı aldığınızda bu parti kilit vururdu kapısına ama
bitmedi, her geçen seçimde oyları daha da büyüdü ve halkın konsolidasyonu ve
sahiplenmesi arttı. Neden? Çünkü haksızlık olduğunun farkındalar, çünkü büyük
bir zulüm ve kötülükle karşı karşıya olduğumuzu biliyorlar. 
Yani
bu konuda gerçekten ne söylesek yaşadıklarımızı izah etmeye yetmez. Demin
Batman Vekilimiz açıkladı, dava dosyalarına ara ara bakıyorum; ya, diyor ki:
“İl binasına gittin mi?” Yok efendim “Basın toplantısına katıldın mı?”
Yöneticiyi soruyor “Sen yöneticiyi tanıyor musun?” Bunlar suç değil. Yani
HDP’ye ilişkin bu soruşturmaları ortada bir suç olduğu için değil, sadece
HDP’yi kriminalize etmek, oy desteğini azaltmak ve halkın gözünden düşürmek
için yapıyorlar. 
Biz
de size, özellikle iktidar partisine şu çağrıda bulunuyoruz: Muhalefeti,
özellikle partimizi susturmak için operasyonlardan vazgeçin. Vallahi, muhalefet
yüzde 50+1’i geçeli çok oldu ve gitgide, hızla tırmanıyor, iktidara karşı
tırmanıyor. Yani öyle bir an gelecek ki… Şu anda oy konsolidasyonları zaten her
gün anketlerde yayınlanıyor ve HDP’ye saldırarak sadece kötülüğünüzü bütün
dünyaya göstermiş oluyorsunuz. HDP size rağmen meşrudur, size rağmen yasaldır,
size rağmen haklıdır. HDP’yi yasa dışı yöntemlerle kapatmaya çalışmanız,
çalışamaz hâle getirmeniz anayasal bir suçtur; bu suçtan vazgeçin diyorum. 
Teşekkür
ediyorum. (HDP sıralarından alkışlar)
BAŞKAN
– Aynı mahiyetteki önergeler üzerinde diğer söz talebi Sayın Haşim Teoman
Sancar’ın. 
Buyurun
Sayın Sancar. (CHP sıralarından alkışlar)
HAŞİM
TEOMAN SANCAR (Denizli) – Sayın Başkan, değerli milletvekilleri; ülkemiz içinde
ve etrafında yaşanan olaylar çerçevesinde tabii ki İçişleri Bakanlığı gündemi
gerçekten ülkemiz için büyük önem taşımaktadır. Özellikle 4 alanda kesinlikle
taviz verilmemesi çağdaş ülkeler için bir esastır. Bunlardan biri sağlık, biri
eğitim, biri adalet ve biri de güvenliktir. “Güvenlik” dediğimiz zaman da tabii
ki göz bebeğimiz askerimiz ve polisimizdir.
Malum,
17-25 Aralıkta ve ardından 15 Temmuzda -Bakanın yaptığı açıklamaya göre- 35 bin
polis, yine 4 bin Jandarma ve Sahil Güvenlik personeli ihraç edilerek KHK’lerle
görevinden uzaklaştırıldı. Bundan bir sene evvel aynı kürsüden yaptığım
konuşmada, Türkiye Büyük Millet Meclisinin adaleti temin etmek üzere çıkardığı
yasaların her bir bireyin güvenliğini, bağımsızlığını, özgürlüğünü ve adaletini
korumak zorunda olduğunu beyan etmiştim. Her zaman da söylenen bir şey vardı.
Neydi bu? “Herkes irtikapla, rüşvetle, yolsuzlukla suçlanmadan evvel mahkeme
kanalıyla soruşturmadan ve kovuşturmadan geçirilmelidir, geçirilmediği sürece
de suçsuzdur.” demiş idik. Yine, buna bağlı olarak iktidar cephesinden de daima
bununla ilgili bu rahatsızlıklar dile getirildi. Bülent Arınç’ın “Bu bir
faciadır. Çevremde bu felaketi yaşayan o kadar çok insan var ki onlara
üzülüyorum, acıyorum, merhamet ediyorum. Eşi polis, ihraç edilmiş bir kadın
temizlikçi… Genel müdür lokantada aşçılık yapıyor, çaycılık yapıyor.” demiştir.
Evet, maalesef, o da bu söyleminden sonra susmayı tercih etmiştir.
Değerli
arkadaşlar, bugün baktığınız zaman, bu 40 bin polisin, müdürün, askerin vebali
sizlerin üzerindedir. FETÖ’yle mücadele böyle olmaz. “FETÖ’yle mücadele
yapıyoruz.” diyorsanız önce adaletin ne olduğunu anlayacaksınız. Üç buçuk yıl
sonra, yine Cumhur İttifakı ortağınız Milliyetçi Hareket Partisinin Genel
Başkan Yardımcısı Feti Yıldız’ın Adalet Komisyonundaki söylemi çok dikkat
çekicidir. Ne diyor Sayın Feti Yıldız? “Bilirkişiler niteliksiz, savcılar delil
toplamıyor, hâkimler delile bakmıyor; mağduriyetler yaşanmaya devam ediyor.”
İşte, 2019 Türkiyesi’nde, çağdaşlıktan bahsettiğiniz Türkiye’de, maalesef,
adaletin geldiği son durum budur. Ve buna bağlı olarak söylemek isterim ki bunu
yaparken birçok insanı o kadar mağdur ettiniz ki birçok insanı toplumda o kadar
rencide ettiniz ki o insanların bazıları intihar etti, bazıları memleketini terk
etti. Örneğin bugün biliyorsunuz Ağrı’da PKK’lı teröristlerle mücadele ederken
şehit düşen bir kardeşimiz var, Burak Zekeriya Altınok. Bu kardeşimiz polisti.
Bu kardeşimizi KHK’yle ihraç ettiniz, yargıladınız, hapse attınız, ardından
beraat etti ama o beraat esnasında askere gitti -ihraç edildiği için- ve
askerde şehit oldu. “Terörist” diye ihraç ettiğiniz polis memurunu Türk
Bayrağı’na sarıp bu sefer de “şehit” diye toprağa gömdük. Nerede bu adalet,
nerede hak, nerede hukuk? Bunu çok iyi irdelemeniz lazım. 
Ben
diyorum ki FETÖ’yle mücadele dedikoduyla, gıybetle, iftirayla, ihbarla olmaz;
FETÖ’yle mücadele, her şeyden evvel adaletle olur. Ve bu adaleti
önemsemediğiniz takdirde bir gün gelir dersiniz ki: “Ya biz bu konuda yanlış
yapmışız.” Bunun yanlışlığı nereden anlaşılıyor? Size rakamları vereyim; bugün
8.500 polis ve güvenlik görevlisi OHAL Komisyonu tarafından görevine iade
edildi. Allah kimsenin başına vermesin; sizin de akrabalarınız, evlatlarınız,
çevrenizde dostlarınız vardır; birisine bu iftira atılsa “terörist” diye
işinden çıkarılsa, ihraç edilse ve iki sene sonra da “Kusura bakma, biz yanlış
yaptık.” deseler siz bu vebali kabul eder misiniz? Bu inançla bu adalete inanır
mısınız? Ben şunu her zaman söylemek istediğim bir anlayışla söylüyorum: Şu anda
FETÖ’yle mücadelenizde adaleti, hakkı, hukuku ve hakkaniyeti kaybettiniz ama
her şeyden önce, yüzde 1’de kalsa yine de o hukuka, o adalete acilen hepimiz
sarılmak ve Türkiye Büyük Millet Meclisinde adaletin yasal, doğru tecelli
etmesi için mücadelemizi sonuna kadar yapmak zorundayız. Unutmayın bir gün bu
koltuklarda başkaları oturur ama bir gün -Allah korusun- sizler de o iftirayla
karşı karşıya kalıp terörist damgası yiyebilirsiniz. 
(Mikrofon
otomatik cihaz tarafından kapatıldı)
OSMAN
AŞKIN BAK (Rize) – Başkanım, bir dakika daha ver.
HAŞİM
TEOMAN SANCAR (Devamla) - Hak, hukuk, adalet en çok sana lazım olacak sayın
milletvekili, bunu sakın unutma. 
Saygılar
sunuyorum. (CHP sıralarından alkışlar) 
III.- YOKLAMA
(CHP sıralarından bir grup milletvekili ayağa kalktı)
ENGİN
ALTAY (İstanbul) – Yoklama istiyoruz efendim. 
BAŞKAN
– Aynı mahiyetteki önergeleri oylamadan önce yoklama talebi var, yerine
getireceğim. 
Sayın
Altay, Sayın Karabat, Sayın Tüzün, Sayın Öztunç, Sayın Emir, Sayın Aydın, Sayın
Çelebi, Sayın Bulut, Sayın Şeker, Sayın Ünsal, Sayın Antmen, Sayın Ünver, Sayın
Yeşil, Sayın Bingöl, Sayın Sancar, Sayın Polat, Sayın Yavuzyılmaz, Sayın
Demirtaş, Sayın Aksoy, Sayın Gökçel, Sayın Kaplan. 
Yoklama
için üç dakika süre veriyorum. 
Yoklama
işlemini başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur.
Birleşime
on dakika ara veriyorum. 
Kapanma Saati: 18.32
DÖRDÜNCÜ OTURUM
Açılma Saati: 18.45
BAŞKAN: Başkan Vekili Süreyya Sadi BİLGİÇ
KÂTİP ÜYELER: Nurhayat ALTACA KAYIŞOĞLU (Bursa),
Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 23’üncü Birleşiminin Dördüncü Oturumunu
açıyorum.
III.- YOKLAMA
BAŞKAN
- 144 sıra sayılı Kanun Teklifi’nin 3’üncü maddesi üzerinde Siirt Milletvekili
Meral Danış Beştaş ve arkadaşları ile Denizli Milletvekili Haşim Teoman Sancar
ve arkadaşlarının aynı mahiyetteki önergelerinin oylamasından önce istem
üzerinde yapılan yoklamada toplantı yeter sayısı bulunamamıştı.
Şimdi
yoklama işlemini tekrarlayacağım.
Yoklama
için iki dakika süre veriyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve
İçişleri Komisyonu Raporu (S. Sayısı: 144) (Devam)
BAŞKAN
– 144 sıra sayılı Kanun Teklifi’nin görüşmelerine devam ediyoruz.
Komisyon
yerinde.
Aynı
mahiyetteki önergeleri oylarınıza sunuyorum: Kabul edenler... Kabul
etmeyenler... Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 Kanun Hükmünde Kararnamede Değişiklik Yapılmasına
Dair Kanun Teklifi’nin 3’üncü maddesinde yer alan “değiştirilmiş” ibaresinin
“yeniden düzenlenmiş” ibaresiyle değiştirilmesini arz ve teklif ederiz.
 Dursun
Müsavat Dervişoğlu Yasin Öztürk Orhan
Çakırlar
 İzmir Denizli Edirne
 Zeki
Hakan Sıdalı  Ümit
Beyaz
 Mersin  İstanbul
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkanım.
BAŞKAN
– Önerge üzerinde söz talebi Sayın Yasin Öztürk’ün.
Buyurun.
(İYİ PARTİ sıralarından alkışlar) 
YASİN
ÖZTÜRK (Denizli) – Sayın Başkan, değerli milletvekilleri; görüşülmekte olan
kanun teklifi üzerine İYİ PARTİ Grubu adına söz almış bulunmaktayım; Genel
Kurulu, yüce heyetinizi saygıyla selamlarım.
3’üncü
madde Özel Harekât Daire Başkanlığının yapısını düzenleyen bir madde ve 15
Temmuz darbe girişimi sırasında Özel Harekât Daire Başkanlığı 51 şehit verdi.
Adları tarihe kazınan bütün şehitlerimizi rahmet ve minnetle anıyorum. Biz
razıyız, Cenab-ı Allah da onlardan, hepsinden razı olsun. 
15
Temmuz darbe girişiminin vatandaşımız üzerinde yarattığı en büyük travma,
güvenliğimizin teminatı Emniyet teşkilatına hain terör örgütünün sızmasıydı.
FETÖ’nün Emniyette sızamadığı tek alan ise Özel Harekâttı ve bu nedenle ilk
hedef olarak burayı seçtiler. Görev tanımı; terör örgütlerinin meskûn mahal
veya kırsal alanlardaki silahlı eylemlerini engellemek, gerçekleştirilen
eylemlerin faillerini etkisiz hâle getirmek veya yakalamak; uçak, araç, gemi,
metro, tren, bina gibi kapalı alanlarda rehin alınan kişi veya kişileri
kurtarmak; yüksek tehdit altında bulunan devlet büyüklerinin güvenliğini
sağlamak; sivil havacılığa açık havaalanlarında operasyon gerektiren olaylara
müdahale etmek olsa da özel harekât eşittir “cesaret” “fedakârlık” ve
“kahramanlık” diye de tanımlayabiliriz. Hepsi gönüllülük esasına göre çalışan
hilal bıyıklı kardeşlerimi bu hain yapının içlerine girmesine izin vermediği için
bir kere daha tebrik ediyorum.
Bu
arada hatırlatmak gerekir ki Fetullahçı çetenin Özel Harekâta sızma girişimini
engelleme çabalarıyla tanınan, teşkilatın en parlak yöneticilerinden Özel
Harekât Daire Başkanı Behçet Oktay’ın vefatı üzerindeki muamma hâlâ çözülemedi.
İntihar süsü verilmiş cinayeti çözmek iktidarın boynunun borcudur. 
Değerli
milletvekilleri, tabii ki Emniyet teşkilatımızın gözdesi Özel Harekâtçılarla
ilgili düzenlemeye karşı değiliz. Hükûmet 15 Temmuz sonrası bir kanun hükmünde
kararnameyle Özel Harekât Daire Başkanlığının statüsünü yükselterek Özel
Harekât Başkanlığını kurdu. Başkanın kıdemini de 4 yıldızlı emniyet genel müdür
yardımcısına denk gelecek seviyede belirledi; bu, yapılması gereken bir jestti
ve yapıldı. 23 Mayıs 2018’de Bakanlar Kurulu kararıyla Cumhurbaşkanlığı Koruma
Dairesi Başkanlığı bünyesinde Özel Harekât Şube Müdürlüğü kurulması kararı
Resmî Gazete’de yayınlandı. Kararda Cumhurbaşkanlığı Koruma Dairesi Başkanlığı
bünyesinde “1 adet” diye özel olarak bir bildirim yapılmış. Emniyet
teşkilatımızın kuruluş yapısı bellidir. Teşkilat Emniyet Genel Müdürlüğüne,
Emniyet Genel Müdürü de İçişleri Bakanına bağlıdır. Kurumların bir geleneği
vardır, buna “devlet geleneği” denir. Bildiğimiz gibi Cumhurbaşkanlığı Koruma
Dairesi Başkanlığı, Koruma Hizmetleri Genel Müdürlüğüne dönüştü; İçişleri
Bakanlığına bağlı Emniyet Genel Müdürlüğünün görev ve yetkisinden çıkarılıp
Emniyet Genel Müdürlüğüyle aynı yetkilerde bir genel müdürlük kuruldu. Şimdi de
1 adet Özel Harekât Şube Müdürlüğü Cumhurbaşkanlığı Koruma Hizmetleri Genel
Müdürlüğüne bağlanıyor. Bu ihtiyaç 15 Temmuz darbe teşebbüsü sonrası oluşan
güven eksikliğinden mi kaynaklanmaktadır bilemeyiz ama Özel Harekât Dairesi
polisleri gibi devletine bağlı olmuş, devletin de güvenini kazanmış bir birimin
kendi içerisinde farklı birimlere ayrılmasını doğru bulmuyoruz. 
Sayın
Cumhurbaşkanı 17-25 Aralık süreci ve devam eden 15 Temmuz darbe girişiminden
sonra Emniyet teşkilatıyla arasında bir güven eksikliği yaşadı. Ancak, güven
tazelemek kurumların iç yapısını, dengesini bozarak gerçekleşmez. Devleti
yönetenler kurumlar arası hiyerarşi, görev dağılımı ve iş birliğini sağlamakla
mükelleftir. Ama önce Cumhurbaşkanlığı kararnamesi yayınlanıp; kurumların
yapısını, hiyerarşisini değiştirip; atamalarını, görevlendirmelerini yapıp bir
buçuk sene sonra Meclis Genel Kurulunda onaylatarak olmaz. Türkiye Büyük Millet
Meclisinin görevi noterlik değildir. 
Meclisin
de AK PARTİ’ye kadar böyle bir geleneği vardı; gelen kanun tasarı ve teklifleri
ihtisas komisyonlarında görüşülür, gerekiyorsa ilgili alt komisyona gönderilir,
kanun teklifi Meclise gelmeden, milletvekillerini geçin, kamuoyunun haberi
olurdu. Bugün görüştüğümüz kanun teklifi Meclise 95 maddelik bir çuval kanun
teklifi olarak geldi, bir de bunu Meclise uyarlamak için 3 madde daha eklendi,
oldu mu 98 madde. Kanun teklifi Komisyondan kaçırıldı, alt komisyon uygulaması
zaten rafa kaldırıldı. Milletvekilleri ise kanun teklifinin sıra sayısını kanun
teklifinin görüşülmeye başlayacağı gün saat on bir buçukta görebildi.
Baktığımızda, 1 milletvekiliyle verilebilen teklifi 104 AK PARTİ milletvekili
arkadaş imzalamasına rağmen, kendi imzasının bulunduğu kanun teklifinin bile
takip edilememesi Meclisin etkinliğini ve saygınlığını tartışmaya açar. 
(Mikrofon
otomatik cihaz tarafından kapatıldı) 
YASİN
ÖZTÜRK (Devamla) – Tamamlayabilir miyim Sayın Başkan?
BAŞKAN
– Süre uzatımı yapmıyoruz.
Sözlerinizi
toparlayın lütfen.
YASİN
ÖZTÜRK (Devamla) – Mevcut sistemin zafiyeti olarak gördüğümüz bu uygulamalar
Cumhurbaşkanlığı başkanlık sisteminin kusurlarını yansıtmaktadır. İnşallah,
iyileştirilmiş ve güçlendirilmiş parlamenter sistem bir an önce geri gelir ve
yüce Meclis eski etkin günlerine geri döner diyorum.
Genel
Kurulu saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Sayın
Bülbül, buyurun.
V.- AÇIKLAMALAR (Devam)
65.- Sakarya Milletvekili Muhammed Levent Bülbül’ün, Denizli
Milletvekili Haşim Teoman Sancar’ın 144 sıra sayılı Kanun Teklifi’nin 3’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MUHAMMED
LEVENT BÜLBÜL (Sakarya) – Sayın Başkan, bir önceki önergede, önerge sahibi
Denizli Cumhuriyet Halk Partisi Milletvekili Sayın Haşim Teoman Sancar
konuşmasında “Milliyetçi Hareket Partisi Genel Başkan Yardımcısı ve İstanbul
Milletvekili Sayın Feti Yıldız’ın Adalet Komisyonundaki ifadeleridir” diyerek
kendisine, Sayın Yıldız’a ithafen şu cümleleri sarf etmiştir: “‘FETÖ’yle
mücadele yapıyoruz.’ diyorsanız önce adaleti anlayacaksınız. Üç buçuk yıl sonra
yine Cumhur İttifakı ortağınız Milliyetçi Hareket Partisinin Genel Başkan
Yardımcısı Feti Yıldız’ın Adalet Komisyonundaki söylemi çok dikkat çekicidir.
Ne diyor Sayın Feti Yıldız? ‘Bilirkişiler niteliksiz, savcılar delil
toplamıyor, hâkimler delile bakmıyor; mağduriyetler yaşanmaya devam ediyor.’
İşte, 2019 Türkiyesinde, çağdaşlıktan bahsettiğiniz Türkiye'de…”
(Mikrofon
otomatik cihaz tarafından kapatıldı) 
BAŞKAN
– Açalım sistemi lütfen.
MUHAMMED
LEVENT BÜLBÜL (Sakarya) – Şimdi, bizzat, olmayan bir konuşmayı burada Sayın
Yıldız’ın üzerine atfetmek yoluyla büyük bir haksızlık yapılmaktadır; bunu
kabul etmemiz mümkün değildir. Sayın Feti Yıldız Adalet Komisyonundaki
konuşmasında, bir defa, ceza davalarına ve terör soruşturmalarına, FETÖ
davalarına ithafen değil; konuşmasının bilirkişilerle ilgili olan kısmında,
işçi-işveren ilişkileri ve iş davalarıyla alakalı zorunlu ara buluculuk
faaliyetleri ve devamında bilirkişilik faaliyetlerinde bazı bilirkişilerin hak
kaybına ve mağduriyetlere neden olacak şekilde rapor düzenlediği…
(Mikrofon
otomatik cihaz tarafından kapatıldı) 
BAŞKAN
– Açalım sistemi lütfen.
MUHAMMED
LEVENT BÜLBÜL (Sakarya) - …bilirkişilerin raporlarını tanzim ederken
kendilerini âdeta hâkim yerine koyduğu, hâkimlerin ise bilirkişi raporlarının
sadece sonuç kısmıyla ilgilendiği noktasında bir eleştiri getirmiştir. Bu,
hukuk davalarımız ve iş davalarımız açısından şu an hâlihazırda bir problemdir
ve isabetli bir şekilde Sayın Yıldız tarafından bu dile getirilmiştir. Hâlbuki
“Hâkim, bilirkişi raporlarında saptanan bulguların dosyadaki bilgi ve
belgelerle örtüşüp örtüşmediğini denetlemelidir. Bu konuda eksikliğimiz
sürmektedir. İnşallah en kısa zamanda düzeltilir.” demiştir. Şimdi, bu ifadeleri
alıp burada FETÖ davalarında -tırnak içerisinde- mağduriyetlerden bahsederken,
sanki bütün FETÖ davalarının tamamında bir mağduriyet varmış gibi… Ayrı bir
tartışma konusudur bu, oraya girmek istemiyorum fakat bu noktada, kendi
görüşlerini tabii ki kürsü dokunulmazlığı çerçevesinde Sayın Milletvekili dile
getirebilir ancak burada tırnak içerisinde bizzat atıfta bulunarak, bizzat
söylemiş gibi ifade ettiği hususlar gerçeği yansıtmamaktadır.
(Mikrofon
otomatik cihaz tarafından kapatıldı)
BAŞKAN
– Açalım sistemi.
MUHAMMED
LEVENT BÜLBÜL (Sakarya) – Bu konuda olan konuşmaları, Sayın Feti Yıldız’ın
Adalet Komisyonundaki doğru ve gerçek beyanlarını ifade etmek istedim.
Teşekkür
ederim.
BAŞKAN
– Teşekkür ediyorum.
HAŞİM
TEOMAN SANCAR (Denizli) – Sayın Başkan…
BAŞKAN
– Efendim Sayın Sancar.
HAŞİM
TEOMAN SANCAR (Denizli) – Sayın Başkanım, müsaadenizle, söz istiyorum, cevap
verecektim. 
MUHAMMED
LEVENT BÜLBÜL (Sakarya) – Tutanakları okudum, neye cevap vereceksiniz?
BAŞKAN
– Sadece Sayın Yıldız’ın yapmış olduğu konuşmanın sizin söylediğiniz mahiyette
olmadığı noktasında bir açıklama getirdiler.
HAŞİM
TEOMAN SANCAR (Denizli) – Benim söylediğim mahiyette Sayın Başkan, izniniz
olursa açıklayayım.
BAŞKAN
– Size bir sataşma yok burada.
HAŞİM
TEOMAN SANCAR (Denizli) – Ben yanlış bir beyanda bulunmadım, izniniz olursa
açıklamak istiyorum Sayın Başkan. 
BAŞKAN
– Yerinizden söz vereyim.
Buyurun.
66.- Denizli Milletvekili Haşim Teoman Sancar’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
HAŞİM
TEOMAN SANCAR (Denizli) – Teşekkür ederim, sağ olun.
Sayın
Başkanım, Değerli Grup Başkan Vekili anlattığımı galiba tam dinlemediler. Dedim
ki: 2019 yılında Cumhur İttifakı’nda olan bir partimizin genel başkan
yardımcısının Adalet Komisyonundaki adaletle ilgili tespitleri şunlardır:
“Bilirkişiler niteliksiz, savcılar delil toplamıyor, hâkimler delile bakmıyor,
mağduriyetler yaşanıyor.” Adaletle ilgili bu mağduriyeti dile getirmesinin ya
da -ben söylemimde Sayın Feti Yıldız’ın söylediğini eleştirmiyorum- bu
beyanının 2019 yılında adalete olan bakış açısından üzüntü verici, kaygı verici
olduğunu söylüyorum ve diyorum ki: Hak, hukuk, adalet için mücadele ediyorsak
hep birlikte Türkiye Büyük Millet Meclisinde doğru yasaların çıkması ve
adaletin doğru tecelli etmesi için mücadeleyi birlikte götürmemiz lazım
diyorum. Yani Sayın Feti Yıldız bu konuşmayı yapmamış olsaydı ben bunu kabul
ederdim.
BAŞKAN
– Teşekkür ediyorum.
Burada
tek fark, bunun FETÖ davalarıyla ilgili değil, iş davarıyla ilgili olarak
yapılmış bir konuşma olduğunu şey yapıyor. 
HAŞİM
TEOMAN SANCAR (Denizli) – Adalet insan yaşamının her döneminde gereklidir. 
MUHAMMED
LEVENT BÜLBÜL (Sakarya) – Tutanaklara geçsin…
BAŞKAN
– Sayın Bülbül, buyurun.
MUHAMMED
LEVENT BÜLBÜL (Sakarya) – Şimdi, efendim, Sayın Milletvekili bir düzeltme
yapmaya çalışıyor ama buna gerek yok, ben tutanak okudum yani Adalet
Komisyonundaki konuşmayı ve burada kendisinin yaptığı konuşmayı okudum. Şimdi,
FETÖ davaları ile FETÖ mücadelesinden bahsederken devamında “Bakınız, Feti
Yıldız ne diyor?” dendiği zaman dediği şeyi aynen aktarıyorsunuz demektir bu
teknik olarak. Bunu tırnak içerisinde ifadeler olarak algılamak gerekir. Tırnak
içerisinde ifade edilen hususlar da burada, Sayın Yıldız’ın konuşmasının bizzat
aktarılmasını gerektirir. Sizin, bu konuşmada ne olduğunu ben burada
aktardıktan sonra buna dair bir düzeltme yapmanıza gerek yok. Konuşmanın
kendisi hukuk davalarına dair bilirkişilerle alakalı kanaatidir. Savcılar ile
hâkimlerin dosyaları incelemesiyle alakalı olarak da beyanı ortadadır. Bunlar
tutanaklara geçmiş hususlardır. Bunlar tutanaklar yerine başka türlü
kaynaklardan elde edildiyse bilemiyorum ama tutanaklardaki durum budur. 
BAŞKAN
– Teşekkür ederim Sayın Bülbül. 
HAŞİM
TEOMAN SANCAR (Denizli) – Sayın Başkan… 
ENGİN
ALTAY (İstanbul) – Sayın Başkan… 
BAŞKAN
– Sayın Altay.
67.- İstanbul Milletvekili Engin Altay’ın, Sakarya Milletvekili Muhammed
Levent Bülbül’ün yerinden sarf ettiği bazı ifadelerine ilişkin açıklaması
ENGİN
ALTAY (İstanbul) – Teşekkür ederim önce. 
Benim
anladığım, milletvekilimizin söylediklerini Sayın Bülbül de aslında, içerik, öz
olarak söylüyor. Yani Feti Bey de -kendisi burada- “Böyle bir şey demedim.”
demiyor zaten. Sadece Levent Bey, bunun, Feti Bey’in bu beyanının salt FETÖ davalarına
indirgenmemesinin altını çizdi diye anladım. Yoksa, Levent Bey, sizin
okuduğunuz beyanlar ile milletvekilimizin okuduğu beyanlar üç aşağı beş yukarı
aynı. 
68.- Sakarya Milletvekili Muhammed Levent Bülbül’ün, İstanbul
Milletvekili Feti Yıldız’ın “Bilirkişiler niteliksiz, savcılar delil
toplamıyor, hâkimler delile bakmıyor.” cümlesini kurmadığına ilişkin açıklaması
MUHAMMED
LEVENT BÜLBÜL (Sakarya) – Şöyle bir fark var… 
Başkanım,
son olarak şunu söyleyeyim: Bakın, arka arkaya siz bilirkişiler niteliksiz…
“Bakın, ne diyor Feti Yıldız:” dediğiniz zaman “Bilirkişiler niteliksiz,
savcılar delil toplamıyor, hâkimler delile bakmıyor.” dediğiniz zaman…
FETİ
YILDIZ (İstanbul) – Tutanaklarda öyle bir şey yok, Sözcü gazetesinin yalanı bu.

MUHAMMED
LEVENT BÜLBÜL (Sakarya) – Bilirkişisi, hâkimi, savcısı bir araya getirilmiş bir
cümle hâline getirdiğiniz zaman, bu, bugün itibarıyla çıkmış olan, dün
itibarıyla yapılan konuşmalardan sonra çıkmış olan gazete haberinin
aktarılmasıdır. Tutanaklarda böyle arka arkaya bir cümle durumu söz konusu
değildir. Bu, ortaya bambaşka bir mana, bambaşka bir durum çıkarmaktadır. Bunu
lütfen anlayınız. 
BAŞKAN
– Anlaşılmıştır Sayın Bülbül. 
ENGİN
ALTAY (İstanbul) – Anladım. Katılıyorum, gazetenin bunu birleşik haber yapması,
başlığa çevirmesi ayrı bir şey ama bu ifadeler parça parça Sayın Feti Yıldız… 
MUHAMMED
LEVENT BÜLBÜL (Sakarya) – Olur mu Başkanım? 
ENGİN
ALTAY (İstanbul) – Yok mu? 
MUHAMMED
LEVENT BÜLBÜL (Sakarya) – Parça parça topladığınız zaman cinayet işletirsiniz
bu memlekette. 
ENGİN
ALTAY (İstanbul) – Öyle şey olur mu? Ne alakası var ya!
MUHAMMED
LEVENT BÜLBÜL (Sakarya) – Olur mu? Her şeyi parçalaya parçalaya bu memleket bu
hâle geldi. 
ENGİN
ALTAY (İstanbul) – Tutanağı bana gösterdiler, bu ifadeler tutanaklarda var. Yok
mu? 
Fethi
Bey, yok mu?
FETİ
YILDIZ (İstanbul) – Bakın, bunlar…
MUHAMMED
LEVENT BÜLBÜL (Sakarya) – Sayın Altay, sizin konuşmalarınızı parça parça
toplayalım burada, bu memlekette sizi istediğimiz şekilde ilan edebiliriz o
zaman. 
ENGİN
ALTAY (İstanbul) – Senin için de aynı şey geçerli. 
MUHAMMED
LEVENT BÜLBÜL (Sakarya) – Hepimiz için geçerli. 
ENGİN
ALTAY (İstanbul) – Ben buna itibar etmiyorum, bu ayrı. 
FETİ
YILDIZ (İstanbul) – Bakın, bakın.
MUHAMMED
LEVENT BÜLBÜL (Sakarya) – Bakın, burada tutanak var.
FETİ
YILDIZ (İstanbul) – Altı sayfalık bir konuşmadan, 1’inci sayfadan 1 cümle,
4’üncü sayfadan 1 cümle.
ENGİN
ALTAY (Sinop) – Tamam ama cümleler yanlış değil, ben de sizi teyit ediyorum.
FETİ
YILDIZ (İstanbul) - Manası, bütünlüğü bozulmuş vaziyette. Benim söylediğim, iş
davalarında hâkimlerin sadece bilirkişi raporunun sonuç kısmına bakarak karar
vermelerini eleştirdim, “Oysa dosyadaki deliller ile bilirkişinin raporunun
uyuşması gerekir.” dedim. Yoksa FETÖ davalarıyla filan bunun bir alakası yok.
ENGİN
ALTAY (İstanbul) – Tamam.
FETİ
YILDIZ (İstanbul) – Ayrıca FETÖ davalarında da hiçbir eksik yok.
BAŞKAN
– Sayın Yıldız, teşekkür ediyorum.
ENGİN
ALTAY (İstanbul) – Biz şöyle anladık…
BAŞKAN
- Sayın Altay, kayıtlara geçmiştir.
ENGİN
ALTAY (İstanbul) – Tamam ama bizimki de kayıtlara geçsin.
BAŞKAN
– Buyurun Sayın Altay.
ENGİN
ALTAY (İstanbul) – Biz şöyle anladık: Biz, Feti Bey’in bu konuşmalarında
–bakacağım şimdi tutanakları getirdiler- FETÖ davalarının pürüzsüz, noksansız,
hakkaniyet ve adalet içinde yürüdüğünü beyan ettiğini anlıyoruz, kayıtlara
geçtiyse mesele yoktur.
FETİ
YILDIZ (İstanbul) – Evet.
BAŞKAN
– Teşekkür ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve İçişleri
Komisyonu Raporu (S. Sayısı: 144) (Devam)
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 Sayılı Kanun Hükmünde Kararnamede Değişiklik
Yapılmasına Dair Kanun Teklifi’nin 3’üncü maddesinde yer alan “bendinde yer
alan” ibaresinin “bendindeki” şeklinde değiştirilmesini arz ve teklif ederiz.
 Cemal
Çetin Mehmet Taytak  Hayati
Arkaz
 İstanbul Afyonkarahisar
 İstanbul
 Olcay
Kılavuz  Tamer
Osmanağaoğlu
 Mersin
 İzmir

BAŞKAN
– Komisyon önergeye katılıyor mu? 
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan. 
BAŞKAN
– Komisyonun katılmadığı önerge üzerinde söz talebi var.
Sayın
Olcay Kılavuz, buyurun. (MHP sıralarından alkışlar)
OLCAY
KILAVUZ (Mersin) – Sayın Başkan, değerli milletvekilleri; hepinizi
hürmetlerimle selamlıyorum.
Adriyatik’ten
Çin Seddi’ne büyük bir coğrafyada anılıp ortaya koyduğu fikir sistemiyle
nesiller yetiştiren, ülküsüyle çağları aşıp Türk devletine ve Türk milletine
Türklük ve İslamiyet pınarından ruh aşılayan, Türk devlet ve millet hayatında
mümtaz ve müstesna bir yere sahip olan, Milliyetçi Hareket Partisinin kurucu
Genel Başkanı Başbuğ’umuz Alparslan Türkeş Bey’in doğumunun 102’nci yılını
idrak etmekteyiz. 
1917
yılında Kıbrıs’ta doğan Başbuğ’umuz, yıllarca şerefli bir Türk askeri olarak
orduya hizmet ettikten sonra, Türk siyasetinin en kadim partilerinden biri olan
Milliyetçi Hareket Partisini kurmuştur. 
Başbuğ’umuz
Alparslan Türkeş Bey, fikirleri ve sarsılmaz karakteriyle Türk siyasetine adını
altın harflerle yazdırmış bir siyaset adamıydı. O, tarihten aldığı ilhamla,
Türk gençliğini öz değerleriyle yoğurup geleceği şekillendiren gerçek bir Türk
büyüğüydü. O, Türk devletinin ve Türk milletinin meselelerine Türklük çizgisinden
bakan, fikirleri ve eserleriyle Türk coğrafyasını baştan başa etkileyen bir
fikir adamıydı. Başbuğ Alparslan Türkeş, Göktürk Kitabeleri’ndeki zamanı aşan
mesajın, Kutadgu Bilig’deki siyaset anlayışının, Dede Korkut’taki millî hayatın
tüm değerlerinin üzerinde toplandığı bilge bir liderdi. O, Anadolu’dan
Kıbrıs’a, Kıbrıs’tan bütün Türk yurtlarına uzanan kardeşlik elinin, yürek
fırtınasının, Turan özleminin bir ifadesiydi. 
Başbuğ’umuz
ülkemizin tarihî hak ve çıkarları üzerine dikkatle eğilmiş, siyaset anlayışını
Edirne’den Kars’a sınırlandırmamış, Kaşgar’dan Kosova’ya, Kırım’dan Kerkük’e
bütün gönül coğrafyamızda ortaya koymuş, bu anlayışıyla Türk’ün yolbaşçısı ve
başbuğu olmuştur. Fikirleriyle Türk gençliğinin ruhuna dokunmuş, Türk’ü Türk’e
yabancılaştırmak, milliyet ve mukaddesatı toplum hayatından söküp atmak için el
ovuşturanlar anlayışına tarihten güç alan berrak bir şuurla meydan okumuş ve
sadece günü değil nesilleri de bu değerler iflasından kurtarmıştır.
Başbuğ’umuzun fikirleriyle yetiştirdiği ülkücü Türk gençliği, bugün siyasetten
diplomasiye, bürokrasiden edebiyata, spordan sanata pek çok alanda çalışmakta,
ülkelerine büyük bir iman ve sadakatle hizmet etmektedir. 
Başbuğ’umuz
Alparslan Türkeş Bey dünya üzerinde çok az bir insana, fâniye nasip olabilecek
muhteşem bir sevgi ve saygıya mazhar olmuş, milyonlarca Türk genci onu tanıma
şerefine nail olmadığı hâlde onun işaret ettiği hedeflere büyük bir inanç ve
samimiyetle bağlanmıştır. 
İnanıyorum
ki Türk gençliği, Başbuğ’umuzun ifade ettiği gibi, yüksek vasıflı Türk olmak
yolunda her gün kendini geliştirmeye, lider ülke Türkiye hedefi için
hazırlanmaya ve üzerine düşen her türlü sorumluluğu yerine getirmeye devam
edecektir. 
Başbuğ’umuz
Alparslan Türkeş yüce Türk milletine şöyle seslenmişti: “Ben, Türk milletini,
sokaklarda ıspanak fiyatına satılan demokrasiye; rüşvet ve hileyle çiğnenen,
çiğnetilen hukuk düzenlerine; ahlaktan mahrum bir hürriyete; tefeciliğe,
karaborsaya yer veren bir iktisadi yapıya çağırmıyorum; Türklük gurur ve
şuuruna, İslam ahlak ve faziletine, yoksullukla savaşa, adaletle yarışa,
birliğe, kardeşliğe, kısacası hak yolu, hakikat yolu, Allah yoluna
çağırıyorum.”
Hayatı
boyunca inandığı yoldan asla taviz vermeyen, hapisten, işkenceden, tehditlerden
yılmayan Başbuğ’umuzun manevi huzurunda biz de buradan söz veriyoruz: Yolun
yolumuz, sevdan sevdamız, kavgan kavgamız, emanetin, bıraktığın davan
namusumuzdur.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın, uzatma yapmıyorum. 
Buyurun.

OLCAY
KILAVUZ (Devamla) – Başbuğ’umuzun milyonlarca insanın yüreğinde tutuşturduğu
mukaddes ülkü meşalesi bugün liderimiz Sayın Devlet Bahçeli Bey’in liderliğinde
Türkiye’yi ve Türk dünyasını aydınlatmaya devam ediyor. Ülkücülerin yarım
asırlık sevdası, gönül mührü, tertemiz duası ve şanlı hatıraların bileşkesi
olan Milliyetçi Hareket Partisinin kurucu Genel Başkanı merhum Başbuğ’umuzun da
dediği gibi ülkücülük yalnızca MHP’de olur.
Bu
vesileyle Türk dünyasının, Başbuğ Alparslan Türkeş Bey başta olmak üzere,
Hakk’ın rahmetine kavuşmuş dava büyüklerimizi ve ülkücü şehitlerimizi bir kez
daha rahmetle, minnetle yâd ediyorum, ruhları şad olsun. (MHP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
3’üncü
maddeyi oylarınıza sunuyorum: Kabul edenler... Etmeyenler... Kabul edilmiştir. 
Değerli
arkadaşlar, önerge üzerindeki konuşmalarda ilave süre vermeyeceğimi ifade
etmiştim, bunu bir kez daha sayın Genel Kurula hatırlatıyorum.
4’üncü
madde üzerinde 3 adet önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 4’üncü maddesinin teklif metninden
çıkarılmasını arz ve teklif ederiz. 
 Ali
Öztunç Nihat Yeşil Ali
Şeker
 Kahramanmaraş Ankara İstanbul
 Yaşar
Tüzün Ayhan Barut Mahmut
Tanal
 Bilecik Adana İstanbul
 Ensar
Aytekin İlhami Özcan Aygun Erkan
Aydın
 Balıkesir Tekirdağ Bursa
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Komisyonun katılmadığı önerge üzerinde söz talebi Sayın Ayhan Barut... (CHP
sıralarından alkışlar) 
AYHAN
BARUT (Adana) – Sayın Başkan, değerli milletvekilleri; 144 sıra sayılı Kanun
Teklifi’nin 4’üncü maddesi üzerine vermiş olduğumuz önerge hakkında söz almış
bulunmaktayım. Sizleri ve ekranı başında bizleri izleyen tüm yurttaşlarımızı
sevgi ve saygıyla selamlıyorum.
Değerli
milletvekilleri, 16 Nisan 2017 referandumuyla birlikte ülkemizde yönetim
sistemi yani diğer anlamda da rejim değişmiştir. Ancak o günden bu yana
değişmeyen alışkanlıklarımız devam etmektedir. O referandum çalışmalarında
halkımıza yürütmenin yasama faaliyetlerine katılmayacağı söylenmiş, ayrıca,
yasama faaliyetlerinin Türkiye Büyük Millet Meclisi eliyle de yürütüleceği
ifade edilmişti. Ancak bu teklifte olduğu gibi, atanmış bakanlar ve bürokratlar
eliyle hazırlanıp, AKP milletvekillerine imzalatılıp, bürokratların onay
vermediği hiçbir değişikliğin dahi yapılmadığı bir vesayet altında düzenlemeler
yapılmaktadır. Ülkemizin geleceğini, yurttaşlarımızı, çalışanlarımızı,
yasalarımızı ve devlet işleyişini bu kadar yakından ilgilendiren bir teklifin
değerlendirme biçimini de dikkatinize sunuyorum. 
Sayın
Başkan, teklifle 28 kanun ve 1 kanun hükmünde kararnamede değişiklik
yapılmaktayken, İçişleri Komisyonundaki görüşmeler sırasında teklife eklenen 3
maddeyle, değişiklik yapılan kanun ve kanun hükmündeki kararname sayısı toplamda
30’a, madde sayısı ise 98’e yükselmiştir. İşin ne kadar ciddiyetsiz ve ortak
akla gereksinim duyulmadan hazırlandığı açıktır. Bu uygulamayı, muhalefet
olarak şiddetle reddediyor ve kınıyoruz. 
Değerli
arkadaşlar, ülkemizin güvenliğinin yılmaz savunucuları askerlerimiz,
polislerimiz, jandarmalarımız ve diğer bütün güvenlik kuvvetlerimizdir. Vatan
toprağının korunması, insanımızın huzur ve refahı için güvenlik temelli
kurulmuş kurumlarımız, her türlü maddi ve manevi hakkı fazlasıyla hak
etmektedirler. Bizler, dağda, ovada, şehirde gözünü kırpmadan görev yapan polis
ve askerlerimize ne versek ne yapsak azdır. (CHP sıralarından alkışlar)
Maddeyle
sağlanmak istenen, terfiden atamaya, sınavla yükselmeden ihtiyaca binaen görev
uzatmasına elbette ki karşı değiliz. Ancak tüm bunların gayet şeffaf, liyakate
dayalı mesleki görev ve başarı kriterleri esas alınarak, her türlü
kayırmacılıktan uzak tutularak yapılmasını istemekteyiz. Özellikle tüm devlet
organlarında personel istihdam edilirken öncelikle “sana yakın, bana yakın,
senin, benim tarikattan, cemaatten, partiden” anlayışıyla değil, eğitimi,
beceresi, meslek tecrübesi, görev süresi gibi liyakati oluşturan temel
kıstaslar dikkate alınmalıdır. 
Sayın
Başkan, görüştüğümüz teklifte kendilerini yakından ilgilendiren düzenlemeler
bulunan polislerimizin maddi ve manevi birçok sorunu bulunmaktadır.
Güvenliğimizi, canımızı emanet ettiğimiz polislerimizin sorunlarının ağırlığı,
doğal olarak güvenlik hizmetlerinde başarı ve kaliteyi de etkilemektedir.
Polislerin mevzuattan kaynaklanan sorunları, ücret, giyim kuşam ve diğer maddi
haklarla ilgili ekonomik problemleri yani özlük hakları, mesai ve çalışma
koşulları iyileştirilmelidir. Tayin ve terfi ile sağlık ve sosyal yardım
hizmetlerine erişimde karşılaştığı güçlükler de giderilmelidir. 
Sayın
Başkan, diğer bir konu da tarihin en büyük ekonomik ve siyasi krizini yaşayan
ülkemizde ekonomiden kaynaklı sorunların artık ocakları söndürüyor olmasıdır.
İşsizlik-yokluk-yoksulluk sarmalında boğulan yurttaşlarımız ailece canlarına kıymaktadır.
On yedi yıldır ülkeyi yöneten AKP Hükûmeti ve tek adam rejimi, bu gidişatı
değiştirecek olumlu bir tek adım atmamaktadır. Adım atmadığı gibi, sorunları,
çözüm önerilerini dile getirenleri “hain” olarak yaftalayıp suçlamaktadır. En
ufak bir eleştiri yöneltenleri dahi davayla, mahkemeyle, cezaevleriyle
tanıştırmaktadır. Bu yol, yol değildir. 
Sayın
Başkan, tek adam rejiminin göz ardı ettiği ancak en çok ihtiyaç duyduğumuz
konuların başında atamalardan görevlendirmelere kadar her alanda liyakat dikkat
edilmesi gereken bir konudur ancak saray rejimi, yandaş dışında hiçbir seçenek
tanımıyor. 
(Mikrofon
otomatik cihaz tarafından kapatıldı) 
AYHAN
BARUT (Devamla) – Tamamlayalım Sayın Başkan.
BAŞKAN
– Tamamlamayın ama son sözleri alayım, lütfen.
AYHAN
BARUT (Devamla) – İktidara sesleniyorum…
SELİM
GÜLTEKİN (Niğde) – Seslen!
AYHAN
BARUT (Devamla) – Sesleniyorum, merak etme. Dinleyin.
İktidara
sesleniyorum: Bu ülkenin her alanda birliğe, ortak akla ve birlikte üretmeye
ihtiyacı var. Zaten iktidarınız dönemi boyunca hiçbir meslek grubuna ve
liyakate önem vermediğinizi biliyoruz. Bu kendini beğenmiş, kibirli tavrı da
kınıyoruz. Sizi ortak akla, liyakate, işinin ehli olan insanlara güvenmeye
çağırıyoruz. Unutmayalım ki bu vatan hepimizindir diyorum, sevgi ve saygıyla
selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
MUHAMMET
EMİN AKBAŞOĞLU (Çankırı) – Sayın Başkanım…
BAŞKAN
– Sayın Akbaşoğlu, buyurun. 
V.- AÇIKLAMALAR (Devam)
69.- Çankırı Milletvekili Muhammet Emin Akbaşoğlu’nun, Adana
Milletvekili Ayhan Barut’un 144 sıra sayılı Kanun Teklifi’nin 4’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Hatibin
biraz evvelki konuşmalarının hiçbirine katılmak mümkün değil; sonuç itibarıyla
bu kavramsallaştırmaları, anlatıları hayal ürünü, gerçeklikten kopuk, yalan ve
dolana, iftiraya dayalı yaklaşımlar. (CHP sıralarından gürültüler) 
Aynen,
evet. “Saray rejimi” “tek adam rejimi” “yandaş” vesaire… 
ENGİN
ALTAY (İstanbul) – Bunların hepsi doğru. 
MUHAMMET
EMİN AKBAŞOĞLU (Çankırı) – Hiçbiri doğru değil. 
ENGİN
ALTAY (İstanbul) – Yalan mı?
MUHAMMET
EMİN AKBAŞOĞLU (Çankırı) – Hiçbiri doğru değil. 
ENGİN
ALTAY (İstanbul) – Hepsi doğru.
MUHAMMET
EMİN AKBAŞOĞLU (Çankırı) – Sonuç itibarıyla siz yalan yanlış bütün cümleleri
bir araya getirip üstümüze boca etmek istiyorsunuz ama bu ancak sizin üzerinize
yapışır, bizim üzerimize yapışmaz. Siz önce üzerinizdeki şu yalan, iftira
siyasetine ilişkin kaç gündür, kaç haftadır gündemde tutulan meselelere bir
açıklık getirin de kendi üzerinizdeki töhmetleri bir giderin. 
Teşekkür
ederim. 
(Mikrofon
otomatik cihaz tarafından kapatıldı) 
ALİ
ÖZTUNÇ (Kahramanmaraş) – Senden başka konuşan yok Başkan, bu konuyu senden
başka konuşan yok. 
AYHAN
BARUT (Adana) – Sayın Başkan…
BAŞKAN
– Efendim Sayın Barut.
AYHAN
BARUT (Adana) – Efendim, ağır bir sataşma “Yalan, yanlış…” ağır…
BAŞKAN
– Sataşma yok. (CHP sıralarından gürültüler) 
Sizin
söylediklerinizin doğru olmadığını söyledi ama yerinizden söz vereyim, buyurun.
(CHP sıralarından gürültüler)
AYHAN
BARUT (Adana) – Yapmayın Sayın Başkan. 
ENGİN
ALTAY (İstanbul) – Sayın Başkan…
BAŞKAN
– Bir dakika müsaade eder misiniz arkadaşlar. 
Sayın
Altay, buyurun. 
ENGİN
ALTAY (İstanbul) – Sayın Akbaşoğlu’nun şimdi, biraz önce yaptığı sataşma
değilse bu Mecliste bugüne kadar hiç sataşma olmamıştır. Böyle bir şey olabilir
mi, adamı yalancılıkla itham etti ya? Sayın Başkan, lütfen ya!
BAŞKAN
– Ama içeriğiyle ilgili olarak söyledi. 
ENGİN
ALTAY (İstanbul) – İçeriği olur mu, “Yalancısın.” dedi düpedüz. 
BAŞKAN
– Peki, kürsüye buyurun Sayın Barut. (CHP sıralarından alkışlar)
Sayın
Barut, siz de ikinci bir sataşmaya mahal vermeyin lütfen.
IX.- SATAŞMALARA İLİŞKİN KONUŞMALAR
1.- Adana Milletvekili Ayhan Barut’un, Çankırı Milletvekili Muhammet
Emin Akbaşoğlu’nun yaptığı açıklaması sırasında şahsına sataşması nedeniyle
konuşması
AYHAN
BARUT (Adana) – Efendim, ben yaptığım konuşmayla ilgili gerçekleri söylediğimi
buradan bir kez daha söylemek istiyorum. 16 Nisan 2017 referandumundan önce
-Adana’da İl Başkanlığı yapan bir arkadaşınızım- dağlarda, taşlarda gezdik,
referandumla ilgili sakıncaları anlattık. Yalan mıdır, 16 Nisan referandumuyla
birlikte Türkiye’de rejim değişti mi, değişmedi mi? (CHP sıralarından alkışlar)
Demokratik parlamenter sistemden tek adam rejimine geçildi mi, geçilmedi mi?
HASAN
ÇİLEZ (Amasya) – Yalan!
AYHAN
BARUT (Devamla) – Geçildi, tek adam rejimine geçildi. 
HASAN
ÇİLEZ (Amasya) – Yalan konuşuyorsun!
KADİR
AYDIN (Giresun) – Yalan!
HASAN
ÇİLEZ (Amasya) – Milletin oylarıyla seçildik biz. Sen milletin oylarıyla
seçildin ve konuşuyorsun. Sen buraya nasıl geldin o zaman?
AYHAN
BARUT (Devamla) – Bugün hükûmet sistemi var mı, yok mu? Yok. 
HASAN
ÇİLEZ (Amasya) – O zaman, seni buraya kim getirdi? Kim getirdi seni buraya?
AYHAN
BARUT (Devamla) – Gel burada konuş, benim konuşmamı sabote edemezsin sen. 
BAŞKAN
– Arkadaşlar, biraz sessiz lütfen…
HASAN
ÇİLEZ (Amasya) – Yalan konuşamazsın. Kiminle geldin sen ya?
AYHAN
BARUT (Devamla) – Liyakat konusunda, ne kadar liyakatsiz olduğunu biliyoruz. 
HASAN
ÇİLEZ (Amasya) – Ekmek yediğiniz kap bu, dikkat edin. 
AYHAN
BARUT (Devamla) – Eğer liyakate önem veriyor olsaydınız, mesleğe önem veriyor
olsaydınız, demokratik parlamenter sistemdeki Hükûmette bulunan Tarım Bakanınız
10.551 tane ziraat, gıda, su ürünleri, veteriner hekimlere liyakatlerine dayalı
o görevleri verirdi ve bugün, sizin devamınız olan Hükûmet bunu uygulardı.
Hangi liyakate değer verdiniz de burada vereceksiniz? (CHP sıralarından
alkışlar)
Dolayısıyla,
liyakatin olmadığını, yandaşın olduğunu gözlerimizle gördüğümüz bir sistemi
yaşıyoruz. Yalanı siz söylüyorsunuz, ben değil. (CHP sıralarından alkışlar)
KADİR
AYDIN (Giresun) – Yalanı siz söylüyorsunuz! 
AYHAN
BARUT (Adana) – Ben söylemem yalan, yalanı ben söylemem; sen söylüyorsun. 
KADİR
AYDIN (Giresun) – Herkes buraya milletin oylarıyla geliyor. Sayın
Cumhurbaşkanımız da milletin oylarıyla geldi.
AYHAN
BARUT (Adana) – Konuşma sen!
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Akbaşoğlu, buyurun siz de kürsüye. 
HASAN
ÇİLEZ (Amasya) – Sen buraya milletin oylarıyla geldin mi, gelmedin mi; onu
söyle. Cevap ver, seni birisi mi atadı, milletin oylarıyla mı geldin? Adanalı
oy vermedi mi sana?
BAŞKAN
– Değerli arkadaşlar, Sayın Grup Başkan Vekili kürsüde. 
Sayın
Akbaşoğlu, buyurun. 
2.- Çankırı Milletvekili Muhammet Emin Akbaşoğlu’nun, Adana Milletvekili
Ayhan Barut’un sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
MUHAMMET
EMİN AKBAŞOĞLU (Çankırı) – Sayın Başkanım, çok değerli milletvekilleri;
hepinizi hürmetle, muhabbetle selamlıyorum. 
Biraz
evvel hitap eden hatibin söyledikleri baştan aşağı hakikat dışıdır, yalandır ve
iftiradır. 
AYHAN
BARUT (Adana) – O zaman, değişmedi Anayasa, tek adam sistemi yok bu ülkede(!)
MUHAMMET
EMİN AKBAŞOĞLU (Devamla) – Başında söylediğiniz şey bir kere… Siz hükûmet
sistemi ile rejimin ne olduğunu bilmiyorsunuz, kavramları karıştırıyorsunuz,
hiçbir bilginiz yok, bilgisiz bir şekilde konuşuyorsunuz maalesef. (CHP
sıralarından gürültüler)
VELİ
AĞBABA (Malatya) – Hadi canım!
AYHAN
BARUT (Adana) – Hadi oradan!
MUHAMMET
EMİN AKBAŞOĞLU (Devamla) – Çünkü 16 Nisan 2017’de bir rejim değişikliğine
gidilmedi. Cumhuriyet rejimi, hepimizin rejimi, cumhuriyet rejimimiz devam
ediyor. Parlamenter hükûmet sistemi yerine Cumhurbaşkanlığı hükûmet sistemi,
egemenliğin kayıtsız şartsız millete ait olduğu gerçeğinden hareketle, millet
iradesiyle artık yürürlüğe girmiştir. (CHP sıralarından gürültüler)
VELİ
AĞBABA (Malatya) – Reisin, reisin!
MUHAMMET
EMİN AKBAŞOĞLU (Devamla) – Milletin bu iradesine siz karşı geliyorsunuz. Evet,
her şeyiniz yalan.
AYHAN
BARUT (Adana) – Siz seçilmiş bir Başbakanı kulağından tutup atmadınız mı?
Attınız. 
MUHAMMET
EMİN AKBAŞOĞLU (Devamla) – Sayın Cumhurbaşkanımızın bir CHP’liyle Beştepe’de
görüştüğü ve kendisine genel başkanlık teklif edildiği yalanı nasıl yalansa bu
da baştan aşağı yalan. Sizin hayatınız yalan! Sizin her şeyiniz yalan! [AK
PARTİ sıralarından alkışlar, CHP sıralarından gürültüler ve alkışlar (!)]
ALİ
ÖZTUNÇ (Kahramanmaraş) – Helal be (!) Yürü be (!)
MUHAMMET
EMİN AKBAŞOĞLU (Devamla) – Siz, faşist Hitler’in Goebbels taktiğini uygulayan
yalancı siyaseti takip ediyorsunuz. Arkadaşlar, sonuç itibarıyla, bu apaçık,
bedihi bir gerçekliktir.
Arkadaşlar,
siz bu yalanlara niye cevap vermiyorsunuz?
ENGİN
ALTAY (İstanbul) – Hangi yalanlara?
MUHAMMET
EMİN AKBAŞOĞLU (Devamla) – Hangi yalanlara? Bak, yeni bir açıklama yaptı Talat
Atilla: “Hâlâ şu anda milletvekili olan bir CHP milletvekilinden ben bu haberi
aldım.” diyor.
ALİ
ÖZTUNÇ (Kahramanmaraş) – Talat Atilla’dan sana ne! 
AYHAN
BARUT (Adana) – Siz, seçilmiş belediye başkanlarını atmadınız mı? Attınız.
Başbakanlığı kaldırmadınız mı? Kaldırdınız. 
MUHAMMET
EMİN AKBAŞOĞLU (Devamla) – Niye bütün arkadaşlarınızı töhmet altında
bırakıyorsunuz? Niye Kılıçdaroğlu çıkıp da gerçeği açıklamıyor? [AK PARTİ
sıralarından alkışlar, CHP sıralarından gürültüler ve alkışlar (!)] Niye kulağınızın
üstüne yatıyorsunuz, üç maymunu oynuyorsunuz…
(Mikrofon
otomatik cihaz tarafından kapatıldı)
ALİ
ÖZTUNÇ (Kahramanmaraş) – Sana ne Başkan, sana ne! Seni ilgilendirmiyor.
MUHAMMET
EMİN AKBAŞOĞLU (Devamla) – …kamuoyunu iftirayla, yalanla aldatıyorsunuz? Kendi
kumpasınız kendi elinizde patladı, kendi yalanlarınız kendi kucağınızda
kalacak.
Sayın
milletvekilleri, Meclisi saygıyla selamlıyorum. [AK PARTİ sıralarından
alkışlar, CHP sıralarından alkışlar (!)]
VELİ
AĞBABA (Malatya) – Kumpasçılar, sizi kumpasçılar!
ALİ
ÖZTUNÇ (Kahramanmaraş) – Çok hevesliysen CHP’ye gel. 
ENGİN
ALTAY (İstanbul) – Ayhan Bey’e “yalancı” dedi.
Ayhan
Bey, sana hakaret etti. 
AYHAN
BARUT (Adana) – Sayın Başkan…
BAŞKAN
– Arkadaşlar…
ABDULLAH
GÜLER (İstanbul) – “Arkadaşım, lütfen…” Böyle bağırabilir miyim? Sayın Başkanı
nezaketle dinleyeceğim. Cumhuriyet Halk Partisi Grubu gibi sağdan soldan grup
başkan vekiline saygısız bir davranışta bulunmayacağım, nezaketle dinleyeceğim.
(CHP sıralarından gürültüler)
BAŞKAN
– Değerli arkadaşlar, birleşime on beş dakika ara veriyorum.
Kapanma Saati: 19.24
BEŞİNCİ OTURUM
Açılma Saati: 19.48
BAŞKAN: Başkan Vekili Süreyya Sadi BİLGİÇ
KÂTİP ÜYELER: Nurhayat ALTACA KAYIŞOĞLU (Bursa),
Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 23’üncü Birleşiminin Beşinci Oturumunu
açıyorum.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve
İçişleri Komisyonu Raporu (S. Sayısı: 144) (Devam)
BAŞKAN
– 144 sıra sayılı Kanun Teklifi’nin görüşmelerine devam ediyoruz.
Komisyon
yerinde.
Evet,
diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin 4’üncü maddesinde geçen “göre”
ibarelerinin “bakılarak” olarak değiştirilmesini arz ve teklif ederiz.
 Habip
Eksik  Fatma Kurtulan  Murat
Çepni
 Iğdır
 Mersin İzmir
 Mensur
Işık  Mahmut
Celadet Gaydalı
 Muş  Bitlis

BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Katılmıyoruz Başkanım.
BAŞKAN
– Evet, önerge üzerinde söz talebi var.
Sayın Habib Eksik, buyurun. (HDP sıralarından alkışlar) 
HABİP
EKSİK (Iğdır) – Sayın Başkan, değerli milletvekilleri; 144 sıra sayılı Kanun
Teklifi’nin 4’üncü maddesindeki önerge üzerinde söz almış bulunmaktayım. Genel
Kurulu saygıyla selamlıyorum.
Şimdi,
bu torba yasayı inceledikten sonra özellikle İçişleri Bakanlığına bağlı kolluk
güçleriyle ilgili birçok düzenleme olduğunu gördük fakat bu torba yasayı
tartışırken bence yapmamız gereken en önemli şey, kanunsuz emirlerle, keyfî bir
şekilde İçişleri Bakanlığının yetkilerini kullanarak bizim partiyi yani HDP’yi
sindirmeye çalışan, HDP’nin demokratik alanlardan uzaklaştırılmasını amaçlayan
ve daha önce yaptığı gibi küfrederek, söverek bir yerlere gelen o zatla ilgili
bence bir tartışma yürütmemiz gerektiğidir. Çünkü bu zat, Türkiye’nin birçok
ilinde hukuksuz, tamamen antidemokratik bir şekilde bütün siyasi
faaliyetlerimizi engellemeye yönelik maalesef keyfî uygulamalara imza atıyor.
Maalesef bugün, yine bir kez daha gördük ki yalan yanlış, tamamıyla mesnetsiz
iddialarla bizim arkadaşlarımızı, yoldaşlarımızı, Türkiye’nin her yerinde
olduğu gibi, Batman’da da, Ağrı’da da, Amed’de yani Diyarbakır’da da gözaltı
furyasıyla bizi sindirmeye çalışıyor. Şunu bilmiyor: Söverek, hakaret ederek
AKP’ye, AKP iktidarına yaranabilir, AKP’den koltuk kapabilir fakat HDP’de ve
demokratik muhalefette yer alamaz; bunu bilmesinde fayda var. Biliyoruz, o da
farkında çünkü istihbarat bilgileri kendisine gidiyor. AKP’nin dağılacağı,
AKP’nin iktidardan gideceğini en iyi bilenlerden biri, ondan dolayı da bugün
iktidara saldırıyor, daha önce yaptığı gibi bir yer kapmaya çalışıyor. Şunu bir
kez daha vurgulamakta fayda var: HDP barış düşmanı, kardeşlik düşmanı, hukuk
düşmanı, adalet düşmanı hiç kimseye kapısını açmaz; böylece bilsin. 
Bir
diğer konu, değerli milletvekilleri, bir bakan çıkıp diyor ki: “Biz Kürtlerin
düşmanı değiliz.” Evet, sizler yani AKP iktidarı Kürtlerin düşmanısınız, bunu
bütün uygulamalarınızla da zaten ortaya koyuyorsunuz hem dışarıda yani dış
ilişkilerde hem de iç ilişkilerde maalesef bugün Kürtlere resmen düşmanlık
güden 2 bakanı başa getirmiş bulunmaktasınız. Bu açıdan da tekrar söylüyoruz:
AKP iktidarı Kürt düşmanıdır, Kürtlerin düşmanıdır. 
Değerli
milletvekilleri, dün, AKP’nin Genel Başkanı çıkıp şunu söylüyor, diyor ki:
“Dişime göre bir muhalefet başkanı çıkmadı.” İnsanın gerçekten gülesi geliyor.
Onun için mi Sayın Selahattin Demirtaş’ın attığı “tweet”ler dizlerinizin bağını
çözüyor? Onun için mi sizin dizleriniz o “tweet”lerden tir tir titriyor? Onun
için mi siz maalesef Sayın Demirtaş’ı ve diğer siyasi tutsak ettiğiniz
arkadaşlarımızı hukuksuz bir şekilde tutuyorsunuz? Avrupa İnsan Hakları
Mahkemesinin ve diğer tüm içtihatların bırakılması gerektiğini söylemesine
rağmen, Avrupa İnsan Hakları Mahkemesinin defalarca bu konuyla ilgili kararı
olmasına rağmen, maalesef, AKP iktidarı, orada kendisini zora düşüren,
kendisini ciddi anlamda iktidardan göndermeye vesile olacak ve Cumhurbaşkanı
adayıyken içeride tutulmasına sebep olduğu, tutsak ettiği Sayın Selahattin
Demirtaş’ı hukuksuz bir şekilde içeride tutmaya devam ediyor. O açıdan, değerli
milletvekilleri, dişine göre değil, sizi siyasetin çöp tenekesine gönderecek
lider maalesef şu an Edirne’de, sizin hukuksuz, zorbaca tutumlarınızla
tutuluyor, tutsak ediliyor. 
Değerli
milletvekilleri…
ZÜLFÜ
DEMİRBAĞ (Elâzığ) – Çöplüğe göndermek senin haddine değil!
HABİP
EKSİK (Devamla) – Emin olun, dağılıyorsunuz, dağılıyorsunuz ve gideceksiniz!
(Mikrofon
otomatik cihaz tarafından kapatıldı) 
ZÜLFÜ
DEMİRBAĞ (Elâzığ) – Sen o çöplükte yetiştiğin için böyle konuşuyorsun!
ALİ
KENANOĞLU (İstanbul) - Hatibi dinleyelim, hatibi dinleyelim!
HABİP
EKSİK (Devamla) – Dinlersin; gelirsin, burada konuşursun.
ZÜLFÜ
DEMİRBAĞ (Elâzığ) - Kandil çöplüğünde yetiştiğin için böyle konuşuyorsun!
ALİ
KENANOĞLU (İstanbul) – Tahammül edin, hatibi dinleyin!
HABİP
EKSİK (Devamla) – Dinlersin; gelirsin, burada konuşursun. 
ZÜLFÜ
DEMİRBAĞ (Elâzığ) - Senin haddine değil!
HABİP
EKSİK (Devamla) – Böyle hoplayarak değil, gelirsiniz…
ZÜLFÜ
DEMİRBAĞ (Elâzığ) – Sen Kandil’de ayıların yaşadığı mağaralarda siyaset yapmaya
alışmışsın! 
BAŞKAN
– Sayın Demirbağ…
HABİP
EKSİK (Devamla) – Bir diğer konu…
ALİ
KENANOĞLU (İstanbul) – Bir sakin ol ya! Bir yerinde otur, bir sakin ol!
ZÜLFÜ
DEMİRBAĞ (Elâzığ) – Konuşma! 
HABİP
EKSİK (Devamla) – …İçişleri Bakanı çıkmış diyor ki elini böyle ovuşturarak:
“Hani çekileceklerdi? Hani Meclisten…” diyor.
BAŞKAN
– Sayın Eksik, teşekkür ediyorum. 
HABİP
EKSİK (Devamla) – Tamamlayacağım Sayın Başkanım. 
BAŞKAN
- Bitti süreniz, yani 5 sefer söyledim kürsüden. 
HABİP
EKSİK (Devamla) – Kayıtlara geçmesi için söyleyeyim: “Hani çekileceklerdi?”
diyor. Çok bekler diyoruz; sizi gönderinceye kadar, AKP iktidarını bu iktidardan
gönderinceye kadar biz çekilmeyeceğiz…
ZÜLFÜ
DEMİRBAĞ (Elâzığ) – Ömrün kâfi gelmez senin!
HABİP
EKSİK (Devamla) – …ve sizler kaybedeceksiniz, kaybedeceksiniz!
ZÜLFÜ
DEMİRBAĞ (Elâzığ) – Ömrün kâfi gelmez senin!
HABİP
EKSİK (Devamla) – Teşekkür ediyorum, Genel Kurulu saygıyla selamlıyorum. (HDP
sıralarından alkışlar)
ZÜLFÜ
DEMİRBAĞ (Elâzığ) – Senin ömrün kâfi gelmez!
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Akbaşoğlu…
V.- AÇIKLAMALAR (Devam)
70.- Çankırı Milletvekili Muhammet Emin Akbaşoğlu’nun, Iğdır
Milletvekili Habip Eksik’in 144 sıra sayılı Kanun Teklifi’nin 4’üncü maddesiyle
ilgili önerge üzerinde yaptığı konuşmasındaki bazı ifadelerine, AK PARTİ’nin
önceliğinin demokrasi, özgürlük ve güvenlik ilkeleri çerçevesinde huzur ve refahı
sağlamak olduğuna ilişkin açıklaması
MUHAMMET
EMİN AKBAŞOĞLU (Çankırı) – Sayın Başkanım, teşekkür ederim.
Değerli
milletvekilleri, biraz evvel HDP adına konuşan milletvekili hakikaten aslında
kendisini tarif etmektedir ve Kürtlerin düşmanı olduğu ortadadır. AK PARTİ,
asla ve kata Kürtlerin düşmanı değildir, Kürtlerin dostudur, Arapların
dostudur, 82 milyonun kardeşliğini esas alır, devlet-millet kaynaşmasıyla bütün
bir milletin huzur, güven, refah ve barış içerisinde bir arada yaşaması, tek
millet, tek devlet, tek vatan, tek bayrak umdeleriyle herkesin mutluluğu için
çalışmaktadır. Dolayısıyla hak ve özgürlükler noktasında bütün insanlarımızın
kucaklayıcı, öncü ilkeler dediğimiz demokrasi, özgürlük ve güvenlik ilkeleri
çerçevesinde huzur ve refahı hep önceliğimiz olmuştur.
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) – Bitiriyorum.
BAŞKAN
– Buyurun.
MUHAMMET
EMİN AKBAŞOĞLU (Çankırı) – Biz teröristlerin düşmanıyız, teröristlerin
düşmanıyız ve PKK, YPG, PYD, DAEŞ adı ne olursa olsun, hangi harflerin bir
araya gelmesinden müteşekkil olursa olsun içeride veya dışarıda bütün
teröristlerin başını ezmeye, yok etmeye de sonuna kadar kararlıyız. Bunun böyle
bilinmesini istiyorum. 
Teşekkür
ediyorum. (AK PARTİ sıralarından alkışlar)
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve
İçişleri Komisyonu Raporu (S. Sayısı: 144) (Devam)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 sayılı Kanun Hükmünde Kararnamede Değişiklik
Yapılmasına Dair Kanun Teklifi’nin 4’üncü maddesinde yer alan “değiştirilmiştir”
ibaresinin “yeniden düzenlenmiştir” ibaresi ile değiştirilmesini arz ve teklif
ederim. 
 Fahrettin
Yokuş  Dursun Müsavat Dervişoğlu Orhan
Çakırlar
 Konya İzmir Edirne
 Zeki
Hakan Sıdalı  Ümit
Beyaz
 Mersin  İstanbul
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Katılmıyoruz Sayın
Başkan.
BAŞKAN
– Önerge üzerinde söz talebi var.
Sayın
Fahrettin Yokuş. (İYİ PARTİ sıralarından alkışlar)
FAHRETTİN
YOKUŞ (Konya) – Sayın Başkan, değerli milletvekilleri; hepinizi saygıyla
selamlıyorum. 
Bu
torba yasa dün Meclisimize geldiğinde Antalya Milletvekilimiz, eski Emniyet
Genel Müdürümüz Sayın Kemal Çelik Beyefendi buradan güzel sözler söyledi,
dediler ki: “Emniyet Genel Müdürlüğümüze teknik bazı haklar getirilmiş; güzel
bir çalışma yapmış arkadaşlarımız, bu kanun teklifi Emniyet teşkilatımız için
gerçekten çok güzel düzenlemeler getiriyor, onun için biz minnettarız.” 
Değerli
milletvekilleri, Allah aşkına, Emniyet çalışanlarının yani polislerin ve sivil
memurların hangi ciddi sorununu bu torba yasa çözüyor? Emniyet mensuplarını
aldatmanın bir âlemi var mı? 
Polis
memurları bugün mağdurdur. Polis memurları huzursuzdur. Her sene 50’den fazla
polis intihar etmekte, çoluk çocuğunu katletmektedir. Bir gün tatil yapamıyor
polislerimiz. Bayramları yok, seyranları yok. Mesai mefhumu malum, geceleri
yok, gündüzleri yok. Hele hele öyle bir disiplin mevzuatı var ki ta, çağlar
ötesinde kalmış, 1979’dan kalmış; hâlâ bu disiplin sistemi işletiliyor. Yani şu
anda kamuda dopingin, en temel insan haklarının, çalışma haklarının çiğnendiği
yer, birinci yer Emniyet Genel Müdürlüğüdür, Emniyet teşkilatıdır. Hele hele
orada çalışan, özellikle sivil memurlar var ya, “maraba” diye bakılan, onların
hâli zaten içler acısı.
Değerli
milletvekilleri, şimdi Emniyetimizde 2001-2015 yılları arasında komiser
yardımcılarımız (A) grubu ve (B) grubu diye sınıflandırılmış. 2015’te ise
sonlandırılmış, tamamı tek gruba indirilmiş ama şimdi getirdiğimiz düzenlemede
madem bunları tek gruba indiriyoruz, niye (B) grubu ile (A) grubunun sınav
şartlarını değiştiriyoruz, aynı yapmıyoruz? Niye (B) grubuna haksızlık
yapıyoruz? Niye bu ayrımcılık? 
Değerli
milletvekilleri, burada Emniyet Genel Müdürlüğü yapmış, bakanlık yapmış
milletvekillerimiz var. Onlara soruyorum, yüce Meclise soruyorum: Polisimiz
niye Avrupa standartlarında günde sekiz saat çalışmaz? Niye bayram izni olmaz?
Neden bunlar insanca yaşayacağı ücrete ulaşamaz? Neden itilir kakılırlar? Neden
üst amirleri ile alt amirleri arasında sıkışır kalırlar? Bu ayrımcılıklar
neden? Dönüp bir bakın Allah aşkına! Polislerin derdini getirin şuraya da
çözelim, konuşalım, sorunlarını birlikte çözelim. Böyle bir düzenleme getirip
“Bakın, polislerin özlük haklarını düzeltiyoruz.” diyerek vallahi billahi ne
polisleri ne milletimizi ne siz kendinizi kandırabilirsiniz. 
Bugün
polislerimiz huzursuzdur. Polislerimiz huzur bulamadığı sürece Türk milleti de
huzur bulamaz. Onun için, bu milletin huzur bulması için polis teşkilatımızın,
onların huzur bulması lazım. Onlar her türlü sosyal, ekonomik hakkı hak
ediyorlar. Allah aşkına, gelin, bu insanlara sahip çıkalım. Nerede 3600,
nerede, kaç yıl oldu, niye bekliyorsunuz? Ben söylemiyorum, kim söylüyor? Kamu
Denetçiliği Kurumu söylüyor, diyor ki: “Polislerin yüzde 27’si masabaşında
çalışıyor.” Kardeşim, polis mesleğinde masabaşı çalışma var mı? Niye bunları
sivil memurlar yapmaz, niye düzenleme getirmezsiniz? Lafa gelince “Ben genel
müdürlük yaptım, bakanlık yaptım.” Maşallah! Hangi sorunu çözdünüz? Hele hele
sivil memurların neyini çözdünüz? Bugün Emniyette 10 bin sivil memur var; iş
tanımı yok, 300 tane mahkeme kararı var bunların iş tanımının yapılması için.
On altı yıldır sınav açılmaz... Yani iş tanımları yapılmamış, hakları
verilmemiş, insan muamelesi görmeyen 10 bin evladımız var. Ha, bunların çoğu
yurtlardan gelme, yurt çocukları. “Teknisyen yardımcısı” diyorsunuz, çaycılık
yaptırıyorsunuz, tuvalet temizliği yaptırıyorsunuz.
(Mikrofon
otomatik cihaz tarafından kapatıldı) 
FAHRETTİN
YOKUŞ (Devamla) – Bağlıyorum Sayın Başkan.
Bu
sıkıntıları çözmek için -Allah aşkına ya- doğru dürüst bir kanun getirin,
tasarı getirin de şurada çözelim. Bilmiyorsanız vallahi biz getiririz, hep
beraber çözeriz diyorum, hepinize saygılar sunuyorum. (İYİ PARTİ sıralarından
alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
4’üncü
maddeyi oylarınıza sunuyorum: Kabul edenler… Etmeyenler… Kabul edilmiştir.
Sayın
milletvekilleri, 5’inci madde üzerinde 4 adet önerge vardır. İlk okutacağım 2
önerge aynı mahiyettedir. Önergeleri okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 5’inci maddesinin teklif metninden
çıkarılmasını arz ve teklif ederiz.
 Burhanettin
Bulut Ensar Aytekin  Erkan
Aydın
 Adana Balıkesir Bursa
 İlhami
Özcan Aygun Yaşar Tüzün Mahmut
Tanal
 Tekirdağ Bilecik İstanbul
 Ali
Öztunç Nihat Yeşil Ali
Şeker
 Kahramanmaraş Ankara İstanbul
Aynı
mahiyetteki diğer önergenin imza sahipleri:
 Mensur
Işık Habip Eksik Rıdvan
Turan
 Muş Iğdır Mersin
 Mahmut
Celadet Gaydalı  Murat
Çepni
 Bitlis  İzmir
BAŞKAN
– Komisyon aynı mahiyetteki önergelere katılıyor mu?
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Takdire bırakıyoruz
Başkanım.
BAŞKAN
– Önergeler üzerinde ilk söz Sayın Burhanettin Bulut’un.
Buyurun.
(CHP sıralarından alkışlar) 
BURHANETTİN
BULUT (Adana) – Sayın Başkan, değerli milletvekilleri; Genel Kurulumuzu ve
bizleri izleyen yurttaşlarımızı saygıyla selamlıyorum.
Biraz
önce 4’üncü maddede Adana Milletvekili Ayhan Barut konuştu, Sayın AK PARTİ Grup
Başkan Vekili de hararetle karşı çıktı. Sanki ilk defa duydu tek adam
yöneticiliğini ya da Türkiye’de liyakat sisteminin içinde bulunduğu durumu ilk
defa duymuş gibi müthiş bir reaksiyon verdi, hatta hızını alamadı, yalancılıkla
niteledi. E, şimdi bakalım “tek adam yönetimi” demeyelim de “monokrasi”
diyelim. Peki, durum nedir Türkiye’de? Yeni sistemde, adı üzerinde, tek başına
yönetimin adı nedir? Partili Cumhurbaşkanlığı sistemi yani 1 kişi. O kişi ne
yapıyor? O kişi bakanları atıyor -hatta bu yasanın içerisinde var, bakanlara
ilişkin maddeler de var- bakanı bir bürokrat gibi atıyor. Kim atıyor?
Cumhurbaşkanı. Varlık Fonunun başında kim var? Cumhurbaşkanı. Rektörleri kim
atıyor? Cumhurbaşkanı. İhaleleri kim veriyor? İşte “Sayın Cumhurbaşkanı bana
söyledi, ben de ne yapayım, kıramadım, bunu aldık.” dedi. Nerede konuşuldu bu?
İş dünyasında. İhaleleri kim veriyor yani? Cumhurbaşkanı. Basını kim dizayn
ediyor? Bir havuz medyası oluşturulmuş; bazen bir bakıyorsunuz, bir gazetenin
başında, televizyonun başında bir iş adamı, bir bakıyorsunuz o iş adamı bir
başka iş adamına orayı devrediveriyor. Bunların dizaynını biz bilmiyor muyuz?
Bir havuz medyası olduğunu bilmiyor muyuz? Bu işin başında kim var? Yine
Cumhurbaşkanı. Peki, Cumhurbaşkanın görev şeması çizildiğinde bakıyorsunuz,
orada neler var? Yeni sistemde Politikalar Kurulu var; onun başında kim var?
Cumhurbaşkanı. Ofisler kuruldu; onun başında kim var? Cumhurbaşkanı. Kuruluşlar
kuruldu; onun başında kim var? Cumhurbaşkanı. O zaman bu sistemin adı nedir?
Tek adam yönetimidir. Bunda gocunacak bir şey yok, bunu zaten söylediniz ve
bunu da kürsülerden söylediniz, seçimlerde söylediniz “Cumhurbaşkanı gelecek,
yönetecek.” dediniz.
RECEP
ÖZEL (Isparta) – O sistem olsa böyle konuşabilir misin?
BURHANETTİN
BULUT (Devamla) – Ne olacak?
RECEP
ÖZEL (Isparta) – Böyle konuşabilir misin sen o sistem olsa, dediğin sistem
olsa?
FEHMİ
ALPAY ÖZALAN (İzmir) – Tek adam olsa orada konuşabilir misin?
BURHANETTİN
BULUT (Devamla) – Siz niye rahatsız oldunuz? Niye rahatsız oldunuz?
RECEP
ÖZEL (Isparta) – Rahatsız olmadık ki! Hadi sen cevap ver. 
ORHAN
SÜMER (Adana) – Dinle, laf atma, dinle!
BURHANETTİN
BULUT (Devamla) – Siz de Grup Başkan Vekili gibi çıkın, bir söylenin.
RECEP
ÖZEL (Isparta) – Söyleriz. 
BURHANETTİN
BULUT (Devamla) – Şimdi, değerli arkadaşlar, bu yaşananlardan bu ülke daha önce
çekti. Nerede çekti? 15 Temmuzda çekti. Niye çekti? Yine aynı liyakat sistemini,
devletin olanaklarını FETÖ’cülere açtığınız için çekti. (CHP sıralarından
alkışlar) 
RECEP
ÖZEL (Isparta) – Bu, mukayese edilecek şey mi ya!
BURHANETTİN
BULUT (Devamla) – “Ne alaka?” demeyin; sizler, üniversite sınav soruları
çalındığında iktidardaydınız, KPSS sınav soruları çalındığında iktidardaydınız,
kurmay albaylık sınavlarına müdahale edildiğinde iktidardaydınız, Emniyete her
türlü görevlendirme yapıldığında, FETÖ’cüler müdahale ettiğinde görevdeydiniz.
Bu ülkenin yargısına, polisine, askerine, üniversitedeki akademisyenlere
müdahale edildiğinde oradaydınız. Devlet ihaleleri, belediyede… Yine sizler
tarafından “…parsel parsel verildi.” denildiğinde yine sizler vardınız. Şimdi
de “FETÖ borsası var.” denildiğinde yine siz iktidardasınız. O vesileyle, bu
“liyakat” dediğimiz şey bozulduğunda kanserli hücrenin yayılması gibi, vücudun
tüm direncini bozması gibi devletin yapısını da bozar. O zaman ne çıkar? Siz ne
kadar namuslu olsanız da, başınızdaki yöneticiler ne kadar namuslu olsa
da yapı bozulur; yapı, yolsuzluğa, yoksulluğa mahkûm olur; bunları önlemek
için, konuşanı engellemek için de yasaklara mahkûm olur.
Kâhin
olmak gerekmiyor, yarın da bozuk, gelecek de kötü görünüyor. Neden? Çünkü
Türkiye’de liyakat sistemi… Biraz önce bahsettiğimiz FETÖ sisteminin benzeri
yine yapılıyor. Bu nereden başladı? TÜBİTAK’ın başına hayvanat bahçesi
müdürünün atanmasıyla başladı, sonra devam etti. Bu ülkede tıp fakültesinin
başına veteriner hekim dekan olarak atandı. Yine, Sağlık Bakanlığı yönetimine,
müzik eğitimi alanında lisans ve yüksek lisansını tamamlamış bir
kişi atandı. Yine, onun yardımcılığına sağlıkla hiçbir alakası olmayan,
KOSGEB’de görev alan bir kişi atandı. AK PARTİ’li bir milletvekilinin kardeşi
Urfa Birecik Devlet Hastanesi Müdürü yapıldı liyakati olmadığı hâlde. Türk Hava
Yollarının yönetiminde kimler var, hepiniz biliyorsunuz. 
ALİ
ŞEKER (İstanbul) – Kartal İmam Hatip mezunları.
BURHANETTİN
BULUT (Devamla) – Bu kadar tesadüf olur mu, Kartal İmam Hatip mezunları o
kurumu tüm doldurmuş durumda.
Yine,
Hazinenin en önemli birimine, Kamu Finansmanı Genel Müdürlüğüne bu birimde daha
önce hiç çalışmamış birisi atandı. Buradan yığınla örnek verebilirim: Devlet
Demiryollarına atadıklarınız, büyükelçi olarak atadıklarınız… Fars dili
uzmanını Atatürk’le ilgili bir kurumun başına getirdiniz. Yine, AKP’li bir eski
bakanın oğlu ile Yargıtay Başkanının oğlunu beş yıllık tecrübe kuralını
çiğneyerek Futbol Federasyonuna atadınız. 
(Mikrofon
otomatik cihaz tarafından kapatıldı)
BURHANETTİN
BULUT (Devamla) – Hemen bağlıyorum Başkanım.
BAŞKAN
– Bağlayın, söz vermiyorum.
Buyurun.
BURHANETTİN
BULUT (Devamla) – Açıyordunuz ama Başkanım.
BAŞKAN
– Açmıyorum, açmıyorum, süre vermiyorum artık.
BURHANETTİN
BULUT (Devamla) – Niye vermiyorsunuz?
BAŞKAN
- 5-6 sefer söyledim bunu, lütfen…
BURHANETTİN
BULUT (Devamla) – Söylediniz ama açıyordunuz. 
Bağlayacağım.
BAŞKAN
– Açalım arkadaşlar.
Selamlayın,
buyurun.
BURHANETTİN
BULUT (Devamla) – Bununla ilgili, 31 Mart sonrası da yeni görevler var.
Rektörlere
ilişkin de bir cümle söyleyeyim: 11 rektör iki sene içerisinde atandı,
bunların, bu rektörlerin hepsi ilahiyat mezunu.
Son
söz olarak size şunu ifade edeyim: Koçi Bey, risalesinde IV. Murat’a şöyle bir
şey söylemiş: “Sultanım, bu 30-40 kişiyi mutlu etmek için halkı perişan etmeye
değer mi?” 
Hepinize
saygılar sunuyorum. (CHP sıralarından alkışlar)
MUHAMMET
EMİN AKBAŞOĞLU (Çankırı) – Sayın Başkanım… 
BAŞKAN
– Sayın Akbaşoğlu, buyurun. 
ORHAN
SÜMER (Adana) – Sataşma yok, doğruları söyledi. 
MUHAMMET
EMİN AKBAŞOĞLU (Çankırı) – Doğrudan sataşma var ama ben yerimden açıklamayla
yetineceğim. 
ENGİN
ALTAY (İstanbul) – Bir dakika… Sataşmadan söz alsın. Yerinden on dakika
konuşuyor, sataşmadan iki dakika konuşsun. 
Ben
de söze girdim bu arada. Ben de 60’a göre söz istiyorum. 
ORHAN
SÜMER (Adana) – Sataşma yok. 
MUHAMMET
EMİN AKBAŞOĞLU (Çankırı) – Sataşmadan söz alıyorum, evet. 
ORHAN
SÜMER (Adana) – Hayır, hayır, sataşma yok. 
ENGİN
ALTAY (İstanbul) – Bir dakika… 
Başkandan
izin al, öyle kürsüye gidemezsin. 
MUHAMMET
EMİN AKBAŞOĞLU (Çankırı) – Sataşmadan söz alıyorum. 
Sataşma
var, ben söz istiyorum efendim. 
ENGİN
ALTAY (İstanbul) – Hangi gerekçeyle? Neden? Ne dedi de sataştı? 
MUHAMMET
EMİN AKBAŞOĞLU (Çankırı) – Hangi gerekçeyle… İsmimi vererek benim
söylediklerimi başkalaştırarak ortaya koyduğu için bir sataşma var. 
ENGİN
ALTAY (İstanbul) – Sen bize “yalancı” dedin; tazminat davası açacağım, 5 bin
lira paranı alacağım. 
BAŞKAN
– Sayın Akbaşoğlu, rica edeceğim, lütfen, Sayın Engin Altay’ı değil Başkanlık
Divanını muhatap alarak konuşursanız… 
Sataşma
var, daha başlar başlamaz size sataştı konuşmanın başında. 
Buyurun
lütfen. 
MUHAMMET
EMİN AKBAŞOĞLU (Çankırı) – Bana muhatap olarak baktığı için, muhatabıma da
cevap vererek sizi muhatap alıyorum Sayın Başkanım. 
ENGİN
ALTAY (İstanbul) – Dolaylı oldu, biraz karıştı. 
BAŞKAN
– Siz, direkt beni muhatap alın Sayın Akbaşoğlu. 
Buyurun.

IX.- SATAŞMALARA İLİŞKİN KONUŞMALAR (Devam)
3.- Çankırı Milletvekili Muhammet Emin Akbaşoğlu’nun, Adana Milletvekili
Burhanettin Bulut’un 144 sıra sayılı Kanun Teklifi’nin 5’inci maddesiyle ilgili
önerge üzerinde yaptığı konuşması sırasında Adalet ve Kalkınma Partisine ve
şahsına sataşması nedeniyle konuşması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Değerli
milletvekilleri, evet, biraz evvel bir arkadaşımız konuşma yaptı, biz de söz
aldık ve gerekli cevabı verdik. Şimdi, bir başka arkadaşımız onu devam ettirmek
istiyor, kaldığımız yerden devam edelim. 
Bir
kere, siz, önce “Egemenlik kayıtsız şartsız milletindir.” hükmünü içinize
sindirin. (CHP sıralarından “Ooo!” sesleri) Millî iradeyi gerçekten kabullenin.

ALİ
KENANOĞLU (İstanbul) – Onun için mi kayyum atadınız? 
MUHAMMET
EMİN AKBAŞOĞLU (Devamla) – 16 Nisan 2017’de bir halk oylaması yapıldı ve
parlamenter hükûmet sisteminden Cumhurbaşkanlığı hükûmet sistemine geçildi.
Aynen belediye başkanı ve belediye meclis üyelerini ayrı ayrı sandıkta millî
iradeyle belirlediğimiz gibi…
ALİ
KENANOĞLU (İstanbul) – Kayyum onun için mi atandı? 
MUHAMMET
EMİN AKBAŞOĞLU (Devamla) – …yürütme organı olan Cumhurbaşkanı ile yasama organı
olan Meclisi ayrı ayrı, millet doğrudan kendisi belirliyor. Bunu içinize
sindirin; bir. 
İkincisi,
CHP’nin tek adamı olmak için bir haftadır çeşitli kumpaslarla… Sayın
Kılıçdaroğlu’nun tek adam diktatörlüğüne doğru kumpaslar kurarak ortaya attığı
meseleleri görmezden geliyorsunuz.
VELİ
AĞBABA (Malatya) – Size malzeme çıkmaz oradan.
MUHAMMET
EMİN AKBAŞOĞLU (Devamla) - Kendi içinizde var olanları karşıya yansıtmaya
çalışıyorsunuz. Hakikaten bu, milletin gözünden kaçmıyor.
FETÖ'yle
ilgili ise şunu söylemek isterim biraz evvel konuşan milletvekiline: Sayın
Yılmaz Ateş, eski Genel Başkan Yardımcınız dedi ki: “MHP’yi ve Fenerbahçe’yi
tebrik ediyorum. Dolayısıyla onlar FETÖ'ye teslim olmadı ama Cumhuriyet Halk
Partisi FETÖ'ye teslim oldu.” Evet, FETÖ'yle iş tutanlar utansın, utansın. (AK
PARTİ sıralarından alkışlar, CHP sıralarından gürültüler) Dolayısıyla siz önce
kendinize bakın, FETÖ'nün tezlerini savunmayın. Biz FETÖ'yle sonuna kadar,
dibine kadar mücadele ediyoruz arkadaşlar. (AK PARTİ sıralarından alkışlar, CHP
sıralarından gürültüler)
Saygıyla
selamlıyorum.
ENGİN
ALTAY (İstanbul) – Sayın Başkan…
BAŞKAN
– Efendim, açık sataşma var, kürsüye buyurun lütfen Sayın Altay. 
Süreniz
iki dakika efendim.
4.- İstanbul Milletvekili Engin Altay’ın, Çankırı Milletvekili Muhammet
Emin Akbaşoğlu’nun sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
ENGİN
ALTAY (İstanbul) – Çok teşekkür ediyorum Sayın Başkan.
Sizi
ve yüce Genel Kurulu saygıyla selamlıyorum.
Herhâlde,
Sayın Akbaşoğlu, 98 maddelik kanunun bitmesini istemiyor değerli arkadaşlar.
Zira biz bütün iyi niyetle, yapıcı yaklaşımımızla bu kanun bitsin -çünkü
ihtiyaç var bu kanuna- diye uğraşıyoruz.
Fakat
şimdi önce bir şey söylemem lazım: Bugün müteaddit defalar Cumhuriyet Halk
Partisiyle ilgili bir tartışmadan dem vuruyor, partiye yönelik kumpas
senaryosuyla ilgili benden bilgi istiyor. O bilgi bende yok, o bilgi –devleti
siz yönetiyorsunuz- olsa olsa sizde var. (CHP sıralarından alkışlar)
NİHAT
YEŞİL (Ankara) – Kendilerinde var.
ENGİN
ALTAY (Devamla) - Arkadaşlar, ben Sayın Akbaşoğlu’nun daha doğrusu aslında AK
PARTİ’mizin diğer değerli milletvekillerinin de bir kısmının, en azından
yöneticilerinin gerilimli hâlini bugün anlayışla karşılıyorum. Cumhuriyet Halk
Partisinde yaşananlarla ilgili tıbbi olarak belki bir “dış gebelik” demek
mümkün, vardır ya bu sahte gebelik ama siz ikiz doğuruyorsunuz Sayın Akbaşoğlu,
ikiz, ikiz doğuruyorsunuz. (CHP sıralarından alkışlar) Sizin bu sancılı
döneminizi ben anlayışla karşılıyorum. Özellikle, galiba dün akşamki bir
televizyon programından sonra, AK PARTİ seçmenlerinin AK PARTİ’ye yönelik
ilgisindeki azalma ve dün akşamki bir televizyon programına ve… (AK PARTİ
sıralarından gürültüler)
RECEP
ÖZEL (Isparta) – Hiç alakasız ya! 
ENGİN
ALTAY (Devamla) – Ne oldu? Ayağınıza mı basıldı? 
…onun
oradaki sayın siyasetçiye olan, dün geceden itibaren başlayan yoğun ilginin
sizi rahatsız etmesini çok anlayışla karşılıyorum, çok anlayışla karşılıyorum.
(CHP sıralarından alkışlar)
FEHMİ
ALPAY ÖZALAN (İzmir) – Akşam maç vardı. 
ENGİN
ALTAY (Devamla) – Ama iş FETÖ’ye gelirse, gel bu tartışmaya girme Yılmaz
Ateş’in bir sözüyle. “Bu tartışmaya girelim.” dersen gireriz ama FETÖ bir
projeyse, yemin ederim müellifi sizsiniz, yüklenicisi de başkaları. (CHP
sıralarından alkışlar) Ya, siz FETÖ’ye… Kandırıldınız, bir şey demiyorum, böyle
yapacaklarını bilmiyordunuz, bir şey demiyorum ama bir uyarım var.
(Mikrofon
otomatik cihaz tarafından kapatıldı) 
ENGİN
ALTAY (Devamla) – Dün FETÖ’nün yaptığını, bugün kimi bakanlıkları teslim
ettiğiniz cemaatler de on beş sene sonra yapar; buradan rahmetli Kamer Genç
gibi -ruhu şad olsun- sizi biz de uyarmış olalım. 
Doğum
sancısı zordur arkadaşlar, hoşgörüyle karşılayalım. (CHP sıralarından alkışlar)
ZÜLFÜ
DEMİRBAĞ (Elâzığ) – Bunu yaşayan bilir!
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Buyurun Sayın Akbaşoğlu, ne vardı?
MUHAMMET
EMİN AKBAŞOĞLU (Çankırı) – Bir açıklama istiyorum efendim. Hem kendi sözlerime
hem hatibin sözlerine yerimden bir dakikalık bir açıklama yapmak istiyorum.
BAŞKAN
– Bir dakika yerinizden, buyurun. 
ENGİN
ALTAY (İstanbul) – Peşinen söylüyorum, cevap vermeyeceğim.
BAŞKAN
– Size teşekkür ediyorum.
V.- AÇIKLAMALAR (Devam)
71.- Çankırı Milletvekili Muhammet Emin Akbaşoğlu’nun, İstanbul
Milletvekili Engin Altay’ın sataşma nedeniyle yaptığı konuşmasındaki bazı
ifadelerine ilişkin açıklaması
MUHAMMET
EMİN AKBAŞOĞLU (Çankırı) – Çok teşekkür ediyorum.
İşte
dışavurum bu, psikolojide yansıtma bu, tam da bu ve çarpıtma da bu hakikaten! 
Sonuç
itibarıyla dün hangi program var, ne var ne yok, ben takip etmedim bile yani.
(CHP sıralarından gürültüler)
FEHMİ
ALPAY ÖZALAN (İzmir) – Maç vardı.
MUHAMMET
EMİN AKBAŞOĞLU (Çankırı) – Yani bakın, biz buradayız, sizinle beraberdik,
burada hep beraberdik.
ENGİN
ALTAY (İstanbul) – Meclisi kapattık ya on birde! 
MUHAMMET
EMİN AKBAŞOĞLU (Çankırı) – Sonuç itibarıyla bu gebelik mebelik kendi iç işleri
yani. İç gebelik, dış gebelik, bütün gebelik hâlleri size uyuyor. (AK PARTİ
sıralarından alkışlar, gülüşmeler)
Sonuç
itibarıyla, ben bu konuda söylenenleri Sayın Altay’a iade ediyorum. 
Teşekkür
ediyorum. 
BAŞKAN
– Vallahi ben kanun teklifi metninde dış gebeliğe ilişkin bir düzenleme
olduğunu bilmiyordum, onu da öğrenmiş olduk burada hep beraber. 
BURHANETTİN
BULUT (Adana) – Sayın Başkan… 
BAŞKAN
– Sayın Bulut, Grup Başkan Vekiliniz gereken cevapları verdi, teşekkür
ediyorum. 
ENGİN
ALTAY (İstanbul) – Sarfınazar ettim, o da anlayış gösterdi. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve
İçişleri Komisyonu Raporu (S. Sayısı: 144) (Devam)
BAŞKAN
– Aynı mahiyetteki diğer önerge üzerinde konuşmacı Sayın Rıdvan Turan. 
Buyurun.
(HDP sıralarından alkışlar) 
RIDVAN
TURAN (Mersin) – Sayın Başkan, değerli milletvekilleri; hepinizi saygıyla
selamlıyorum. 
Türkiye
sosyalist hareketinin önderlerinden Teslim Töre’yi kaybettik, anısı önünde
saygıyla eğiliyorum. Cenazesi yarın defnedilecek. 
Değerli
arkadaşlar, 5’inci madde üzerine söz almış bulunuyorum. Emniyet Genel Müdürlüğü
personeline çeşitli ödüller verilmesi, ödül verilecek durumlar ile bütçenin
belirlenmesini düzenleyen bir madde 5’inci madde. 
Şimdi,
öncelikle şunu ifade etmekte fayda var: Türkiye’de güvenlik ve istihbarat
bürokrasisi vatandaşın tümüne eşit hizmet veren niteliğe sahip değil. Bütün
sınıflı toplumlarda, ezme/ezilme ilişkisinin olduğu her yerde zaten güvenlik
bürokrasisi, istihbarat bürokrasisi egemen olanların sazını çalar. Türkiye’de
de ne yazık ki güvenlik ve istihbarat bürokrasisi, emniyet bürokrasisi başta
sarayın güvenliği olmak üzere bir tutum içerisinde ve bunun dışındaki muhalif
kesimleri ötekileştiren, düşmanlaştıran, hatta savaş hukuku uygulayan bir
niteliğe sahip. Bu lafları laf olsun diye söylemiyorum, söylediğim her sözün
geri planında bir yaşanmışlık var. 
Bakın,
Erdoğan’a ilişkin “tweet” atanı gece sabaha karşı beşte karga tulumba gözaltına
alan bu istihbarat ve güvenlik bürokrasisi… Bu memlekette 100’den fazla insan
Gar katliamında katledildi, Diyarbakır katliamında çok sayıda insan katledildi.
Hrant Dink katledildi ve biliyoruz ki bu güvenlik ve istihbarat bürokrasisinin
derin dehlizlerinde bu kirli ilişkiler yaşandı ve hâlâ yaşanıyor, hâlâ gün
yüzüne çıkarılmadı. 
Az
önce Tahir Elçi’yi konuştuk. Neyin ne olduğu gün gibi açık olduğu hâlde, Tahir
Elçi’nin katillerinin deşifre edilmesine ilişkin güvenlik ve istihbarat
bürokrasisinin adım atmadığını çok net biçimde görüyoruz.
Şimdi,
madde şunu düzenlemeye çalışıyor: Emniyet ve güvenlik bürokrasisini ödüllendirme.
Bakın, 2004’te 12 yaşındaki Uğur Kaymaz güvenlik güçleri tarafından öldürüldü
“meşru müdafaa” denildi, tutuklanan kimse yok. Gezi olaylarında Berkin Elvan
öldürüldü, buna ilişkin tutuklanan kimse yok. 2016 yılında, nöbet tutan zırhlı
araçtan açılan ateş sonucunda Dilşah Ak isimli insan öldürüldü, tutuklanan
kimse yok. Yine 2016 yılında Yüksekova’da Aydın Tümen, Serhat Buldan, Rahmi
Sefalı ve Nejdet İşözü isimli yurttaşlar zırhlı araçtan açılan ateş sonucunda
hayatını kaybetti ve polisin acemiliğine verilerek bu konuda da tutuklanan
kimse olmadı. Kemal Kurkut Diyarbakır’da, 2017 Nevruz’unda ki biz de oradaydık,
gözlerimizin önünde vuruldu. Hatta polis diğer polise “Bu adamı niye vurdun, ne
gerek vardı?” dediği hâlde bu vakada da tutuklanan yok. Yine, bir polisin
kullandığı zırhlı aracın bir eve girmesi sonucunda, orada uyuyan 6 ve 7
yaşlarındaki 2 kardeş hayatını kaybetti, bu vakada da tutuklama yok.
Daha
devam edebiliriz. Birkaç örnek daha vereyim. Yine Ekrem Görkem Karakan polis
tarafından öldürüldü 2017 yılı yılbaşı gecesi, tutuklanan yok. Buna ilişkin çok
sayıda… Hatta bir dede, torun TOMA’nın çarpmasıyla birer sene arayla
hayatlarını kaybettiler, burada tutuklanan kimse yok.
“Ödüllendirme”
mi diyorsunuz? Emniyet ve istihbarat bürokrasisinin ödüllendirilmesinden mi
bahsediyorsunuz? İşte ödül; tutuksuzluk en büyük ödüldür. Önce, güvenlik ve
istihbarat teşkilatı bu memlekette herkese eşit davranacak “Muhaliftir, o
taraftır, bu taraftır.” diye bakmayacak, vergilerle aldığı maaşı önce helal
ettirecek, ondan sonra bu ödülleri oturur, konuşuruz. Ama hâl böyleyken
muhalefeti, özellikle Halkların Demokratik Partisini, onun taraftarlarını ve
yöneticilerini böyle bir düşman hukukuyla tasfiye etmeye girişen bir istihbarat
ve güvenlik ve emniyet bürokrasisinin hiçbir ödülü hak ettiği kanısında
değilim. Bu maddeye karşı olduğumuzu ifade etmek istiyorum. (HDP sıralarından
alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler...
Etmeyenler... Kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin çerçeve 5’inci maddesinin aşağıdaki
şekilde değiştirilmesini arz ve teklif ederiz. 
“MADDE
5- 3201 sayılı Kanunun 86 ncı maddesinin başlığı "Madalya ve ödüller” şeklinde,
ikinci fıkrası aşağıdaki şekilde değiştirilmiş ve maddeye aşağıdaki fıkra
eklenmiştir.
"Kendisine
tevdi edilen görevleri fiilen hayatını hiçe sayarak üstün bir cesaret, feragat
ve kahramanlıkla yerine getirdiği tespit edilen personele, İçişleri Bakanı
tarafından Üstün Cesaret ve Feragat Madalyası verilebilir. Başka devletlerce
tevcih edilen madalya ve nişanlar ile bunlara ait rozet ve minyatürler,
İçişleri Bakanlığınca tasvip ve tescil edildikten sonra takılabilir. Verilen
madalyaların imalatı ve bunların muhafazalarının temin giderleri bir defaya
mahsus olmak üzere bütçeden karşılanır.”
"Bu
madde gereğince verilen ödüllere ilişkin esaslar, teklif ve değerlendirme
işlemleri, ödül verme yetkileri, ödül gerekçelerine göre verilecek ödülün cinsi
ve miktarı ile diğer usul ve esaslar İçişleri Bakanlığınca çıkarılacak
yönetmelikler ile belirlenir.""
 Muhammet
Emin Akbaşoğlu Selim Gültekin Mehmet
Doğan Kubat
 Çankırı Niğde İstanbul
 İmran
Kılıç Recep Özel İsmail
Tamer
 Kahramanmaraş Isparta Kayseri
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Takdire bırakıyoruz
Başkanım.
BAŞKAN
– Önerge üzerinde söz talebi? Yok. 
Gerekçeyi
okutuyorum:
Gerekçe:

Emniyet
Genel Müdürlüğü personeline madalya verilmesi ile madalya ve ödüllerle ilgili
hususların yönetmelikle düzenlenmesi amaçlanmıştır.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 Sayılı Kanun Hükmünde Kararnamede Değişiklik
Yapılmasına Dair Kanun Teklifi’nin çerçeve 5’inci maddesinde yer alan “kanunun”
ibaresinin “kanunda yer alan” ibaresiyle değiştirilmesini arz ve teklif ederiz.

 Dursun
Müsavat Dervişoğlu Orhan Çakırlar İmam
Hüseyin Filiz
 İzmir Edirne Gaziantep
 Ümit
Beyaz  Zeki
Hakan Sıdalı
 İstanbul  Mersin
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Önerge üzerinde söz talebi var. 
Sayın
İmam Hüseyin Filiz, buyurun. (İYİ PARTİ sıralarından alkışlar)
İMAM
HÜSEYİN FİLİZ (Gaziantep) – Sayın Başkan, değerli milletvekilleri; 144 sıra
sayılı Kanun Teklifi’nin 5’inci maddesi üzerinde İYİ PARTİ grubumuzun vermiş olduğu
önerge üzerine söz almış bulunuyorum. Genel Kurulu saygılarımla selamlarım. 
Değerli
milletvekilleri, kanunun 5’inci maddesiyle 3201 sıra sayılı Emniyet Teşkilat
Kanunu’nun 86’ncı maddesi başlığıyla birlikte değiştirilmekte, Emniyet Genel
Müdürlüğünün para mükâfatı, takdirname, şerit rozet gibi ödülleri
düzenlenmektedir. Bu düzenlemeleri ve biraz önce önergeyle yapılan
değişiklikleri olumlu bulduğumu belirtmek istiyorum. 
Değerli
milletvekilleri, Türk vatandaşlarının etkin ve adil işleyen kolluk sistemi
sayesinde güvenli ve huzurlu bir şekilde yaşayabilmeleri için, Emniyet Genel
Müdürlüğü personelinin her kademesindeki memurun çok iyi eğitimlerden geçmesi
gerekmektedir. Kolluk personelinin yürüttükleri görevlerde tarafsız ve halk
merkezli bir yapıda olmaları gerektiği için insan hakları ve demokratik ilkeler
konusunda kendilerine düzenli eğitimler sağlanmalıdır. Bunun yanı sıra, yapılan
görevin hassaslığı göz önüne alındığında polis memurlarının sabır, anlayış gibi
değerlerinin de güçlendirilmesi gerekmektedir. Vatandaşı merkez alan bir bakış
açısıyla güvenlik ve demokratik denetim perspektifinden bakılmalı ve halkın
güvenlik ve huzuruna katkı yapanlar ödüllendirilmelidir. 
Değerli
milletvekilleri, insanların hayat standartları, bakış açılarını doğrudan
etkilemektedir. Ekonomik sıkıntılar içinde yaşam mücadelesi veren kahraman
polislerimiz çok zor şartlarda görevlerini yürütmektedir. 7 Ağustos 2019
tarihinde 6713 sayılı Kolluk Gözetim Komisyonu Kurulması Hakkında Kanunun
Uygulanmasına Dair Yönetmelik yürürlüğe girerek işlemeye başlamış olan Kolluk
Gözetim Komisyonuna, bu yönetmeliğin 23’üncü maddesi gereğince kolluk
görevlilerinin çalışma koşullarının araştırılması konusunda büyük görev
düşmektedir. Buna ek olarak, bu yönetmeliğin 1’inci maddesi gereğince kolluk
görevlileri hakkındaki memnuniyet bildirimleri merkezî bir sistemde kayıt
altına alınacak olduğundan, komisyon raporları bu ödüllendirme sistemi içinde
etkili olmalıdır. Bu sistemle işler hâle gelecek sivil gözetim yanında,
demokratik denetim anlayışının da getirilmesi gerekir. Bu şekilde, bakandan
kaymakama kadar mülki amirler de sürece dâhil edilerek sorumluluk almaları
sağlanacaktır. 
Değerli
milletvekilleri, polislerimizin maddi ve manevi birçok sorunları var.
Sorunlarının fazla olması, yapmış oldukları görevlerde ve güvenlik
hizmetlerinde başarı ve kaliteyi de etkilemektedir. Polislerimiz fazla mesai
yapmaktadır, çalışma ortamları ve koşulları fazlasıyla ağırdır. Yapılan birçok
çalışma uzun mesai saatlerinin yaşam kalitesini olumsuz etkilediğini
göstermiştir. Konuyla ilgili yapılan akademik çalışmaların sonucu, polislerin
çalışma saatlerinin uzunluğunun polislerin iş hayatını ve özel hayatını da
olumsuz şekilde etkilediğini ortaya koymaktadır. Bazı personelin günlük on
sekiz saate varan mesailerinin daha düzenli ve standart hâle getirilerek
polislerin ruhsal ve davranışsal olarak iyilik hâline katkıda bulunmak,
verimliliğini, iş, aile ve yaşam kalitesini artırmak amacıyla bir proje
kapsamında yürütülen ergonomik vardiya sisteminin temelini çalışma süresinin
kısaltılması, dinlenme süresinin uzatılması oluşturmaktadır. Başlangıçta pilot
projenin uygulanması olarak başlayan ancak olumlu yansımalarının ortaya
çıkmasıyla ülke genelinde uygulamasına geçilen ergonomik vardiya sistemi mesai
düzeni, kısa bir süre için uygulandığı birimlerde dahi olumlu geri
bildirimlerin alınmasına neden olmuştur. Araştırmadan elde edilen tespitler
ışığında aile yaşam kalitesinin sürdürülebilir hâle getirilmesi için uzun
süreli çalışmayı engelleyecek hukuki düzenlemelerin yapılması, uzun süreli
çalışma gerektiren ek görev ve benzeri durumların neler olduğunun belirlenerek
sınırlarının net olarak çizilmesi için standardize edilmesi, fazladan
çalışmanın gerektirdiği hâllerde çalışanı da tatmin edecek düzeyde ek ücret,
izin gibi maddi ve sosyal hakların düzenlenmesi çok yararlı olacaktır. 
Değerli
milletvekilleri, bugüne kadar her fırsatta ve sürekli dile getirmiş olduğumuz,
siyasi iktidarın da seçim vaatleri arasında yer alan 3600 ek gösterge sorunu
devam etmektedir. Polislerimizin emeklilik durumları da göz önüne alınarak 3600
ek gösterge sorununun bu kanuna bir ek madde ilave edilerek çözülebileceğini
belirtiyor, Genel Kurulu saygılarımla selamlıyorum. (İYİ PARTİ sıralarından
alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Kabul
edilen önerge doğrultusunda maddeyi oylarınıza sunuyorum: Kabul edenler… Kabul
etmeyenler… Kabul edilmiştir. 
6’ncı
madde üzerinde 3 adet önerge vardır, okutup aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 6’ncı maddesinin, teklif
metninden çıkarılmasını arz ve teklif ederiz. 
 Ali
Öztunç  Nihat Yeşil  Ali
Şeker
 Kahramanmaraş
 Ankara  İstanbul
 Mahmut
Tanal  İlhami Özcan Aygun  Ensar
Aytekin 
 İstanbul
 Tekirdağ  Balıkesir

 Erkan
Aydın  Yazar Tüzün Alpay
Antmen
 Bursa
 Bilecik  Mersin
BAŞKAN
– Komisyon, önergeye katılıyor mu? 
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan. 
BAŞKAN
– Komisyonun katılmadığı önerge üzerinde Sayın Alpay Antmen konuşacak. 
Buyurun.
(CHP sıralarından alkışlar)
ALPAY
ANTMEN (Mersin) – Sayın Başkan, değerli milletvekilleri; İçişleri Bakanlığının
kanunla belirlenmiş görevleri şunlardır: Temel hak ve hürriyetleri esas alarak
iç güvenlik, sınır, kıyı ve kara sularımızın muhafaza ve emniyetini sağlamak,
etkili sınır yönetimi ve göç politikalarını oluşturmak, mahallî idarelerin
hizmet standartlarını yükseltmek. Peki, bakalım Sayın İçişleri Bakanı neler
yapıyor? İçişleri Bakanlığının koruması gereken kadınlar, erkek cinayetlerine
kurban gidiyor. Dışarıda bir sürü cani, elini kolunu sallayarak geziyor. Hatta
daha, önceki gün Taksim’de, kadına şiddete dikkat çekmek isteyen kadınlara,
polis gazla, plastik mermiyle müdahale etti, şiddet uyguladı. AKP’li ve MHP’li
kadın vekil arkadaşlarım burada; bakın, çok samimi soruyorum: Taksim’deki bu
görüntülerden hiç mi rahatsız olmadınız? Kendi aranızda oturup “Bu kadarı da
olmaz ya!” demediniz mi? Ben sizlerin yüksek vicdanına inanıyorum ve
güveniyorum. Bakın, kadınlar öldürülüyor, her gün bir kadın şiddete kurban
gidiyor. Taksim’de yaşanan olaya en başta sizin tepki göstermeniz gerekiyor.
Partizanlığı martizanlığı bırakın, vicdanınızın sesini dinleyin, merhametinizi
gösterin, çıkın, konuşun; lütfen, korkmayın. 
Değerli
milletvekilleri, ben hukuka ve yasalara bağlı Emniyet çalışanlarımızı buradan
saygıyla selamlıyorum. Canla başla, en zor koşullarda hizmet veren
polislerimizin sıkıntıları bizim de sıkıntımız. Onlar hepimizin polisi;
şehitlerimiz, gazilerimiz hepimizin ortak değeri. CHP iktidarında 3600 ek
göstergeyi diğer kamu görevlileriyle birlikte polislerimiz de mutlaka
alacaklardır. 
Bakın,
her fırsatta “Millet ne isterse o olur.” diyorsunuz “sandık” diyorsunuz
“Seçildik.” diyorsunuz; peki, Yüksek Seçim Kurulunun “Seçilmesinde bir mahzur
yoktur.” dediği, haklarında bir mahkeme kararı bile olmayan belediye
başkanlarını görevden alıp kayyum atamanın seçimle, sandıkla, oyla,
demokrasiyle ne alakası var, bunu bir izah edin lütfen. Ancak bir İçişleri
Bakanınız var, iç güvenliği sağlamak bir yana, kendisi bile tek başına bir
güvenlik sorunu. Çok açık söyleyeceğim: Sayın İçişleri Bakanı, kadınlara
gösterdiği şiddeti IŞİD mensuplarına göstermedi. Ne diyor İçişleri Bakanı?
“IŞİD bize bir şey yapmaz, merak etmeyin.” Hani sokaklarda şu çakma telefon
satanlar var ya, garanti belgesi falan vermez “Bir şey olursa bana getir,
hallederiz, garantisi benim.” der; işte, İçişleri Bakanının açıklamaları ile
bunun arasında hiçbir fark yok. “IŞİD bir şey yapmaz.” ne demek? Böyle bir
devlet anlayışı nerede görülmüş, olabilir mi? İşte Suruç, işte Ankara Garı
katliamı, Gaziantep, İstanbul, Reyhanlı. Bu örgüt, Türkiye tarihindeki en büyük
terör saldırısını yaptı. İçişleri Bakanı “Bir şey olmaz.” diyor ama oldu bile.
Ankara Garı katliamını haberi olup da kim ya da kimler önlemediyse o 103 canın
katili de onlardır. 
Sayın
Bakan, can güvenliğinden sorumlu olduğu İstanbul İl Başkanımız Canan
Kaftancıoğlu’nu önce hedef gösteriyor, sonra korumalarını geri çekiyor,
ardından çıkıp “Sorumluluk benim.” diyor. Bu, nasıl bir devlet anlayışıdır? 
Sayın
Süleyman Soylu burada yok ama AKP’li sayın vekiller belki yanıt verir. Şu anda
Mecliste bulunan partilerin il başkanlarının, kadın ve gençlik kolları
başkanlarının kaçında koruma var, kaçı hakkında tehdit var? Çıkın, lütfen, tek
tek açıklayın.
Gelelim
sınırlarımıza. Sınır demeye bin şahit ister, yolgeçen hanı. Türkiye’de hangi
şehirde kaç sığınmacı var, tam rakamı kimse bilmiyor. Ne iş yapıyorlar, nasıl
örgütleniyorlar, paralel yapılanmaları var mı, yok mu kimse bilmiyor. İktidar,
bize şunun yanıtını verebilir mi: Türkiye’ye sığınmış pek çok Suriyeli
sığınmacı var. Adam, elini kolunu sallayarak geldi, gelenlerden kaçının adli
sicil kaydına hâkimsiniz? Geldiği yerde kaçak mı, suçlu mu, suç işledi mi, ne
yaptı, ne etti biliyor musunuz? Gelenlerin arasında kaç tane IŞİD’li var?
Ülkesinde aranan ama paçayı kurtarmak için sığınmacı rolüne bürünen var mı,
gerçek kimliği ne? Bunların hiçbirini bilmiyorsunuz. Gidin, sorun İçişleri
Bakanına, biliyor mu? Vereceği cevap “Bilmiyorum.” olacak ama onun görevi,
bilmek, sorunları çözmek; sorun yaratmak değil.
Hepinizi
saygılarımla, en içten sevgilerimle selamlıyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin 6’ncı maddesinde geçen “başka illerde”
ibaresinin “diğer illerde” olarak değiştirilmesini arz ve teklif ederiz. 
 Mensur
Işık Abdullah Koç Rıdvan
Turan
 Muş Ağrı Mersin
 Ali
Kenanoğlu  Mahmut
Celadet Gaydalı
 İstanbul  Bitlis
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Komisyonun katılmadığı önerge üzerinde söz talebi var.
Sayın
Abdullah Koç, buyurun. (HDP sıralarından alkışlar)
ABDULLAH
KOÇ (Ağrı) – Sayın Başkan, değerli milletvekilleri; normlar hiyerarşisinde
anayasa ve uluslararası sözleşmeler, bütün normların en üst kısmında yer
almaktadır. Peki, şöyle, iktidarın karnesine baktığımız zaman, iktidar bunun
neresindedir; Anayasa’ya uyuyor mu, uymuyor mu, birkaç örnekle açıklamak
istiyorum.
Değerli
milletvekilleri, siyasi hak ve ödevler, Anayasa’nın 66 ile 74’üncü maddeleri
arasında düzenlenmiştir. Anayasa’da seçme ve seçilme hakkı madde 67, siyasi
faaliyette bulunma hakkı madde 70 şeklinde sıralanıyor. Seçme ve seçilme hakkı,
ülkenin yönetiminde bulunma hakkını getirmektedir yani temsili demokrasi. Seçme
ve seçilme hakkı, demokrasi ve hukuk devletinin olmazsa olmazıdır. 68’inci
madde de vatandaşın serbestçe siyasi parti kurma ve serbestçe üye olma hakkını
ifade etmektedir. Yani demokrasiler, siyasi partilerin varlığıyla ortaya
çıkmaktadır. Çağımızın demokrasisi, siyasi partilerin varlığıyla anlam
kazanmıştır. Siyasi haklara sahip olup o hakları kullanmak, demokratik devlet
olmanın da bir başka gereğidir.
Değerli
milletvekilleri, bu haklar, Anayasa ve Avrupa İnsan Hakları Sözleşmesi ile
Türkiye’nin taraf olduğu Medeni ve Siyasi Haklara İlişkin Uluslararası
Sözleşmesi’nin 25’inci maddesinde düzenlenmiştir. Peki, bu madde neyi
getirmektedir? Bu madde, her vatandaşın doğrudan veya seçilmiş temsilcileri
aracılığıyla kamu hizmetlerine katılmasını güvence altına almaktadır. Bu madde,
dürüst seçimlerde oy kullanma ve seçilme hakkını getirmektedir. Bu maddeyle
genel eşitlik ilkesine uygun olarak ülkede kamu hizmetlerine girme hakkı düzenlenmektedir.
Ayrıca değerli milletvekilleri, Türk Ceza Kanunu’nun 114’üncü maddesinde siyasi
hakların kullanılmasına karşı yapılan saldırılara karşı müeyyideleri
içermektedir. Siyasi faaliyetlerin engellenmesi suçu, devletin temel düzenine
karşı bir suç tipidir çünkü demokrasi, doğrudan doğruya hedef alınmaktadır.
Anayasa ve Siyasi Partiler Yasası’na göre kurulan partimizin kongre, miting,
grup toplantıları ve halkla buluşma gibi faaliyetleri, Anayasa tarafından
güvence altına alınmıştır. 
Ancak
kongre çalışması yapan Gaziantep ilimize yönelik kapsamlı gözaltı ve
tutuklamalar yapılmıştır. Ağrı, Diyarbakır, Batman, İzmir, Ankara, Van, Muş,
İstanbul ve ülkenin dört bir tarafında gözaltılar, saldırılar ve hak
ihlallerinde bulunulmuştur. Partimize yönelik düşmanca yönelimler
yaşanmaktadır. 
Değerli
milletvekilleri, bu Hükûmet, ne uluslararası hukuk ne Anayasa ne de yasaları
tanımaktadır. Aslında, hukukun işlediği ülkelerde siyasi hakların
kullanılmasının engellenmesi için şikâyet unsuru aranmaz. Peki, nedir? Savcıların
resen harekete geçmesi gerekmektedir çünkü mağdur olan, tüm yurttaşlardır.
Anayasa’nın 2’nci maddesi ise demokratik ve hukuk devleti ilkesini
tanımlamaktadır. Ama bu ilke de ne yazık ki bu iktidar tarafından çok açık bir
şekilde ihlal edilmektedir, edilmeye de devam etmektedir. Gelin, görün ki
bağımsız ve tarafsız bir yargı kalmadığından bizim de adaletten bir beklentimiz
ne yazık ki kalmamıştır. 
Öte
taraftan, değerli arkadaşlar, Anayasa 6’ncı maddesindeki egemenlik kayıtsız
şartsız halkındır şeklindeki ilke de ne yazık ki çok açık bir şekilde ihlal
edilmiş ve ihlal edilmeye devam etmektedir. 
Değerli
milletvekilleri, AKP Hükûmeti, egemenliği ne yazık ki halklara bırakmadı,
egemenliği tamamen ayaklar altına aldı ve ayaklar altına almaya da devam etmektedir.

Değerli
milletvekilleri, egemenlik ve halkın iradesine olan bu şekildeki bu baskının da
ve bu yok saymanın da bedeli, size ağır bir şekilde geri dönecektir, bu tarih
de yakındır. 
Ama
halklarımız şunu bilmelidir ki değerli milletvekilleri: Bu halkların,
haksızlıkların ve hukuksuzlukların hesabı kanun önünde mutlaka ama mutlaka
sorulacaktır. 
Teşekkür
ediyorum. 
Saygılar
sunuyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 sayılı Kanun Hükmünde Kararnamede Değişiklik
Yapılmasına Dair Kanun Teklifi’nin 6’ncı maddesinde yer alan “değiştirilmiştir”
ibaresinin “yeniden düzenlenmiştir” ibaresiyle değiştirilmesini arz ve teklif
ederim. 
 Dursun
Müsavat Dervişoğlu Orhan Çakırlar  Ümit
Beyaz
 İzmir Edirne
 İstanbul
 Zeki
Hakan Sıdalı  Bedri
Yaşar
 Mersin  Samsun
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Önerge üzerinde söz talebi var. 
Sayın
Bedri Yaşar, buyurun. (İYİ PARTİ sıralarından alkışlar) 
BEDRİ
YAŞAR (Samsun) – Sayın Başkan, değerli milletvekilleri; 144 sıra sayılı Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi’nin 6’ncı maddesi üzerinde vermiş olduğumuz değişiklik önergesi
hakkında grubumuz adına söz almış bulunuyorum. Yüce heyetinizi saygıyla
selamlıyorum. 
Bu
vesileyle tüm polis şehitlerimizi rahmetle anıyorum, gazilerimize hayırlı uzun
ömürler diliyorum.
Değerli
milletvekilleri, kanun teklifinin 6’ncı maddesi, valilik, Emniyet Genel
Müdürlüğü ve İçişleri Bakanlığı tarafından görev yaptıkları illerin dışında
başka illerde görevlendirilen emniyet hizmetleri sınıfındaki personelin,
polislerin beslenme ve barınma gibi ihtiyaçlarının karşılanmasına ilişkin
yapılacak olan harcamaları düzenlemektedir. 
Değerli
milletvekilleri, sizin de bildiğiniz gibi, gerek seçim dönemlerinde gerekse
açılış dönemlerinde, Sayın Cumhurbaşkanımızın seyahatlerinde görüyoruz ki
neredeyse bazı illerde miting alanına gelenler kadar polis memurları da
görevlendiriliyor. Dolayısıyla bunların hak ve hukukunu vermemiz, Parlamentonun
görevidir. Bunların ciddi mağduriyetleri var. İnşallah bu kanunla bu
mağduriyetleri de gidermiş oluruz. 
Bu
düzenlemeyle, eskiden sadece çevik kuvvet polislerine verilen beslenme ve
barınma harcırahı, il dışında görevlendirilen karakol polislerine de verilmiş
olacaktır. 
Bu
düzenleme, bugüne kadar geç kalmış bir düzenlemedir. Biz grup olarak bu
düzenlemeyi destekliyoruz. Tabii, bu yetmez, polislerimizin bizden beklediği
3600 ek gösterge var. Bütün siyasi partiler, seçim meydanlarında bunun sözünü
verdiler. Bakın, tam da onların hak ve hukukunu düzenlediğimiz bugün buna -bir
ek maddeyle beraber- hâlâ zamanımız var, hâlâ vaktimiz var. Önergeyi siz verin,
biz de destekleyelim, yeter ki polislerimizin, çalışanlarımızın sorunları
çözülsün. Sadece polislerimizin değil, 3600 ek göstergeyi bekleyen tüm
çalışanlara da çözüm üretmek bizim görevimiz ama hiç olmazsa bugün
polislerimizle ilgili olan sorunları çözelim.
Yine,
bunun yanı sıra, tabii, uzun çalışma süreleri var. Karda çalışıyorlar, kışta
çalışıyorlar; “mesai” mefhumu demeden çalışıyorlar, bu memleket için
göğüslerini siper ediyorlar. Aldıkları ücretler de yeterli değil; üniversitede
eğitim gören evlatları var; aynı zamanda barınma ihtiyaçları var, geçinme
ihtiyaçları var. 
Göreve
gittikleri yerlerde en büyük sorunlarından biri de barınma. Dolayısıyla,
polislerimize yönelik özellikle konut -buradan söylüyorum- yapıldığı takdirde,
onlara özel uygulamalar yapıldığı takdirde… Özellikle TOKİ’ye burada iş düşer;
dar gelir gruplarına yönelik yaptığı konutlarla, ümit ediyoruz ki, polislerimize
yönelik de bir çalışma yapar. Biz onu da aynen bu şekilde, buradan
destekleyeceğimizi ifade ediyoruz.
Tabii,
polislerimizle beraber çalışan teknisyenlerimiz var, teknisyen yardımcılarımız
var. Aynı bina içerisinde, aynı kurumun içerisinde, aynı mesai saatleri
içerisinde çalışan teknisyenlerimizin de çok ciddi sorunları var. Size en
basitinden bir tanesini söyleyeyim: Geçtiğimiz gün Samsun’da bu manada görev
yapan 3 arkadaşımız geldi, dediler ki: “Biz de aynen diğer arkadaşlarımız gibi
aynı şartlarda görev yapıyoruz; silahlarımız var. Onlar emekli oldukları zaman
silahlarını taşıma ruhsatı çerçevesinde taşıma imkânlarına sahipler ama biz
teknisyenlerin görev süresi bittiği andan itibaren taşıma ruhsatları iptal
oluyor; taşıma ruhsatlarımız otomatikman bulundurmaya dönüyor. Bizim, bundan
dolayı, gönlümüz kırık. Aynı şartlarda görev yapıyoruz, aynı mesaiyi yapıyoruz,
aynı şeylerle muhatap oluyoruz; dolayısıyla, hiç olmazsa bizim silahlarımızda
da taşıma ruhsatlarımız olsun; şerefle yıllarca taşıdığımız silahlarımızı
emekli olduktan sonra da taşıyalım.” Ben tekrar söylüyorum: Bu görüşmeler
yapılırken bu yönde de bir önerge verirseniz bunu da destekleyeceğimizi
şimdiden ifade ediyorum.
Kanunun
hayırlı ve uğurlu olmasını diliyorum.
Yüce
heyetinizi saygıyla selamlıyorum. (İYİ PARTİ sıralarından alkışlar) 
ENGİN
ALTAY (İstanbul) – Sayın Başkan, karar yeter sayısı…
BAŞKAN
– Evet, önergeyi oylarınıza sunacağım ve karar yeter sayısı arayacağım.
Kabul
edenler… Etmeyenler… Karar yeter sayısı yoktur.
Birleşime
on dakika ara veriyorum.
Kapanma Saati:20.48
ALTINCI OTURUM
Açılma Saati: 21.01
BAŞKAN: Başkan Vekili Süreyya Sadi BİLGİÇ
KÂTİP ÜYELER: Nurhayat ALTACA KAYIŞOĞLU (Bursa),
Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 23’üncü Birleşiminin Altıncı Oturumunu
açıyorum.
144
sıra sayılı Kanun Teklifi’nin 6’ncı maddesi üzerinde Samsun Milletvekili Bedri
Yaşar ve arkadaşlarının önergesinin oylamasında karar yeter sayısı
bulunamamıştı. Şimdi önergeyi tekrar oylarınıza sunacağım ve karar yeter
sayısını arayacağım.
Kabul
edenler… Etmeyenler… Karar yeter sayısı vardır, kabul edilmemiştir.
144
sıra sayılı Kanun Teklifi’nin görüşmelerine devam ediyoruz.
Komisyon
yerinde.
6’ncı
maddeyi oylarınıza sunuyorum: Kabul edenler… Etmeyenler… Kabul edilmiştir.
7’nci
madde üzerinde 3 adet önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 7’nci maddesinin teklif metninden
çıkarılmasını arz ve teklif ederiz. 
 Ali
Öztunç Nihat Yeşil Ali
Şeker
 Kahramanmaraş Ankara İstanbul
 Mahmut
Tanal İlhami Özcan Aygun Yaşar
Tüzün
 İstanbul Tekirdağ Bilecik
 Ensar
Aytekin Erkan Aydın Cengiz
Gökçel
 Balıkesir Bursa Mersin
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) - Katılmıyoruz Sayın Başkan.
BAŞKAN
– Önerge üzerinde söz talebi var.
Sayın
Cengiz Gökçel, buyurun. (CHP sıralarından alkışlar)
CENGİZ
GÖKÇEL (Mersin) – Sayın Başkan, değerli milletvekilleri; alıştığımız gibi,
birbiriyle alakasız 30 kanun ve kanun hükmünde kararnamede değişiklik
yapılmasına dair torba yasayı görüşüyoruz. Bu yöntem yöntem değil arkadaşlar;
depremzedelere ilişkin düzenleme ile kumar oynayana verilecek ceza aynı
teklifte görüşülemez; Emniyet ve Jandarma teşkilatı hakkında teknik düzenleme
ile ihracatçılarımıza verilen hususi pasaportun süresi aynı teklifte
görüşülemez. 
Torba
yasalarla yasama faaliyetinin altını oyuyorsunuz, yüce Meclisin itibarını
zedeliyorsunuz. Vatandaşın alışveriş torbalarından ücret alıyorsunuz ya, torba
yasalarınıza da ücret koysanız, vallahi köşeyi dönersiniz. 
Değerli
arkadaşlar, bu yılın ilk on ayında meydana gelen 350 bin trafik kazasında 242
bin kişi yaralandı, 2 binin üzerinde vatandaşımız hayatını kaybetti. Bu
kazaların yaklaşık 4 bini kırmızı ışıkta durmayan sürücüler yüzünden
gerçekleşti. Yaya geçitlerinde yayalara öncelik tanınmadığı için 1.900 kaza
meydana geldi. Bu kazaları önlemek, trafik bilincini sağlamakla, bilimsel
verileri etkin bir şekilde uygulamakla mümkündür ancak görüşülmekte olan kanun
teklifinin 7’nci maddesi ne diyor: “Trafik kazalarını önlemek amacıyla bilimsel
gelişmeleri takip ederek önerilerde bulunmakla görevli Trafik Araştırma
Merkezini kapatacağız.” İktidar partisine mensup arkadaşlar trafik kazalarının
bilinçle, eğitimle önlenebileceğini biliyor ama çareyi ceza kesmekte görüyor.
Memleketi ekonomik krize soktunuz, para bulmak için cezalara yükleniyorsunuz.
2019’un ilk on ayında 13 milyon sürücü ve yayaya 4,5 milyar lira ceza kesildi.
Cezalardan aldığınız parayla ülkeyi ekonomik krizden de çıkaramazsınız. 
Trafik
sorunu, trafik bilincini oluşturmakla, eğitimle çözülür arkadaşlar. Tabii,
iktidar partisinin eğitimden tek anladığı özelleştirme olunca trafik sorununu
da toplumsal bir sorun olarak görmesi beklenemez. 
Sayın
Başkan, değerli milletvekilleri; Sayın Genel Başkanımız Kemal Kılıçdaroğlu’nun
bir sözü var: “Bir toplumu geri bırakmak istiyorsanız, yapacağınız tek şey var,
eğitim sistemini bozmak.” AKP iktidarlarının en başarılı olduğu konu herhâlde
bu, eğitim sistemini bozmak. Özelleştirme uğruna özel eğitim şirketlerine
milyarlarca lira para aktarıldı. Eskinin itibarlı devlet okulları ise kaderine
terk edildi. Cumhuriyetimizin binbir güçlükle en ücra köylere bile yaptığı
okullar kapatıldı ve yoksul halk çocukları “taşımalı eğitim” adıyla çileli
eğitime zorlandı. Niçin? Birkaç zengini daha fazla zengin edebilmek için.
Devlet okullarının camı çerçevesi kırık, siz bunu tamir etmeye bütçe
ayırmıyorsunuz, üstüne okul temizliği için velilerden para topluyorsunuz.
“İkili
eğitimi kaldıracağız.” diyen Millî Eğitim Bakanı, okullarda mevcut o kadar
fazla öğrenci var ki ikili eğitime geçmek zorunda kaldı. Öğrenciler 50-60
kişilik dersliklerde eğitim görüyor. Arkadaşlar, 4+4+4 sisteminin ilk
öğrencileri bu yıl mezun olacak. Geçen sene 1 milyon 200 bin öğrencinin girdiği
liselere giriş sınavına bu sene 1 milyon 400 bin öğrenci girecek; 200 bin
öğrenci için ek derslik ihtiyacı var. Geçen sene ikili öğretime geçmek zorunda
kalan Anadolu liseleri, düzenleme yapılmazsa üçlü eğitime geçmek zorunda
kalacak. İktidarın açtığı bazı okullar tercih edilmezken, kontenjanlarının
yarısı boş kalırken Anadolu liselerinde öğrenciler 50 kişilik dersliklerde
sabahçı, öğlenci eğitim görmek zorunda kalıyor.
Sayın
Bakan, Plan ve Bütçe Komisyonunda “Eğitim ve öğretim desteği uygulaması, devlet
okullarındaki ikili eğitim yükünün ve derslik başına düşen öğrenci sayısının
azaltılmasına katkı sağlamıştır.” diyor özel okullar için. İkili eğitim yükü,
özel eğitim zincirlerine para aktararak değil, yeni okul açarak, atanamayan
öğretmenleri atayarak çözülür. Özel okullara sadece bu yılın altı ayında 1,5
milyar lira destek ödemesi yapıldı. 1,5 milyar lirayla...
(Mikrofon
otomatik cihaz tarafından kapatıldı)
CENGİZ
GÖKÇEL (Devamla) – Sayın Başkanım, tamamlıyorum, selamlayacağım. Çok önemli.
BAŞKAN
– Selamlama için söz veriyorum, sadece selamlama.
Buyurun.
CENGİZ
GÖKÇEL (Devamla) – Değerli arkadaşlar, bu konuya özellikle dikkatinizi çekmek
istiyorum. Özel okullara, eğitim kurumlarına altı ayda verilen 1,5 milyar
lirayla 176 tane 36 derslikli okul yapabiliyoruz. Millî Eğitim Bakanlığı
vatandaşın en temel hakkı olan eğitimden esirgediği parayı özel eğitim zincirlerine
aktarmasa her yıl 176 okul yapılabilirdi.
BAŞKAN
– Sayın Gökçel, lütfen...
CENGİZ
GÖKÇEL (Devamla) – Sayın Başkanım, teşekkür ediyorum.
Yüce
Meclisimizi saygıyla selamlıyorum. 
Hayırlı
olsun. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin 7’nci maddesinde geçen “yürürlükten
kaldırılmıştır” ibaresinin “bu madde ile yürürlükten kaldırılmıştır” olarak
değiştirilmesini arz ve teklif ederiz. 
 Mensur
Işık Habip Eksik Hüseyin
Kaçmaz
 Muş Iğdır Şırnak
 Murat
Çepni  Mahmut
Celadet Gaydalı
 İzmir
  Bitlis
BAŞKAN
– Komisyon önergeye katılıyor mu?
İÇİŞLERİ
KOMİSYONU SÖZCÜSÜ MÜSLÜM YÜKSEL (Gaziantep) – Katılmıyoruz Sayın Başkanım.
BAŞKAN
– Önerge üzerinde söz talebi var.
Sayın
Hüseyin Kaçmaz, buyurun. (HDP sıralarından alkışlar)
HÜSEYİN
KAÇMAZ (Şırnak) – Sayın Başkan, değerli milletvekilleri; yine bir torba yasa
görüşülüyor Genel Kurulda ancak ülkenin ve halkın gerçek gündemi bu değil,
öncelikle onu belirtmek istiyorum.
Halkın
gündeminde yoksulluk ve hukuksuzluk var. Bugün Sayın Hazine ve Maliye Bakanı
“Hedeflerimizin ilerisindeyiz.” dedi Plan ve Bütçe Komisyonunda. Ancak ülkede
yaşanan intihar vakalarına baktığımızda durum hiç de böyle değil. Fatih’te 4
kardeş intihar etti; Antalya’da 4 kişilik aile, Bakırköy’de 3 kişilik aile.
Bunların tümünün bir ortak noktası var; yoksulluk nedeniyle, ekonomik kriz
nedeniyle intihar ettiler. Bununla birlikte birkaç gün önce Sayın Fatma Betül
Sayan yine “Yoksullukla mücadelede son on beş yılın en başarılı ülkesiyiz.”
dedi ve bunu dedikten hemen iki gün sonra yine bir yurttaş cebinde 1,5 TL’yle
intihar etti. Eşi kendisine “Pazara gidelim.” dedi ve kendisi işsizdi,
yoksuldu, maalesef ki o da intihar etti. Bitmedi, Kütahya’da bugün yine, altı
aylık bir bebeği olan bir yurttaşımız daha intihar etti. Evet, intihar çözüm
değil, buradan seslenmek istiyoruz. Ancak arkadaşlar, enerjimizi, bu ülkenin bütçesini,
kaynağını artık israf politikalarından, yolsuzluktan kurtararak halka kanalize
etmemiz gerektiğini öncelikle belirtmek isterim.
Sayın
Cumhurbaşkanı da 2002’de “Benim bacım çocuğuna süt alamadığı için intihar etti
mi bu ülkede? Kim sorumlusu?” diye sormuştu. Ve biz de soruyoruz: Bu
bahsettiğimiz intihar vakalarının sorumlusu kim? Bu iktidar değil de kim?
Dediğimiz
gibi, bu ülkede yoksullukla birlikte hukuksuzluk var ve ikisi de birbiriyle
bağlantılı sayın milletvekilleri. Hukuksuzluk, aynı zamanda yoksulluğun
doğmasına sebep oluyor. Kürt meselesindeki hukuksuzluğu özellikle belirtmek
istiyorum çünkü bu ülkede demokrasiden uzaklaşılmasının temel nedeni de Kürt
meselesindeki çözümsüzlüktür. Kürt meselesinde kendi Anayasa’mızı, kendi
demokrasimizi ayaklar altına alabiliyoruz; iktidar için söylüyorum bunu.
Gerçekten, her seferinde bu ülkenin Anayasası ayaklar altına alınıyor, halkın
seçme ve seçilme hakkı gasbediliyor. Bu, sadece Kürt’e vurulan bir darbe
değildir arkadaşlar; bu, bu ülkenin demokrasisine vurulan bir darbedir, bu
ülkede birlikte yaşama iradesine vurulan bir darbedir. Kürt halkı seçecek ya da
herhangi bir seçmen seçecek ve iktidar beğenmediği için -iktidar beğenmediği
için- kayyum atayacak. Bu durum hiçbir şekilde kabul edilemez.
Dediğimiz
gibi, bu yoksulluğun önüne geçmek mümkün arkadaşlar. Bu yoksulluğun önüne
geçmek, Kürt meselesinin çözümünden geçer. Kürt meselesinde çözüm olmadığı
sürece bu ülkenin kaynakları tanka, topa, tüfeğe yatırılıyor ve bu ülkenin
insanları yoksullukla karşı karşıya kalıyor.
Einstein’ın
bu duruma uyan güzel bir sözü vardır. “Delilik nedir?” diye sorar. “Delilik,
aynı şeyi yapıp farklı sonuçlar beklemektir.” der. Kürt meselesinde bugün yine
gözaltılar, kayyumlar, inkâr politikaları devrede. Arkadaşlar, bunlar yıllarca
denendi, bu ülkeye bir şey kazandırmadı, yine kazandırmayacak. HDP bu ülkede
umuttur, HDP bu ülkede demokratik siyasetin temsilcilerinden biridir; bunu bu
şekilde bileceğiz. 
Tarihe
de biraz bakmamız gerekiyor. Evet, yıllar önce Türklere inkâr, Kürtlere isyan
rolü biçildi uluslararası bazı güçler tarafından ve biz bu rolü tarihte yerine
getirirken Kerkük’ü, Musul’u kaybettik ve bugün de bu ülkeyi, bu ülkede yaşayan
herkesi bu uluslararası güçler yine kendine bağlamakta. Dolayısıyla çatışmadan
nemalanan ulusal ve uluslararası güçler dışında kimseye bir şey kazandırmayan
gidişatın durdurulması, savaşa akıtılan kaynakların toplum yararına kanalize
edilmesi, işçi, memur maaşlarının artması demektir. HDP'ye saldırılar bu ülkeye
hiçbir şey kazandırmaz. Kendi demokrasimizi, demokratik cumhuriyetimizi
kurarak, güçlerimizi demokratik birliğe, yapıcı enerjiye dönüştürerek Orta
Doğu’da bu şekilde bir güç hâline gelebiliriz; halkımızı bu şekilde refaha,
huzura kavuşturabiliriz. 
Saygılar.

Teşekkürler.
(HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 Sayılı Kanun Hükmünde Kararnamede Değişiklik
Yapılmasına Dair Kanun Teklifi’nin 7’nci maddesinde yer alan “kaldırılmıştır”
ibaresinin “çıkarılmıştır” ibaresiyle değiştirilmesini arz ve teklif ederiz.
 Dursun
Müsavat Dervişoğlu Orhan Çakırlar Arslan
Kabukcuoğlu
 İzmir Edirne Eskişehir
 Ümit
Beyaz Hüseyin Örs Zeki
Hakan Sıdalı
 İstanbul Trabzon Mersin
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkanım.
BAŞKAN
– Önerge üzerinde söz talebi var.
Sayın
Hüseyin Örs, buyurun. (İYİ PARTİ sıralarından alkışlar)
HÜSEYİN
ÖRS (Trabzon) – Sayın Başkan, çok değerli milletvekilleri; görüşülmekte olan
kanun teklifinin ilgili maddesi üzerinde söz aldım. 
Kanun
teklifi genel itibarıyla birtakım kurumlarda önceden yapılması gereken çeşitli
bürokratik eksiklikleri düzenlemektedir. Teklifin 7’nci maddesi, 17/10/1996
tarihli 4199 sayılı Kanun’un 45’inci maddesiyle kurulan Trafik Araştırma
Merkezi Müdürlüğünü kaldırmaktadır. 1996 yılında Karayolları Trafik Kanunu’nda
yapılan değişiklikle Trafik Daire Başkanlığı kaldırılmış, yerine 1’i Trafik
Eğitim ve Araştırma Dairesi olmak üzere 3 ayrı daire ve “Trafik Araştırma
Merkezi” adında bir müdürlük kurulmuştur. Trafik Eğitim ve Araştırma Dairesi
varken bugün kaldırılmak istenen müdürlüğün o gün kurulması zaten yanlıştı.
Nitekim, incelendiğinde, bu kaldırılması istenen müdürlüğün, Trafik Eğitim ve
Araştırma Dairesiyle benzer faaliyetleri yürüttüğü, hatta yetkide karmaşaya
sebep olduğu da görülmektedir. Dolayısıyla, biz İYİ PARTİ olarak bu maddede
yapılmak istenen değişikliği destekliyoruz, hatta geç bile kalınmıştır diyoruz.
Değerli
milletvekilleri, konu trafik olunca, seçim bölgem Trabzon’un en önemli
sorunlarının başında gelen trafik ve ulaşım sorunundan da bahsetmek istiyorum.
Trabzon ilinin konumu nedeniyle gün içinde gelip geçen araç sayısı
tahminlerinizden çok daha fazla seviyededir. Ama bugün baktığımızda, Trabzon
halkı trafikte hareket edemiyor; kaldırımları işgal edilmiş, yürüyemiyor; bu
durumdadır. Bu durum Trabzon’da yaz kış bitmek bilmeyen bir trafik sorununu
meydana getirmektedir. Yıllardır devam eden Kanuni Bulvarı yapımının hâlâ daha
bitmemesi, tozlu raflara kaldırılan ve yapılması yılan hikâyesine dönen Güney
Çevre Yolu’nun yapılmamış olması trafik sorununun çözümünü zorlaştırmaktadır.
Bunun yanında, şehrimizde otopark kapasitesinin çok düşük olması, yol
kenarlarının ve kaldırımların belediye eliyle otopark olarak işletilmesi
Trabzon’da yaya ve taşıt trafiğini içinden çıkılmaz bir hâle getirmiştir. 
Değerli
milletvekilleri “Trabzon’da ulaşım sorunu” deyince her zaman akla Güney Çevre
Yolu ve raylı sistem gelir. Güney Çevre Yolu ile raylı sistem birbirinin
alternatifi değildir, bunu da kaydedeyim burada; hem Güney Çevre Yolu’na hem de
raylı sisteme, her ikisine de Trabzon şehrinin, şehrimin ihtiyacı vardır. Güney
Çevre Yolu taşıt trafiğine hizmet eder, raylı sistem yaya trafiğine hizmet
eder; bu karşılıklı hizmet tanımı uzar gider ama sonuç olarak her ikisinin de
yeri ayrıdır, her ikisi de Trabzon için gereklidir.
Trabzon
şehri için raylı sistemin gerekliliğine ve şu anki durumuna değinecek olursak
da şunları söyleyebilirim: 2001 yılının Şubat ayında Trabzon Belediyesinin
bülteninde ve yerel basında “Trabzon Belediyesi tarafından ön fizibilite
çalışmaları tamamlanan raylı taşıma sistemine Ulaştırma Bakanlığı onay verdi.
Kent içi hafif raylı sistemin hizmete girmesiyle trafik sorununda büyük bir
rahatlama olacak.” şeklinde haberler yer almıştır. Burada şunu da söyleyeyim:
Her yerel seçim, genel seçim, referandum ve Cumhurbaşkanlığı seçimleri öncesi Trabzon’a
demir yolu sözü verilir, bu artık klasik bir hikâye hâline dönmüştür
Trabzon’da. Ayrıca on sekiz yıldır her seçim öncesi gıyabında tanıştığımız bir
raylı sistem vardır ama bu gıyabında tanıştığımız raylı sistemi maalesef
Trabzon’da hâlâ daha göremedik. Sayın Cumhurbaşkanımızın 31 Mart seçimleri
öncesindeki “Trabzon raylı sistemle tanışacak.” sözünden hareketle, inşallah
önümüzdeki dönemlerde bu yapılır, Trabzon’da gerçekleşir, Trabzonlu artık,
raylı sistemle, billboardlarda ve basında çıkan “Müjde… Müjde…” manşetleriyle
tanışmak, konuşmak, görüşmek zorunda kalmaz diye düşünüyorum. 
Ben,
son söz olarak, Trabzon için olmazsa olmaz olan Güney Çevre Yolu Projemizin bir
an önce tozlu raflardan aşağı indirilip hayata geçirilmesini diliyorum.
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
7’nci
maddeyi oylarınıza sunuyorum: Kabul edenler… Etmeyenler… Kabul edilmiştir.
8’inci
madde üzerinde 3 adet önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 8’inci maddesinin teklif
metninden çıkarılmasını arz ve teklif ederiz.
 Ali
Öztunç  Nihat Yeşil Mahmut
Tanal
 Kahramanmaraş Ankara İstanbul
 Ali
Şeker Yaşar Tüzün Ensar
Aytekin
 İstanbul Bilecik Balıkesir
 Erkan
Aydın İlhami
Özcan Aygun
 Bursa Tekirdağ
BAŞKAN
– Komisyon önergeye katılıyor mu?
İÇİŞLERİ
KOMİSYONU SÖZCÜSÜ MÜSLÜM YÜKSEL (Gaziantep) – Katılmıyoruz Başkanım.
BAŞKAN
– Önerge üzerinde söz talebi var.
Sayın
Ali Şeker, buyurun. (CHP sıralarından alkışlar)
ALİ
ŞEKER (İstanbul) – Sayın Başkan, üzerinde konuştuğumuz 8’inci madde, özü
itibarıyla, Emniyet görevlilerinin mali ve özlük hakları yönünden eşitlenmesi
hususunu düzenliyor. Ancak sizin yasa yapma yönteminiz torba kanun yani
kanunlara çuval geçirme üzerine olduğu için içinde birbiriyle alakasız onlarca
madde var. Gönül isterdi ki ülkemizdeki güvenlik söz konusu olduğunda, yaşanan
sorunlar, salt mali ve özlük haklarının düzenlenmesine ilişkin birkaç madde
olsun ama Türkiye’de maalesef güvenlik sorunu çok ciddi boyutta. Burada,
Gölbaşı’nda polisler arkadaşlarını bombaladılar ve bu bombalamayı yapanlar da
bir cemaatin üyeleriydi. Başka cemaatin üyeleri de “Ben Menzilciyim, FETÖ’cü
değilim.” diye kendilerini savunuyorlar. İçişleri Bakanı da çıkıyor “Bir tane
örnek verin bana, istifa ederim.” diyor ama yerinde duruyor. Kadınlara, kadına
karşı şiddeti protesto ederken maalesef gazla müdahale ediliyor ve İçişleri
Bakanı diyor ki: “O hafif bir gaz.” Bu işi bu kadar hafife alıyor. Eğer böyle
bir anlayış devam ederse ne kadına karşı şiddet sorunu çözülür ne de Türkiye’deki
güvenlik sorunu çözülür.
“Ne
istediler de vermedik.” dediğiniz yaklaşımlarınız, FETÖ’nün Türkiye’deki
güvenlik birimlerini bir bir ele geçirmesiyle, 81 ilin 74’ünün emniyet
müdürünün FETÖ’cü olmasıyla sonuçlanmıştı. Siz bu anlayışta maalesef devam ediyorsunuz.
Başka cemaatleri buralara yerleştirme konusunda bir kere daha sizi kürsüden
uyarmak durumunda hissediyorum kendimi. 
AKP
daha önce “Ben, artık Türkiye’yi özgürleştireceğim, Avrupa Birliğinin bir
parçası yapacağım.” dedi. Cumartesi Annelerini davet etti “Bu, Türkiye'nin bir
ayıbıdır; bunları sonuca kavuşturmak, hiçbir şeyi faili meçhul bırakmamak
gerekir.” dendi; Cumartesi Anneleri, bugün, Galatasaray Meydanı’na uzun
zamandır giremiyorlar ve onlara her zaman sert müdahalede bulunuluyor. 
AKP
iktidarı muhalif akademisyenleri KHK’ler eliyle susturmak istedi. “Barış”
diyenleri üniversitelerden attı ve maalesef, şiddetin savunulmasını istedi
herkesten ama vicdanlı insanlar şiddeti savunmaz, her zaman barışı savunmaya
devam edecek. 
Daha
geçen hafta, Mülkiyede, özel güvenlikçiler öğretim üyelerini -maalesef-
darbetti. Orada, dışarıdan gelenler öğretim üyelerine saldırdı. 
AKP,
her alanda maalesef anayasal hakları insanların elinden alıyor, insanların
temel hakkı olan protesto hakkının hiçbir şekilde kullanılmasına müsaade
etmiyor. Emniyetin bu şekilde istismar edilmemesi lazım. Emniyet, anayasal
hakları savunmak durumunda. 
10
Ekim katliamından on bir gün önce, canlı bombalara Ankara’ya kadar eskortluk
yapan Yakup Şahin -geçen hafta Ankara katliamının davası vardı- Gaziantep’in
Nizip ilçesinde bir gübre bayisine yüzde 33’lük amonyum nitrat almaya gidiyor
ve güvenlik kameralarıyla tespit ediliyor. Kimliği tespit edildiği hâlde hiçbir
işlem yapılmıyor. Bu kişi geldi, Türkiye'nin en büyük katliamını yaptı. Böylesine,
güvenlik önlemlerinin alınmadığı ve bu katliamların seyredildiği ülkede,
iktidar, Türkiye’yi en büyük katliama muhatap etti. 
Malumunuz,
iktidar siyanürü yasaklıyor; hâlbuki, siyanürü değil yoksulluğu yasaklamak
lazım; yolsuzluğu yasaklamak lazım ki bu kadar yoksulluk ortaya çıkmasın. Daha
bugün, Mecliste intihar girişiminde bulunan, bir milletvekilinin odasında ilaç
içen bir kişiyle karşılaştık. Yani Türkiye'de bu kadar yoksulluğun arttığı,
gelir dağılımının bu kadar adaletsiz olduğu, yandaşın bu kadar kollandığı bir
durumda halkın sırtına da büyük bir yük düşüyor ve bu yükü artık ödeyemiyorlar;
ne elektrik faturasını ne doğal gaz faturasını ödeyemiyorlar. Bunun için de
artık yoksulun sırtına daha fazla çıkmamak gerekiyor.
Umut
Vakfı diyor ki: “Bireysel silahlanma yüzde 69 arttı dört yılda ve çok ciddi bir
tehdit hâline geldi; insanlar silahlarla birbirlerini öldürüyorlar, silahlarla
intihar ediyorlar, buna da bir çözüm bulmamız lazım.”
Siz
“Canlı bombalar ölmedikçe müdahale edemeyiz.” dediniz ve IŞİD’le ilgili “Birkaç
öfkeli genç” dediniz ama maalesef, Türkiye'yi bir terör, kaos iklimine
sürükledi bunlar.
Sağlıkta
şiddet konusu yine sorun olarak durmaya devam ediyor ve bu konuda maalesef
hiçbir şey yapmadınız. 
Yine
bugün görüşeceğimiz maddelerden biri de 55’inci madde. Resmî sağlık kurulu
raporu için zor kullanılarak numune alınması, zor kullanılarak insanların yirmi
gün süreyle hastanede tutulması insan haklarına aykırıdır. İstemsiz olarak
yapılan bu yatırmaların o kişilere hiçbir faydası olmadığı gibi, bu, ancak
Hitler döneminde yapılan uygulamalara denk düşmektedir.
Genel
Kurulu saygıyla selamlıyorum. Bu maddenin de çıkarılmasını talep ediyorum. (CHP
sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin çerçeve 8’inci maddesiyle 3201 sayılı
Kanun’un ek 31’inci maddesinin değiştirilen ikinci fıkrasının aşağıdaki şekilde
değiştirilmesini arz ve teklif ederiz.
"Başkanların
mali ve diğer özlük hakları hakkında Polis Teftiş Kurulu Başkanına, Akademi
Başkan Yardımcılarının ve Başkan Yardımcılarının mali ve diğer özlük hakları
hakkında Daire Başkanına ilişkin hükümler uygulanır.”
 Muhammet
Emin Akbaşoğlu Mehmet Doğan Kubat  Hüseyin
Yayman
 Çankırı İstanbul
 Hatay
 İsmail
Tamer  Recep
Özel
 Kayseri
 Isparta

BAŞKAN
– Komisyon önergeye katılıyor mu? 
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Takdire bırakıyoruz Sayın
Başkan.
BAŞKAN
– Önerge üzerinde söz talebi yok.
Gerekçeyi
okutuyorum:
Gerekçe:
Önergeyle,
mali ve özlük haklar bakımından, Başkanların Teftiş Kurulu Başkanına, Polis
Akademisi Başkan Yardımcılarının ve Başkan Yardımcılarının Daire Başkanına eşitlenerek
aynı rütbede farklı birimlerde görev yapan birim yöneticileri açısından hak
kaybı olmaması amaçlanmıştır.
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin 8’inci maddesinde geçen “fıkrasında yer
alan” ibaresinin “fıkrasındaki” olarak değiştirilmesini arz ve teklif ederiz. 
 Mensur
Işık Habip Eksik Musa
Piroğlu
 Muş Iğdır İstanbul
 Hüseyin
Kaçmaz  Murat
Çepni
 Şırnak  İzmir
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Önerge üzerinde söz talebi var. 
Sayın
Musa Piroğlu, buyurun. (HDP sıralarından alkışlar)
MUSA
PİROĞLU (İstanbul) – Sayın Başkan, ben de sözlerime Türkiye sosyalist
hareketinin önemli önderlerinden Teslim Töre’yi saygıyla anarak başlamak
istiyorum.
Malum,
polisler üzerine, polislerin yaşam tarzı, maaşları ve iş koşullarını düzeltmek
üzerine görüşülüyor ve muhtemelen bütün polis memurları kulağını, gözünü dikmiş
burayı dinliyor ama polisler kadar gözünü, kulağını Meclise dikmiş, çıkacak
bütçeyi bekleyen başkaları da var. Bunlar ne zaman hakkını arasa, ne zaman
özgürlük, emek ya da hak mücadelesine girse karşısında polis barikatını gören
çoğunluktan oluşuyor. Bunlar kimler? Bunlar işçiler, her grevde grevi
yasaklanan, direnişi ya patron zoruyla ya devlet zoruyla dağıtılan işçiler;
emekliler, yoksulluk ve sefaletin dibinde gezen emekliler; emeklilikte yaşa
takılanlar, KHK’liler ve bu ülkenin çoğunluğu, aynı zamanda engelliler yani
yaklaşık 6 milyon engelli. Bunlar bu bütçeden, önümüzdeki günlerde görüşülecek
bütçeden kendilerine yönelik bir şeyler çıkmasını bekliyorlar. 
Ben,
buradan, peşinen, bekleyiş hâlinde olan bu 65-70 milyona şunu söyleyeyim: Bu
Meclisten bu çoğunluğun beklediği hiçbir şey çıkmayacak çünkü bu Meclisin
çoğunluğunu oluşturan iktidar partisi yoksulların ve işçilerin çıkarlarını
temsil etmiyor. Ben geçen sefer bunu söylediğimde itiraz edilmişti. Bir tane
talebim vardı, dedim ki: Asgari ücret üzerindeki -işçilerin ödediği- vergiyi
kaldırın. Asgari ücret görüşmeleri gelecek, vergi yasaları geldi ama biz
biliyoruz ki hiçbiri yapılmayacak. Tam tersi yapılıyor çünkü bu Hükûmetin, bu Meclisin
çoğunluğunun sözcüleri, örneğin yoksullukla en iyi mücadele eden partinin
kendileri olduğunu söylüyor. Ne zaman? İnsanların yoksulluktan kafasına silah
dayadığı, insanların yoksulluktan siyanür içtiği, insanların yoksulluktan
intiharı seçtiği bir dönemde söylüyor. 
Benim
önerim şu: Sözcülerinizi uyarın, halkı infiale getirecek, halkın bu çilesini,
bu ızdırabını görmezden gelen açıklamalar yapmaktan vazgeçsinler. Sadece
sözcüler yapmıyor, Cumhurbaşkanı da aynı yerde duruyor, diyor ki: “Emeklilere
insanca yaşayacak ücret verdik.” Ne kadarmış? Bin lira yapmışlar. 
Peki,
ben size biraz rakam vereyim, bu bin liranın insanca yaşam ücretine eşit
olduğunu söyleyen Cumhurbaşkanına dair rakamlar vereyim: Saray günde 1,8 milyon
lira harcıyor, örtülü ödenekten kimsenin haberi yok, personelin masrafı 106
milyon lira -bu personelin içinde 100-150 tane arabalı korumaları da var-
itibara 36 milyon harcanmış -halkın itibarı yerlerde, intihar ediyor- mutfağa
2,6 milyon harcanmış -emekli bin lirayla insanca yaşıyor deniyor- sağlığa 2,7
milyon harcanmış, temizlik için 3,2 milyon harcanmış. 
Benim
sorum basit: Eğer emeklinin aldığı bin lira insanca yaşam ücretiyse sarayın bu
harcamaları nece yaşam ücretidir? Hangi dünyada ya da hangi gezegende yaşıyor
ki emeklinin bin lirasını insanca yaşam ücreti olarak görüyor? 
AKP
ne yapıyor? Motorlu taşıtlar vergisine yüzde 22,5; köprü geçişlerine yüzde 47,
una, makarnaya yüzde 23, doğal gaza yüzde 29, elektriğe yüzde 30, memura yüzde
4+4 zam yapıyor. Bu bütçeden halkın yararına bir şey çıkma şansı bu nedenle hiç
olmadı, olmayacak. Çünkü siz, yardımla geçinen bir yoksulluk istiyorsunuz,
yardıma muhtaç bir yoksulluk istiyorsunuz, bizse yoksulluğu kaldırmak
istiyoruz. Çünkü bu Hükûmetin Sağlık Bakanı bu ülkenin en büyük hastanelerinin
patronu, bu Hükûmetin Turizm Bakanı bu ülkenin en büyük otellerinin patronu; bu
Hükûmetin bakanlarının hemen hepsi büyük patronlardan oluşuyor. 
Ben
bu halka bir tane laf söylemek istiyorum: Yoksulun hâlinden zengin, açın
hâlinden tok, sizin hâlinizden bu iktidar anlamaz, anlamayacak da. Tek bir
çözüm var: Burayı süpüreceksiniz, yoksuldan, emekçiden, işçiden yana yeni bir
iktidar, yeni bir hükûmet kuracaksınız. Bu kurulduğu gün, bu bütçe halkın
yararına olacaktır. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Kabul
edilen önerge doğrultusunda 8’inci maddeyi oylarınıza sunuyorum: Kabul edenler…
Etmeyenler… Kabul edilmiştir.
9’uncu
madde üzerinde 3 adet önerge vardır. Önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 9’uncu maddesinin teklif
metninden çıkarılmasını arz ve teklif ederiz.
 Ali
Öztunç Nihat Yeşil Mahmut
Tanal
 Kahramanmaraş Ankara İstanbul
 Yaşar
Tüzün Ali Şeker İlhami
Özcan Aygun
 Bilecik İstanbul Tekirdağ
 Ensar
Aytekin Erkan Aydın Fikret
Şahin
 Balıkesir Bursa Balıkesir
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılmıyoruz Sayın Başkan.
BAŞKAN
– Önerge üzerinde söz talebi var.
Sayın
Fikret Şahin, buyurun. (CHP sıralarından alkışlar)
FİKRET
ŞAHİN (Balıkesir) – Sayın Başkan, değerli milletvekilleri; yüce heyetinizi
saygıyla selamlıyorum. 
Ben
de görüşmekte olduğumuz kanun teklifinin 9’uncu maddesi üzerinde söz aldım. 
Maddede
şu şekilde, Emniyet Genel Müdürlüğü bünyesinde görevli Emniyet teşkilatı
personelinden terörle mücadelede görevi sırasında veya bu görevlerinden dolayı
kaybolan veya alıkonulanların ailelerinin mağdur edilmemesi amacıyla, ilgili
personel hakkında gaiplik kararı verilinceye kadar geçen süre içerisinde
ailelerinin personelin aylıklarını alabilmelerine ve her türlü sosyal hak ve yardımlardan
yararlanabilmesine yönelik bir düzenleme yapılmakta. 
Tabii,
şunu ifade etmek istiyorum ki: Cumhuriyet Halk Partisi olarak terörle
mücadeleyi her zaman siyasetüstü bir konu olarak değerlendiriyoruz. Ülkemizin
birlik ve bütünlüğü adına terörle mücadele eden tüm Emniyet mensuplarını,
Silahlı Kuvvetlerimizi her zaman destekliyoruz. Onların başarıları, sonuç
itibarıyla elbette ki bizim de başarımızdır. Bu bağlamda, bu teklifin bu
maddesinin çok yeterli olduğunu şahsen düşünmüyorum, daha fazla bir katkıya
ihtiyacı var. Çünkü bir Emniyet mensubu, bir polis memuru diyelim ki terörle
mücadele esnasında alıkonuldu, evde baba yok, burada sadece maaşını vermek
maalesef yeterli değil, çok daha fazla yardımı hak ettiklerine inanıyorum. Bu
bağlamda, toplumumuzun huzuru için terörle mücadelede canlarını feda eden
Emniyet mensuplarımızın geride kalan aileleri ve çocukları her türlü yardımı
hak ediyorlar. Şunu da tespit etmek istiyorum ki: Polislerimiz fedakârca hizmet
ediyorlar, mesai mefhumu tanımaksızın hem ruhsal hem bedensel hem de sosyal
hayatlarından her türlü fedakârlığı yaparak, fedakârca katkı da vererek
toplumun huzurunu sağlamaya çalışıyorlar. 
Sonuç
olarak polislerimiz, devletimize ve milletimize uzanan koruma ve yardım eli
fakat bugün baktığımız zaman, özellikle iktidar tarafından da sıklıkla
suistimal edilen bir meslek grubu. Bakınız, pek çok siyasi parti seçim öncesi
burada polislerimize, öğretmenlerimize, hemşirelerimize ve din görevlilerimize
3600 ek gösterge sözü verdi. Gönül ister ki bu kanun teklifi içinde keşke bu
3600 ek gösterge olmuş olsaydı da polislerimiz için bu sözümüzü yerine getirmiş
olsaydık. Ayrıca, polislerimiz tıpkı Jandarma gibi görev yapıyor, her ikisi de
aynı Bakanlığa bağlılar, her ikisi de İçişleri Bakanlığına bağlı; biri belediye
sınırları içinde görev yapıyor, diğeri belediye sınırları dışında ama her
ikisinin de sahip olduğu özlük hakları birbirinden farklı. Bu bağlamda da
polislerimizin Jandarmanın sahip olduğu özlük haklarına sahip olmasını temenni
ediyorum. 
Biraz
önce, oturumdan önce, şehir hastaneleriyle ilgili bir konuşmamız olmuştu. Ben
konuşmamın diğer kısmını bununla tamamlamak istiyorum. AK PARTİ’li hatibin
söylediği birtakım rakamları, tutanaklara geçmesi açısından düzeltmek
istiyorum. Elimde Sağlık Bakanının Plan ve Bütçe Komisyonundaki sunumunu
görüyorsunuz. Burada, AK PARTİ’nin sayın hatibi dedi ki: “Şehir hastaneleriyle
birlikte biz 50 bin civarında bir yatak kazandırdık.” Burada, maalesef, Sayın
Sağlık Bakanı sayın hatibi yalanlıyor. Sağlık Bakanı diyor ki: “10 tane şehir
hastanesiyle 13.423 tane yatak kazandırdık.” 50 bin tane yatak kazanılmış
değil. (CHP sıralarından alkışlar) 
Şunu
ifade etmek istiyorum: Bakınız, 10 tane şehir hastanesine ödeyeceğimiz kira ve
hizmet bedeli bu yılki Sağlık Bakanlığı bütçesinin yaklaşık yüzde 20’si
civarında, tam rakam veriyorum: 10 hastane, yüzde 17,66’sı. Eğer Bakanın
bahsettiği gibi 9 hastane daha seneye hizmete girerse bu olacak bütçenin yüzde
35-40’ı. Yani Sağlık Bakanlığı bütçesinin bu şehir hastanelerini kaldırması
mümkün değil, o nedenle bir an önce devletleştirilmesi gereğini tekrar
söylüyorum. Bakınız, rakamlar söylüyor bunu; 58 milyar lira Bakanlığın bütçesi,
10,4 milyar lira da hizmet ve kira bedelleri var. 
Ben
şunu ifade etmek istiyorum: Benim kendi ilimdeki Balıkesir -ben de uzun süre
görev yaptım- Devlet Hastanesi 650 yataklı A sınıfı bir hastaneydi. İlde şehir
hastanesinin açılmasıyla birlikte bu A sınıf hastane, B sınıfı hastaneye
düşürüldü, 650 yataktan 260 yatağa indirildi. Pek çok özellikli birimleri,
gastroenteroloji, nefroloji, üçüncü basamak yoğun bakım hepsi kapatıldı, yoğun
bakım cihazlarının bir kısmı bodruma indirildi; sadece şehir hastanesini
kalkındırmak adına.
Buradan
şunu söylemek istiyorum: Tüm şehirde, Balıkesir’de yatak sayısı azaldığı için,
260 yatak tekrar 400-430 yatağa çıkarılmak zorunda kalındı ama personel düzeni…
(Mikrofon
otomatik cihaz tarafından kapatıldı) 
FİKRET
ŞAHİN (Devamla) – Bir dakikanızı rica edeceğim, çok önemli. 
BAŞKAN
– Sadece selamlama konuşması için açarım. Bir dakika söz veremem, kimseye
vermedim.
Buyurun.

FİKRET
ŞAHİN (Devamla) – Efendim, aramızda elbette iktidar partisinden Balıkesir
milletvekili olan arkadaşlarımız da var. Şunu söylemek istiyorum: Şu anda,
Balıkesir Devlet Hastanesi fiilen 430 civarında yatakla hizmet vermektedir ama
personel 260 yataklı hastaneye göredir, personel eksiği vardır. Bunu bir buçuk
yıldır Bakanlığa söylemiş olmama rağmen, hâlen düzelmemiştir ve Balıkesir
Devlet Hastanesinin hizmetine Balıkesir halkının şiddetle ihtiyacı vardır. 
Şunu
da duyuyoruz ki arazisi değerli bir yerdedir. TOKİ’nin oraya AVM yapma gereği…
BAŞKAN
– Teşekkür ederim.
FİKRET
ŞAHİN (Devamla) – Evet, peki, bir dahaki sefere şey yapayım.
Efendim,
yüce heyetinizi saygıyla selamlıyorum. (CHP ve İYİ PARTİ sıralarından alkışlar)
BAŞKAN
– Teşekkür ederim. 
İSMAİL
TAMER (Kayseri) – Sayın Başkan…
BAŞKAN
– Sayın Tamer, buyurun. 
İSMAİL
TAMER (Kayseri) – Bir açıklama yapacağım. Yanlış ifade ettiğimi söyledi.
BAŞKAN
– Doğru, sizin doğru söylemediğinizi ifade etti; bu, sataşmadır. Buradan,
kürsüden size iki dakika süre vereceğim ama yeni bir sataşmaya yol açmadan
lütfen.
Buyurun.
İSMAİL
TAMER (Kayseri) - Sataşma değil, sadece bilgi vereceğim.
IX.- SATAŞMALARA İLİŞKİN KONUŞMALAR (Devam)
5.- Kayseri Milletvekili İsmail Tamer’in, Balıkesir Milletvekili Fikret
Şahin’in 144 sıra sayılı Kanun Teklifi’nin 9’uncu maddesiyle ilgili önerge
üzerinde yaptığı konuşması sırasında şahsına sataşması nedeniyle konuşması
İSMAİL
TAMER (Kayseri) – Sayın Başkanım, teşekkür ediyorum.
Milletvekili
arkadaşlarımı saygıyla selamlıyorum.
Değerli
arkadaşlar, bakın, şehir hastaneleri sizin ifade etmiş olduğunuz gibi değil;
tam tersi, eksiği yerine koyduk. Ben, hiçbir zaman, 50 bin yatak kazandırdık
demedim; 10 tane hastanede 13 bin küsur nitelikli yatak var, 50 bin yeni yatağı
da kazandırmak istiyoruz dedim. Benim söylemek istediğim buydu. 
BAŞKAN
– Teşekkür ediyoruz, sağ olun Sayın Tamer.
İSMAİL
TAMER (Devamla) – Ama bakın, Türkiye’de şu anda 220 bin yatak var, biz bunların
100 binini nitelikli yatak hâline getirmeye çalışıyoruz. 
ENGİN
ALTAY (İstanbul) – Elinizden tutan mı var?
İSMAİL
TAMER (Devamla) - Kimse yanlış anlamasın. Şehir hastanelerini tu kaka yapmayın.

Bakın,
bugün, yatan her hastanın yüzde 90 memnuniyet oranı var. 
BAŞKAN
– Isparta’da yüzde 97 memnuniyet. 
İSMAİL
TAMER (Devamla) – Yüzde 97, yüzde 96; yer yer değişiyor Değerli Başkanım. 
Bakın,
çalışanların da memnuniyet oranı yüzde 39’lardan, yüzde 50’lerden bugün yüzde
75’lere çıktı. Onun için, lütfen, hizmet aldığınız şehir hastaneleri hakkında
yanlış bilgi vermeyin. Bu söylediklerinizin hepsi kesinlikle yanlıştır diyorum.

BAŞKAN
– Teşekkür ediyoruz Sayın Tamer.
İSMAİL
TAMER (Devamla) – Ben size rakamlarıyla tek tek de açıklayayım: Yapılmış olan
AVM’lerde 1 metrekare bin dolar civarında, şehir hastaneleri mefruşatıyla
birlikte 600 dolar civarında. 
ERKAN
AYDIN (Bursa) – AVM’yle kıyaslıyorsun bunu ya!
İSMAİL
TAMER (Devamla) – Onun için, bakın, AVM’lerden daha ucuza yapılmış vaziyette. 
ERKAN
AYDIN (Bursa) – AVM’yle kıyaslıyorsun, baksana ya!
İSMAİL
TAMER (Devamla) – O gün öyleydi. Artık, bundan sonra da yine genel bütçeden
şehir hastaneleri yapılacak diyorum. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ediyorum. 
FİKRET
ŞAHİN (Balıkesir) – Sayın Başkan, sataşmadan dolayı, bir dakika… 
BAŞKAN
– Sataşma yok, size sataşmadı. 
FİKRET
ŞAHİN (Balıkesir) – Var efendim, doğru olmadığını söyledi, var elbette. Yani
hangisi doğru? 
BAŞKAN
– Ama sataşma yok. Siz…
FİKRET
ŞAHİN (Balıkesir) – Var elbette, var. 
BAŞKAN
– Yani bu işin sonu yok. Siz öyle düşünüyorsunuz, o öyle düşünüyor. 
FİKRET
ŞAHİN (Balıkesir) – Fikrimi değil efendim, bakın, burada Bakanın ifadesi var,
onu göstermek istiyorum. 
BAŞKAN
– Aslında, ben çok farklı düşünüyorum ama buradan konuşamıyorum. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Antalya Milletvekili Kemal Çelik ile 104 Milletvekilinin Bazı
Kanunlarda ve 375 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/2368) ile Tekirdağ Milletvekili Mustafa Şentop’un Türk
Vatandaşlığı Kanununda Değişiklik Yapılması Hakkında Kanun Teklifi (2/2385) ve
İçişleri Komisyonu Raporu (S. Sayısı: 144) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 144 sıra sayılı Kanun Teklifi’nin 9’uncu maddesiyle 3201 sayılı Kanun’a
eklenmesi öngörülen ek madde 37’ye aşağıdaki fıkranın eklenmesini arz ve teklif
ederiz. 
"İçişleri
Bakanlığı alıkonulan veya kayboldukları iddia edilen kamu görevlilerinin
ailelerine kavuşabilmesi için insancıl çözümler geliştirir. Bu insancıl
çözümler kapsamında sivil toplum örgütleri ve insan hakları ile ilgilenen
derneklerle iletişime geçilerek kamu görevlilerinin ailelerine kavuşabilmesi
için her türlü barışçıl girişimde bulunmak İçişleri Bakanlığının
sorumluluğudur.”
 Erol
Katırcıoğlu Mensur Işık Habip
Eksik
 İstanbul Muş Iğdır
 Mahmut
Celadet Gaydalı Murat Çepni Filiz
Kerestecioğlu Demir
 Bitlis İzmir Ankara
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ SERMET ATAY (Gaziantep) – Katılamıyoruz Sayın Başkan.
BAŞKAN
– Önerge üzerinde söz talebi var. 
Sayın
Erol Katırcıoğlu, buyurun. (HDP sıralarından alkışlar)
EROL
KATIRCIOĞLU (İstanbul) – Sayın Başkan, teşekkür ederim. 
Sayın
vekiller, hepinizi saygıyla selamlıyorum. 
Ben
de 144 sıra sayılı Kanun Teklifi’nin 9’uncu maddesiyle ilgili konuşacağım. Bu
madde, esas itibarıyla, bir mağduriyeti giderme maddesi ve dolayısıyla da bizim
sempatiyle baktığımız bir madde bir tarafıyla. Görevi sırasında alıkonulmuş
veya kaybolmuş kişilerin ailelerine, bu kişilerin memuriyetleri devam ettiği
sürece aylıklarının bağlanmasını öneren bir madde. 
Fakat
doğrusunu isterseniz, bu maddenin ima ettiği bir mesele var ki ben bu madde
üzerine konuşurken bunu vesile ederek konuşmak istiyorum. Şimdi, arkadaşlar,
tabii ki her devlet kendi memurunu, kendi vatandaşını korumakla yükümlüdür,
eğer kaybolduysa bulmak ve getirmekle yükümlüdür. Bütün bu süre içinde de bir
mağduriyet var ise -ki daha çok aileleri tabii ki mağdur oluyor- ailelerine
karşı bir sorumluluk düşünerek, hissederek destek verilmesini ima eden veya
işaret eden bir madde bu dolayısıyla bence de uygun bir madde gibi duruyor. 
Fakat
arkadaşlar, bu meseleyi neden bir düzenlemeyle geçiştirelim? Ben bu vesileyle,
tekrar bu yüce Mecliste bu ve buna benzer meselelerin ima ettiği barışın nasıl
tesis edileceğiyle ilgili olarak birkaç şey söylemek istiyorum. Şimdi,
arkadaşlar, bilmiyorum sizleri ama ben bu “iltisak” lafından epey rahatsız
oluyorum. “İltisak” lafı ciklet gibi, nereye çekerseniz oraya doğru gidiyor ve
biliyorsunuz “iltisak” lafı bizim hukukumuzda da yoktu zaten, bizim dilimizde
de yoktu esas itibarıyla. Benim hatırladığım kadarıyla, 1 Eylül KHK’siyle
2016’da “iltisak” bir anlamda, FETÖ teşkilatıyla ilgili olarak ifade edildi ve
kararnameye yazıldı.
Arkadaşlar,
tabii ki anlaşılabilir bir nedeni var. İşte, düşünün, 15 Temmuz olmuş, bir
darbe söz konusu ve bir teşkilat var ve anlaşılan, teşkilat belli gizli
ilişkiler içinde bir teşkilat. Dolayısıyla da o teşkilatı bir an önce ortaya
çıkarmak –ki devletin görevlerinden biri olması lazım- sebebiyle de “iltisak”
lafını kullanarak birçok kişinin de tutuklanmasına ve cezaevine konulmasına
karar verilmiş oldu.
Arkadaşlar,
geçenlerde, Sayın İçişleri Bakanımız Süleyman Soylu’yla, bütçesini görüşürken
bu mesele bir şekilde gündeme geldi ve orada –bir yere getirmek istiyorum- o
gün yaptığımız tartışmada; 26 bin civarında KHK’li, FETÖ davasıyla ilgili
olarak mahkemelerde beraat etmiş yani hâkimlerin karşısına çıkmışlar, ortada
var olan delillere bakmış hâkimler ve karar vermişler ki “Bu insanlar suçlu
değil.” ve serbest bırakmışlar, biz de bunun üzerine sorduk. Yani ben, en
azından “iltisak” lafıyla ilgili olarak bu düşündüklerimi söyledim kendisine, o
da bana bir tanım yaptı arkadaşlar ve bu tanımın hakikaten sıkıntılı olduğu
kanaatindeyim. İçişleri Bakanının söylediği şey şu oldu, dedi ki: “Adamı veya
kadını buluyoruz, hiçbir şeyi yok, hiçbir delil yok yani ne byLock’u var ne
Bank Asyada bir işi var, bir ilişkisi var dolayısıyla hâkim de bir kanıt ortaya
koyamıyor. Peki, serbest mi bırakalım bu kişiyi? Birçok insan onun FETÖ’yle
ilişkili olduğunu söylüyor. Dolayısıyla da bunu iltisaklı olarak
değerlendirerek bu davanın içinde gördük ve KHK’li oldukları hâlde görevlerine
iade etme konusunda çekimseriz.” Hatta, kendisi “Ne yapalım, tekrar devlete mi
alalım?” dedi.
Özetle
arkadaşlar, söylemek istediğim şey şu: Bu “iltisak” lafıyla o kadar uzatıyoruz
ki iki gün önce, bizim partimizin birçok mensubu -tahmin ediyorum, bilmiyorum
ama- “iltisak” lafıyla ifade edilen birtakım cümlelerle gözaltına alındılar ve
tutuklandılar.
(Mikrofon
otomatik cihaz tarafından kapatıldı) 
EROL
KATIRCIOĞLU (Devamla) - Veriyor musunuz bir dakika?
BAŞKAN
– Vermiyorum Sayın Katırcıoğlu.
EROL
KATIRCIOĞLU (Devamla) – Peki. O zaman, hepinize iyi akşamlar diliyorum. (HDP
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 9’uncu maddesinde yer alan
“eklenmiştir” ibaresinin “ilave edilmiştir” ibaresiyle değiştirilmesini arz ve
teklif ederim.
 Dursun
Müsavat Dervişoğlu Orhan Çakırlar Ayhan
Altıntaş
 İzmir Edirne Ankara
 Zeki
Hakan Sıdalı  Ümit
Beyaz
 Mersin  İstanbul
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Katılmıyoruz Sayın Başkan.
BAŞKAN
– Önerge üzerinde söz talebi var.
Sayın
Ayhan Altıntaş, buyurun. (İYİ PARTİ sıralarından alkışlar) 
AYHAN
ALTINTAŞ (Ankara) – Sayın Başkan, değerli milletvekilleri; hepinizi saygıyla
selamlıyorum.
144
sıra sayılı Kanun Teklifi’nin 9’uncu maddesi üzerine İYİ PARTİ Grubu adına söz
almış bulunuyorum. Bu maddeyle geç kalınmış bir karar alınmış, kararı
destekliyoruz. Terörle mücadele görevinde kaybolan ya da kaçırılan personelin
gaiplik kararından sonra maaşının, sosyal ve özlük haklarının ailelerine
devredilmesi gerekli bir hamledir. Denir ki: “Pencereden baktığınızda güneşi
esirgemiyorsa gökyüzü, birileri yaşadığınız günlerin bedelini ödediği içindir.”
Bugünleri görmemizi sağlayanlar, dün savaşlarda şehit olan, gazi olan ya da
esir düşen atalarımızdır. Yarın güneşi göreceksek bunun en büyük teminatı da
Nihal Atsız’ın sözleriyle “Yıldırımdan, tipiden, kasırgadan yılmayan /
Ölümlerle eğlenen tunç yürekli Türk evlatlarıdır.” (İYİ PARTİ sıralarından alkışlar)

Biz,
canlarıyla bize bugünleri hediye eden şehitlerimize, bir parçalarını cephede,
dağda bırakan gazilerimize, aileleriyle yıllardır görüşemeyen, ne hâlde olduğu
bilinmeyen, her gün ana babalarının, eşlerinin, çocuklarının, dostlarının
yolunu gözlediği kayıp askerlerimize borçluyuz. Onlar, bizden maddi bir
karşılık beklemediler, zaten nasıl bir maddi çıkar bu fedakârlıkların karşılığı
olabilirdi ki manevi olarak da bir şey beklemediler; fedakârlıklarına karşılık
olarak aldıkları bazen içler acısıydı; gün geldi, bayrağa sarılı naaşları beyaz
bir kamyonetin kasasında memleketlerinde gönderildi; gün geldi, trafikte basit
bir yol verme tartışması yüzünden magandaların saldırılarına uğradılar ya da
otobüste gazi kartları geçerli görülmedi, zorla otobüsten indirildiler; şehit
oldular, cenaze törenlerinde protokol adı altında saygısızlık yapıldı,
cenazeleri ucuz şovları için ön sıralara geçmeye uğraşan siyasetçilere sahne
oldu. Yukarıda saydıklarım, yapılan saygısızlıkların çok küçük bir kısmı fakat
bu kadarı bile hayli ağır. Bu saygısızlıklara rağmen şehit olmaya razı olan bir
evladımızın amacının çıkar olmayacağı ortadadır. O gençlerin tek amacı vardır,
Türk milletinin ve vatanının var olması.
Değerli
milletvekilleri, 12 asker ve polisin, 2 MİT personelinin PKK elinde esir olduğu
daha önce bu kürsüden Grup Başkan Vekilimiz Lütfü Türkkan tarafından dile
getirilmişti. Saygı Öztürk, 17 Eylül 2019 tarihinde, köşesinden 8’inin ismini
vermişti; Semih Özbey, Ferdi Polat, Müslüm Altıntaş, Adil Kavak, Sedat Yabalak,
Sedat Vardar, Vedat Kaya, Sedat Sungur. Bu asker ve polislerimiz için gereken
yapılmalıdır. 
Biz,
düşman eline esir vermeyi, askerlerimizden haber almamayı tarihte de yaşadık.
Benim dedemin kardeşi de Birinci Dünya Savaşı’nda Yemen’de Osmanlı askeri
olarak kayboldu, haber alınamadı. Fakat şu an 21’inci yüzyıldayız, modern bir
devletiz, bugün hâlâ aynı trajedileri yaşıyorsak oturup düşünmek lazım. Bu elim
olaylar sonucunda kimseyi teselli etmek, kimseye yeni haklar vermek acıları
dindirmez, devlet tedbir almalıdır. Diyarbakır’da acılı anneler HDP’nin önünde
oturma eylemi yaparken annelerin sorunlarını çözmek yerine onlarla beraber
eylem yapmak iktidara yakışmaz. Devlet, oturma eylemi yapmaz. Devlet, gerekeni
yapar. Devlet, vatandaşının haklı mücadelesinde vatandaşın yanında değil,
önünde olur, kendi önce gider çünkü devletin kuruluş amacı budur, kanunların
var olma amacı budur, vatandaşı desteklemek değil, korumaktır; canı yanınca
omzuna dokunmak değil, elinden tutup kaldırmaktır. 
Değerli
milletvekilleri, sözlerimi tekrar maddeyi desteklediğimizi fakat bu yasaya
ihtiyacımızın olmayacağı günleri istediğimizi belirterek son vermek istiyorum.
Devletimiz, kendi uğruna canını, bedenini sakınmayacak güvenlik güçlerine sahip
çıkmalıdır, sahip çıktığını hissettirmelidir. Buna daha önce seçim vaadi olarak
söz verdiğiniz, sık sık kendi medyanızda “Gözler Mecliste.” diye müjdelediğiniz
3600 ek göstergeyle başlayabilirsiniz. Polislerimiz, öğretmenlerimiz, din
adamlarımız, hemşirelerimiz sizden müjdeli haber bekliyorlar. 
Genel
Kurulu saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

9’uncu
maddeyi oylarınıza sunuyorum: Kabul edenler… Etmeyenler… Kabul edilmiştir. 
10’uncu
madde üzerinde 2 adet önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 144 sıra sayılı Bazı Kanunlarda ve 375 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 10’uncu maddesinin teklif
metninden çıkarılmasını arz ve teklif ederiz.
 Ali
Öztunç Nihat Yeşil Mahmut
Tanal
 Kahramanmaraş Ankara İstanbul
 Yaşar
Tüzün Ali Şeker İlhami
Özcan Aygun
 Bilecik İstanbul Tekirdağ
 Ensar
Aytekin Erkan Aydın Mehmet
Ali Çelebi
 Balıkesir Bursa İzmir
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Katılmıyoruz Sayın
Başkan.
BAŞKAN
– Önerge üzerinde söz talebi var. 
Sayın
Mehmet Ali Çelebi, buyurun. (CHP sıralarından alkışlar) 
MEHMET
ALİ ÇELEBİ (İzmir) – Teşekkürler Sayın Başkan. 
Yüce
Meclisi saygıyla selamlıyorum. 
Son
söyleyeceğimi baştan söyleyeyim, madde doğru fakat geçerlilik tarihi yanlış.
İyi bir şey yapıyoruz ama yeni bir mağduriyet yaratıyoruz. Doğum var ama sakat
doğacak. Sebebini söyleyeyim. 
Bu
madde (A) tipi amir ve (B) tipi amir arasındaki ayrımı kaldırıyor; herkesin
yıllardır beklediği bir şey, doğru. Peki, nedir (A) tipi, nedir (B) tipi? (A)
tipi, Polis Akademisinden mezun olarak komiser yardımcısı olanlar; (B) tipi ise
en az altı yıllık meslek tecrübesi olup sınavla daha sonradan komiser
yardımcısı olanlar. Dolayısıyla (A) tipi dediğimizde Akademili, (B) tipi
dediğimizde ise meslekten yükselen, alaylı, mektepli gibi düşünebiliriz. Şimdi
bunlar arasındaki ayrım kaldırılıyor. (A) tipi komiser yardımcısı dört yılda
komiser, bir dört yıl daha görev yaparsa sekiz yılda başkomiser oluyor; (B)
tipi ise altı yılda komiser, altı yıl daha görev yaparak on iki yılda
başkomiser oluyor. Buraya kadar sorun yok. Geçerlilik tarihi yanlış dedik,
neden? 2015 yılında Akademi kapatıldı dolayısıyla Akademi kapatıldıysa (A) tipi
amirin anlamı kaldı mı? Yani defakto olarak (A) tipi amir ve (B) tipi amir 2015
yılında zaten oluştu. Yani bu yasa teklifi buraya geç geldi; bu iş 2015 yılında
zaten oluşmuştu. O nedenle geçerlilik tarihi yanlış, o nedenle geçerlilik
tarihinin 2015 olması lazım. 
2015’te
Akademi neden kapandı? Çünkü Akademiyi FETÖ’cüler ele geçirmişti, o nedenle
kapatmıştık. Peki, kapatınca kimleri aldık? Bakın, iki-dokuz ay eğitimle
dışarıdan üniversite mezunlarını aldık, 10 bin kişi ve bu meslek içinden
sınavla da (B) tipi amirleri aldık. Dolayısıyla aralarında şu an bir fark var
mı 2015’ten sonra? Hiçbir fark yok. Yani 2015 yılı itibarıyla (A) tipi, (B)
tipi zaten ortadan kalktı; bu yasa teklifi geç geldi, 2015 yılından itibaren
işlemesi gerekir. 
Yasa
teklifi bu hâliyle geçerse ne oluyor? Bakınız, yasa teklifi bu hâliyle geçerse
yani geçerlilik yılını 2019 alırsak 2005, 2006, 2007, 2008 (B) grubu polis
amirleri için dört yıl hak kaybı oluşacak ama 2015 yılı olarak alırsak iki yıl
hak kayıpları var. Bu hâliyle geçerse 2010, 2011, 2012, 2013 mezunlarının iki
yıl kayıpları var; bu şekilde geçmezse bir yıl kayıpları olacak. Yani iyi bir
şey yapıyorsak en düzgününü yapmamız gerekecek. Bundan etkilenen de bin kişi
var, sadece bin kişi, devlete ciddi bir maliyeti yok bunların ve “Hiyerarşi
bozuluyor.” diye bir iddiayla da geliniyor karşımıza. Aslında tam tersi olacak.
O da nedir? Kemal Müdürümden örnek vereyim bu şekilde. 
Şimdi,
siz 2014 mezunu olan Kemal Müdürüm, ben 2015 mezunu olayım. Siz şu an benim
amirimsiniz, doğru mu? Ama yasa bu hâlde geçerse 2023’te ben başkomiser
olacağım, 2024’te siz başkomiser olacaksınız; emir veren, emir alan olacak.
Dolayısıyla hiyerarşi aslında bu şekilde bozuluyor; bunu önlememiz gerekiyor.
2015 yılından itibaren geçerlilik tarihini alırsak bu mağduriyetler
önlenecektir diyorum. 
Yüce
Meclisi saygıyla selamlıyorum. (CHP ve İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
HAYDAR
AKAR (Kocaeli) – Kabul edildi Sayın Başkan.
MEHMET
AKİF HAMZAÇEBİ (İstanbul) – Sayın Başkan…
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Bazı Kanunlarda ve 375 Sayılı Kanun Hükmünde Kararnamede Değişiklik
Yapılmasına Dair Kanun Teklifi’nin 10’uncu maddesinde yer alan “kaldırılmıştır”
ibaresinin “çıkarılmıştır” ibaresiyle değiştirilmesini arz ve teklif ederiz. 
 Dursun
Müsavat Dervişoğlu Orhan Çakırlar Feridun
Bahşi
 İzmir Edirne Antalya
 Zeki
Hakan Sıdalı  Ümit
Beyaz
 Mersin  İstanbul
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Katılmıyoruz Sayın
Başkan.
BAŞKAN
– Önerge üzerinde söz talebi var. 
Sayın
Feridun Bahşi, buyurun. (İYİ PARTİ sıralarından alkışlar)
FERİDUN
BAHŞİ (Antalya) – Sayın Başkan, değerli milletvekilleri; 144 sıra sayılı Yasa
Teklifi’nin 10’uncu maddesi üzerine söz aldım. Hepinizi saygıyla selamlıyorum. 
Emniyet
teşkilatında 2001 yılından itibaren amirler arasında (A) ve (B) grubu amir
ayrımı yapıldı. Bu 2 amir grubu arasındaki temel fark, rütbelerde bekleme
süresiydi. (A) grubu amirler dört yılda bir rütbe alırken (B) grubu amirler
altı yılda bir rütbe alıyordu. 2015 yılında 3201 sayılı Emniyet Teşkilatı
Kanunu’nda yapılan değişikliklerle (A) ve (B) grubu amir ayrımı kaldırılarak
ayrımcılığa son verildi ancak bu yasa, hâlen görevde olup lisans mezunu olan
polis amirlerini geçici 26’ncı maddeyle kapsam dışı bırakarak (B) grubu polis amirleri
olarak kalmalarına sebep oldu. Şimdi, yapılan değişiklikle 2015 yılında lisans
mezunu olmasına rağmen (B) grubu amir statüsünde bırakılan tüm amirler, bu
kanun teklifi yürürlüğe gireceği tarih itibarıyla (A) grubu amirliğe
alınacaktır. Bu, eşitsizliğin ortadan kaldırılması adına güzeldir ancak
yaptığımız düzenleme tam eşitlik sağlıyor mu sağlamıyor mu, buna bakmamız
lazım. 
Bu
yasa teklifinde 27/3/2015’te lisans mezunu amirlerin (A) grubu amir yapıldığı
tarih yürürlük tarihi olarak baz alınmazsa bir haksızlığa ve mağduriyete yol
açacaktır. Ayrıca geçmiş rütbelerin verilmemesi eşitlik ve hiyerarşik düzende
iki büyük soruna da sebebiyet verecektir. Birinci büyük sorun, eşitlik ve
liyakattir. 
Değerli
milletvekilleri, hepimizin bildiği üzere, yasa teklifinin yürürlüğe girdiği
tarihte eşit statüde olan herkese uygulanması gerekir. Ancak 2015 yılındaki
düzenlemeyle 2015 yılından önce lisans mezunu olup polis memuruyken komiser
yardımcılığı sınavını kazanan amirler istisna tutulurken bu düzenlemeden sonra eğitim
ve statü olarak aynı durumda olan lisans mezunu polis memurları (A) grubu
olarak amir yapılmaktadır yani aynı eğitim düzeyinde olan (B) grubu amirler
âdeta sınavı erken kazandığı için cezalandırılmaktadır. Daha önce de müdür
rütbelerinde bekleme süreleri kısaltılmış ama bu kısaltma düzenleme tarihi
itibarıyla tüm müdürlere uygulanmıştı. 
Mağduriyetin
ikinci sonucuysa hiyerarşik yapının bozulmasıdır. Yine, hepimizin bildiği gibi,
Türk Silahlı Kuvvetleri ve emniyet güçlerinde mesleklerinin doğası gereği
hiyerarşi en üst seviyede uygulanmaktadır. 2015 itibarıyla geçmiş haklarının
verilmemesi bu hiyerarşiyi zedeleyecek bir durum ortaya çıkaracaktır. Şöyle ki:
2014 yılında mezun olan (B) grubu amir 2015 yılında amir olan (A) grubu amire
2015 ile 2018 yıllarında amir olarak emir vermekteyken eğer madde bu şekilde
geçerse (A) grubu amir 2020 yılında dört sene emir aldığı (B) grubu amirini
geçerek emir veren rütbeye yükselecektir. Yani düşünün, dört sene emir aldığı
amirini geçecek ve 2020 yılı sonrası amirinin amiri olacaktır; bu uygulamanın
hiyerarşik düzeni altüst edeceği apaçık ortadadır. 
Değerli
milletvekilleri, kısaca (B) grubu amirler sınava girmeden önce altı yılda bir
terfiye hak kazanacaklarını biliyorlardı ancak 2015’teki kanuni düzenlemeden
sonra polis memurları, başpolis ve kıdemli polis memurlarının ya da teşkilat
dışında herhangi bir üniversitenin -bölüm ayrımı gözetmeksizin- lisans mezunu
olmasına yani eğitim yönünden eşit olmalarına rağmen, (A) grubu amir
yapılmasının hukuki şartları değiştirilmiştir. Bu kanuni düzenlemeyle bir
kısmının hakları iyileştirilirken eşit durumdaki diğer bir kısmın hakkı göz
ardı edilerek mağdur edilmesi hukuku ve vicdanları yaralayacaktır.
Verdiğimiz
bu önergeyle (A), (B) ayrımının kaldırılmasıyla ilgili kanuni düzenlemenin
yapıldığı 27/3/2015 tarihi esas alınırsa hakkaniyetin sağlanacağını ve eşitler
arasında bu eşitsizliğin ortadan kalkacağını düşünmekteyiz. 
Bu
vesileyle önergemize desteklerinizi bekler, Gazi Meclisimiz ve yüce Türk
milletini saygıyla selamlarım. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
10’uncu
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Birleşime
iki dakika ara veriyorum. 
Kapanma Saati: 22.07
YEDİNCİ OTURUM
Açılma Saati: 22.08
BAŞKAN: Başkan Vekili Süreyya Sadi BİLGİÇ
KÂTİP ÜYELER: Nurhayat ALTACA KAYIŞOĞLU (Bursa),
Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 23’üncü Birleşiminin Yedinci Oturumunu
açıyorum.
144
sıra sayılı Kanun Teklifi’nin görüşmelerine devam edeceğiz.
Komisyon?
Yok. 
Ertelenmiştir.
Gündemimizde
başka bir iş bulunmadığından, alınan karar gereğince kanunun teklifleri ile
komisyonlardan gelen diğer işleri sırasıyla görüşmek için, 28 Kasım 2019
Perşembe günü saat 14.00’te toplanmak üzere birleşimi kapatıyorum.
Kapanma Saati: 22.09




(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) 144 S. Sayılı Basmayazı 26/11/2019
tarihli 22’nci Birleşim Tutanağı’na eklidir.




