



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 7’nci
Birleşim
 14
Temmuz 2015 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- BU BİRLEŞİM TUTANAK ÖZETİ
III.- GELEN KÂĞITLAR
IV.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının,
Bakanlar Kurulunun yeniden kurulması için Türkiye Cumhuriyeti Anayasası’nın
109’uncu maddesi uyarınca Konya Milletvekili ve Adalet ve Kalkınma Partisi
Genel Başkanı Ahmet Davutoğlu’nun görevlendirildiğine, seçilecek bakanların
atanmaları yapıldıktan sonra Bakanlar Kurulu listesinin ayrıca gönderileceğine
ilişkin tezkeresi (3/8)
2.- Türkiye Büyük Millet Meclisi Başkanlığının,
Türkiye Büyük Millet Meclisinin tatilde
olduğu dönemde Türkiye Büyük Millet Meclisi Başkanının başkanlığında siyasi parti
grup başkan vekilleriyle yapılan toplantılarda alınan; 1915 olaylarının
100’üncü yıl dönümüne ilişkin parlamenter diplomasi faaliyetleri çerçevesinde
milletvekillerinden oluşan bir heyetin Belçika'ya resmî bir ziyaret
gerçekleştirmesine ilişkin 13/4/2015; Türkiye-Avrupa Birliği Karma Parlamento
Komisyonu Eş Başkanı Afif Demirkıran ve KPK üyesi Oğuz Oyan'ın Avrupa
Parlamentosu Türkiye İlerleme Raporu'na ilişkin Avrupa Parlamentosu üyeleriyle
temaslarda bulunmak üzere Strazburg'a resmî bir ziyaret gerçekleştirmesine
ilişkin 24/4/2015; Avrupa Birliği Uyum Komisyonu Başkanı Mehmet Tekelioğlu'nun
Panama Cumhuriyeti'nin başkenti Panama kentinde 15-16 Mayıs 2015 tarihlerinde
gerçekleşen Latin Amerika Parlamentosunun Genel Kurula katılımına ilişkin
13/5/2015 tarihli kararlara ilişkin tezkeresi (3/9)
3.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı İsmet Yılmaz başkanlığındaki bir heyetin, 20
Temmuz Barış ve Özgürlük Bayramı vesilesiyle Kuzey Kıbrıs Türk Cumhuriyeti
Cumhurbaşkanı Mustafa Akıncı ile Kuzey Kıbrıs Türk Cumhuriyeti Cumhuriyet
Meclisi Başkanı Sibel Siber'in vaki davetlerine icabet etmek üzere KKTC'ye
resmî bir ziyarette bulunması hususuna ilişkin tezkeresi (3/10)

B) Meclis Araştırması Önergeleri
1.- İzmir Milletvekili Zeynep Altıok ve 48
milletvekilinin, lezbiyen, gay, biseksüel, trans ve interseks (LGBTİ)
bireylerin maruz kaldığı ayrımcılığın, şiddetin ve ötekileştirmenin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1)
2.- Bitlis Milletvekili Mizgin Irgat ve 20
milletvekilinin, Türkiye'de meydana gelen trafik kazalarının nedenlerinin tüm
yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/2)

C) Genel Görüşme Önergeleri
1.- CHP Grubu adına Grup Başkan Vekili Manisa
Milletvekili Özgür Özel'in, mevsimlik tarım işçilerinin ulaşım, barınma, sağlık
ve güvenlikle ilgili sorunları konusunda bir genel görüşme açılmasına ilişkin
önergesi (8/1) 

V.- SEÇİMLER
A) Radyo ve Televizyon Üst Kuruluna Üye Seçimi
1.- Radyo ve Televizyon Üst Kurulunda boşalan
üyeliklere seçim

VI.- USUL HAKKINDA GÖRÜŞMELER
1.- Başkanlığın, siyasi parti gruplarının Radyo ve
Televizyon Üst Kurulu üyeliğine aday göstermeleriyle ilgili uygulamasının İç
Tüzük’e uygun olup olmadığı hakkında

VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Naci
Bostancı’nın, Başkan Vekili seçilmesine ve cümlenin Ramazan Bayramı’nı tebrik
ettiğine ilişkin konuşması 

VIII.- ÖNERİLER
A) Danışma Kurulu Önerileri
1.- Danışma Kurulunun, Türkiye Büyük Millet Meclisinin
15 Temmuz 2015 Çarşamba gününden başlamak ve 1 Ekim 2015 Perşembe günü saat
15.00’te toplanmak üzere tatile girmesine ilişkin önerisi 
14 Temmuz 2015 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mehmet Naci BOSTANCI
KÂTİP ÜYELER : Gülizar BİÇER KARACA
(Denizli), Sema KIRCI (Balıkesir)
-------0-------
BAŞKAN – Türkiye Büyük Millet Meclisinin 7’nci
Birleşimini açıyorum.
Toplantı yeter sayısı vardır, gündeme geçiyoruz.
Başkanlığın Genel Kurula sunuşları vardır.
Cumhurbaşkanlığının Bakanlar Kurulunun yeniden kurulması
için yapılan görevlendirmeye ilişkin bir tezkeresi vardır, okutuyorum:
IV.-
BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Bakanlar
Kurulunun yeniden kurulması için Türkiye Cumhuriyeti Anayasası’nın 109’uncu
maddesi uyarınca Konya Milletvekili ve Adalet ve Kalkınma Partisi Genel Başkanı
Ahmet Davutoğlu’nun görevlendirildiğine, seçilecek bakanların atanmaları
yapıldıktan sonra Bakanlar Kurulu listesinin ayrıca gönderileceğine ilişkin
tezkeresi (3/8)
9/7/2015
Türkiye Büyük Millet Meclisi
Başkanlığına
Bakanlar Kurulunun yeniden kurulması için, Türkiye
Cumhuriyeti Anayasası’nın 109’uncu maddesi uyarınca, Konya Milletvekili ve
Adalet ve Kalkınma Partisi Genel Başkanı Sayın Ahmet Davutoğlu
görevlendirilmiştir.
Seçilecek bakanların atanmaları yapıldıktan sonra
Bakanlar Kurulu listesinin ayrıca gönderileceğini bilgilerinize sunarım.
Recep Tayyip Erdoğan
Cumhurbaşkanı
BAŞKAN – Bilgilerinize sunulmuştur.
Türkiye Büyük Millet Meclisi Başkanlığının bir tezkeresi
vardır, okutup bilgilerinize sunacağım.
2.-
Türkiye Büyük Millet Meclisi Başkanlığının, Türkiye Büyük Millet Meclisinin tatilde olduğu dönemde
Türkiye Büyük Millet Meclisi Başkanının başkanlığında siyasi parti grup başkan
vekilleriyle yapılan toplantılarda alınan; 1915 olaylarının 100’üncü yıl dönümüne ilişkin parlamenter diplomasi
faaliyetleri çerçevesinde milletvekillerinden oluşan bir heyetin Belçika'ya
resmî bir ziyaret gerçekleştirmesine ilişkin 13/4/2015; Türkiye-Avrupa Birliği
Karma Parlamento Komisyonu Eş Başkanı Afif Demirkıran ve KPK üyesi Oğuz Oyan'ın
Avrupa Parlamentosu Türkiye İlerleme Raporu'na ilişkin Avrupa Parlamentosu
üyeleriyle temaslarda bulunmak üzere Strazburg'a resmî bir ziyaret
gerçekleştirmesine ilişkin 24/4/2015; Avrupa Birliği Uyum Komisyonu Başkanı
Mehmet Tekelioğlu'nun Panama Cumhuriyeti'nin başkenti Panama kentinde 15-16
Mayıs 2015 tarihlerinde gerçekleşen Latin Amerika Parlamentosunun Genel Kurula
katılımına ilişkin 13/5/2015 tarihli kararlara ilişkin tezkeresi (3/9)
10/07/2015
Türkiye Büyük
Millet Meclisi Genel Kuruluna
Türkiye Büyük Millet Meclisinin tatilde
olduğu dönemde Türkiye Büyük Millet Meclisi Başkanının Başkanlığında siyasi
parti grup başkan vekilleriyle yapılan toplantılarda alınan aşağıdaki kararlar
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 2 ve 11'inci maddeleri gereğince
Genel Kurulun bilgisine sunulur.

İsmet Yılmaz
Türkiye Büyük
Millet Meclisi
Başkanı
1) 1915 olaylarının 100’üncü yıl
dönümüne ilişkin parlamenter diplomasi faaliyetleri çerçevesinde
milletvekillerinden oluşan bir heyetin Belçika'ya resmî bir ziyaret
gerçekleştirmesine ilişkin 13 Nisan 2015 tarihli karar. Ziyarete Milliyetçi
Hareket Partisi Grup Başkan Vekili Yusuf Halaçoğlu, Türkiye-Avrupa Birliği
Karma Parlamento Komisyonu Eş Başkanı Afif Demirkıran, Adana Milletvekili Osman
Faruk Loğoğlu ve Ankara Milletvekili Seyit Sertçelik katılmıştır.
2) Türkiye-Avrupa Birliği Karma
Parlamento Komisyonu Eş Başkanı Afif Demirkıran ve KPK üyesi Oğuz Oyan'ın
Avrupa Parlamentosu Türkiye İlerleme Raporu'na ilişkin Avrupa Parlamentosu
üyeleri ile temaslarda bulunmak üzere Strazburg'a resmî bir ziyaret
gerçekleştirmesine ilişkin 24 Nisan 2015 tarihli karar.
3) Avrupa Birliği Uyum Komisyonu
Başkanı Mehmet Tekelioğlu'nun Panama Cumhuriyeti'nin başkenti Panama kentinde
15-16 Mayıs 2015 tarihlerinde gerçekleşen Latin Amerika Parlamentosunun Genel
Kuruluna katılımına ilişkin 13 Mayıs 2015 tarihli karar.
BAŞKAN – Bilgilerinize sunulmuştur.
Meclis araştırması açılmasına ilişkin
iki önerge vardır, ayrı ayrı okutuyorum:
B) Meclis
Araştırması Önergeleri
1.- İzmir
Milletvekili Zeynep Altıok ve 48 milletvekilinin, lezbiyen, gay, biseksüel,
trans ve interseks (LGBTİ) bireylerin maruz kaldığı ayrımcılığın, şiddetin ve
ötekileştirmenin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1)
Türkiye Büyük
Millet Meclisi Başkanlığına
Lezbiyen, gey, biseksüel, transseksüel
ve interseks (LGBTİ) bireylere yapılan ayrımcılık bu bireylerin çalışma ve
yaşam haklarını ellerinden almaktadır. Bu sorunun çözümü ne radikal ne de
karmaşık bir meseledir. Bu, uluslararası insan hakları hukukunun esasını
oluşturan iki temel ilkeye dayanmaktadır: Herkesin kanun önünde eşit olduğu
ilkesi ve ayrımcılık yasağı. İnsan Hakları Evrensel Bildirgesi'nin 3’üncü
maddesi de bunu açıkça ortaya koymaktadır: "Yaşamak, özgürlük ve kişi güvenliği
herkesin hakkıdır."
Türkiye'de LGBTİ bireylere yönelik
toplumsal algı, beraberinde büyük bir baskıyı da getirmektedir. Türkiye'de eş
cinselliği yasaklayan yasalar yoktur ama Medeni Kanun'da "cinsel
yönelim" ve "cinsiyet kimliği" ifadeleri de yer almamaktadır.
Siyasal iktidarlar eş cinselliği kamusal alanda ya yok saymışlar ya da eş
cinsellere karşı düşmanca tavırlar sergilemişlerdir.
Cinsel yönelim ve cinsiyet kimliği
temelli ayrımcılığa karşı yeterli yasal korumanın bulunmaması hemen her alanda
LGBTİ bireyleri nefret suçlarına maruz bırakmaktadır. LGBTİ bireyler iş
hayatında, okullarda, hastanelerde ayrımcılığa uğramakta; kendi aileleri
tarafından dışlanmakta ve reddedilmektedirler. Türkiye'deki kentlerin ve
kasabaların sokaklarında fiziksel saldırılara hedef olarak dövülmekte, cinsel
saldırıya uğramakta, işkence görmekte ve öldürülmektedirler. Trans bireylerin
büyük bir çoğunluğu zorunlu olarak seks işçiliği yapmaktadır.
Kaos GL'nin yüz yüze, çevrim içi ve
telefonla bildirilen vakalara dayanarak hazırladığı "2014 Yılında
Türkiye'de Gerçekleşen Homofobi ve Transfobi Temelli Nefret Suçları
Raporu"na göre, raporlanabilen 351 nefret suçu vakasından 118'inin
cinayet, cinayete teşebbüs, fiziksel şiddet, silahla yaralama, tecavüz veya
diğer cinsel saldırıları içerdiği; 118 vakadan sadece 31'inin polise
bildirildiği, 4'ünün de mahkemeye taşındığı bilgileri yer almaktadır. Ayrıca
Transgender Europe'un “Trans Cinayetleri Raporu”na göre 2008-2013 yılları
arasında Türkiye'de 34 trans birey öldürülmüştür (Kaos GL, 18 Kasım 2013).
“Temel Hak ve Hürriyetlerin
Geliştirilmesi Amacıyla Çeşitli Kanunlarda Değişiklik Yapan Kanun Tasarısı”nın
yasalaşmasıyla "nefret suçu" kavramı Türk Ceza Kanunu'nda (TCK)
tanımlanmıştır ancak mevcut düzenleme ile "cinsel yönelim ve cinsiyet
kimliği" temelli nefret ve ayrımcılığa karşı herhangi bir koruma
getirilmemiştir. Ayrımcılıkla mücadele konusunda uluslararası standartlarda
hazırlanmış bir mevzuat yürürlüğe girmemiştir. Anayasa Mahkemesi, eş cinsellere
“sapkın” demenin nefret söylemi olduğunu kabul etmiştir. Anayasa Mahkemesi
kararına rağmen Hükûmete yakın yayın organlarının LGBTİ’leri hedef alan
söylemleri artarak devam etmiştir.
Öte yandan Toplantı ve Gösteri
Yürüyüşleri Kanunu'nun 3’üncü maddesine göre “Herkes, önceden izin almaksızın,
bu Kanun hükümlerine göre silahsız ve saldırısız olarak kanunların suç
saymadığı belirli amaçlarla toplantı ve gösteri yürüyüşü düzenleme hakkına
sahiptir.” Buna rağmen, 28 Haziran 2015 Pazar günü İstanbul Beyoğlu’nda “LGBTİ
Onur Yürüyüşü” için Taksim Meydanı’nda toplanan ve İstiklal Caddesi’nde yürümek
isteyen gruplara polis, Valilik emriyle şiddet uygulamıştır. Polis, biber gazı
ve tazyikli suyla insan sağlığını da tehdit ederek müdahale etmiştir. Ayrıca,
gün sonunda LGBTİ dernekleri tarafından Beyoğlu’nda bir barda düzenlenen
partiyi de polis gaz bombası ve ses bombası atarak dağıtmıştır.
On üç yıldır barışçıl şekilde
gerçekleştirilen ve var olma mücadelesi veren LGBTİ bireylerin Uluslararası
Onur Yürüyüşü'nü ramazan ayı bahanesiyle engellemeye çalışan zihniyet,
19/6/2015’te yine İstanbul’da gerçekleştiren ve hilafet talebini dile getiren
göstericilere müdahalede bulunmamıştır. Hâlbuki Türk Ceza Kanunu’nun (TCK)
“Halkı kin ve düşmanlığa tahrik veya aşağılama” başlıklı 216’ncı maddesi şöyle
demektedir:
“(1)  Halkın sosyal sınıf, ırk, din,
mezhep veya bölge bakımından farklı özelliklere sahip bir kesimini, diğer bir
kesimi aleyhine kin ve düşmanlığa alenen tahrik eden kimse, bu nedenle kamu
güvenliği açısından açık ve yakın bir tehlikenin ortaya çıkması halinde, bir
yıldan üç yıla kadar hapis cezası ile cezalandırılır.
(2)  Halkın bir kesimini, sosyal sınıf,
ırk, din, mezhep, cinsiyet veya bölge farklılığına dayanarak alenen aşağılayan
kişi, altı aydan bir yıla kadar hapis cezası ile cezalandırılır.
(3)  Halkın bir kesiminin benimsediği
dini değerleri alenen aşağılayan kişi, fiilin kamu barışını bozmaya elverişli
olması halinde, altı aydan bir yıla kadar hapis cezası ile cezalandırılır.”
Buna rağmen, toplumun bir kesimini
diğer bir kesimine karşı kışkırtarak siyasi iktidar suç işlemiştir.
28/6/2015 tarihindeki Uluslararası Onur
Yürüyüşü'nde polis tarafından uygulanan orantısız şiddet, iç güvenlik yasasının
ne amaçla çıkarıldığını da bir kez daha ortaya koymuştur. Bu müdahale taraf
olduğumuz uluslararası sözleşmelere de aykırıdır.
Yukarıda belirtilen nedenlerden dolayı
LGBTİ bireylerin maruz kaldıkları ayrımcılığın, şiddetin, ötekileştirilmenin
giderilmesi için sorunların tespitini ve nedenlerinin siyasi, iktisadi, sosyal
ve psikolojik açılardan incelenmesi için Anayasa'mızın 98'inci, Türkiye Büyük
Millet Meclisi İçtüzüğü’nün 104 ve 105'inci maddeleri gereğince Meclis
araştırması açılmasını arz ve talep ederiz.
1) Zeynep Altıok (İzmir)
2) İlhan Cihaner (İstanbul)
3) Zeynel Emre (İstanbul)
4) Selina Doğan (İstanbul)
5) Aylin Nazlıaka (Ankara)
6) Özcan Purçu (İzmir)
7) Gülay Yedekci (İstanbul)
8) Aykut Erdoğdu (İstanbul)
9) Mustafa Sezgin Tanrıkulu (İstanbul)
10) Kadri Enis Berberoğlu (İstanbul)
11) Şenal Sarıhan (Ankara)
12) Mehmet Tüm (Balıkesir)
13) Eren Erdem (İstanbul)
14) Ali Haydar Hakverdi (Ankara)
15) Selin Sayek Böke (İzmir)
16) Gaye Usluer (Eskişehir)
17) Erdoğan Toprak (İstanbul)
18) Candan Yüceer (Tekirdağ)
19) Nurhayat Altaca Kayışoğlu (Bursa)
20) Bihlun Tamaylıgil (İstanbul)
21) Şafak Pavey (İstanbul)
22) Süleyman Sencer Ayata (İstanbul)
23) Ahmet Haluk Koç (Ankara)
24) Veli Ağbaba (Malatya)
25) Aytun Çıray (İzmir)
26) Barış Yarkadaş (İstanbul)
27) Onursal Adıgüzel (İstanbul)
28) Çetin Arık (Kayseri)
29) Elif Doğan Türkmen (Adana)
30) Gülizar Biçer Karaca (Denizli)
31) Melike Basmacı (Denizli)
32) Oğuz Kaan Salıcı (İstanbul)
33) Barış Karadeniz (Sinop)
34) Ceyhun İrgil (Bursa)
35) Durmuş Fikri Sağlar (Mersin)
36) Didem Engin (İstanbul)
37) Seyit Torun (Ordu)
38) Gamze Akkuş İlgezdi (İstanbul)
39) Niyazi Nefi Kara (Antalya)
40) Cemal Okan Yüksel (Eskişehir)
41) Bülent Yener Bektaşoğlu (Giresun)
42) Ali Akyıldız (Sivas)
43) Murat Özçelik (İstanbul)
44) Mehmet Göker (Burdur)
45) Ahmet Tuncay Özkan (İzmir)
46) Kamil Okyay Sındır (İzmir)
47) Ayşe Gülsün Bilgehan (Ankara)
48) Lale Karabıyık (Bursa)
49) Orhan Sarıbal (Bursa)
2.- Bitlis
Milletvekili Mizgin Irgat ve 20 milletvekilinin, Türkiye'de meydana gelen
trafik kazalarının nedenlerinin tüm yönleriyle araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/2)
Türkiye Büyük Millet Meclisi Başkanlığına
Türkiye’de meydana gelen trafik
kazalarının nedenlerinin tüm yönleriyle araştırılması ve gerekli önlemlerin
alınması hususunda Anayasa’nın 98’inci, İç Tüzük’ün 104’üncü ve 105’inci
maddeleri gereğince Meclis araştırması açılması için gereğini arz ve teklif
ederiz.
1) Mizgin Irgat (Bitlis)
2) Sırrı Süreyya Önder (Ankara)
3) Nursel Aydoğan (Diyarbakır)
4) Erol Dora (Mardin)
5) Gülser Yıldırım (Mardin)
6) Selma Irmak (Hakkâri)
7) İbrahim Ayhan (Şanlıurfa)
8) Faysal Sarıyıldız (Şırnak)
9) Altan Tan (Diyarbakır)
10) Abdullah Levent Tüzel (İstanbul)
11) Rıdvan Turan (Adana)
12) Hişyar Özsoy (Bingöl)
13) Ziya Pir (Diyarbakır)
14) Ahmet Yıldırım (Muş)
15) Ayhan Bilgen (Kars)
16) Aycan İrmez (Şırnak)
17) Meral Danış Beştaş (Adana)

18) Leyla Güven (Şanlıurfa)
19) Nimetullah Erdoğmuş (Diyarbakır)
20) Tuğba Hezer Öztürk (Van)
21) Edib Berk  (Diyarbakır)
Gerekçe:
Türkiye'nin temel sorunlarından biri
hiç kuşkusuz trafik kazalarıdır. Emniyet Müdürlüğü Trafik Hizmetleri
Başkanlığının verilerine göre 2005 yılından bugüne toplam (Haziran 2015'e
kadar) yaşanan trafik kazası sayısı 10 milyon 357 bin 310'dur. Bu kazalarda 2
milyon 264 bin 441 yurttaşımız yaralanırken 42.420 yurttaşımız da yaşamını
yitirmiştir.
Trafik Hizmetleri Başkanlığının
verilerine göre 2005'ten bu yana her geçen yıl trafik kazalarında artış
yaşanmaktadır. 2005 yılında 620.789 trafik kazası yaşanırken 2014 yılında bu
rakam yaklaşık yüzde 93 artarak 1 milyon 199 bin 10'a çıkmıştır.
Bu istatistikler Türkiye'de trafik
kazalarını önlemeye yönelik kapsamlı bir politika geliştirilemediğini açıkça
ortaya koymaktadır. Siyasi sorumluların trafik kazaları karşısında yaptıkları
tek düzenleme ise “sürücü kusuru” denilerek trafik ceza ücretlerinin
artırılmasıdır. Yapılan bu düzenlemelerin trafik kazalarının azaltılmasına ve
yeni acıların yaşanmasına engel olmadığı açıkça ortadadır. 2005 yılından bugüne
kesilen cezalarda büyük artışlar olmasına rağmen yukarıdaki rakamlardan da
anlaşıldığı üzere kaza sayısı her geçen yıl artarak devam etmektedir. Kaldı ki
bilimsel araştırmalar da cezaların artırılmasının trafik kazalarının
azaltılması noktasında etkili olmadığını göstermektedir.
Trafik
kazalarının asıl nedenlerini tespit edemeyen, ulaşım politikalarındaki
kusurları “Yüzde 97 gibi insan kusurudur." diyerek eğitim ve ceza
uygulamalarına yönelen Hükûmet yetkilileri, kendi kusurlarını yıllardır örtmeyi
temel bir politika hâline getirmiş durumdadırlar. Bu yaklaşım, her yıl binlerce
ailenin ocağına ateş düşüren trafik kazalarını çözmediği gibi, kazaların
giderek artmasını, ekonomik ve sosyal açıdan katlanılan pek çok maliyeti ve
olumsuzluğu da beraberinde getirmektedir.
Trafik
kazaları "Acı bir kaderdir." denilerek üstü örtülebilecek bir konu
değildir. Ayrıca, gerekli önlemlerin alınmaması nedeniyle ortaya çıkan ölümlü
vakalar kaza değil birer cinayettir.
Araştırmalar
göstermektedir ki yolcu ve yük taşımacılığının kara yollarındaki ağırlığı
arttıkça trafik kazaları da buna paralel olarak artmaktadır. Türkiye'de
uygulanan ulaşım politikaları, sadece kara yollarındaki yükü her geçen gün daha
da artırmak üzerine kuruludur. Duble yolların, üçüncü köprülerin, tünellerin
kazaları engellemediği, kara yollarındaki yükü azaltmadığı ortadadır.
1960'larda kara yollarının ulaşım ve taşımacılıktaki yükü yüzde 60 iken bugün
bu oran yüzde 98'e çıkmış durumda. Gelişmiş ülkelerde ise ulaşım ve
taşımacılığın önemli bir kısmı deniz, hava ve demir yollarıyla
gerçekleştirilmektedir. Bunun en büyük nedeni daha güvenli ve daha ucuz
olmasıdır. Bu anlamda kapsamlı bir politika geliştirmeyen hükûmetlerin kara
yolu politikalarının, yaşanan tüm olaylarda önemli sorumluluğu söz konusudur.
Bu
sorumlulukların yerine getirilmemesi ve gerekli önlemlerin alınmaması nedeniyle
yaşanan trafik cinayetleri nedeniyle yitip giden canlar beraberlerinde umudu ve
sevinci de götürmektedir.
Bu
gerekçelerle, meydana gelen trafik kazalarının nedenlerinin araştırılması ve bu
kazaların bir daha yaşanmaması için önleyici tedbirlerin alınması amacıyla bir
Meclis araştırmasının açılması elzemdir.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Genel
görüşme açılmasına ilişkin bir önerge vardır, okutuyorum: 
C) Genel
Görüşme Önergeleri
1.- CHP
Grubu adına Grup Başkan Vekili Manisa Milletvekili Özgür Özel'in, mevsimlik
tarım işçilerinin ulaşım, barınma, sağlık ve güvenlikle ilgili sorunları
konusunda bir genel görüşme açılmasına ilişkin önergesi (8/1) 
Türkiye Büyük Millet Meclisi
Başkanlığına
Türkiye'de her yıl yüzlerce mevsimlik tarım işçisi, ulaşım
sırasında meydana gelen trafik kazaları sonucu hayatını kaybetmektedir. Özellikle
bahar ve yaz aylarında işçilerin çalışmak için başka bölgelere gidişi esnasında
ölümlü ve yaralanmalı kazalar sıkça yaşanmaktadır. İşçi Sağlığı ve İş Meclisi
(İSİG), yayımladığı son raporunda 2015 yılının ilk altı ayında iş
cinayetlerinde en az 794 işçinin hayatını kaybettiğini açıklamıştır. 227 işçi
trafik/servis kazalarında hayatını kaybederken, aynı rapora göre tarım ve orman
iş kolunda 168 işçi hayatını kaybetmiştir.
6 Temmuz 2015 tarihinde Manisa'nın Gölmarmara ilçesinde
yaşanan trafik kazasında asma yaprağı toplamaya giden 15 işçinin hayatını
kaybetmesiyle mevsimlik tarım işçilerinin sorunları yeniden gündeme gelmiştir.
Hiçbir güvencesi olmayan ve örgütlülükten yoksun mevsimlik
tarım işçileri, ilkel koşullarda, sabahın erken saatlerinden akşamın geç
saatlerine kadar çok düşük ücretler karşılığı çalışmaktadır. Özellikle
yaşadıkları illerde iş imkânı bulamayan, gittikleri illerde ise sosyal
güvenceden yoksun, günlük ortalama 20 liraya çalışan mevsimlik işçiler, ulaşım
masraflarını karşılayamadıkları için topluca kamyonet kasalarına bindirilmekte
ve trafiğe çıkması uygun olmayan araçlarla yaptıkları yolculuklarda kazalara
kurban gitmektedirler. Her yıl bahar ve yaz aylarında mevsimlik tarım
işçilerinin ulaşımları sırasında meydana gelen trafik kazaları ile kamuoyunda
yer bulan mevsimlik tarım işçilerinin yaşadıkları sorunlar hâlâ çözüme
kavuşturulmamıştır. Kapasitesinin üstünde kullanılan minibüslerle tehlikeli
yolculuklar yapan bu işçiler ve onların ailelerinin karşı karşıya kaldığı
risklerin önüne geçebilmek için kalıcı tedbirler hâlâ alınmamıştır. Bu sebeple,
kontrolsüz ve denetimsiz bırakılan bu koşullarda, her yıl onlarca işçimiz
trafik kazalarında hayatını kaybetmektedir. Yapılacak daha fazla yol denetimi,
ölümlü kazaların önlenebilmesi için gerekli ise de yapısal olan bu soruna ancak
geçici bir çözüm sunacaktır. Hâlbuki, ülkenin kanayan yaralarından biri olan
mevsimlik tarım işçiliği konusu, devletin doğrudan müdahale etmesi ve yapısal
çözümler getirmesi gereken bir alandır.
Nitekim, Kasım 2014 tarihinde Isparta'nın Yalvaç ilçesinde
çalışan işçileri Gelendost'a götüren midibüsün kaza yapması ve kazada 17
işçinin ölmesi üzerine 11 Kasım 2014 tarihinde TBMM'de mevsimlik tarım
işçilerinin sorunlarının araştırılarak alınması gereken önlemlerin belirlenmesi
amacıyla bir Meclis araştırma komisyonu kurulmuş, 13 Ocak 2015 tarihinde
görevine başlayan bu komisyon, Mart 2015'te raporunu tamamlamıştır. Ancak
24’üncü Dönem yasama faaliyetlerinin sona ermesi nedeniyle söz konusu
komisyonun hazırladığı bu rapor gündeme alınmamış, TBMM'de görüşülme imkânı
olmamıştır.
Bu nedenle, mevsimlik tarım işçilerinin başta ulaşım, barınma, sağlık,
güvenlik konularında olmak üzere sorunlarının ele alınması, ilgili kurumlara
dağıtılan ancak TBMM'de görüşülmeyen 24’üncü Dönem mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
kurulan Meclis araştırma komisyonu raporunun tespit ve önerilerinin
değerlendirilmesi, çözüm önerilerinin tartışılması ve yol göstermesi amacıyla,
Anayasa’nın 98’inci maddesi ve TBMM İçtüzüğü’nün 101, 102 ve 103’üncü maddeleri
gereğince Meclis genel görüşmesi açılmasını arz ve teklif ederiz. 
Özgür Özel 
Manisa
CHP Grup Başkan Vekili
BAŞKAN – Bilgilerinize sunulmuştur. 
Önerge gündemdeki yerini alacak ve genel görüşme açılıp açılmaması
konusundaki öngörüşme sırası geldiğinde yapılacaktır.
Gündemin “Seçim” kısmına geçiyoruz.
V.-
SEÇİMLER
A) Radyo ve
Televizyon Üst Kuruluna Üye Seçimi
1.- Radyo
ve Televizyon Üst Kurulunda boşalan üyeliklere seçim
BAŞKAN – Radyo ve Televizyon Üst Kurulunda 14 Temmuz 2015 tarihinde
boşalacak olan 3 üyelik için 6112 sayılı Radyo ve Televizyonların Kuruluş ve
Yayın Hizmetleri Hakkında Kanun’un 35’inci maddesi gereğince seçim
yapılacaktır. 
Siyasi parti grupları tarafından gösterilen adayların adlarını soyadı
sırasına göre okutuyorum:
Radyo ve Televizyon Üst Kurulundaki 3 Üyelik İçin
Gösterilen Adaylar
Adalet ve Kalkınma Partisi Grubu Tarafından Gösterilen Adaylar
1) Prof. Dr. İlhan Yerlikaya
2) Murat Zelan 
Milliyetçi
Hareket Partisi Grubu Tarafından Gösterilen Adaylar 
1)
Dr. Hayati Bice
2)
Esat Çıplak
Halkların
Demokratik Partisi ve Milliyetçi Hareket Partisi Grupları Tarafından Gösterilen
Adaylar
1)
Arif Fırtına (MHP)
2)
Filiz Koçali (HDP)
3)
Nevruz Uğur (HDP)
4) İsmail Yolcu (MHP)
ENGİN ALTAY (İstanbul) – Sayın Başkan…
İDRİS BALUKEN (Diyarbakır) – Sayın
Başkan…
BAŞKAN – Sayın milletvekilleri, 6112
sayılı Kanun’un 35’inci maddesi gereği, siyasi parti grupları kendilerine düşen
üyeliğin 2 katı aday göstermişlerdir. Adayların adları, soyadı sırasına göre
birleşik oy pusulası şeklinde düzenlenmek suretiyle basılmıştır. Toplantı ve
karar yeter sayısı mevcut olmak şartıyla, seçimde, Adalet ve Kalkınma Partisi
Grubu aday listesinden en çok oyu alan 1 aday, Milliyetçi Hareket Partisi Grubu
aday listesinden en çok oyu alan 1 aday ile eşit oranda düşen üyelik için
Halkların Demokratik Partisi ve Milliyetçi Hareket Partisi Grupları listesinden
en çok oyu alan 1 aday seçilmiş olacaktır. 
Devam edeceğim ama önce sayın grup
başkan vekillerini dinleyeyim.
Buyurun Sayın Altay.
ENGİN ALTAY (İstanbul) – Sayın Başkan,
gerek Anayasa’nın 133’üncü maddesi gerekse 6112 sayılı RTÜK Kanunu
çerçevesinde, biraz önce okuttuğunuz listenin (c) bendinde 2 parti tarafından 4
aday gösterilmesi garip bir uygulamadır; Türkiye Büyük Millet Meclisi
İçtüzüğü’ne, Anayasa’ya ve 6112 sayılı Kanun’un emrettiği şartlara uygun
değildir. Tabii konunun safahatını da biliyoruz, bu konuda artık üyeliklerden
kaynaklı olarak yani Halkların Demokratik Partisinin 19 artığı, Milliyetçi Hareket
Partisinin 19 artığı eşit olduğundan Türkiye Büyük Millet Meclisinde bu konuda
geçmişte gerek komisyon üyelikleri seçimlerinde gerek Başkanlık Divanı
üyelikleri seçimlerinde eşitlik hâlinde yapılan usul bellidir. Burada bir kura
çekilmek suretiyle hangi partiye düşer ise o partinin göstereceği 2 adayın bu
listede Genel Kurulun takdirine sunulması icap eder. Bu uygulamanın emsali de
yoktur, Anayasa’nın ve İç Tüzük’ün emrettiği, ilgili kanunun emrettiği
hükümlere de çok aykırıdır. Burada direnecek iseniz İç Tüzük’ün 63’üncü
maddesine göre bir usul tartışması talep etmekteyiz.
Arz ederim.
BAŞKAN – Sayın Altay, çok teşekkür
ediyorum.
İDRİS BALUKEN (Diyarbakır) – Sayın
Başkan…
BAŞKAN - Sayın Baluken, buyurun.
İDRİS BALUKEN (Diyarbakır) – Sayın
Başkan, ben de Cumhuriyet Halk Partisi Grup Başkan Vekili Sayın Engin Altay’ın
söylediklerine ek olarak bazı şeyler iletmek istiyorum.
Şimdi, elimde 10/7/2015 tarihinde
Halkların Demokratik Partisine Türkiye Büyük Millet Meclisi Başkanı Sayın İsmet
Yılmaz tarafından gönderilmiş olan resmî yazı var. Bu resmî yazıda Sayın Meclis
Başkanı 2 siyasi partinin eşit sayıda milletvekili sayısı olması itibarıyla
RTÜK’te kalan 1 üyelik için üyelik sayısı oranında Genel Kurulda 2 parti
grubunun bildireceği 2 aday arasında seçim yapılması için 1 adayın adının 6112
sayılı Kanun’un 35’inci maddesine göre gerekli niteliklere sahip olarak
Halkların Demokratik Partisi tarafından bildirilmesini talep etmişti. Yani
demin okumuş olduğunuz listede 4 aday olmuş olabilir ama Meclis Başkanının Halkların
Demokratik Partisine göndermiş olduğu resmî yazıda HDP’den 1 üyenin
bildirilmesi şeklinde bir talep bize iletilmiştir. Hem bu talebin kendisi hem
de şu anda sizin okumuş olduğunuz 4 adayla burada yürütülecek sürecin tamamı
hem 6112 sayılı RTÜK Kanunu’na hem de Anayasa’nın 133’üncü maddesine açık bir
şekilde aykırıdır çünkü Anayasa’nın 133’üncü maddesinin ek fıkrası bu konuda
son derece nettir. Şöyle belirtiliyor: “Üyeler, siyasî parti gruplarının üye
sayısı oranında belirlenecek üye sayısının ikişer katı olarak gösterecekleri
adaylar arasından, her siyasî parti grubuna düşen üye sayısı esas alınmak
suretiyle Türkiye Büyük Millet Meclisi Genel Kurulunca seçilir.” Dolayısıyla,
hem bu sürecin başlangıcı itibarıyla Meclis Başkanının partimize göndermiş olduğu
bu üst yazı, resmî yazı Anayasa’ya aykırıdır hem de sizin bugün 4 adayla burada,
Genel Kurulda âdeta adayları yarıştıracak şekilde ortaya koymuş olduğunuz
yöntemin kendisi hem yasalara hem de Anayasa’ya aykırıdır. 
Daha önce de bu konuda Anayasa’da ya da
yasalarda tarif edilmiş alanlarda bir norm boşluğu olunan durumlarda Parlamento
hukuku gereği bazı teamüllere başvurulmuştur. Bu teamüllerde hem Başkanlık
Divanı için hem komisyon görevlendirmeleri için hem de bugünküne benzer
kurumlarda üye belirlenmesi için kura yöntemiyle belirlenmiştir. Dolayısıyla
burada eşit sayıda milletvekili sayısı olan 2 siyasi parti arasında kura çekmek
suretiyle adilane bir yöntem belirleme seçeneği varken Meclis Başkanlığı ve
bugün Genel Kurulu idare eden Başkanlık Divanı olarak açık bir şekilde hem
yasalara hem de Anayasa’ya aykırı bir tutum sergiliyorsunuz. Bunun kabul
edilemez olduğunu belirtiyoruz, kura yöntemine başvurulması gerektiğini ifade
ediyoruz. Eğer bu konuda tutumunuz değişmez ise tutumunuz hakkında usul tartışması
açacağız.
ENGİN ALTAY (İstanbul) – Aleyhte söz
istiyorum.
MEHMET DOĞAN KUBAT (İstanbul) – Lehte.
SIRRI SÜREYYA ÖNDER (Ankara) – Aleyhte.
BAŞKAN – Sayın Baluken, çok teşekkür
ediyorum.
Esasen, bahsettiğiniz bu konulara
ilişkin, Sayın Altay’ın ifade ettiği gibi -süreci sizler yakından biliyorsunuz-
bütün bu tartışmalar yapıldı ama usule ilişkin İç Tüzük çerçevesinde yapmış
olduğunuz talebi değerlendiriyor ve bir usul tartışması açıyorum.
ENGİN ALTAY (İstanbul) – Aleyhte.
İDRİS BALUKEN (Diyarbakır) – Aleyhte.
MEHMET DOĞAN KUBAT (İstanbul) – Lehte.
OKTAY VURAL (İzmir) – Üzerinde. 
BAŞKAN – Beşer dakika süreyle her bir
konuşmacıya söz vereceğim.
Sayın Kubat, Sayın Altay, Sayın Vural
ve Sayın Baluken.
İDRİS BALUKEN (Diyarbakır) – Sırrı
Süreyya Bey konuşacak bizde.
BAŞKAN - Sayın Kubat lehte, Sayın Altay
aleyhte, Sayın Vural lehte, Sayın Önder aleyhte. 
Önce lehte Sayın Kubat’a söz veriyorum.

Buyurun Sayın Kubat. (AK PARTİ
sıralarından alkışlar) 
Süremiz beş dakika. 
ENGİN ALTAY (İstanbul) – On dakika
yapın Başkanım, yetkiniz var, ilk oturumdan bu kadar nekes olunmaz ki. 
VI.- USUL
HAKKINDA GÖRÜŞMELER
1.-
Başkanlığın, siyasi parti gruplarının Radyo ve Televizyon Üst Kurulu üyeliğine
aday göstermeleriyle ilgili uygulamasının İç Tüzük’e uygun olup olmadığı
hakkında
MEHMET DOĞAN KUBAT (İstanbul) – Yeter,
yeter Başkanım, konu vuzuha kavuştu zaten. 
Sayın Başkanım, çok değerli
milletvekili arkadaşlarım; açılan usul görüşmesinde Başkanlığımızın tutumu
lehinde görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım. 
Değerli arkadaşlar, biraz önce grup
başkan vekillerimiz, HDP ve Cumhuriyet Halk Partisi… Konunun arka planı
biliniyor -gerçekten şu anda hukuki bir zorlukla- aslında hukuki bir boşluk var
konuya ilişkin. Ama, bunu boşta da bırakmak, şu andaki seçimin en azından
3’üncü üyelikle ilgili bölümünün ertelenmesi sonucunu doğuracağından dolayı,
Meclis Başkanlığı da yine Türkiye Büyük Millet Meclisi tarafından yapılan ve
yürütme erkinde bir kurula üye seçimine ilişkin bu idari işlemi birlikte yapma
iradesini ortaya koyduğundan dolayı böyle bir karar almış bulunmakta. 
Şimdi, Anayasa’nın 133’üncü maddesinde
Radyo ve Televizyon Üst Kurulunun 9 üyeden oluşacağı belirlenmiş. Bu üyelerin
de gene Türkiye Büyük Millet Meclisinde milletvekili sayısı baz alınmak
suretiyle dağıtılacağı ifade edilmiş. 258 milletvekili AK PARTİ’nin var, 4 üye
bize düşüyor; Cumhuriyet Halk Partisine 2 üye düşüyor; Milliyetçi Hareket
Partisi ve Halkların Demokratik Partisine birer üye yine sayısal olarak
düşüyor; 1 üye boşta kalıyor. Şimdi, bu 1 üyenin hukuki akıbetini, kime, hangi
partiye düştüğünü belirlemek için ne İç Tüzük’te ne kanunda ne Anayasa’da bir
hüküm yok. 
İDRİS BALUKEN (Diyarbakır) – Teamül
var, teamül. 
MEHMET DOĞAN KUBAT (Devamla) - Evet,
genel teamül ad çekme ama şu da var: Bakın, burada bir hakkın zayisi de söz
konusu olabildiği için, ad çekme yöntemi açıkça hukukta tasrih edilmemişse
bazen seçimler tekrarlanır; mevzuatta çok çeşitli örnekleri var bunun, şimdi
detaya girmiyorum. Yani, burada kanun koyucunun da abesle iştigal ettiğini
ileri süremeyiz. Kanun koyucu burada sayılar eşitliğini özellikle dikkate alıp
bu ad çekmeyi belirleyebilirdi, böyle bir hüküm de getirmemiş yani bir boşluk
var. 
ERTUĞRUL KÜRKCÜ (İzmir) – Niye bugün
değiştiriyorsunuz?
MEHMET DOĞAN KUBAT (Devamla) – Şimdi,
değerli arkadaşlarım, HDP’nin iddiası, eşitlik sebebiyle ad çekmeye başvurulmak
suretiyle bu son üyeliğin tahsisi yapıldıktan sonra bu seçim yapılsın, hem de
Cumhuriyet Halk Partisi… Milliyetçi Hareket Partisi Grubu da yine kendince
hukuki açıdan yabana atılmayacak bir görüş ileri sürüyor. Siyasi Partiler
Kanunu’nun 35’inci maddesinde ana muhalefet partisinin belirlenmesinde
uygulanan bir kriter var; burada, eğer eşitlik varsa en son seçimlerde en çok
oy almış siyasi partinin ana muhalefet olarak değerlendirileceği… Doktrinde de,
yine anayasa hukukçuları… Yani bu söylediğimiz şeyler tartışılan konular.
“Evet, burada ad çekme uygulansın.” diyenler de var anayasa hukukçularından ama
aksini savunanlar da var. 
Şimdi, Meclis Başkanlığı bu konuda
bence de adil bir formül geliştirmiş, bu son üyelik için 2 üye gösterilmesi
lazım; doğru. 1 üye Milliyetçi Hareket Partisinden, 1 üye de Halkların
Demokrasi Partisinden bildirilmesini talep etmiş. Aslında 2 üye… Şeklen en
azından hukuka uygun bir hâle getirilmişti mesele fakat bir siyasi parti
grubumuzun 2 üye vermesi noktasındaki ısrarı üzerine bu 4 üyeli tablo önümüze
çıkmış bulunmakta. 
Şimdi yapılacak şey, Genel Kurulda bu
konuda uygulanacak yöntem şu: Bu usul tartışmasının sonunda Sayın Başkanımız
tutumunu oya sunar, bir ilke geliştirir, bundan sonraki seçimlerde bu
uygulanır. 
ENGİN ALTAY (İstanbul) – Başkanı
yönlendirme, Başkanı yönlendirme.
MEHMET DOĞAN KUBAT (Devamla) – Veyahut
bu üyelikle ilgili seçimi tehir eder. Önceki 2 üyeyi seçeriz. Arkadaşlar, başka
yol yok. Ya da kanuni düzenleme yapacağız. 
Dolayısıyla, ben Başkanlığımızın
meselenin sürüncemede kalmaması adına buradaki hukuki yorumunun yabana
atılmaması gerektiğini çünkü bu konunun ihtilaflı olduğunu, bir kısım anayasa
hukukçusunun farklı görüşte olduğunu, siyasi parti gruplarımızın arasında da bu
görüş farklılığının olduğunu ve en doğru yöntemin şu anda mevcut aday
listesinde olduğu gibi son üyeliğe ilişkin 4 adayın, 2 siyasi parti tarafından bildirilen
ikişer adayın, toplam 4 aday adayı arasından bu üyenin seçilmesinin isabetli
olacağını düşünüyorum ve bu Başkanlık tutumunun lehinde olduğumu ifade ediyor,
yüce heyetinizi saygılarımla selamlıyorum. (AK PARTİ sıralarından alkışlar) 
BAŞKAN – Sayın Kubat, teşekkür
ediyorum. 
Şimdi, aleyhte Sayın Engin Altay,
buyurun. (CHP sıralarından alkışlar) 
ENGİN ALTAY (İstanbul) – Teşekkür
ederim Sayın Başkan. Bu vesileyle görevinizi kutluyorum. Tarafsız, adil bir
biçimde Türkiye Büyük Millet Meclisini yöneteceğinize olan tam inancımla
kürsüyü ve Genel Kurulu saygıyla selamlıyorum. 
Sayın Başkan, sayın milletvekilleri;
aslında Sayın Başkanın başımıza ördüğü bir beladır bu. Kendisi Başkanlık
Divanındayken Sayın Bostancı’nın getirdiği bir öneri üzerine bir hukuk boşluğu
güya böyle doldurulmaya çalışıldı ama bunu yaparken -Sayın Bostancı’yı tanırım
dört yıldır, pratiktir, zekidir ama- öyle bir iş yaptı ki, çok affedersiniz
“Bir deli bir kuyuya bir taş attı, kırk akıllı çıkaramadı”ya döner bu iş,
inanın buna döner. 
Şimdi, ne Başkanlık Divanının ne de
Genel Kurulun -evet, Genel Kurulun gücüne saygımız çok büyük ama- ne Başkanlık
Divanının ne Türkiye Büyük Millet Meclisinin Sayın Başkanının ne de Genel
Kurulun bir İç Tüzük ihdas etme yetkisi yoktur arkadaşlar. Burada yapılan çok
açık ve aleni bir İç Tüzük ihdasıdır, bir kural ihdasıdır, âdeta kendiliğinden
bir kanun ihdasıdır. 
Şimdi, buradaki herkes okuduğunu
anlayacak kabiliyet ve kapasitede. Sayın Bostancı o konuda hepimize belki beş
çeker ama şimdi Sayın Bostancı –tutanaklardan okuyorum, Başkanlık Divanı
tutanaklarından- bir öneri yapıyor yani sorun çözülemeyince, “Kura mı çekelim
yoksa Siyasi Partiler Kanunu 35’e mi gidelim?” meselesinde anlaşılamayınca bir
öneri yapıyor: “O da versin, o da versin, Genel Kurul kimi seçerse seçsin.”
Böyle bir şey olmaz! Kaldı ki Sayın Bostancı’nın bu önerisine Türkiye Büyük
Millet Meclisi Sayın Başkanı ne diyor biliyor musunuz? “Aslına bakınca çok adil
gibi olur da kanuna aykırılık olduğunu ben de söyleyeceğim.” Yani böyle bir şey
olabilir mi? Hep söylemişimdir, on üç senedir burada söylüyorum, kanunlar her
yerde çiğnenir -keşke çiğnenmese- ancak kanunların hiç çiğnenmeyeceği bir yer
varsa ora burası. Yani ele güne mahcup oluruz. Bizle ilgili bir şey de yok.
Milliyetçi Hareket Partisi de bizim için saygın bir partidir, Halkların
Demokratik Partisi de saygın bir partidir. Kaldı ki Milliyetçi Hareket
Partisinin burada, Siyasi Partiler Kanunu 35’e kıyas yaparak “Ana muhalefeti
belirlerken alınan oya bakıyorlar.” iddiası bizce makul değildir, kusura
bakmasınlar. Biz Cumhuriyet Halk Partisi olarak hukuku doğru yorumlamak
zorundayız ve doğruyu söylemek zorundayız.
OKTAY ÖZTÜRK (Mersin) – Sana sormuyor
ki zaten.
YAVUZ TEMİZER (Elazığ) -
Söyledikleriniz doğru değil.
ENGİN ALTAY (Devamla) – Burada geçmiş
uygulamalara baktığımızda da bunun çok örnekleri var, Başkanlık Divanında
üyeliklerde de var, komisyon üyeliklerinde de var, kura çekilmiş. Kura yeni bir
şey değil ama şimdi bu yapılan yeni bir şey Sayın Başkan, yanlış bir şey. Ben
bunu bu kayıtlara geçeyim Cumhuriyet Halk Partisi adına da, yarın bunun hesabı
sorulursa Anayasa Mahkemesinde, eylemli İç Tüzük iddiasıyla on gün içinde
Anayasa Mahkemesine gidilirse bu seçim iptal olur. Arkadaşlar, bakın, Meclisi
kapatacağız, yarın tekrar sizi çağırırlar buraya. Eylemli İç Tüzükten gidersek
Anayasa Mahkemesi bunu iptal eder. Öbür türlü de gidilebilir yani Anayasa 133’e
de aykırı. Bunun için de gidilebilir. 
Gene bu Meclisten çıkmış olan 6112
sayılı Kanun’un 35’inci maddesine de çok açık aykırı. Bakın, şimdi önünüze
geldi. Şunu görebiliyor musunuz? Böyle şey olur mu? Kanun demiş ki: Siyasi
parti gruplarına düşen üyelikler için her parti kendine düşen için 2 katı aday
gösterir. Bizim milletvekillerimiz, şimdi, Adalet ve Kalkınma Partisinin
gösterdiği, A bölümünde, Adalet ve Kalkınma Partisinin arzu ettiği adaya da oy
verecekler, vereceğiz. Milliyetçi Hareket Partisinin gösterdiği bölümde de
onların arzu ettiği adaya oy vereceğiz, hiçbir tereddüt yok. Ama aşağıda, şimdi
bir şey yapıyoruz, aşçı tabağı gibi, “Halkların Demokratik Partisi ve
Milliyetçi Hareket Partisi grupları tarafından gösterilen adaylar.” 
Sayın Başkan, Allah hayırlı uğurlu
etsin, oraya oturdunuz. İlk gün yanlış yapmayın. İlk gün kanunu ihlal etmeyin.
(CHP ve HDP sıralarından alkışlar) İlk gün Anayasa’nın çiğnenmesine alet
olmayın, olmayın. Ben bunu söylüyorum. Cumhuriyet Halk Partisi kurulduğu günden
beri hukuka saygılı, kanunlara saygılı, hukukun üstünlüğüne inanan bir
partidir. Buradaki kastımız üyelik MHP’de kalsın, HDP’de kalsın değildir. Biz,
burada, hukuku ve Anayasa’yı savunmak zorundayız, bunun için buradayız. Biraz
sonra belki Genel Kurulda bir oylama ihtiyacı olabilir. Sayın milletvekillerine
de rica ediyorum… Hepinize tekrar hayırlı uğurlu olsun, 25’inci Dönem inşallah
huzur içinde geçsin. Siyaset bir nezaket ve vicdan işidir. Bu çerçevede, gelin,
ilk günden, siftah, bir kanunu ayaklarımızın altına alarak, Anayasa’yı yok
sayarak “Ben yaptım, oldu.” mantığıyla iş yapmayın, yarın çok üzülürsünüz. 
Genel Kurulu saygıyla selamlıyorum. (CHP
ve HDP sıralarından alkışlar) 
BAŞKAN – Sayın Altay’a temennileri,
ikazı, eleştirileri için ve aynı zamanda övgüleri için ve övgülerin arasına
yerleştirilmiş olan “kuyuya taş atma” metaforu üzerinden yapmış olduğu
göndermeyi de, halk irfanı bağlamında “deli-veli” benzetmesi üzerinden okuyarak
çok teşekkür ediyorum. 
Şimdi, lehte, Sayın Vural, buyurun
efendim. (MHP sıralarından alkışlar) 
OKTAY VURAL (İzmir) – Sayın Başkan,
değerli milletvekilleri; öncelikle, bu yeni dönem çalışmalarının hayırlara
vesile olmasını diliyorum. Allah, bizi, hepimizi milletimize karşı, bizi buraya
getirenlere karşı utandırmasın.
Aslında, bugün buraya gelen tartışma,
değerli milletvekilleri -bütün milletvekillerine sesleniyorum- çok anlamsız bir
tartışma. Bugün burada usul tartışmalarıyla ilgili sunulan nedir biliyor
musunuz? Şans, kader oyununa mı devam edelim yoksa millî irade mi olsun? Şimdi,
böyle bir tercih yapılabilir mi? Elimizi vicdanımıza koyalım. Biz, eşit
milletvekilimiz olan partilerden daha fazla oy aldığımız için şu ya da bu
komisyonda fazla bir üyemiz olsun iddiasında değiliz. Başkanlık Divanına bu
konu geldi “18’le mesele çözülüyor.” dedik. Bizim bu konuyla ilgili bir
itirazımız olmayacağını söyledik. RTÜK üye sayısı artırılamadığı için artık
üyenin hangi partiye gireceği sorunuyla karşı karşıyayız. Şimdi böyle bir
sorunla karşı karşıyaysak… Hepimiz millî iradeyi temsil ediyoruz. Bizi millet
getirdi buraya, milletin oyları getirdi buraya. Milletin oylarıyla bir parti
diğer partiyle eşit milletvekili çıkarttı fazla oy almasına rağmen; buna da bir
şey demiyoruz. Nitekim 26 üyeli komisyonlarda eşit olacak, 18’de eşit olacak
ama 9, 10, 11 ya da 17 olduğu zaman 1 üyeyi nasıl dağıtacağız sorunuyla karşı
karşıyayız. 
Değerli kardeşim, Engin Bey, kanun
-35’inci madde- diyor ki: Ana muhalefet partisi, milletvekili sayısı eşit
olduğu zaman ne yapacağız? Diyor ki: O zaman son genel seçimdeki muteber oy
sayısına bakalım. İlk hâlinde ne var biliyor musunuz? Muteber oy sayısı eşit
olduğu zaman kuraya başvuralım. diyorlar. Anayasa Komisyonu diyor ki: “Böyle
saçma bir şey olur mu? Böylesine ciddi bir konuda keyfîlik olur mu?” Ya, bir
taraftan “Millet iradesi, kanun”, bir taraftan diyorsunuz ki “Getirelim, Nimet
Abla, bahis oyunları…”
OKTAY ÖZTÜRK (Mersin) – Alışkanlık.
OKTAY VURAL (Devamla) – Ee, bahis
oyunlarını buraya getirmemizin anlamı yok. (MHP sıralarından alkışlar)
ENGİN ALTAY (İstanbul) – Kanun öyle
Sayın Vural. 
OKTAY VURAL (Devamla) – Hayır efendim,
kanunda yazmıyor. 
Bakın, kanunda yazmıyor. Bakın, kanunda
yazmıyor. Nereye başvuracağız? Anayasa’da hüküm yoksa yok, İç Tüzük’te hüküm
yoksa yok ama biz hepimiz Siyasi Partiler Kanunu’na göre görev yapıyoruz, 20
milletvekili olan grup kuruyor. Nerede yazıyor? Siyasi Partiler Kanunu’nda
yazdığı için biz grup kuruyoruz. 
O bakımdan, Siyasi Partiler Kanunu
hepimizi bağlıyor. Burada objektif bir ölçüt getirmiş. Şimdi, böylesine bir
ölçütü keyfîliğe getirmek, indirgemek doğru bir şey değil. Gerçekten lüzumsuz
bir tartışma. Bizim meselemiz bir partiden bir fazla şey çıkartmak değil. Artırabiliyorsak
artıralım, bunlar önemli şeyler değildir ama milletin iradesi ne olacak? Şimdi
siz diyorsunuz ki: “Örnekleri var.” Hiçbir örneği yok. 
Bakın, değerli arkadaşlarım, Cumhuriyet
Halk Partisinden Yaşar Nuri Öztürk istifa ediyor. Yaşar Nuri Öztürk’le
bağımsızlar… Plan Bütçe Komisyonunda 1 üyeliğin Cumhuriyet Halk Partisi ya da
bağımsızlara verilmesi konusu tartışma konusu. Artık oya bakılacak, artık orana
bakılacak. Artık oran bağımsızlarla Cumhuriyet Halk Partisinin eşit. 
ENGİN ALTAY (İstanbul) – Aynı, öyle
oldu ama.
OKTAY VURAL (Devamla) – Şimdi,
Cumhuriyet Halk Partisiyle bağımsızların oylarını bir araya getirip
değerlendirebilir misiniz? Orada kuradan başka tabii bir şey olur mu yani? Bir
bağımsız grup, bir de Cumhuriyet Halk Partisi oy almış parti olarak; bu 2
partinin oylarının mukayesesi diye bir şey olmaz zaten. 
Bu bakımdan, bu tartışmalarla…
Gerçekten bunlar enerjimizi boşa tüketen tartışmalar. Hukuk buna çözüm bulmuş.
Biz aslında bunu gönülden isterdik yani Başkanlık Divanında, Divana gelmiş
insanlar, herkes, hep beraber birlikte… Yahu, kura yazıyor mu bir yerde?
Yazmıyor. Peki, başka bir ölçüt var mı? Var. O zaman bu ölçütü kullanalım,
diyerek meseleyi çözmek gerekirken bu konuyu buralara kadar taşımak doğru
değildi. En baştan, muteber oy sayısı fazla olana eğer artık 1 üyelik söz
konusuysa olur.
Bakın, burada üye sayısını artırarak bu
eşitliği devam ettirmek gibi bir formülü biz de yadırgamayız, yadırgamadık.
İşte, 18 üyeli, Danışma Kuruluyla, Başkanlık Divanı oluşturduk. Bu bakımdan,
bugün, burada yaptığımız bu usul tartışması, esasen daha önce çözümlenmesi
gereken bir husus. 
Sayın Meclis Başkanı bir yöntem buldu,
işte, birer üye… Birer üye olmadı, daha sonra bizden şifahi talimatla ikişer
üye istendi. 1 üyeyi seçeceğiz. Eğer Anayasa’da lafzi yorumla 2 aday
gösteriliyorsa her bir parti de 2 aday göstermiştir, lafzi yoruma da uygundur. 
(Mikrofon otomatik cihaz tarafından
kapatıldı) 
OKTAY VURAL (Devamla) – Bu durumda bir
iradeye ihtiyacımız var. Ama elimizi vicdanımıza koyalım. Değerli kardeşlerim,
Siyasi Partiler Kanunu objektif bir ölçüt getirmiştir. Bu ölçütü kullanma
konusunda tereddüt göstermeyi gerçekten anlayamadım. 
Bu bakımdan, değerli milletvekillerinin
millî iradenin belirlediği bu ölçüt çerçevesinde iradelerini kullanmaları ve bu
sorunu bu şekilde çözmeleri gerektiğini düşünüyorum. 
Teşekkür ediyorum, saygılarımı arz
ediyorum. (MHP sıralarından alkışlar) 
BAŞKAN – Sayın Vural, çok teşekkür
ediyorum. 
Şimdi, aleyhte Sayın Sırrı Süreyya
Önder, buyurun. (HDP sıralarından alkışlar) 
SIRRI SÜREYYA ÖNDER (Ankara) – Sayın
Başkan, öncelikle size görevinizde başarılar diliyorum. 
Değerli üyeler, kamu hukuku bir anlamda
bir statü hukukudur, burada da kıyas kabul edilmez. Bunu bilmeyeni de hukuk
fakültesi 1’inci sınıfından 2’nci sınıfına geçirmezler. Yani gel edilecek bir
şey değildir. Orada bir statü tarif ediliyor, burada konuştuğumuz bambaşka bir
şeydir.
Şimdi, farkında mısınız tetiklenen
vahamet zincirinin? Bütün lehte aleyhte konuşan parti temsilcileri bunun
Anayasa’ya ve İç Tüzük’e aykırı olduğunda hemfikir. Yani yaptığımız iş, şu an
Başkanlığın bize dayattığı iş Anayasa 133’e de, İç Tüzük’e de aykırı bir işlem.
Peki, bundan daha vahim bir şeyi şu an oturumumuzu yöneten Sayın Başkan
Vekilinden ilhamla söyleyeyim. Orada Anayasa’da tarif edilmiş şekilde seçilen
değerli RTÜK üyeleri var fakat bizim şimdi göndereceğimizin statüsü değişecek
farkında mısınız? Burada siyasi partiyi tarif etmiş Anayasa, onun iki katı
kadar aday gösterilir demiş, Genel Kurula da siz bu siyasi partiye düşen 2 aday
arasından 1’ini seçin demiş. Şimdi, biz Genel Kurula diyoruz ki: MHP’yi mi,
HDP’yi mi tercih edeceksiniz? Diyelim ki MHP’yi, diyelim ki HDP’yi tercih
ettiler. O, RTÜK’e gittiği zaman diğerlerinden statüsü farklı olacak. “Ben
MHP’ye galip gelerek geldim ya da ben HDP’ye galip gelerek geldim.” diyecek.
Dolayısıyla, zincirleme bir usulsüzlüğü tetiklemiş olacağız bu oylamayı kabul
etmekle. Yoksa elbette Milliyetçi Hareket Partisinden de seçilebilir. Eğer bizi
flu görmeyip biraz net görmeye başlasalardı, bizle gelip konuşsalardı buna bir
yol, yordam, adalet duygusunu incitmeden bulunurdu fakat flu gördükleri için
mesele buraya kadar geldi değerli vekiller. 
Burada esas olarak odaklanılması
gereken mesele bir Anayasa ihlaliyle işe başlayacak mıyız başlamayacak mıyız?
Sayın AK PARTİ grup başkan vekili bizden Anayasa’yı çiğnememizi istedi.
Vallahi, kusura bakma Doğan Bey, ben bir kere çiğnedim, on iki yıl ceza aldım.
Bu grubun neredeyse üçte 2’si Anayasa’yı tagyir, tebdil, ilgaya şöyle ya da
böyle teşebbüsten yıllarca zindanlarda çürümüş insanlar. Bize Anayasa’yı
çiğnettiremezsin Doğan Bey. O yüzden bu konuda çok titiziz, hassasız, Anayasa
hepimizin anayasası. Burada yapılacak olan, bu usulsüzlüğün geri çekilmesidir.
Ana muhalefet Anayasa’yla belirlenen protokoler de bir statüdür. 
Burada Milliyetçi Hareket Partisinin
önerisi şöyle kavranabilir arkadaşlar; bir kriter getiriyor, diyor ki: “Oy
sayısının çokluğu.” Eşitlik olur, olmaz; yasa bununla ilgili değildir. Eğer,
biz, Milliyetçi Hareket Partisinin bu önermesini bir kriter olarak benimsersek
-AK PARTİ’liler ayıkmadılar duruma- ortaya ilginç bir şey çıkıyor, o zaman da
bu üyelik Adalet ve Kalkınma Partisine düşüyor eğer bunu kriter olarak kabul
edersek. İşin dağılımı, tıpkı, Davut Dursun’un kendisi gitmeden RTÜK’ü düzenleme
gayretkeşliğinde Meclis Başkanını zorladığı formüle iltihak etmek gerekir,
bunun yolu oraya kadar gider. 
Onun için, keşke diyalogla bu sorun
halledilebilseydi. Kura teamüldür, defalarca uygulanmıştır -adil olur, olmaz-
iki taraf için eşit olan ihtimal daima tartışmalı bir oylamaya sunmaktan daha
adildir. 
Hepinize teşekkür ediyorum. (HDP
sıralarından alkışlar)
BAŞKAN – Sayın Önder, çok teşekkürler.
Sayın milletvekilleri, Başkanlığımızın
tutumunu açıklıyorum:
Radyo ve Televizyon Üst Kurulu
tarafından Türkiye Büyük Millet Meclisi Başkanlığına gönderilen 7 Mayıs 2015
tarihli yazıda Radyo ve Televizyon Üst Kurulunda 3 üyenin görev süresinin 14
Temmuz 2015 tarihinde sona ereceği belirtilmiştir.
Üyeliği sona eren üyelerin 2’si Adalet
ve Kalkınma Partisi Grubundan, 1’i Milliyetçi Hareket Partisi Grubu
kontenjanından seçilmişlerdir.
6112 sayılı Radyo ve Televizyonların
Kuruluş ve Yayın Hizmetleri Hakkında Kanun’un "Boşalan üyeliklerin siyasi
parti gruplarına dağılımı, ilk seçimde siyasi parti grupları kontenjanından
seçilen üye sayısı ve siyasi parti gruplarının hâlihazırdaki oranı dikkate
alınmak suretiyle yapılır." hükmü doğrultusunda Türkiye Büyük Millet
Meclisi Başkanı 7 Haziran 2015 tarihindeki genel seçimden sonra oluşan
Meclisteki parti gruplarının üye sayısı oranlarına göre boşalacak olan
üyeliklerin dağılımını belirlemiştir.
Buna göre, RTÜK'te boşalacak 3
üyelikten 1 üyeliğin Adalet ve Kalkınma Partisi Grubuna, 1 üyeliğin Milliyetçi
Hareket Partisi Grubuna düştüğü belirlenmiştir. 1 üyeliğinse Halkların
Demokratik Partisi Grubu ve Milliyetçi Hareket Partisi Grubu arasında üye
sayısı eşitliğinden dolayı aynı oranda dağıldığı görülmüştür.
Kanunda, RTÜK üyeliği seçiminde, üye
sayısı oranında eşitlik hâlinde üyeliğin hangi parti grubuna verileceğine
ilişkin bir düzenleme olmayıp uygulamada da daha önce yaşanmış bir örnek
bulunmamaktadır. Öte yandan, siyasi parti gruplarının yüzde oranlarında eşitlik
olması durumunda ne yapılacağı hususunda İç Tüzük'te bir düzenleme yer
almamaktadır.
TBMM İçtüzüğü’nün 13’üncü maddesinin
dördüncü fıkrasında yer alan "Başkan, kendisine ait görevlerin yerine
getirilmesi bakımından gerekli görürse Divanının görüşünü alabilir." hükmü
uyarınca konunun değerlendirilmesi için Türkiye Büyük Millet Meclisi Başkanı
tarafından 9 Temmuz 2015 tarihinde Başkanlık Divanı toplantıya çağrılmıştır.
Divan üyelerinin görüşlerini paylaştığı toplantı sonunda Türkiye Büyük Millet
Meclisi Başkanı anayasa hukuku akademisyenlerinden görüş alınacağını ifade
etmiştir. Alınan akademik görüşlerin paylaşılması için 13 Temmuz 2015 tarihinde
Başkanlık Divanı tekrar toplantıya çağrılmıştır. Bu görüşlere bakıldığında kura
yönteminin uygulanması ile Siyasi Partiler Kanunu’nun 35'inci maddesinde yer
alan, ana muhalefet partisinin belirlenmesinde partilerin üye sayısında eşitlik
olması hâlinde en fazla geçerli oy kriterinin esas alınması şeklinde iki ayrı
görüş ortaya çıkmıştır. Türkiye Büyük Millet Meclisi Başkanı 10 Temmuz 2015
tarihinde siyasi parti gruplarından yazıyla aday bildirmelerini talep etmiştir.
Eşit üye dağılımının söz konusu olduğu, 1 üyelik için Halkların Demokratik
Partisi ve Milliyetçi Hareket Partisi gruplarından RTÜK’te kalan 1 üyelik için
üye sayısı oranında eşitlik olduğundan Genel Kurulda 2 parti grubunun
bildireceği 2 aday arasından seçim yapılması için birer adayın bildirilmesi
istenmiştir. 
Halkların Demokratik Partisi ve
Milliyetçi Hareket Partisi gruplarınca eşit oranın söz konusu olduğu 1 üyelik
için ikişer adayın bildirilmesi üzerine Türkiye Büyük Millet Meclisi
Başkanlığınca birleşik oy pusulası buna göre düzenlenmiştir. 2 siyasi parti
grubu arasında eşit üye oranının söz konusu olduğu, 1 üyelik için üyeliğin her
2 siyasi parti grubuna birden düştüğü varsayılarak her 2 grubun bildirdiği
ikişer aday arasından 1 üyenin seçiminin yapılması TBMM Başkanlığınca uygun
bulunmuştur. Seçim bu şekilde gerçekleştirilecektir. 
Başkanlığın tutumunda herhangi bir
değişiklik yoktur.
V.-
SEÇİMLER (Devam)
A) Radyo ve
Televizyon Üst Kuruluna Üye Seçimi (Devam)
1.- Radyo
ve Televizyon Üst Kurulunda boşalan üyeliklere seçim (Devam)
BAŞKAN – Şimdi, kıymetli arkadaşlar,
oylamanın ne şekilde yapılacağını arz ediyorum:
Komisyon ve Hükûmet sıralarında yer
alan kâtip üyelerden komisyon sırasındaki kâtip üyeler Adana'dan başlayarak
Denizli'ye kadar -Denizli dâhil- ve Diyarbakır'dan başlayarak İstanbul'a kadar
-İstanbul dâhil- Hükûmet sırasındaki kâtip üyeler ise İzmir'den başlayarak
Mardin'e kadar -Mardin dâhil- ve Mersin'den başlayarak Zonguldak'a kadar
-Zonguldak dâhil- adı okunan milletvekilinin adını defterden işaretleyeceklerdir.
Adı işaretlenen milletvekiline mühürlü birleşik oy pusulası ve zarf
verilecektir. Oyunu kullanan milletvekili, oy pusulasını içeren zarfı Başkanlık
Divanı kürsüsünün önüne konulmuş olan oy kutusuna atacaktır. 
Birleşik oy pusulasında Adalet ve
Kalkınma Partisi Grubu aday listesinden 1 adayın, Milliyetçi Hareket Partisi
Grubu aday listesinden 1 adayın, eşit oranda düşen üyelik için Halkların
Demokratik Partisi Grubu ve Milliyetçi Hareket Partisi Grubu aday listesinden 1
adayın isimlerinin karşısındaki kare çarpı işaretiyle işaretlenecektir.
Birleşik oy pusulasında yer alan üç ayrı aday listesinin her birinden birden
fazla adayın işaretlendiği oy pusulaları geçersiz sayılacaktır. Bu hususlar
birleşik oy pusulasında da dipnot olarak belirtilmiştir.
Sayın
milletvekilleri, oylamanın sayım ve dökümü için ad çekme suretiyle 5 kişilik
bir tasnif komisyonu tespit edilecektir. Kâtip üyelerimizin isimlerini çektiği,
tasnif komisyonuna seçilen üyeler oylama işlemi bittikten sonra komisyon
sıralarında yerlerini alacaklardır. 
Sayın Mehmet
Erdoğan, Gaziantep? Burada.
Sayın Yılmaz
Tezcan, Mersin? Burada.
Sayın İhsan
Şener, Ordu? Yok.
Sayın Orhan
Karasayar, Hatay? Yok.
Sayın Barış
Yarkadaş, İstanbul? Burada.
Sayın Mustafa
İbrahim Turhan, İzmir? Yok.
Sayın Ahmet Eşref
Fakıbaba, Şanlıurfa? Burada.
Sayın Kadir
Koçdemir, Bursa? Burada.
Sayın kâtip
üyelerin yerlerini almalarını, oy pusulalarıyla zarfların da teslim edilmesini
rica ediyorum. 
Oylamaya Adana
ilinden başlıyoruz.
(Oylar toplandı)
BAŞKAN – Efendim, oyunu kullanmayan
sayın üye var mı? Yok.
Oy verme işlemi tamamlanmıştır.
Tasnif Komisyonu üyeleri lütfen
yerlerini alsınlar.
Tasnif Komisyonu üyelerinin isimlerini
okutuyorum:
Kadir Koçdemir, Bursa Milletvekili;
Mehmet Erdoğan, Gaziantep Milletvekili; Barış Yarkadaş, İstanbul Milletvekili;
Yılmaz Tezcan, Mersin Milletvekili; Ahmet Eşref Fakıbaba, Şanlıurfa
Milletvekili.
(Oyların ayrımı yapıldı)
BAŞKAN
– Saygıdeğer milletvekilleri, Radyo ve Televizyon Üst Kurulu üyelikleri için
yapılan seçime ilişkin Tasnif Komisyonu tutanağı gelmiştir, okutuyorum:
Türkiye Büyük Millet Meclisi Başkanlığına
Radyo
ve Televizyon Üst Kurulundaki 3 üyelik için yapılan seçime 471 üye katılmış,
kullanılan oyların dağılımı aşağıda gösterilmiştir.
Saygıyla
arz olunur.
Tasnif Komisyonu
 Üye Üye Üye
 Kadir Koçdemir Mehmet
Erdoğan Barış Yarkadaş
 Bursa Gaziantep İstanbul

 Üye Üye
 Yılmaz Tezcan Ahmet
Eşref Fakıbaba
 Mersin Şanlıurfa

Adalet ve Kalkınma Partisi Grubu Aday Listesi:
Prof. Dr. İlhan Yerlikaya 327
oy
Murat Zelan 19
oy
Milliyetçi Hareket Partisi Grubu Aday Listesi:
Dr. Hayati Bice  28
oy
Esat Çıplak 368
oy
Halkların Demokratik Partisi ve Milliyetçi Hareket Partisi
Grupları Aday Listesi:
Arif Fırtına (MHP) 295
oy
Filiz Koçali (HDP) 157
oy
Nevruz Uğur (HDP) 5
oy
İsmail Yolcu (MHP) 4
oy
Boş 1

Geçersiz 3
BAŞKAN – Buna göre, Adalet ve Kalkınma Partisi Grubu aday
listesinden Profesör Doktor İlhan Yerlikaya, Milliyetçi Hareket Partisi Grubu
aday listesinden Esat Çıplak, eşit oranda düşen üyelik için Halkların
Demokratik Partisi Grubu ve Milliyetçi Hareket Partisi Grubu aday listesinden
Arif Fırtına Radyo ve Televizyon Üst Kurulu üyeliklerine seçilmişlerdir. 
Hayırlı olmasını diliyorum. (AK PARTİ, CHP ve MHP
sıralarından alkışlar)
Türkiye Büyük Millet Meclisi Başkanlığının bir tezkeresi
vardır, okutup oylarınıza sunacağım: 
IV.-
BAŞKANLIĞIN GENEL KURULA SUNUŞLARI (Devam)
A)
Tezkereler (Devam)
3.- Türkiye
Büyük Millet Meclisi Başkanlığının, Türkiye Büyük Millet Meclisi Başkanı İsmet
Yılmaz başkanlığındaki bir heyetin, 20 Temmuz Barış ve Özgürlük Bayramı
vesilesiyle Kuzey Kıbrıs Türk Cumhuriyeti Cumhurbaşkanı Mustafa Akıncı ile
Kuzey Kıbrıs Türk Cumhuriyeti Cumhuriyet Meclisi Başkanı Sibel Siber'in vaki
davetlerine icabet etmek üzere KKTC'ye resmî bir ziyarette bulunması hususuna
ilişkin tezkeresi (3/10)
Türkiye Büyük Millet Meclisi Genel
Kuruluna
Türkiye Büyük Millet Meclisi Başkanı İsmet Yılmaz
Başkanlığındaki heyetin 20 Temmuz Barış ve Özgürlük Bayramı vesilesiyle, Kuzey
Kıbrıs Türk Cumhuriyeti Cumhurbaşkanı Sayın Mustafa Akıncı ile Kuzey Kıbrıs
Türk Cumhuriyeti Cumhuriyet Meclisi Başkanı Sayın Sibel Siber'in vaki
davetlerine icabet etmek üzere KKTC'ye resmî ziyarette bulunması hususu,
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 6’ncı maddesi uyarınca Genel
Kurulun tasviplerine sunulur.
İsmet
Yılmaz 
Türkiye
Büyük Millet Meclisi 
Başkanı 
BAŞKAN - Kabul edenler... Kabul
etmeyenler... Kabul edilmiştir.
Saygıdeğer milletvekilleri, Danışma
Kurulunun önerisi vardır, ona geçmeden önce kısa bir açıklama yapmak istiyorum.
VII.-
OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Naci Bostancı’nın, Başkan Vekili seçilmesine ve cümlenin Ramazan
Bayramı’nı tebrik ettiğine ilişkin konuşması
BAŞKAN - Efendim, bugün, Meclis
Başkan Vekili olarak ilk günüm. 2011 yılında Meclise Amasya Milletvekili olarak
seçildim, dört yıl boyunca bu Mecliste görev yaptım, Meclisin çeşitli zeminlerinde
görevimi sürdürdüm. 2015 seçimlerinde yine Amasya Milletvekili olarak seçildim.
Gereken prosedürlerinden sonra Meclis Başkan Vekili olarak huzurunuzdayım. 
Bu süreden bahsetmemin nedeni, Meclisin nasıl çalıştığına ilişkin gözlem
yapma imkânım oldu. Benim gördüğüm şudur: Değerli Meclisimiz Anayasa, yasalar
ve kurallar konusunda ortak bir karar ve irade sahibidir. Bunlara ilişkin kimi
zaman görüş farklılıkları olsa dahi, bu görüş farklılıklarını zarafetle,
olgunlukla, demokratik müktesebatına uygun bir şekilde tartışmakta ve nihai
olarak Meclise yaraşır vakar içerisinde kararlarını vermektedir. 
Siyaset biliminde “En iyi yönetim en az yönetimdir.” derler. Ben bugün
de bir örneğini gördüğümüz bu zarif ortam dolayısıyla Meclis Başkan Vekillerine
çok fazla yük düşmeyeceği kanaatine bir kez daha sahip oldum. Dolayısıyla,
buradaki görevimizin prosedürel bir görev olacağı temennisini, inancını ve bu
Meclise layık bir şekilde görev yapacağımız hususundaki karar ve irademizi
kendi adıma ve muhakkak arkadaşlarım adına bir kez daha beyan etmek isterim. 
Çok teşekkür ediyorum. 
Bu vesileyle cümlenin mübarek Ramazan Bayramlarını da tebrik ediyorum. 
Danışma Kurulunun bir önerisi vardır, okutup işleme alacağım ve
oylarınıza sunacağım.
VIII.-
ÖNERİLER
A) Danışma
Kurulu Önerileri
1.- Danışma
Kurulunun, Türkiye Büyük Millet Meclisinin 15 Temmuz 2015 Çarşamba gününden
başlamak ve 1 Ekim 2015 Perşembe günü saat 15.00’te toplanmak üzere tatile
girmesine ilişkin önerisi 
Tarih: 14/07/2015
Danışma Kurulu
Önerisi
Danışma Kurulunun 14/07/2015 Salı günü
yaptığı toplantıda TBMM’nin 15 Temmuz 2015 Çarşamba gününden başlamak ve 1 Ekim
2015 Perşembe günü saat 15.00’te toplanmak üzere tatile girmesi önerisinin
Genel Kurulun onayına sunulması uygun görülmüştür. 
İsmet Yılmaz
Türkiye Büyük Millet Meclisi 
Başkanı
 Mehmet Doğan Kubat Engin
Altay
 Adalet
ve Kalkınma Partisi Cumhuriyet Halk Partisi 
 Grubu
Başkan Vekili  Grubu Başkan Vekili
 İstanbul İstanbul
 Oktay Vural İdris
Baluken
 Milliyetçi
Hareket Partisi Halkların Demokratik Partisi
 Grubu Başkan Vekili Grubu
Başkan Vekili
 İzmir Diyarbakır
BAŞKAN - Kabul edenler... Kabul
etmeyenler... Kabul edilmiştir. 
Sayın milletvekilleri, gündemimizde
başka bir konu bulunmadığından, alınan karar gereğince, gündemimizde yer alacak
konuları görüşmek üzere 1 Ekim 2015 Perşembe günü saat 15.00’te toplanmak üzere
birleşimi kapatıyorum.
Kapanma Saati: 17.13



