



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 86’ncı
Birleşim
 30
Mayıs 2019 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Mustafa Destici’nin, terörle mücadeleye ilişkin
gündem dışı konuşması
2.- İzmir Milletvekili Hasan Kalyoncu’nun, Trabzon ilinin tarihî ve
kültürel değerlerine ilişkin gündem dışı konuşması
3.- İstanbul Milletvekili Müşerref Pervin Tuba Durgut’un, 31 Mayıs
Sigarasız Bir Dünya Günü’ne ilişkin gündem dışı konuşması
IV.- AÇIKLAMALAR
1.- Konya Milletvekili Orhan Erdem’in, öldürülen Doğanhisar Belediye
Başkanı İhsan Öztoklu’ya Allah’tan rahmet dilediğine ilişkin açıklaması
2.- Antalya Milletvekili Rafet Zeybek’in, Antalya ilinde doğaya zarar
veren mermer ocaklarının faaliyetine son verilmesi gerektiğine ilişkin
açıklaması
3.- Kahramanmaraş Milletvekili İmran Kılıç’ın, şiddetin zulüm olduğuna
ve insanlığın fiziksel, psikolojik, sosyolojik, siyasal, kültürel, ekonomik,
sözel, cinsel yönden şiddet sarmalına alındığına ilişkin açıklaması
4.- Ankara Milletvekili Nihat Yeşil’in, kamu bankalarının esnafa,
çiftçiye, emekçiye kredi vermesi gerekirken kimlere kredi verildiğini ve son
bir yılda kaç vatandaşın Ankara Güvenpark Anıtı’nda zor durumda olduğu için
kendini yakmak isteyen esnaf gibi canına kıymak istediğini bu tablodan utanması
gerekenlerden öğrenmek istediğine ilişkin açıklaması
5.- Kahramanmaraş Milletvekili Ali Öztunç’un, gıda fiyatlarındaki artış
nedeniyle uzun süreli sözleşmelere göre çalışan yemek firmalarının
mağduriyetine ve Kahramanmaraş ilinin Pazarcık ilçesinin yol sorununa ilişkin
açıklaması
6.- Mersin Milletvekili Ali Cumhur Taşkın’ın, İslam âleminin mübarek
Kadir Gecesi’ni tebrik ettiğine ve yaklaşmakta olan Ramazan Bayramı’nı Cenab-ı
Hak’tan niyaz ettiğine ilişkin açıklaması
7.- Bursa Milletvekili Mustafa Esgin’in, sağlıkta bir dünya modeli
ortaya konulduğuna ve Bursa ilinde hizmete sunulan hastanelere ilişkin
açıklaması
8.- Amasya Milletvekili Hasan Çilez’in, Kuzey Irak’ta yürütülen Pençe
Harekâtı’na ilişkin açıklaması
9.- İstanbul Milletvekili Ali Kenanoğlu’nun, İstanbul Eyüpsultan İMKB
Lisesinde yaşanan olaya ilişkin açıklaması
10.- Kahramanmaraş Milletvekili Sefer Aycan’ın, millî servetimiz olan Numune
Hastanesi ile Yüksek İhtisas Hastanesinin hastane olarak Türk milletine hizmet
etmeye devam etmesi gerektiğine ilişkin açıklaması
11.- Amasya Milletvekili Mustafa Levent Karahocagil’in, gönül
belediyeciliğiyle hizmete talip olan AK PARTİ’nin insan merkezli yürüteceği
hizmetlerin neler olduğuna ilişkin açıklaması
12.- Kocaeli Milletvekili İlyas Şeker’in, sanayi kenti olan Kocaeli
ilinin aynı zamanda doğal zenginliğe sahip turizm kenti olduğuna ilişkin
açıklaması
13.- Gaziantep Milletvekili İmam Hüseyin Filiz’in, Fatih Sultan Mehmet’e
Hocası Molla Gürani’nin “Bizans imparatorlarına benzemeye çalışıyorsan bil ki
onları bu gösteriş mahvetti.” ikazından ders alınması, başta Külliye olmak
üzere devletin bütün kurumlarının lüksten ve israftan uzak durması gerektiğine
ilişkin açıklaması
14.- Mersin Milletvekili Olcay Kılavuz’un, “Zümrüt Apartmanı” adlı
kitabın toplumda infial etkisi yarattığına, sağlıklı nesiller yetişebilmesi
için eğitim sistemimiz başta olmak üzere devletin yerine getirmesi gereken
vazifeler olduğuna ilişkin açıklaması
15.- Konya Milletvekili Esin Kara’nın, Türk aile yapısını bozmaya
yönelik programların yayından kaldırılması gerektiğine, Türk İslam âleminin
Kadir Gecesi’ni ve Ramazan Bayramı’nı kutladığına ilişkin açıklaması
16.- Kocaeli Milletvekili Lütfü Türkkan’ın, Kuzey Irak’ta yürütülen
Pençe Harekâtı sırasında şehit düşen Piyade Teğmen Raşit Aydın ve Piyade Uzman
Çavuş Mehmet Taşhan’a Allah’tan rahmet dilediğine, SPK’nin emeklilik fonlarında
standart ve para piyasası fonlarına alınacak varlıklara ilişkin düzenlemeye
gittiğine, Hükûmeti geçim sorunlarına yoğunlaşmaya davet ettiklerine, Danıştay
savcısının Sakarya ilindeki Tank Palet Fabrikasının özelleştirilmesi işleminin
iptaline yönelik mütalaasını değerli bulduklarına, Kocaeli ilindeki kayıtlı
işsiz sayısındaki artışa, FETÖ üyeliği suçlamasıyla tutuklu bulunan Amerikan
vatandaşı Serkan Gölge’nin serbest bırakılmasından sonra sırada kimin olduğunu
öğrenmek istediğine ilişkin açıklaması
17.- Sakarya Milletvekili Muhammed Levent Bülbül’ün, Kuzey Irak’ta
yürütülen Pençe Harekâtı sırasında şehit düşen Piyade Teğmen Raşit Aydın ve
Piyade Uzman Çavuş Mehmet Taşhan’a Allah’tan rahmet dilediğine, kamu
avukatlarının özlük hakları yönünden yaşadığı mağduriyet ile kamu kurum ve kuruluşlarında
çalışan işçi ve memurların sorunlarının giderilebilmesi için Milliyetçi Hareket
Partisi olarak gerekli çalışmaları yaptıklarına, Kadir Gecesi ile Ramazan
Bayramı’nın Türk milletine, İslam âlemine huzur getirmesini niyaz ettiklerine
ilişkin açıklaması
18.- Mersin Milletvekili Fatma Kurtulan’ın, Diyarbakır ili Kayapınar
Belediyesi çocuk kreşinde yaşanan işgal girişimine, Bismil Belediyesi ile
Mardin Belediyesinde yapılan talana, Halfeti, Urfa ve Ankara’dan gelen işkence
haberleriyle ilgili Meclisin harekete geçmesi gerektiğine ilişkin açıklaması
19.- Manisa Milletvekili Özgür Özel’in, Tunceli ilinde Belediye Başkanı
Fatih Mehmet Maçoğlu ile Vali Tuncay Sonel arasında işletmeler sebebiyle
yaşanan gerginliğe, SGK’nin aylık sigortalı sayısı istatistiklerini açıklamama sebebine
ve SGK gibi siyaset dışı olması gereken bir kuruma bu verileri açıklatmayan
iradenin ne olduğunu öğrenmek istediklerine, açıklanan Yargı Reformu Strateji
Belgesi’ne, nafakayla ilgili yapılan düzenlemeye ve Meclisin demokrasiye,
rejime sahip çıkması gerektiğine ilişkin açıklaması
20.- Denizli Milletvekili Cahit Özkan’ın, Kuzey Irak’ta yürütülen Pençe
Harekâtı sırasında şehit düşen Piyade Teğmen Raşit Aydın ve Piyade Uzman Çavuş
Mehmet Taşhan’a Allah’tan rahmet dilediğine, ramazan ayının bereketiyle Genel
Kurulun çalışma yönünden başarılı bir hafta geçirdiğine, “Egemenlik kayıtsız
şartsız milletindir.” anlayışıyla son kararları Meclisin vereceğine, Rabb’im
cümlemizi Kadir Gecesi’ni hakkıyla idrak edenlerden eylemesine ve hayırlı
Ramazan Bayramı dilediğine ilişkin açıklaması
21.- Sakarya Milletvekili Muhammed Levent Bülbül’ün, Batman Milletvekili
Ayşe Acar Başaran’ın 68 sıra sayılı Kanun Teklifi’nin 12’nci maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
22.- Mersin Milletvekili Fatma Kurtulan’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
23.- Sakarya Milletvekili Muhammed Levent Bülbül’ün, isyanların, ortaya
çıkan isyan girişimlerinin ve kalkışmaların ayrı ayrı değerlendirilmesi
gerektiğine ilişkin açıklaması
24.- Mersin Milletvekili Fatma Kurtulan’ın, ülkede Kürt sorunu olduğunun
açık olduğuna, HDP’nin MHP’nin tehditlerine boyun eğecek bir parti olmadığına,
PKK’nin dört yıldır alıkoyduğu askerleri kurtarmak için niçin bir şey
yapılmadığını öğrenmek istediklerine, Meclisin taziye yeri olmadığına, Kürt
sorununun demokratik çözümünün bu Meclisin görevi olarak önünde durması
gerektiğine ilişkin açıklaması
25.- Sakarya Miletvekili Muhammed Levent Bülbül’ün, Mersin Milletvekili
Fatma Kurtulan’ın yaptığı açıklamasındaki bazı ifadelerine ve Milliyetçi
Hareket Partisi olarak 82 milyon Türkiye’nin huzurlu olması için fedakârlık
göstereceklerine, asla ve asla terör odaklarına müsaade etmeyeceklerine ilişkin
açıklaması
26.- Mersin Milletvekili Fatma Kurtulan’ın, Sakarya Miletvekili Muhammed
Levent Bülbül’ün yaptığı açıklamasındaki bazı ifadelerine ve HDP olarak
Türkiye’nin birliğini, beraberliğini düşünen, ağır bedeller ödeyen bir parti
olduklarına ve Seyit Rıza’nın Kürtlerin dedesi olduğuna ilişkin açıklaması
27.- Adana Milletvekili Müzeyyen Şevkin’in, kamuda çalışan sözleşmeli
personelin kadro beklediğine, şehir hastanelerinde emekçilerin işten
çıkarıldığına, kadın taciz ve tecavüzleri ile çocuk istismarına son verilmesi
gerektiğine ilişkin açıklaması
28.- Eskişehir Milletvekili Jale Nur Süllü’nün, diyabet hastalarının
yaşadığı mağduriyete ilişkin açıklaması
29.- Ordu Milletvekili Cemal Enginyurt’un, Ordu ve Giresun yaylalarında
topyekûn yıkım yapıldığına, hayvancılık için, tarım için elli altmış yıldır
kullanılan binaların yıkılmasının doğru olmadığına ilişkin açıklaması
30.- Adana Milletvekili Ayşe Sibel Ersoy’un, 31 Mayıs Sigarasız Bir
Dünya Günü’ne ilişkin açıklaması
31.- Tekirdağ Milletvekili İlhami Özcan Aygun’un, yaşanan dolu ve sel
nedeniyle Amasya ile Tekirdağ Malkara’nın doğal afet kapsamına alınmasını talep
ettiklerine ilişkin açıklaması
32.- Ankara Milletvekili Servet Ünsal’ın, BAŞKENTGAZ üzerinden Ankara
Büyükşehir Belediye Başkanı Mansur Yavaş’a yönelik karalamayla algı yaratılmaya
çalışıldığına ilişkin açıklaması
33.- Bursa Milletvekili Atilla Ödünç’ün, Uluslararası Lösemili Çocuklar
Haftası’na ilişkin açıklaması
34.- Denizli Milletvekili Cahit Özkan’ın, Ankara Milletvekili Durmuş
Yılmaz’ın 68 sıra sayılı Kanun Teklifi’nin ikinci bölümü üzerinde İYİ PARTİ
Grubu adına yaptığı konuşmasındaki bazı ifadelerine ilişkin açıklaması
35.- Manisa Milletvekili Özgür Özel’in, 29 Mayıs İstanbul’un fethinin
566’ncı yıl dönümü kutlamalarına Cumhuriyet Halk Partili belediye başkanlarının
davet edilmediğine ilişkin açıklaması
36.- Isparta Milletvekili Aylin Cesur’un, bayram ikramiyesinden
faydalanamayan emeklilerin mağduriyetinin giderilmesi ve ikramiyelerin günün
şartlarına göre yeniden düzenlenmesi gerektiğine ilişkin açıklaması
37.- Denizli Milletvekili Cahit Özkan’ın, Aydın Milletvekili Hüseyin
Yıldız’ın görüşülmekte olan 68 sıra sayılı Kanun Teklifi’nin 14’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
38.- Manisa Milletvekili Özgür Özel’in, Denizli Milletvekili Cahit
Özkan’ın şahsiyatla uğraştığına ilişkin açıklaması
39.- Denizli Milletvekili Cahit Özkan’ın, Denizli Milletvekili olması
hasebiyle Denizli Milletvekili Yasin Öztürk’ün görüşülmekte olan 68 sıra sayılı
Kanun Teklifi’nin 16’ncı maddesiyle ilgili önerge üzerinde yaptığı konuşmasında
Meclisin mehabetine yakışmayan üslubu nedeniyle özür dilediğine ilişkin açıklaması
40.- Sakarya Milletvekili Muhammed Levent Bülbül’ün, Diyarbakır
Milletvekili Garo Paylan’ın görüşülmekte olan 68 sıra sayılı Kanun Teklifi’nin
19’uncu maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
41.- Manisa Milletvekili Özgür Özel’in, torba yasa teklifinin yanlış bir
yasama biçimi olması nedeniyle 68 sıra sayılı torba Yasa Teklifi’nde karşı
oldukları maddeler olduğu gibi destekledikleri maddeler de olduğuna, CHP Grubu
olarak tutumlarının teklifin bütünü üzerinde herhangi bir oy kullanmama yönünde
olduğuna ilişkin açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Romanya Temsilciler
Meclisi Avrupa İşleri Komisyonu heyetinin ülkemizi ziyaret etmesinin TBMM
Başkanlık Divanının 15/5/2019 tarih ve 16 sayılı Kararı’yla uygun bulunduğuna
ilişkin tezkeresi (3/764)

VI.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68)
2.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Milli Savunma Komisyonu Raporu (S. Sayısı: 69)
3.- Türkiye Büyük Millet Meclisi Başkanı İzmir Milletvekili Binali
Yıldırım’ın Azerbaycan Cumhuriyeti Hükümeti, Gürcistan Hükümeti ve Türkiye
Cumhuriyeti Hükümeti Arasında Savunma Alanında İşbirliği Mutabakat Muhtırasının
Onaylanmasının Uygun Bulunduğuna Dair Kanun Teklifi (2/1187) ve Dışişleri
Komisyonu Raporu (S.Sayısı:17)
4.- Türkiye Büyük Millet Meclisi Başkanı Tekirdağ Milletvekili Mustafa
Şentop’un Türkiye Cumhuriyeti Hükümeti ile Kuzey Kıbrıs Türk Cumhuriyeti
Hükümeti Arasında Ulusal Sürücü Belgelerinin/Sürüş Ehliyetlerinin Karşılıklı
Olarak Tanınması ve Değişimi Anlaşmasının Onaylanmasının Uygun Bulunduğuna Dair
Kanun Teklifi (2/1771) ve Dışişleri Komisyonu Raporu (S. Sayısı: 57) 

B) Yeniden Görüşmeleri Yapılan Teklifler (Tekririmüzakere)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Madde 14)

VII.- SATAŞMALARA İLİŞKİN KONUŞMALAR
1.- Sakarya Milletvekili Muhammed Levent Bülbül’ün, Siirt Milletvekili
Meral Danış Beştaş’ın 68 sıra sayılı Kanun Teklifi’nin ikinci bölümü üzerinde
HDP Grubu adına yaptığı konuşması sırasında Milliyetçi Hareket Partisine ve MHP
Grubuna sataşması nedeniyle konuşması
2.- Siirt Milletvekili Meral Danış Beştaş’ın, Sakarya Milletvekili Muhammed
Levent Bülbül’ün sataşma nedeniyle yaptığı konuşması sırasında şahsına
sataşması nedeniyle konuşması
3.- Denizli Milletvekili Cahit Özkan’ın, Denizli Milletvekili Yasin
Öztürk’ün 68 sıra sayılı Kanun Teklifi’nin 21’inci maddesiyle ilgili önerge üzerinde
yaptığı konuşması sırasında şahsına sataşması nedeniyle konuşması

VIII.- ÖNERİLER
A) Danışma Kurulu Önerileri
1.- Danışma Kurulunun, 68 sıra sayılı Kanun Teklifi’nin Genel Kurulun 30
Mayıs 2019 tarihli 86’ncı Birleşiminde kabul edilen 14’üncü maddesinin yeniden
görüşülmesine dair Plan ve Bütçe Komisyonu Başkanının talebi İç Tüzük’ün
89’uncu maddesi uyarınca uygun görüldüğüne ilişkin görüşü
2.- Danışma Kurulunun, Genel Kurulun 31 Mayıs 2019 Cuma günü
toplanmamasına ilişkin önerisi

IX.- OYLAMALAR
1.- (S. Sayısı: 68) İstanbul Milletvekili Nevzat Şatıroğlu ve Adalet ve
Kalkınma Partisi Grup Başkanvekili Tokat Milletvekili Özlem Zengin ile 61
Milletvekilinin Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin oylaması
2.- (S.Sayısı:17) Türkiye Büyük Millet Meclisi Başkanı İzmir
Milletvekili Binali Yıldırım’ın Azerbaycan Cumhuriyeti Hükümeti, Gürcistan
Hükümeti ve Türkiye Cumhuriyeti Hükümeti Arasında Savunma Alanında İşbirliği
Mutabakat Muhtırasının Onaylanmasının Uygun Bulunduğuna Dair Kanun Teklifi’nin
oylaması
3.- (S. Sayısı: 57) Türkiye Büyük Millet Meclisi Başkanı Tekirdağ
Milletvekili Mustafa Şentop’un Türkiye Cumhuriyeti Hükümeti ile Kuzey Kıbrıs
Türk Cumhuriyeti Hükümeti Arasında Ulusal Sürücü Belgelerinin/Sürüş
Ehliyetlerinin Karşılıklı Olarak Tanınması ve Değişimi Anlaşmasının
Onaylanmasının Uygun Bulunduğuna Dair Kanun Teklifi’nin oylaması


X.- YAZILI SORULAR VE CEVAPLARI
1.-  İzmir Milletvekili Mehmet Ali Çelebi’nin, TBMM’nin içinde bulunduğu
bölgenin "TBMM Külliyesi" olarak adlandırılmasına ilişkin sorusu ve
Türkiye Büyük Millet Meclisi Başkanvekili Süreyya Sadi Bilgiç’in cevabı
(7/11819)
2.-  Konya Milletvekili Fahrettin Yokuş’un, norm kadro çalışmalarına
ilişkin sorusu ve Türkiye Büyük Millet Meclisi Başkanvekili Süreyya Sadi
Bilgiç’in cevabı (7/11822)
3.-  Konya Milletvekili Fahrettin Yokuş’un, TBMM İdari Teşkilatında
görev yapan müşavir unvanlı personele ilişkin sorusu ve Türkiye Büyük Millet
Meclisi Başkanvekili Süreyya Sadi Bilgiç’in cevabı (7/11823)
4.-  Konya Milletvekili Fahrettin Yokuş’un, mülga Başbakanlıktan atanan
personele ilişkin sorusu ve Türkiye Büyük Millet Meclisi Başkanvekili Süreyya
Sadi Bilgiç’in cevabı (7/11824)
5.-  Konya Milletvekili Fahrettin Yokuş’un, TBMM İdari Teşkilatında
şahsa bağlı kadrolarda görev yapan personele ilişkin sorusu ve Türkiye Büyük
Millet Meclisi Başkanvekili Süreyya Sadi Bilgiç’in cevabı (7/11825)
6.-  Denizli Milletvekili Yasin Öztürk’ün, Halkla İlişkiler Binasının
engelli erişimine uygunluğuna ilişkin sorusu ve Türkiye Büyük Millet Meclisi
Başkanvekili Süreyya Sadi Bilgiç’in cevabı (7/11930)
30 Mayıs 2019 Perşembe
BİRİNCİ OTURUM
Açılma Saati: 14.02
BAŞKAN: Başkan Vekili Celal ADAN
KÂTİP ÜYELER: Nurhayat ALTACA KAYIŞOĞLU (Bursa), Bayram ÖZÇELİK (Burdur)
----- 0 -----
BAŞKAN
– Türkiye Büyük Millet Meclisinin 86’ncı Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, artan terör olayları hakkında söz isteyen Ankara Milletvekili
Mustafa Destici’ye aittir.
Buyurun
Sayın Destici.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Mustafa Destici’nin, terörle mücadeleye ilişkin
gündem dışı konuşması
MUSTAFA
DESTİCİ (Ankara) – Saygıdeğer Başkanım, kıymetli milletvekilleri; sizleri ve
bizleri takip eden milletimin her bir ferdini saygıyla, sevgiyle ve muhabbetle
selamlıyorum.
Öncelikle,
Türk Silahlı Kuvvetlerimizin yürüttüğü Pençe Harekâtı’nda şehit olan Piyade
Teğmen Raşit Aydın ve Piyade Uzman Çavuş Mehmet Taşhan kardeşlerimize Cenab-ı
Hak’tan rahmet, ailelerine ve milletimize başsağlığı diliyorum, mekânları
cennet ve âli olsun.
Saygıdeğer
milletvekilleri, Türk milleti ordu millettir. Hayatımızın her döneminde, o anki
tahsilimiz, makamımız ve görevimiz ne olursa olsun, kendimizi şerefli Türk
ordusunun bir mensubu hissettik. Dolayısıyla, harekâtla ilgili ayrıca bir
destek cümlesi kurma ihtiyacı dahi duymadan, her daim yanlarında olduğumuz
Mehmetçiklerimize Yüce Rabb’imden muvaffakiyetler niyaz ediyorum.
Kıymetli
milletvekilleri, yerli savunma sanayimizin, ordumuzun operasyon yeteneğine
sahada sağladığı katkıyı görmemiz ve ölçebilmemiz açısından da harekâtı
ciddiyetle ve dikkatle takip etmekteyiz. Pençe Harekâtı, Kandil’in harekât
alanının sınırlanması ve lojistik yollarının kapatılması için stratejik ve
hayati bir öneme sahiptir. Harekâtı, daha önce defalarca dile getirdiğimiz, her
ne şartta olursa olsun ve bedeli ne olursa olsun Fırat’ın doğusunun yani
Suriye’nin kuzeydoğusu ve Irak’ın kuzeyinin kontrol altına alınmasıyla ilgili
önemli bir adım olarak görüyor, milletimizin varlığını hedef alan terörün hak
ettiği akıbetle sonlandırılmasının başlangıcı olmasını temenni ediyorum.
Bölge
coğrafyasının şartları ve jeopolitiği itibarıyla güvenliğin kalıcı olabilmesi
için, İran ve Irak Merkezî Yönetimi’yle iş birliğinin önemine vurgu yapmak
istiyorum. Bu kapsamda, Irak Cumhurbaşkanı Barham Salih’in Türkiye'yi
ziyaretini önemli buluyor, terör konusunda Türkiye ve Irak’ın iş birliğinin
kalıcı olmasını diliyorum. Türkiye’nin terörle mücadele konusundaki
kararlılığı, İran ve Irak için, bu ülkelerin güvenliği ve toprak bütünlüğü için
de önemli bir fırsattır. Ayrıca, bölgede kendilerini oyun kurucu olarak gören
ABD ve Rusya yönetimleri Türkiye’nin güvenliğini riske edecek hamlelere
girişmemeli, bundan, başta bölgede yaşayan sivil halk olmak üzere hiç kimsenin
fayda sağlamayacağı unutulmamalıdır. PKK’yı enterne ederken YPG’nin, PYD’nin
kalıcılaştırılması gayretleri bu işe girişenlerin terörle mücadelede samimi
olmadıklarının açık bir göstergesidir. 
Aziz
milletim, Irak ve Suriye toprakları Araplar ve Kürtlerden ibaret bir bölge
değildir. Türkler, bu bölgenin bin yılı aşkın bir süredir asli ve en önemli
unsurlarındandır. Türkiye Cumhuriyeti devleti ise bölgedeki Türkmen varlığının
güvenliğinin teminatıdır. Bu vesileyle Türkiye’nin en başından beri Irak’ın ve
Suriye’nin toprak bütünlüğünün yanında olduğunu tekrar hatırlatıyorum. 
Burada
vurgu yapmak istediğim bir husus da terörün tüm unsurlarıyla mücadeleden asla
vazgeçilmemeli ve katiyen yeni bir müzakere sürecine dönülmemelidir. Özellikle
de Türkiye bu dönemde şu üç şeyden vazgeçmemeli ve geri adım atmamalıdır:
Birincisi, S400’lerin alımı; ikincisi, Suriye’nin kuzeydoğusuna yani Fırat’ın
doğusuna inşallah bayramdan sonra gerçekleşeceğini ümit ettiğimiz harekât ve
üçüncüsü de Doğu Akdeniz havzasındaki kazanımlarımız. 
Tekraren,
şehitlerimize rahmet, kahraman ordumuza muvaffakiyetler diliyorum. 
Değerli
milletvekilleri, birkaç cümleyle, sık sık karşımıza çıkan ve milletçe
vicdanlarımızı kanatan bir hususa değinmek istiyorum. Pedofili, ülkemizde
maalesef gündemden düşmeyen ve çözüm bulmakta zorlandığımız bir problem hâline
dönüşmüştür. Kararlılıkla ifade etmek istiyorum, bir ülkede bir suç
önlenemiyorsa yapılacak ilk işlerden biri o suça dair cezaları yeniden gözden
geçirmek olmalıdır. Konuyla ilgili alınacak başka önlemler elbette olacaktır.
Tıbbın psikiyatriye ait akademik dalı başta olmak üzere, yürütme, sosyoloji,
eğitim, kolluk kuvvetleri ve yerel yönetimler dâhil olmak üzere çocuk istismarı
konusunun alanını genişleterek… 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Başkan. 
MUSTAFA
DESTİCİ (Devamla) – …ailelerinin yanında da olsa kötü muameleye maruz kalan,
özellikle sokaklarda çalıştırılan, dilendirilen çocuklarımızı da kapsayacak
şekilde bu alanda acilen çalışma yapılmalıdır. Yasa koyucu olan Türkiye Büyük
Millet Meclisi, bu konuda cezaları yeniden düzenleme hususunda üzerine düşen
görevi yerine getirmelidir. Bu konu bugün itibarıyla artık zaruret hâlini
almıştır. 
Cumhuriyeti
kuran Gazi Meclisin mensupları olarak milletimize, gelecek nesillere ve tarihe
karşı sorumluluk taşıyoruz. Şunu asla unutmayalım: Eğer devlet çocuklarını
koruyamıyorsa devletin kutsallığına dair söylenen her söz anlamını
hafifletecektir ve yitirecektir. 
Bu
duygu ve düşüncelerle yüce Meclisin siz değerli üyelerini saygıyla selamlıyor,
necip milletimizin ve tüm İslam âleminin mübarek Kadir Gecesi’ni ve Ramazan
Bayramı’nı tebrik ediyorum. (AK PARTİ sıralarından alkışlar) 
BAŞKAN
– Gündem dışı ikinci söz, Trabzon’un tarihî ve kültürel değerleri hakkında söz
isteyen İzmir Milletvekili Hasan Kalyoncu’ya aittir. 
Buyurun
Sayın Kalyoncu. (MHP sıralarından alkışlar) 
2.- İzmir Milletvekili Hasan Kalyoncu’nun, Trabzon ilinin tarihî ve
kültürel değerlerine ilişkin gündem dışı konuşması
HASAN
KALYONCU (İzmir) – Sayın Başkan, değerli milletvekilleri; Trabzon’un tarihî ve
kültürel değerleri hakkında gündem dışı söz almış bulunuyorum. Bu vesileyle
Gazi Meclisimizi saygıyla selamlıyorum. 
Son
aylarda Trabzonlulara yönelik çeşitli imalarda bulunulmaktadır. Bir evladı
olmakla iftihar ettiğim Trabzon’a ve Trabzonluya yönelik ima ve ithamların
hepsi gizli bir Pontusculuk iddiasına hizmet eden ihanet ifadeleridir. 
Bilinen
Trabzon tarihi milattan önce 7’nci yüzyıla dayanmaktadır ve bu tarihin
başlangıç safhasında -öğrenmek isteyenler için söylüyorum- Saka Türkleri
vardır. Yani milattan önce 7’nci yüzyıldan beri Trabzon Türk yerleşim
yerlerinden biridir. Ayrıca bölgede Kuman-Kıpçak Türklerinin varlığı hâlâ
izlerini yer isimlerinde net olarak ortaya koymaktadır. Bir dönem Trabzon’un
Bizans’ın hüküm sürdüğü bölgede yer alması bölgede Türk varlığını ortadan
kaldırmamıştır, sadece bölgeye Rumların yerleşmesine sebep olmuştur. 1461’de
Fatih Sultan Mehmet Han tarafından fethedildiğinde Kaleiçi’nde 2 bin kadar
Türk’ün yaşadığı kaydedilmiştir. Bu tarihten sonra da Trabzon beş yüz elli
sekiz yıldan beri Türk’tür, Türk’ündür ve ilelebet Türk kalacaktır. (MHP ve İYİ
PARTİ sıralarından alkışlar) Bunun yanında, tarihî kayıtlara bakıldığında,
Orhan Gazi döneminden itibaren Trabzon’da ahi ocaklarının da var olduğu ayrı
bir gerçektir. 
Rus
Savaşı’nda Trabzonluların verdikleri milis savunma savaşının her anı birer
kahramanlık destanıdır. Çaykara’da Sultan Murat Yaylası, Of’da Baltacı Deresi
ve Arsin’de Yanbolu Deresi savaşlarda Trabzonluların azgın Rus ordularına karşı
verdiği mücadele alanlarından sadece birkaçıdır. 
Kurtuluş
Savaşı döneminde ise işgal yıllarında silahlandırılmış Rum çetelerin
Pontusculuk iddialarıyla başlattıkları Türk ahaliye karşı kıyım, Gazi
Meclisimizin emrindeki merkezî ordunun marifetiyle sona erdirilmiştir. 
Gazi
Meclisimizde Trabzonlular hakkında konuşanlara bir tavsiyede bulunacağım: Bir
de Erivan ve Erbil gibi şehirlerin Türkmen şehri, Türk yurdu olduğunu gündeme
getirsinler ve burada yapılan ırkçı saldırılara karşı da tavır koysunlar. 
Tarih
kitaplarını okumadan, bilgi edinmeden “Yok Trabzon’a gittim, orada onu gördüm;
yok bir yere benzettim.” ifadeleri en basit ifadeyle cahilliktir. 
Yıllardan
beri en yoğun misyonerlik faaliyetleri Trabzon’da yürütülmüştür fakat
Trabzonlular bu oyuna geçit vermemiştir. Hangi görüşe mensup olursa olsun,
vatan, millet söz konusu olduğunda Trabzon tek yumruk olan bir şehirdir.
PKK’nın faaliyetlerini Karadeniz’e taşıması tesadüf değildir ve diyoruz ki:
“Eren, iyi ki varsın.” Bölücülere karşı mücadelenin sembolü hâline gelen Eren
Bülbül kardeşim, ruhun şad olsun. Buradan tüm şehitlerimize de Allah’tan rahmet
diliyorum.
Bu
duygularla hatırlatmak isterim ki Türkiye'nin ülkesi ve milletiyle bölünmez bir
bütün olduğunu, vatanımızın terk edilecek bir çakıl taşı olmadığını; hiçbir
Türk’ten, başkaları öyle istiyor diye vazgeçemeyeceğimizi biliniz. Bizim için
bu devlete vatandaşlık bağıyla bağlı her birey değerlidir ve hiç kimse arasında
etnik ve inanç kökenine göre ayrım yoktur, tek ayrım vatan hainlerine karşıdır.
Milleti ve ülkesiyle bölünmez, ebet müddet Türkiye Cumhuriyeti’nin garantisi,
çatısı altında bulunduğumuz Türkiye Büyük Millet Meclisidir. Millet, vatan ve
devletin bekası için yapmadığımız fedakârlık kalmayan biz Türk milliyetçileri,
evelallah millî birlik ve bütünlüğümüzün de teminatıyız. 
Yurt
içinde ve dışında ihanete karşı varlık mücadelemizin fiilî kahramanları Mehmetçiklerimize
buradan başarılar diliyorum, zafer ve sağlıkla yuvalarına dönmelerini Cenab-ı
Allah’tan niyaz ediyorum.
Bu
vesileyle Türk İslam âleminin Kadir Gecesi’ni ve Ramazan Bayramı’nı kutluyor,
devletimize ve milletimize hayırlar getirmesini Yüce Allah’tan niyaz ediyorum.
(MHP, AK PARTİ ve İYİ PARTİ sıralarından alkışlar)
BAŞKAN
– Teşekkürler. 
Gündem
dışı üçüncü söz, 31 Mayıs Dünya Sigarasız Günü münasebetiyle söz isteyen
İstanbul Milletvekili Müşerref Pervin Tuba Durgut’a aittir.
Buyurun
Sayın Durgut. (AK PARTİ sıralarından alkışlar) 
3.- İstanbul Milletvekili Müşerref Pervin Tuba Durgut’un, 31 Mayıs
Sigarasız Bir Dünya Günü’ne ilişkin gündem dışı konuşması
MÜŞERREF
PERVİN TUBA DURGUT (İstanbul) – Sayın Başkan, sayın milletvekilleri; Dünya
Sağlık Örgütü 1988 yılından beri her yıl 31 Mayısı, önlenebilir ölüm ve
hastalıkların en önde gelen nedeni tütün epidemisine dikkat çekmek, sigara
endüstrisinin halk sağlığını tehdit eden taktikleri konusunda farkındalık
oluşturmak, sigara bağımlılığıyla mücadelede kanıta dayalı politikalar ve
müdahaleleri savunmak ve gelecek nesilleri bu öldürücü salgından korumak için
sigarasız bir dünya günü olarak kutlamaktadır.
Sigarasız
bir dünya... Gerçekten de sigarasız bir dünya nasıl olurdu, gelin hep birlikte
tahayyül etmeye çalışalım. Dünya sigarayla hiç tanışmamış olsaydı, dünyada her
yıl 7 milyon kişi, ülkemizde her yıl 100 bin vatandaşımız sigara yüzünden
hayatını kaybetmiyor olacaktı. Dünya Sağlık Örgütü verilerine göre 700 milyon
çocuk yani dünyadaki çocukların yarısı, öldürücü sigara dumanına maruz
kalmayacaktı. Sigara içmediği hâlde başkalarının sigara dumanına maruz kalan
700 bin insan ölmeyecekti. Akciğer kanseri nadir görülen bir hastalık olacaktı.
Akciğer kanserine bağlı erkek ölümlerinde ülkemiz dünyada 1’inci sırada yer
almayacaktı ya da 1950 yılından itibaren kadınlarda sigara kullanımının
yaygınlaşması sonucu akciğer kanserine bağlı ölümler yüzde 600 oranında
artmayacak ve akciğer kanseri kadınlar arasında 1 numaralı kanser ölümü sebebi
olmayacaktı. Çok uluslu sigara şirketleri milyarlarca dolar kazanırken
ülkemizde sigara kaynaklı hastalıklar için her yıl 9 milyar harcamayacaktık.
Dünya
sigarayla hiç tanışmamış olsaydı, sigara devleri yüzünden yaşanan pek çok çevre
felaketi yaşanmıyor olacaktı. Mesela ülkemizde her yıl 35 bin ton sigara
izmariti sokaklarımızı, kumsallarımızı, denizlerimizi, parklarımızı kirletmiyor
olacaktı. 
Sayın
milletvekilleri, dünyada 120’den fazla ülkede, 4 milyon hektardan fazla tarım
alanında tütün yetiştirilmektedir. Açlıkla mücadele eden Afrika ülkeleri de
dâhil, geri kalmış ülkelerde kuralsız yapılan tütün tarımı, çevre ve insan
sağlığını tehdit etmektedir. Biyoçeşitliliğin azalmasına, çoraklaşma ve
erozyona neden olan endüstriyel tütün tarımı çok fazla kimyasal madde kullanımı
da gerektirmektedir. Eğer dünya hayal ettiğimiz gibi sigarasız olsaydı,
Afrika’da kısıtlı olan toprak ve su kaynakları bu kimyasallarla kirlenmeyecekti
ya da tütün tütsülemek için kesilen ağaçlar yüzünden her yıl 200 bin hektar
orman yok olmayacaktı. Geri kalmış ülkelerde tütün tarımı yerine normal tarım
yapılsaydı, 20 milyon aç insana yetecek kadar gıda üretilebilecekti. 
Sayın
milletvekilleri, sigaranın zararlı etkilerini araştıran bilimsel çalışmalar
1940’lı yılların sonuna doğru başlamış ve sigaranın kanser yapıcı ve öldürücü
bir ürün olduğuna dair kanıtlar hızla artmıştır. 1964 yılında ise American
Surgeon General Raporu’nda sigaranın akciğer kanserine neden olduğu resmî
olarak ilan edilmiştir. Buna rağmen, çok uluslu sigara şirketleri, her dönem
yeniledikleri pazarlama taktikleriyle dünyanın her yerinde etik dışı
faaliyetlerine devam etmektedir. Bugün hâlâ, çocuk ve gençler de dâhil
milyonlarca insan bu öldürücü ürüne bağımlı hâle gelmektedir.
Sayın
Başkan, sayın milletvekilleri; çocuk ve gençleri korumak Türkiye Cumhuriyeti
Anayasası 58’inci maddesi uyarınca anayasal görevimizdir. Belki çok yakın bir
gelecekte çocuklarımıza sigaradan tamamen arınmış bir dünya armağan
edemeyebiliriz ama bilimsel temelli politika ve düzenlemelerle onları bu
öldürücü salgının etkilerinden koruyabiliriz. 
2008
yılından itibaren Sayın Cumhurbaşkanımızın bu alandaki liderliği ve iradesi
neticesinde, halk sağlığında reform niteliğinde çok önemli yasal düzenlemeleri
hayata geçirdik. Bu yasal düzenlemeleri tavizsiz uygulamak, değişen ihtiyaçlara
göre geliştirmek ve bu alanda farkındalığı hep taze tutmak başarı ve
sürdürülebilirlik için hayati önem arz ediyor. 
31
Mayıs Sigarasız Bir Dünya Günü’nün mücadele azmimizi ve inancımızı bir kez daha
yenilemek için harika bir fırsat olduğunu düşünüyor, yüce Meclisimizi saygıyla
selamlıyorum. (AK PARTİ sıralarından alkışlar)
BAŞKAN
– Sayın milletvekilleri, şimdi, sisteme giren ilk 15 milletvekiline yerlerinden
birer dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım.
Buyurun
Sayın Erdem. 
IV.- AÇIKLAMALAR
1.- Konya Milletvekili Orhan Erdem’in, öldürülen Doğanhisar Belediye
Başkanı İhsan Öztoklu’ya Allah’tan rahmet dilediğine ilişkin açıklaması
ORHAN
ERDEM (Konya) – Geçen hafta Cuma günü Doğanhisar’da Cumhur İttifakı’nda
Milliyetçi Hareket Partisinden seçilen Başkanımız İhsan Öztoklu ne yazık ki
önceki dönem İYİ PARTİ Belediye Başkanı ve bu dönem adayının çocuklarıyla
birlikte çıkarılan arbedede kalbinden aldığı bıçak darbeleri sonucu hayatını
kaybetti. Hayatının baharında, 42 yaşında, evli, 2 çocuk babası Başkanımızı
görev şehidi olarak kaybettik. Hiçbir makamın bir damla insan kanından daha
kıymetli olmadığını hepimiz biliyoruz. Allah bir daha böyle bir olay
yaşatmasın. Doğanhisar ilçemiz böyle bir konuyla anılmaktan ayrıca çok üzülmüş
ve asıl bıçak darbeleri Doğanhisarlıların kalbini yaralamıştır. Doğasıyla,
insan sevgisiyle, vatana olan aşkıyla en çok şehit veren ilçemiz olarak böyle
bir konunun yaşanması hepimizi derinden üzmüştür.
Görev
şehidimiz İhsan Öztoklu’ya tekrar Allah’tan rahmet diliyorum. Muhterem
ailesinin ve Doğanhisarlılarımızın başı sağ olsun. 
BAŞKAN
– Sayın Zeybek…
2.- Antalya Milletvekili Rafet Zeybek’in, Antalya ilinde doğaya zarar
veren mermer ocaklarının faaliyetine son verilmesi gerektiğine ilişkin
açıklaması
RAFET
ZEYBEK (Antalya) – Teşekkür ederim Sayın Başkan. 
Antalya’da
yaşayan Yörükler şimdilerde göç yollarındalar. Ancak Yörüklerin göç yolundaki
manzara ve yaşam alanları dağlar, mermer ocakları tarafından harap ediliyor.
Akseki’de Güzelsu, Pınarbaşı, Çatlıçukur ve Çukurköy mahallelerinde sit
alanlarının tam ortasında açılma yapılmaktadır. Bu ocaklar nedeniyle çok sayıda
endemik bitki ve hayvan türü, zeytinlikler, tarih ve doğa, birçok alan yok olma
tehlikesiyle karşı karşıyadır. Mermer ocaklarının faaliyetlerine derhâl son
verilmelidir. Antalya’nın doğası ranta teslim edilmediğinde her şey çok güzel
olacaktır.
Teşekkür
ederim.
BAŞKAN
– Sayın Kılıç…
3.- Kahramanmaraş Milletvekili İmran Kılıç’ın, şiddetin zulüm olduğuna
ve insanlığın fiziksel, psikolojik, sosyolojik, siyasal, kültürel, ekonomik,
sözel, cinsel yönden şiddet sarmalına alındığına ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Şiddet
zulümdür. Şiddet güç ve baskı uygulayarak insanların bedeni ve ruhi açıdan
zarar görmesine neden olan bireysel ve toplu hareketlerin tümüdür. İnsanlık
tarihi kadar eski bir olgu olan şiddetle insanın yolları farklı zaman ve
mekânlarda kesişmiştir. Ancak günümüzde dünyanın her bir bölgesinde yaşanan
farklı türlerdeki şiddet olayına bakıldığında bugünün en önemli ve öncelikli
sorununun şiddet olduğu görülecektir. İnsanlık bugün fiziksel, psikolojik,
sosyolojik, siyasal, kültürel, ekonomik, sözel, cinsel ve diğer pek çok yönden
şiddet sarmalına alınmış durumdadır. Aile ve aile üyelerinin birbirlerine
uyguladıkları şiddet; kadına, çocuğa, yaşlıya uygulanan farklı şiddet türleri;
toplumda savunmasız insanlara ve engellilere yönelik şiddet uygulamaları;
hayvanlara ve tabiata karşı yapılan tahribat; törenin, terör ve anarşinin
şiddeti insanı kuşatmış hâldedir. Kültürümüzde şiddet, zulüm kavramıyla ifade
edilmiştir.
(Mikrofon
otomatik cihaz tarafından kapatıldı) 
BAŞKAN
– Sayın Yeşil…
4.- Ankara Milletvekili Nihat Yeşil’in, kamu bankalarının esnafa, çiftçiye,
emekçiye kredi vermesi gerekirken kimlere kredi verildiğini ve son bir yılda
kaç vatandaşın Ankara Güvenpark Anıtı’nda zor durumda olduğu için kendini
yakmak isteyen esnaf gibi canına kıymak istediğini bu tablodan utanması
gerekenlerden öğrenmek istediğine ilişkin açıklaması
NİHAT
YEŞİL (Ankara) – Teşekkür ederim Sayın Başkanım.
Bugün
biraz önce Ankara Güvepark’ta Ulu Önder Atatürk’ün “Türk, övün, çalış, güven.”
yazılı anıtı önünde esnaf bir vatandaşımız üzerine benzin döküp kendisini yakma
girişiminde bulundu. Bu vatandaşımız diyor ki: “Evime lokma götürmekte
zorlanıyorum. Tefeciden yüksek faizle borç aldım ve zor durumdayım, sesimi
duyurmak istiyorum.” Vatandaşımız CİMER’e çok defa dilekçe yazmış ancak cevap
alamamış. Yaşadığı Urfa’dan çıkıp Ankara’ya yetkililerle görüşmeye gelmiş ama
kimse ilgilenmemiş. Son çare kendisini yakmak istiyor. Bu tablodan utanması
gerekenlere soruyorum: Kamu bankaları esnafa, çiftçiye, emekçiye kredi vermesi
gerekirken kimlere kredi veriyor ki bu vatandaşımız tefeciden borç para almak
zorunda kalıyor. Son bir yılda kaç vatandaşımız aynı zorlukları yaşadığını
söyleyerek canına kıymak istedi? Meclis gündemi bir ilçenin adını değiştirmek
için…
(Mikrofon
otomatik cihaz tarafından kapatıldı)
BAŞKAN
– Sayın Öztunç…
5.- Kahramanmaraş Milletvekili Ali Öztunç’un, gıda fiyatlarındaki artış
nedeniyle uzun süreli sözleşmelere göre çalışan yemek firmalarının
mağduriyetine ve Kahramanmaraş ilinin Pazarcık ilçesinin yol sorununa ilişkin
açıklaması
ALİ
ÖZTUNÇ (Kahramanmaraş) – Sayın Başkanım, teşekkür ediyorum.
Türkiye’de
binlerce yemek firması var ve bunların çoğunluğu da kamuya hizmet sağlıyor.
2018 yılının Ağustos ayında ihaleyi alan bir firmanın o dönemki fiyatlarıyla bu
dönemki fiyatları arasında dağlar kadar fark var. Bakın, o dönem, 2018
Ağustosta bir teneke ayçiçek yağı 80 TL iken şu anda 120 TL. 1 kilogram pirinç
4 TL iken şimdi 7 lira. Sebze aldı başını gitti, yüzde 200 arttı. 10
kilogramlık salçanın tenekesinin fiyatı 30 TL’ydi şimdi 88 TL civarında. Bu
firmalar zarar ediyorlar, zarar ötesi batıyorlar, iflas açıklamaya başladılar.
Ya bu ihaleler feshedilsin ya da fiyat farkı şirketlere uygulansın. 4735 sayılı
Kamu İhale Sözleşmeleri Kanunu çıkarıldı; evet, doğru bir iş yapıldı ama
maalesef bu şirketler başvuruyorlar, ne hikmetse yemek firmalarının bu
başvuruları reddedilmiyor, yemek firmalarına da özel hassasiyet gösterilmesini
talep ediyoruz. 
Ayrıca
seçim bölgem Kahramanmaraş’ın Pazarcık ilçesinin Tetirlik, Ortaköy ve
Şahintepesi köylerinin yolları hâlâ yapılamadı, bir yıldır burada bu köylerin
yollarını dile getiriyoruz ama…
(Mikrofon
otomatik cihaz tarafından kapatıldı)
BAŞKAN
– Sayın Taşkın…
6.- Mersin Milletvekili Ali Cumhur Taşkın’ın, İslam âleminin mübarek
Kadir Gecesi’ni tebrik ettiğine ve yaklaşmakta olan Ramazan Bayramı’nı Cenab-ı
Hak’tan niyaz ettiğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Allahutaala’nın
kullarına şefkatinin bir tecellisi olan rahmet, mağfiret ve bereket ayı
ramazanın son günleri içerisindeyiz. Kur’an-ı Kerim’in kendi ifadesiyle “Bin
aydan daha hayırlıdır.” dediği Kadir Gecesi’ni yarın akşam inşallah idrak
edeceğiz. Bin ay ortalama 80 yıllık bir insan ömrüne tekabül eder, her sene
gelen Kadir Gecesi müminlere bir ömür bahşederken âdeta hayat muhasebesi
yapmalarına, ömürlerini nasıl ve ne uğurda harcadıklarını fark etmelerini
istemektedir. Başta ülkemiz ve gönül coğrafyamız olmak üzere bütün İslam
âleminin mübarek Kadir Gecesi’ni en güzel temenni ve duygularımla tebrik
ediyorum. Yaklaşmakta olan Ramazan Bayramı’na sağlık, afiyet içerisinde, huzur
ve mutlulukla erişebilmeyi Cenab-ı Hak’tan niyaz ediyor, Genel Kurulu saygıyla
selamlıyorum.
BAŞKAN
– Sayın Esgin…
7.- Bursa Milletvekili Mustafa Esgin’in, sağlıkta bir dünya modeli
ortaya konulduğuna ve Bursa ilinde hizmete sunulan hastanelere ilişkin
açıklaması
MUSTAFA
ESGİN (Bursa) – Teşekkür ederim Sayın Başkanım.
On
altı yılda sağlıkta bir dünya modeli ortaya çıkardık. Bu başarı hikâyesinin
gerçek kahramanı her zaman en büyük ilham kaynağımız olan aziz milletimizdir.
Bursa’da son on altı yıl içinde 16 yeni hastane açarak hizmete sunduk,
ülkemizdeki 10’uncu şehir hastanesi de Bursa’da kısa bir süre içinde
açılacaktır. Bünyesinde genel hastane, kalp damar, onkoloji, kadın doğum ve
çocuk, fizik tedavi ve psikiyatri olmak üzere 6 hastane olarak şehir hastanesi
önemli bir ihtiyaca cevap verecektir. Evet, fiziksel ömrünü tamamlamış 3
hastaneyi kapatarak yerine 6 hastaneyi kapsayan şehir hastanesini açıyoruz.
Şehir hastanesiyle toplam yatak sayımızda artı 530 nitelikli yatak, artı 150
yoğun bakım, artı 26 yanık ünitesi olarak hizmete girecektir. Ayrıca Bursa
Büyükşehir Belediyesinin aldığı önlem ve düzenlemelerle şehir hastanesi
ulaşımında herhangi bir sorun yaşanmayacaktır. 
(Mikrofon
otomatik cihaz tarafından kapatıldı)
BAŞKAN
– Sayın Çilez….
8.- Amasya Milletvekili Hasan Çilez’in, Kuzey Irak’ta yürütülen Pençe
Harekâtı’na ilişkin açıklaması
HASAN
ÇİLEZ (Amasya) - Teşekkür ederim Sayın Başkanım.
Sınırlarımızın
ötesinde terörü kaynağında bitirmek için Türk Silahlı Kuvvetlerimiz tarafından
icra edilen Pençe Harekâtı’nda Rabbim Mehmetlerimizi muhafaza ve muvaffak
eylesin. Milletimizin huzur ve refahı için Pençe Harekâtı’nda şehit olan
Giresun Espiyeli Teğmen Raşit Aydın ve Kahramanmaraş’ın Türkoğlu ilçesinden
Piyade Uzman Çavuş Mehmet Taşhan şehit olmuşlardır. Rabbim şehadetlerini kabul
eylesin, milletimizin başı sağ olsun. 
Güçlü
ordu güçlü Türkiye için vazgeçilmezdir. Anadolu coğrafyası konum itibarıyla
güçlü orduyu vazgeçilmez kılmaktadır. Terörle mücadele eden askerimizin,
polisimizin, jandarmamızın ve korucularımızın moral motivasyonlarını bozucu
sözlerden ve tavırlardan sakınmalıyız; aksine, morallerini yükseltici söz ve
tavırları başta biz siyasetçiler göstermeliyiz. Güney sınırlarımızda ve
Akdeniz’de bir oldubittiye müsaade etmemek hepimizin tarihî görevidir. Yüz yıl
önce Musul ve Kerkük’te olduğu gibi, tarih tekerrür ettirilmemelidir. Tüm
vatanperverlere bu çerçevede, sorumluluklarının bilincinde olarak
davranmalarını hatırlatır, yüce Meclisi saygıyla selamlarım. 
BAŞKAN
– Sayın Kenanoğlu…
9.- İstanbul Milletvekili Ali Kenanoğlu’nun, İstanbul Eyüpsultan İMKB
Lisesinde yaşanan olaya ilişkin açıklaması
ALİ
KENANOĞLU (İstanbul) – Sayın Başkan, İstanbul’un Eyüp ilçesine bağlı Karadolap
Mahallesi’nde bulunan Eyüp Sultan İMKB Lisesinde okuyan bir öğrenci din dersi
sırasında, oruç tutmaması sebebiyle öğretmen tarafından dersten atılmıştır.
Öğretmenlik yapan Orhan Salim isimli şahsın mesleğinin öğretmenlik olmadığı,
esasen cami imamlığı yaptığı da gelen bilgiler arasındadır. Öğrencinin yaşananları
ailesine anlatması, ailenin de bunun üzerine yaşananları konuşmak amacıyla okul
müdürüyle gerçekleştirdikleri görüşmede okul müdürü konuyu “Aramızda
halledelim.” yollu lakayt bir yaklaşımla karşılamıştır. Öğretmenlik vasfı
olmayan bu Orhan Salim isimli şahsın icra ettiği pratiğin neticesi ortadadır.
Görevine devam etmesinin öğrenciler açısından pedagojik anlamda negatif
sonuçları olacaktır. Bu şahsın derhâl görevden alınması ve konunun üzerini
kapatmaya yönelik bir tavır sergileyen okul müdürü hakkında da idari işlemlerin
başlatılması gerekmektedir. Konunun ve sürecin takipçisi olacağımızı buradan
beyan ediyoruz. 
BAŞKAN
– Sayın Aycan…
10.- Kahramanmaraş Milletvekili Sefer Aycan’ın, millî servetimiz olan
Numune Hastanesi ile Yüksek İhtisas Hastanesinin hastane olarak Türk milletine
hizmet etmeye devam etmesi gerektiğine ilişkin açıklaması
SEFER
AYCAN (Kahramanmaraş) – Sayın Başkan, değerli milletvekilleri; Ankara Bilkent
Şehir Hastanesi, Ankara Numune ve Yüksek İhtisas Hastanelerinin ekipmanı ve
kadroları taşınarak kısmen açılmıştır. Şehir Hastanesi, bildiğimiz kadarıyla,
anahtar teslimi şeklinde ihale edilmiştir. Şimdi bazı hastanelerin taşınmasını
endişeyle izliyoruz. Taşınan Ankara Numune Hastanesi cumhuriyetimizin ilk
hastanelerindendir. Bu zamana kadar tüm Türkiye’ye hizmet etmiştir. Aynı
zamanda, Türk tıbbına binlerce uzman hekim yetiştirmiştir, Türkiye’nin en büyük
hastanesidir. Yüksek İhtisas Hastanesi de efsane hastanelerimizdendir. Bu iki
hastane millî servetimizdir, göz bebeğimizdir; bunların kapatılmasını anlamak
mümkün değildir. Numune Hastanesi, Yüksek İhtisas Hastanesi Türk milletine
hastane olarak hizmet etmeye devam etmelidir.
Teşekkür
ederim. 
BAŞKAN
– Sayın Karahocagil…
11.- Amasya Milletvekili Mustafa Levent Karahocagil’in, gönül belediyeciliğiyle
hizmete talip olan AK PARTİ’nin insan merkezli yürüteceği hizmetlerin neler
olduğuna ilişkin açıklaması
MUSTAFA
LEVENT KARAHOCAGİL (Amasya) – “Memleket işi gönül işi” diyerek, gönül
belediyeciliğiyle milletimizin hizmetine talip olan AK PARTİ’nin yeni dönemde
insan merkezli yürüteceği hizmetlerin temel ilkeleri şunlardır: 
Şehir
planları hakkaniyete uygun hazırlanacak, altyapı ve ulaşım tüm şehirlerde
çözülecek, kentsel dönüşüm vatandaşlarımızın ihtiyaçlarına göre yürütülecek,
benzersiz şehirler kendi hikâyelerine uygun geliştirilecek, akıllı şehirlerle
teknolojinin tüm imkânlarından faydalanılacak, çevreye saygılı şehirler imar
edilecek, sosyal belediyecilik yaygınlaştırılacak, yatay şehirleşme
desteklenecek, halkla birlikte yönetim sergilenecek, tasarruf ve şeffaflığa
önem verilecek, değer üreten şehirler kurulacak. 
Yirmi
dört yıldır AK PARTİ’nin ak belediyeciliğiyle dünyanın en güzel kenti olma
özelliğine kavuşan İstanbul’umuz, 23 Haziranda da tekrar “Ak belediyecilikle
devam.” diyecektir inşallah. 
BAŞKAN
– Sayın Şeker…
12.- Kocaeli Milletvekili İlyas Şeker’in, sanayi kenti olan Kocaeli
ilinin aynı zamanda doğal zenginliğe sahip turizm kenti olduğuna ilişkin
açıklaması
İLYAS
ŞEKER (Kocaeli) – Teşekkür ediyorum Sayın Başkanım. 
Kocaeli’miz,
bir sanayi kenti olmakla beraber aynı zamanda yüzölçümünün yüzde 43’ü orman
olan, ciddi bir doğal zenginliğe sahip turizm kentidir. 
Coğrafyamızda
yetişen bitki ve hayvan türlerini içinde barındıran, doğal çevresiyle birlikte
400 dönüme yayılan dev Ormanya Parkı Türkiye’nin bir numarası oldu. İnsan,
şehir ve doğanın bir arada yaşadığı bu örnek proje; çocuk hayvanat bahçesi,
vahşi yaşam alanı, yürüyüş ve bisiklet parkurları, karavan ve çadır kamp alanı,
doğa okulu, yaban hayatı koruma ve rehabilitasyon merkezi olmak üzere altı
bölümden oluşmaktadır. 2018 yılı ortalarında açılan Ormanya’yı ortalama her ay
il içinden ve il dışından 700 bin kişi ziyaret etmektedir. 
Ormanya’yı
şehrimize kazandıran önceki dönem Başkanımız İbrahim Karaosmanoğlu’na ve
Büyükşehir Belediye Başkanımız Doçent Doktor Tahir Büyükakın’a ve belediye
personeline teşekkür ediyor, saygılar sunuyorum. 
BAŞKAN
– Sayın Filiz… 
13.- Gaziantep Milletvekili İmam Hüseyin Filiz’in, Fatih Sultan Mehmet’e
Hocası Molla Gürani’nin “Bizans imparatorlarına benzemeye çalışıyorsan bil ki
onları bu gösteriş mahvetti.” ikazından ders alınması, başta Külliye olmak
üzere devletin bütün kurumlarının lüksten ve israftan uzak durması gerektiğine
ilişkin açıklaması
İMAM
HÜSEYİN FİLİZ (Gaziantep) – Teşekkür ediyorum Sayın Başkan.
İstanbul’un
fethinin hemen ardından Fatih, ilim adamlarına bir iftar yemeği tertiplemiştir.
İftar vakti geldiği hâlde hocası Molla Gürani orucunu açmamaktadır. İftarı
geciktiren hocasına genç Padişah “Buyurunuz, iftar ediniz hocam, merak etmeyiniz,
soframızda haram lokma bulunmaz.” deyince Gürani Hoca şöyle der: “Ümmete haram
olan Mehmet’e ne zaman helal kılındı? Senin idarende yaşayan ahali böyle altın
sofralarda altın taslar içinde sunulan çorbalarla mı iftar açıyor? Nedir bu
gösteriş merakı? Bizans imparatorlarına benzemeye çalışıyorsan bil ki onları bu
gösteriş mahvetti.” Bu ikaz üzerine altın siniler, taslar, tabaklar
kaldırılmış, Molla Gürani ve diğerleri ancak ondan sonra iftar açmıştır. Bundan
ders almalı, başta Külliye olmak üzere, devletin bütün kurumları ve bizler
lüksten, şatafattan, debdebeden, israftan uzak durmalı diyor, Genel Kurulu
saygıyla selamlıyorum. (İYİ PARTİ sıralarından alkışlar)
BAŞKAN
– Sayın Kılavuz...
14.- Mersin Milletvekili Olcay Kılavuz’un, “Zümrüt Apartmanı” adlı kitabın
toplumda infial etkisi yarattığına, sağlıklı nesiller yetişebilmesi için eğitim
sistemimiz başta olmak üzere devletin yerine getirmesi gereken vazifeler
olduğuna ilişkin açıklaması
OLCAY
KILAVUZ (Mersin) – Sayın Başkan, değerli milletvekilleri; sosyal medyada bazı
sayfaları paylaşılan “Zümrüt Apartmanı” adlı bir kitapta çocuk istismarına
yönelik ifadeler olduğu anlaşılmıştır. Son zamanlarda ülkemizde yaşanan çocuk
istismarı, cinayet haberleri ciğerimizi yakarken bir de böyle aşağılık
insanların kitap yazacak kadar cüret kazanması insanları haklı olarak isyan
seviyesine getirmiştir. Bu olaydan kitap, dergi, film ve benzeri şeylerin daha
sıkı bir denetime tabi tutulması gerektiği anlaşılmaktadır. Evlatlarımızı
korumak için zihniyeti bozuk sapıklarla ve bu tür sapkın düşüncelerle her
manada mücadele etmek durumundayız. Böylesi alçak ve sapık ruhlu insanların en
ağır şekilde cezalandırılması milletimizin haklı beklentisidir. Nesillerimizin
sağlıklı bir şekilde yetişmesi için, eğitim sistemimiz başta olmak üzere,
devletimizin yerine getirmesi gereken büyük vazifeler vardır. 
Yine,
bununla birlikte, ailelere, sivil toplum kuruluşlarına ve medyamıza çok büyük
görevler düşmektedir. Çocuklarına ihanet eden, zulmeden...
(Mikrofon
otomatik cihaz tarafından kapatıldı) 
BAŞKAN
– Sayın Kara...
15.- Konya Milletvekili Esin Kara’nın, Türk aile yapısını bozmaya
yönelik programların yayından kaldırılması gerektiğine, Türk İslam âleminin
Kadir Gecesi’ni ve Ramazan Bayramı’nı kutladığına ilişkin açıklaması
ESİN
KARA (Konya) – Sayın Başkan, büyük Türk milletinin değerli milletvekilleri; son
zamanlarda Türk aile yapısını bozmaya yönelik birçok program, televizyon
kanallarında yarış hâlindedir. Müslüman Türk, Allah’ın verdiği nimete şükreder,
saygı duyar, israf etmez ama televizyon kanallarında boy gösteren yemek
programlarında sofradaki nimete hakaretler edip elli tür kulp takılmaktadır.
Dedikoduyu, fitneyi besleyen bu tür programlar toplumumuzun ahlak yapısını
bozmaktadır. Yere düşen ekmeği üfleyip alnına götüren bir milletten sofradaki
nimete hakaretler eden toplum hâline gelmemize neden olan bu tür programların
bir an önce yayından kaldırılmasını, program yapımcılarının izlenme sayısı
kaygısıyla hareket etmeyip milletine faydalı programlar yapmasını temenni
ederim.
Türk
İslam âleminin Kadir Gecesi’ni ve Ramazan Bayramı’nı kutlarım.
BAŞKAN
– Şimdi, söz talep eden grup başkan vekillerine söz vereceğim. 
Buyurun
Sayın Türkkan. 
16.- Kocaeli Milletvekili Lütfü Türkkan’ın, Kuzey Irak’ta yürütülen
Pençe Harekâtı sırasında şehit düşen Piyade Teğmen Raşit Aydın ve Piyade Uzman
Çavuş Mehmet Taşhan’a Allah’tan rahmet dilediğine, SPK’nin emeklilik fonlarında
standart ve para piyasası fonlarına alınacak varlıklara ilişkin düzenlemeye
gittiğine, Hükûmeti geçim sorunlarına yoğunlaşmaya davet ettiklerine, Danıştay
savcısının Sakarya ilindeki Tank Palet Fabrikasının özelleştirilmesi işleminin
iptaline yönelik mütalaasını değerli bulduklarına, Kocaeli ilindeki kayıtlı
işsiz sayısındaki artışa, FETÖ üyeliği suçlamasıyla tutuklu bulunan Amerikan vatandaşı
Serkan Gölge’nin serbest bırakılmasından sonra sırada kimin olduğunu öğrenmek
istediğine ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; Irak’ın kuzeyinde
Pençe Harekâtı kapsamında PKK’lı bölücü teröristler tarafından bölgeye önceden
yerleştirilen el yapımı patlayıcının patlaması sonucu yaralanan 2 askerimiz,
Teğmen Raşit Aydın ve Uzman Çavuş Mehmet Taşhan şehit olmuştur. Askerlerimize
Allah’tan rahmet diliyorum, ailelerine ve milletimize sabrıcemil niyaz ediyorum.

Sermaye
Piyasası Kurulu, emeklilik fonlarında standart ve para piyasası fonlarına
alınacak varlıklara ilişkin düzenlemeye gitti. Düzenlemeye göre, 31 Temmuz
itibarıyla para piyasası fonlarının yüzde 25’i devlet iç borçlanma senetlerine
yönlendirilecek. Biz bu zamana kadar ekonomi kötü gidiyor diyorduk ama
Hükûmetin attığı bu adımla gördük ki ekonomi çökmüş. Hükûmet, memurun, işçinin
dişinden tırnağından artırarak kenara attığı bireysel emeklilik fonlarına göz
dikecek kadar sıkıştıysa, artık deniz bitmiş demektir. Durum bu kadar vahimken
Sayın Cumhurbaşkanının ekonomiyi nasıl düzeltiriz diye düşünmek yerine hâlâ
İstanbul seçimleriyle uğraşması millete yapılan en büyük kötülüktür. Milletin
derdi seçim değil, geçimdir. Hükûmeti bir an önce geçim sorunlarına yoğunlaşmaya
davet ediyoruz. 
Sakarya’daki
Tank Palet Fabrikasının özelleştirilmesinin iptaline yönelik Danıştaya açılan
davada dün karar çıktı. Danıştay savcısı, yapılan özelleştirmenin verimliliği
artırmayacağını vurgulayarak özelleştirme işleminin iptali yönünde mütalaa
verdi. Sayın savcının mütalaasını doğru buluyoruz. Biz İYİ PARTİ olarak ilk
günden beri millî fabrikalarımızın özelleştirilmesine karşı çıktık, ülkemizin
millî savunmasına yönelik üretim yapan bir fabrikayı Katarlılara satmak millî
vicdanların kabul edebileceği bir durum değildir. 
(Mikrofon
otomatik cihaz tarafından kapatıldı)
BAŞKAN
– Buyurun. 
LÜTFÜ
TÜRKKAN (Kocaeli) – Yargının siyasallaştığı böyle bir dönemde sayın savcının
verdiği bu cesur iptal kararını çok değerli bulduğumuzu da ifade etmek
istiyorum. Dava sonuçlanana kadar da takipçisi olmaya devam edeceğiz. 
Evvelsi
gün burada sayın komisyon başkanımız, eski bakanımızla beraber Kocaeli’deki
işsizlikle alakalı olarak karşılıklı fikirlerimizi beyan etmiştik. Sayın Bakan
Kocaeli’de 2002 senesinde 214 fabrika olduğunu söyledi ve yaklaşık 214
fabrikada da 180 bin çalışan olduğunu söyledi yani fabrika başına 900 çalışanı
bulmak için, ortalama 50 işçi çalıştırana da baktığınızda, 1.500 işçi
çalıştıran da 20, 30, 50 tane fabrika olması lazım, öyle bir şey yoktu tabii
ki; 214 değil, çok daha fazla fabrika vardı orada. Ama ben Sayın Bakanla bu
mevzuyu uzatmak yerine rakamlarla konuşmak istiyorum. 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Bugün Kocaeli Sanayi Odası Yönetim Kurulu Başkanı Ayhan
Zeytinoğlu Bey Kocaeli’deki işsizlik sayılarıyla ilgili açıklama yapmış. Bu
açıklamada Kocaeli’de kayıtlı işsiz sayısındaki artışa dikkat çekiyor.
Kocaeli’deki işsiz sayısı 2018 yılında 8.622 artmış, bu yılın ilk dört ayında
da 13.828 kişi artmış. İvme bu şekilde giderse -geçen yıla oranla artış tam 5
kat olmuş- 40 bine çıkacak. Sanayi Odası Başkanı ayrıca bölgedeki sanayicinin
12.351 kişilik istihdam talebinin de karşılanamadığını ifade etmiş. Hâl
böyleyken pembe tablolar çizmek hiçbir işe yaramaz arkadaşlar. Bırakın, bu
örneği kendi seçim bölgem Kocaeli’den, bir zamanlar sanayinin göz bebeği olan
bu şehirden bir sanayici olarak veriyorum size. 
Dün
Amerika Birleşik Devletleri'nin talebiyle bir kişi daha serbest kaldı.
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Türkiye'de FETÖ üyeliği suçlamasıyla üç yıla yakın süredir
tutuklu bulunan Amerikan vatandaşı ve NASA çalışanı Serkan Gölge serbest
bırakıldı. Dışişleri Bakanlığı Sözcüsü Ortagus da Gölge’nin serbest
bırakıldığını doğruladı. Gölge’nin avukatlarından Halavurt, müvekkilinin
hapiste bulunduğu süre göz önüne alınarak serbest bırakılmış olabileceğini
tahmin ettiğini ancak kendisine resmî bir bilgi ulaşmadığını belirtti. Serkan
Gölge’nin terör örgütü üyeliğinden aldığı yedi buçuk yıl hapis cezası daha
sonra terör örgütüne yardıma çevrilerek beş yıla düşürülmüştü. Serkan Gölge’nin
serbest bırakıldığı haberinin Cumhurbaşkanı Erdoğan ile ABD Başkanı Trump’ın
yaptığı telefon görüşmesinden kısa bir süre sonra geldiği söyleniyor. 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Bitti Sayın Başkanım. 
Serkan
Gölge’den sonra sırada Amerika’nın serbest bırakılmasını istediği ABD İstanbul
Başkonsolosluğu irtibat görevlisi Metin Topuz ve 1 kişi daha var. Şimdi buradan
soruyoruz: Sırada kim var? Hani adaletimiz, hukukumuz bağımsızlığı; hani
Amerika’nın söylemleriyle adaletimiz hareket etmezdi? Trump’ın bir telefonu
FETÖ üyeliğinden tutuklananların serbest bırakılmasına yeterli oluyor. Bu
konuyu kamuoyunun takdirlerine bırakıyorum. 
Teşekkür
ederim. 
BAŞKAN
– Buyurun Sayın Bülbül.
17.- Sakarya Milletvekili Muhammed Levent Bülbül’ün, Kuzey Irak’ta
yürütülen Pençe Harekâtı sırasında şehit düşen Piyade Teğmen Raşit Aydın ve
Piyade Uzman Çavuş Mehmet Taşhan’a Allah’tan rahmet dilediğine, kamu
avukatlarının özlük hakları yönünden yaşadığı mağduriyet ile kamu kurum ve
kuruluşlarında çalışan işçi ve memurların sorunlarının giderilebilmesi için
Milliyetçi Hareket Partisi olarak gerekli çalışmaları yaptıklarına, Kadir
Gecesi ile Ramazan Bayramı’nın Türk milletine, İslam âlemine huzur getirmesini
niyaz ettiklerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, değerli milletvekilleri, kahraman
ordumuzun Hakurk bölgesine düzenlemiş olduğu Pençe Operasyonu sırasında Piyade
Teğmen Raşit Aydın ve Piyade Uzman Çavuş Mehmet Taşhan şehit olmuşlardır. Ben
de biraz önce Sakarya’nın Geyve ilçesinin Melekşesolak köyünde bulunan, yaşayan
şehidimiz Raşit Aydın’ın ailesine taziye dileklerimizi vermiş ve Genel Kurula
bu şekilde katılmış bulunmaktayım. Bu vesileyle kahraman şehitlerimize yüce
Allah’tan rahmet, ailelerine, yakınlarına ve aziz Türk milletine baş sağlığı ve
sabırlar diliyorum. 
Sayın
Başkan, bildiğiniz üzere 5018 sayılı Kanun’un I, II, III ve IV sayılı
cetvellerinde yer alan kamu idarelerinin hukuk hizmetleri 657 sayılı Devlet
Memurları Kanunu’na göre avukatlık hizmetleri sınıfında çalışan avukatlar, 399
sayılı Kanun Hükmünde Kararname uyarınca sözleşmeli avukatlar, 4857 sayılı İş Kanunu
kapsamında iş sözleşmesine dayalı olarak çalışan kamu avukatları eliyle
yürütülmektedir. Kamu avukatları yukarıda saydığımız farklı kanunlara tabi
çalışsalar da çalışma koşulları, özlük hakları yönünden yaşadıkları sorunlar
ortaktır. 
Kamu
hukuku, bir devletin en hassasiyet göstermesi gereken konuların başında
gelmektedir. Bu konuyla alakalı gerek devlet kurumlarımız gerekse
avukatlarımızın bilgi, birikim ve tecrübelerini günümüze yansıtmaları ve
aktarmaları gerekmektedir. Ancak kamu avukatlarımıza sunulan haklar ve çalışma
şartları nedeniyle kamu avukatlığı kurumu sürekli kan kaybetmektedir. 
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMED
LEVENT BÜLBÜL (Sakarya) - Kamuda çalışan avukatlarımız, hâkimlik, savcılık ve
müfettişlik gibi alanlara geçiş yapmaktadırlar. Günümüzde özellikle taşrada, bu
nedenlerden dolayı, kamu idaresinin temsili kesintiye uğramakta, hatta imkânsız
hâle gelmektedir. Hukuk bilgisi olmayan yöneticiler ve idari amirler tarafından
kamu hukuku hizmeti verilmeye çalışılmaktadır. 
Kamu
hukuku hizmetinin devamlı ve sağlıklı bir şekilde yürütülmesi için geçmişten
günümüze kadar taşınan kamu avukatlarının çalışma ve özlük hakları sorunlarının
bir an önce gündemimize alınması devletimizin idare hukuku açısından son derece
önemli ve öncelikli bir sorunudur.
Bu
konuyla alakalı yukarıda saydığımız kanunlar kapsamında çalışan kamu
avukatlarının kariyer meslek sınıfında kabul edilmelerini, eğitim durumları,
bulundukları kadro ve görev unvanları gereği makam tazminatı haklarının
verilmesi gerektiğini, özel hizmet tazminatı emsal eğitime ve niteliğe sahip
olan meslek gruplarına göre düşük olduğundan bunun da artırılması gerektiğini
ifade etmek istiyoruz.
(Mikrofon
otomatik cihaz tarafından kapatıldı) 
MUHAMMED
LEVENT BÜLBÜL (Sakarya) – Milliyetçi Hareket Partisi olarak kamu
avukatlarımızın mağduriyetinin giderilmesi için bu hususta kanun teklifleri
vermiş bulunmaktayız. 
Yine,
Milliyetçi Hareket Partisi olarak, kamu kurum ve kuruluşlarında çalışan
işçilerimizin ve memurlarımızın özlük hakları, maaş adaletsizliği gibi
konulardaki sorunlarını takip ettiğimizi ifade etmek istiyor, alınacak
önlemlerin bir an önce hayata geçirilmesi için gerekli bütün çalışmaları
yaptığımızı buradan bir kez daha bildirmek istiyorum. 
Son
olarak, yarın idrak edeceğimiz Kadir Gecesi’nin ve yaklaşan Ramazan Bayramı’nın
Türk milletine, İslam âlemine sağlık, huzur ve selamet getirmesini niyaz
ediyor, yüce Meclisi saygıyla selamlıyorum. 
BAŞKAN
– Sayın Kurtulan…
18.- Mersin Milletvekili Fatma Kurtulan’ın, Diyarbakır ili Kayapınar
Belediyesi çocuk kreşinde yaşanan işgal girişimine, Bismil Belediyesi ile
Mardin Belediyesinde yapılan talana, Halfeti, Urfa ve Ankara’dan gelen işkence
haberleriyle ilgili Meclisin harekete geçmesi gerektiğine ilişkin açıklaması
FATMA
KURTULAN (Mersin) – Teşekkürler Sayın Başkan. 
Dün
Diyarbakır’da yaşanan çocuk kreşi işgal girişimini hayretle izledik. Kayapınar
Belediyesi tarafından yaptırılan ve kreş olarak kullanılan Kayapınar Çocuk
Kreşi, kayyum tarafından, seçimden on iki gün önce, alelacele, yirmi beş
yıllığına, bedelsiz bir şekilde, protokolle müftülüğe tahsis ediliyor. Hâlen
kreş olarak hizmet veren bu yerle ilgili yapılan tahsis protokolü, Kayapınar
Belediyesinin mayıs ayı Meclis toplantısında iptal ediliyor. Protokol iptali
ilgili kuruma da bildiriliyor. Hukuken bağlayıcı olan bu karara rağmen müftülük
yetkilileri dün kreşi basıyor. Kreşin boşaltılmasını, ailelerin çocuklarını
almalarını… Kreşin demirbaş ve donatılarıyla beraber kendilerine tahsis
edildiğini savunuyorlar. Kaymakamlıkla yapılan görüşmeler sonuçsuz kalıyor,
hatta kaymakamın koruma polisleri, kreş binasında bulunan belediye meclis
üyeleriyle tartışıp darp ediyor. Kaymakam bizzat kreş binasına gelerek “Ben
burayı işgal ediyorum.” diyebiliyor. Belediyenin aldığı karara karşı mahkeme
yolu açık olmasına rağmen âdeta devlet gücü kullanılarak bir çocuk kreşi işgal
ediliyor. Bu işgal girişimini sadece belediyeye ait kurumların işgali olarak
görmüyoruz, bu girişim aynı zamanda çocukların haklarına da saldırıdır. “Halkın
iradesinden de, çocuklardan da ellerinizi çekin!” diyoruz. 
Yapılan
buna benzer talanlar sadece Kayapınar Belediyesiyle sınırlı değil. Belediye
bütçesiyle 12 milyon TL’ye mal olan Bismil Belediyesi yeni hizmet binası eski
Emniyet Müdürlüğü binasıyla takas ediliyor. Seçimden bir gün sonra da eski
emniyet binası yıkılıyor. Gerekçe? Millet bahçesi yapılacakmış. 
(Mikrofon
otomatik cihaz tarafından kapatıldı) 
BAŞKAN
– Buyurun toparlayın. 
FATMA
KURTULAN (Mersin) – Bir başka belediyede kayyumun atadığı müdürlerden biri işe
almak karşılığında kadınları taciz ederken müdürlerden diğeri belediyeye ait
yamaç paraşütlerini babasının malı gibi yanında götürüyor. Daha önce tonlara
varan kadayıf, yüz binlere varan çerez harcamalarını kamuoyuna teşhir etmiştik.
Kayyum marifetleri teşhir etmekle bitmiyor. 400 milyon lira borçla alınan
Mardin Belediyesine, Mardin’e gelen bakanların yemek paraları olan 1 milyon 350
bin lira fatura ediliyor. Üç saatliğine şehre gelen bakanlar için kiralanan
araçlar bir hafta boyunca keyfî kullanılıp belediyeye fatura ediliyor. Yani
talanın sınırı yok. 
Aynı
zamanda değinmek istediğim başka bir konu değerli arkadaşlar, günlerdir
Halfeti’den, Urfa’dan, Ankara’dan işkence haberleri geliyor. Halfeti’de
gözaltına alınan 13 kişi daha, dün tutuklandı. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Kurtulan.
FATMA
KURTULAN (Mersin) - Toparlıyorum Sayın Başkan.
İçlerinden
biri hâkim karşısında “Cop ve tekmelerle bana saldırdılar, vücuduma elektrik
verdiler. Daha çok şey yaptılar ancak ortamdan kaynaklı anlatamıyorum, çok
utanıyorum.” diyor. Sadece Halfeti değil, Ankara’da da durum aynı vahamette.
Gözaltında yaklaşık 100 kişiye yönelik cinsel şiddete kadar giden uygulamaların
olduğu ifade ediliyor. 
İşkence
kabul edilemez. Bu beyanlarla ilgili Meclisin de harekete geçmesini belirtiyor,
teşekkür ediyorum.
BAŞKAN
– Sayın Özel…
19.- Manisa Milletvekili Özgür Özel’in, Tunceli ilinde Belediye Başkanı
Fatih Mehmet Maçoğlu ile Vali Tuncay Sonel arasında işletmeler sebebiyle yaşanan
gerginliğe, SGK’nin aylık sigortalı sayısı istatistiklerini açıklamama sebebine
ve SGK gibi siyaset dışı olması gereken bir kuruma bu verileri açıklatmayan
iradenin ne olduğunu öğrenmek istediklerine, açıklanan Yargı Reformu Strateji
Belgesi’ne, nafakayla ilgili yapılan düzenlemeye ve Meclisin demokrasiye,
rejime sahip çıkması gerektiğine ilişkin açıklaması
ÖZGÜR
ÖZEL (Manisa) – Sayın Başkan, dün Tunceli’den çok sayıda şikâyet telefonu
aldık. Meclisin bilmesi gereken çok berbat bir tablo var Tunceli’de. 31 Mart
seçimleri öncesi kayyum olarak belediye başkanlığı görevine Vali Tuncay Sonel
atanmıştı. Kayyum olduğu dönemde Munzur kenarında Mameki Parkı’nı yaptırıp bu
parktaki bir alanı Artukbey Kahveye, bir işletmeye veriyor kendisi. Daha sonra
bu işletmenin kendisine verilmeyen yerleri işgal etmesine göz yumuyor. Belediye
başkanı seçildikten sonra başkanın kendi kararıyla değil Tunceli Belediye
Meclisinin kararıyla bu kayyum olarak valinin verdiği ve kamuya ait işgal
edilen yerlerle ilgili belediye işlem yapıyor ve Tunceli Valisi 2 zabıtanın
karşısına dikeliyor ve görevini yapmak zorunda olan zabıta erlerine -kendi
talimatıyla- ters kelepçe vurdurtup yere yatırtıyor. Haksız yere tahsisat
yaptığı, tahsis ettiği, o Artukbey Kahvenin işgal ettiği yerlerden o sandalyelerin
-ne varsa- oradan çekilmesi için görevini yapmaya çalışan, kamu görevi yapan
zabıta memurlarını ters kelepçeyle yere yatırıyor, gözaltı işlemi yaptırıyor
veya yaptırmaya çalışıyor.
Şimdi,
arkadaşlar, kayyum atama meselesi elbette tartışmalı bir şey. Daha sonra da o
kayyumların yaptıkları görevler, girdikleri seçimler, sonuçları ortada.
Belediye meclisi var; mecliste Komünist Parti var -burada da var- CHP var, HDP
var, AK PARTİ var. Belediye meclis kararıyla “Bu işgal sona erdirilsin.”
deniliyor, vali kayyum görevinin devamına gidiyor. Zaten çok şüpheli akçeli
işler bunlar.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – AK PARTİ olarak bu meselelere hiç bakmayacak mısınız? Bu
valinin valilik yetkisiyle yaptığı bu iş sizin aklınızın aldığı bir iş mi? Bu
konuda Adalet ve Kalkınma Partisinin… Yani ümidim yok ki “İçişleri Bakanı”
diyeceğim de Süleyman Soylu ne yapacak, ne işlerle meşgul? Yani hakikaten bir
ülkenin bir makamının bu kadar görevine değil, başka işlere konsantre biri tarafından
işgal edilmesi de ayrı bir sorun. Ama AK PARTİ Grubu hiç olmazsa bu meseleyle
bir ilgilensin. 
Sosyal
Güvenlik Kurumu üç ay geriden gelmek kaydıyla sigortalı istatistiklerini
açıklardı, bugüne kadar -saat gibi- aksamadı. Ne zamandan beri açıklamıyor?
Sayın Bakan Albayrak’ın Türk lirasındaki değer kaybının düzeldiğini, istihdamın
iyiye gideceğini, martın şubattan, nisanın marttan iyi olacağını söylediği
günden sonra bu istatistiklerin açıklanması durdu çünkü ne mart şubattan iyi ne
nisan marttan iyi. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Her geçen gün, her ay gelen veriler damat Albayrak’ı
yalanlıyor. Ülkenin ekonomisindeki bu sıkıntı ortadayken SGK gibi siyaset dışı
olması gereken bir kuruma bu verileri açıklatmayan irade nedir, onu da merak
ediyoruz.
Sayın
Başkan, son olarak dün de üzerinde durduğumuz bir hususu ısrarla burada
vurgulamak istiyoruz. Bugün bu saatlerde bir partinin genel başkanı “Yargı
Reformu Strateji Belgesi”ni açıklıyor. İçinde dünya kadar, Meclise, Türkiye
Büyük Millet Meclisine bol bol ödev var. Yargı reformu dediğinizde bunun önü
söz, arkası yasal düzenleme. Cumhurbaşkanlığı kararnamesiyle yapabilecek hâlin
yok. 
16
Nisanda ne diyorduk: “Kardeşim, yaptığınız iş kuvvetler birliğine gider. Bir
partinin genel başkanının emrine hem Meclisi hem yargıyı sokar. Yasama yetkisi
paylaşılamaz.” Ne diyordunuz: “Güçlü Meclis olacak. Bundan sonra yürütmeden
teklif gelmeyecek, yürütmeden yasa tasarısı gelmeyecek. Milletvekillerinde
yasama tekeli olacak, daha güçlü olacağız. Bakanlar karışmayacak, yürütme
karışmayacak.” 
Adalet
Bakanı Abdulhamit Gül açıklama yapıyor, reformları dokuz aydır nasıl çalışmış.
Ya, doğru, eski sistem doğruydu ve öyle olmalıydı ama bu bakan teknisyen, bu
bakan bize görev veremez, bu bakan yasama yetkisine el atamaz, attıramazsınız.
Bakın,
öbür yandan, geldiğinde üzerinde hassasiyetle konuşacağımız bir konu da nafaka
düzenlemesi. Habere bak: Adalet Bakanlığı ile Aile Bakanlığı üzerinde
çalışıyormuş -bugünkü gazetelerde yazıyor- Adalet Bakanlığı nafakanın üst
sınırının evlilik yılıyla sınırlı olmasını savunuyormuş, Aile Bakanı ömür boyu
nafakanın da…
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Sayın Başkanım…
BAŞKAN
– Toparlayalım Sayın Başkan.
ÖZGÜR
ÖZEL (Manisa) – Son zaten. 
…mümkün
olacağı opsiyon istiyormuş.
Bakın,
işin özü bir kenara, onu konuşacağız, biz konuşacağız, Adalet Komisyonu
konuşacak. İki atanmış teknisyen arasında görüş ayrılığı var. Bu
milletvekillerinin görüşü ne? Teklif gelsin, o görüşü savunacaksınız. Altındaki
imza kimin olacak? Ya, size kalem efendisi muamelesi yapıyorlar ha! Yahu, bize
parmak vekil muamelesi yapıyorlar ha! İki bakan karar verecek, burada şekil
şartını üç beş arkadaşa sağlatacaklar, sonra teklif Adalet ve Kalkınma Partisi
tarafından virgülüne bile dokundurulmamak üzere savunulacak. Ya, böyle hakaret
olur mu arkadaşlar? Yemininize sahip çıkın, görevinize sahip çıkın. Sistem
işlemiyor, tıkandıysa düzeltilecek, Anayasa düzelecek. Bu hâldeyse, kim oluyor
onlar da birinin atadığı 2 teknisyen sizin vereceğiniz kararı müzakere ediyor
orada? Hani referandumda neler söylediniz?
(Mikrofon
otomatik cihaz tarafından kapatıldı)
BAŞKAN
– Toparlayın.
ÖZGÜR
ÖZEL (Manisa) - Son sözüm şudur: Suçüstü durumu var, suçüstü. İş böyle olursa
Sayın Başkanım, şunu itiraf ediyorlar: Hani 51’e 49 geçti ya referandum,
meşruiyet tartışması işte. Siz millete dediniz ki: “Bakanlar teklif
vermeyecek.” millet de onun için oy verdi, güçlü Meclis diye. Ee veriyor,
muvazaa yapılıyor, buna göz yummayın ve bugün yapılan iş hem muvazaadır hem 16
Nisanda milleti kandırdığınızın itirafıdır. Ya Meclis kendine sahip çıkacak,
demokrasiye sahip çıkacak, rejime sahip çıkacak; yoksa bir tek adam döneminin
göstermelik Meclisi, milletvekili taklidi yapan, maaş alan figüranlara bizi
dönüştüremezler, bu doğru bir iş değil, herkes görevine sahip çıksın.
Teşekkür
ediyorum Sayın Başkan. (CHP sıralarından alkışlar)
AYŞE
KEŞİR (Düzce) – Ne demek ya!
BAŞKAN
– Sayın Özkan…
20.- Denizli Milletvekili Cahit Özkan’ın, Kuzey Irak’ta yürütülen Pençe
Harekâtı sırasında şehit düşen Piyade Teğmen Raşit Aydın ve Piyade Uzman Çavuş
Mehmet Taşhan’a Allah’tan rahmet dilediğine, ramazan ayının bereketiyle Genel
Kurulun çalışma yönünden başarılı bir hafta geçirdiğine, “Egemenlik kayıtsız
şartsız milletindir.” anlayışıyla son kararları Meclisin vereceğine, Rabb’im
cümlemizi Kadir Gecesi’ni hakkıyla idrak edenlerden eylemesine ve hayırlı
Ramazan Bayramı dilediğine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Gönül
coğrafyamızdaki yanan yangını söndürmek, ülkemizin ulusal birliğini korumak,
vatanımızı, milletimizi ve devletimizi bu topraklarda ilelebet payidar kılmak
için Mehmetçiğimiz Kuzey Irak Hakurk Bölgesi’nde devam eden Pençe Harekâtı’nı
gerçekleştiriyor. Rabb’im Mehmetçiğimizin ayağına taş değdirmesin, askerimizi
şanlı ecdadımızın tarihinde olduğu gibi muzaffer eylesin. Tabii, bu
operasyonlar sırasında hain terör örgütünün 6 elemanı etkisiz hâle getirildi ve
yine 2 askerimiz de şehit oldu, rahmana uğurluyoruz. Şehit Piyade Teğmen Raşit
Aydın, Piyade Uzman Çavuş Mehmet Taşhan şehitlerimize Allah’tan rahmet,
ailelerine ve aziz milletimize sabrıcemil ihsan etsin Rabb’im inşallah. 
Tabii,
bizler bu ülkenin birliğini ve beraberliğini, kardeşliğini istiyorsak bu
ülkenin ortak değerleri olan, şehadet mertebesine ulaşmış şehitlerimize ve
gazilerimize, onların arkasından, gereken vazifemizi de yapmamız lazım. Allah
mekânlarını cennet eylesin. 
Tabii,
hamdolsun ramazan ayının bereketiyle özellikle bu hafta başarılı bir çalışma
takvimi geçirdik. 68 sıra sayılı Bazı Kanun ve Kanun Hükmünde Kararnamelerde
Değişiklik Yapılmasına Dair 22 maddeden oluşan Kanun Teklifi’ni inşallah bugün
tamamlayacağız. Yine, 17 sıra sayılı Azerbaycan Hükûmeti, Gürcistan Hükûmeti ve
Türkiye Cumhuriyeti Hükûmeti arasında savunma alanında iş birliğini öngören
uluslararası sözleşmeyi ve 57 sıra sayılı Türkiye Cumhuriyeti Hükûmeti ile
Kuzey Kıbrıs Türk Cumhuriyeti arasındaki uluslararası sözleşmenin de inşallah
onaylanmasını gerçekleştireceğiz. 
Diğer
taraftan, tabii, Cumhurbaşkanlığı hükûmet sistemiyle ilgili, yine Meclisimizin
arkasında yazdığı şekliyle “Egemenlik kayıtsız şartsız milletindir.”
anlayışıyla son karara, son söze Meclis karar verir. Tabii, bu noktada
katılımcı demokrasinin bir gereği olarak yapılan yasal düzenlemelerde herkes
çalışmasını yapar. Bir kanunla ilgili konuya taraf olan sivil toplum
kuruluşları, dernekler, vakıflar, sendikalar ve yine ilgili bakanlıklar, ilgili
genel müdürlükler kendi çalışmalarını yapar. Ancak, bu hafta başarılı bir
şekilde sürdürdüğümüz gibi, Mecliste grubu bulunan siyasi partiler müzakere
ederek bu hafta olduğu gibi yine uzlaşı içerisinde çalışmasını yapar ve yine
son kararı yüce Meclis karara bağlar. 
Son
olarak, başı rahmet, ortası mağfiret, sonu da cehennem azabından kurtuluş olan
ve Kur’an-ı Kerim’de bin aydan daha hayırlı olarak ifade edilen Kadir Gecesi’ni
idrak ettiğimiz ramazan ayının sonuna geldik. Rabb’im cümlemizi kurtuluşa
erenlerden, Kadir Gecesi’ni de hakkıyla idrak edenlerden eylesin. İnşallah
bütün aziz milletimizin tüm fertlerini Ramazan Bayramı’na da sağlık, afiyet
içerisinde ulaştırsın. Aileleriyle, komşularıyla, akraba-i taallukatlarıyla
bütün milletvekillerimize, bütün aziz milletimize hayırlı bayramlar diliyor,
Genel Kurulu saygıyla selamlıyorum. 
BAŞKAN
– Gündeme geçiyoruz. 
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının bir tezkeresi vardır, okutup bilgilerinize
sunacağım. 
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Romanya Temsilciler
Meclisi Avrupa İşleri Komisyonu heyetinin ülkemizi ziyaret etmesinin TBMM
Başkanlık Divanının 15/5/2019 tarih ve 16 sayılı Kararı’yla uygun bulunduğuna
ilişkin tezkeresi (3/764)
Türkiye Büyük
Millet Meclisi Genel Kuruluna
Romanya
Temsilciler Meclisi Avrupa İşleri Komisyonu heyetinin ülkemizi ziyaret etmesi,
Türkiye Büyük Millet Meclisi Başkanlık Divanının 15/5/2019 tarih ve 16 sayılı
Kararı’yla uygun bulunmuştur.
Söz
konusu heyetlerin ülkemizi ziyaretleri, Türkiye Büyük Millet Meclisinin Dış
İlişkilerinin Düzenlenmesi Hakkında 3620 sayılı Kanun’un 7’nci maddesi
gereğince Genel Kurulun bilgilerine sunulur.
 Mustafa
Şentop
 Türkiye
Büyük Millet Meclisi
 Başkanı
BAŞKAN
– Bilgilerinize sunulmuştur. 
Alınan
karar gereğince denetim konularını görüşmüyor, gündemin “Kanun Teklifleri ile
Komisyonlardan Gelen Diğer İşler” kısmına geçiyoruz. 
1’inci
sırada yer alan, İstanbul Milletvekili Nevzat Şatıroğlu ve Adalet ve Kalkınma
Partisi Grup Başkanvekili Tokat Milletvekili Özlem Zengin ile 61 Milletvekilinin
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ile Plan ve Bütçe Komisyonu Raporu’nun görüşmelerine kaldığımız yerden
devam edeceğiz. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (x)
BAŞKAN
– Komisyon? Yerinde. 
Dünkü
birleşimde İç Tüzük’ün 91’inci maddesine göre temel kanun olarak görüşülen 68
sıra sayılı Kanun Teklifi’nin birinci bölümünde yer alan 12’nci maddesinin
önerge işleminde kalınmıştı. 
12’nci
madde üzerinde iki önerge vardır. Önergeleri aykırılık sırasına göre işleme
alacağım. 
Türkiye Büyük
Millet Meclisi Başkanlığına
Görüşülmekte
olan 68 sıra sayılı Kanun Teklifi’nin 12’nci maddesinin aşağıdaki gibi
değiştirilmesini arz ve teklif ederiz.
“MADDE
12- 9/5/1990 tarihli ve 3644 sayılı 130 İlçe Kurulması Hakkında Kanunun 1 inci
maddesinin altmış altıncı fıkrası ile Kanuna ekli (66) sayılı listede yer alan
"Bahşili” ibareleri "Bahşılı” olarak değiştirilmiştir.”
 Ahmet
Şık Erol Katırcıoğlu  Ebrü
Günay 
 İstanbul İstanbul Mardin
 Mahmut
Celadet Gaydalı Garo Paylan Tulay
Hatımoğulları Oruç
 Bitlis Diyarbakır Adana
 Ayşe
Acar Başaran  Hakkı
Saruhan Oluç 
 Batman
  İstanbul

BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ EKREM ÇELEBİ (Ağrı) – Katılamıyoruz Başkanım. 
BAŞKAN
– Önerge hakkında konuşmak isteyen Batman Milletvekili Ayşe Acar Başaran.
Süreniz
beş dakikadır. (HDP sıralarından alkışlar) 
AYŞE
ACAR BAŞARAN (Batman) – Sayın Başkan, değerli milletvekilleri; hepinizi
saygıyla selamlıyorum. 
68
sıra sayılı Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi’nin 12’nci maddesi üzerine söz almış bulunuyorum. 
Değerli
arkadaşlar, tabii ki bu kanunla ilgili birçok eleştirimiz, birçok önerimiz
mevcut. Bu genel değerlendirmelerden ziyade 12’nci maddede bir yerin ismi
değiştiriliyor ama bir yer ismi daha günlerdir hem Türkiye kamuoyunda hem bu
Meclis çatısı altında tartışılan bir meseleydi; “Dersim” ismi ve “Dersim”
tabelasının asılması meselesi. Tabii “Dersim”in nasıl “Tunceli” olduğunu sadece
beş dakikayla sınırlı olarak burada tartışmanın, doksan yıllık bir tarihi
burada çözümlemenin, bu sorunu burada çözmenin yeterli olmadığını düşünüyoruz
ama belki niye “Dersim”, niye bu kadar “Dersim”de ısrar ediliyor? “Dersim”in
anlamını kısa da olsa ifade etmek istiyorum.
Değerli
arkadaşlar, ne Dersim’deki tabela sadece bir tabelaydı ne “Dersim” ismi sadece
bir isimdi. Doksan yıllık bir tarihin, 1937-1938 yılları arasında yine Dersim
Harekâtı olarak adlandırılan ama binlerce insanın öldürüldüğü, binlerce insanın
yerinden edildiği, kitaplara konu olan, tarihte hâlâ bir sır perdesi olarak
birçok meselenin kaldığı bir durumdur aslında Dersim’in meselesi. Birçok
araştırmacıya göre… Dersim Aslında bir araştırmacıya göre 7T formülüyle formüle
edilmiş bir meseledir: Tedip (terbiye etme), tenkil (uzaklaştırma), taktil
(parçalama), tehcir (göç ettirme), temsil (asimile etme), temdin
(medenileştirme), tasfiye (arıtma). Düşünün ki bu harekâtın bir nedeni de medenileştirmek
olarak kabul edilmişti ve güya Dersim medenileştirilecekti. Ama biz biliyoruz
ki şu anda uluslararası alanda da kabul edilen standartlara göre Dersim’de bir
katliam gerçekleştirilmişti. Hâlâ, dediğim gibi, binlerce insan kendi
ailesinden kopmuş bir şekilde hiç tanımadığı, hiç bilmediği yerlerde,
tarihinden kopmuş bir şekilde yaşamaya devam ediyor. 
Birkaç
gün önce bu Meclis çatısı altında dedelerini hatırlatanlara hatırlatmak isteriz
değerli arkadaşlar. Bu mesele, katliamı hatırlatmakla çözülecek bir mesele
değildir. Tabii ki tarihte, tabii ki ülkelerde katliamlar, soykırımlar, acılar,
ölümler yaşanır ama asıl mesele tarihle yüzleşebilmek, asıl mesele o tarihten
ders çıkarıp ülkede gerçekten uzlaşmacı bir iklim yaratabilmek. İşte bugünlerde
bir tabelanın altında yatan, yine asimilasyon siyasetidir, yine o tabelanın
indirilmesi, yok sayma siyasetidir. O tabelanın indirilmesi, aslında bir
taraftan o “7T”ye bir “T” daha ekleyip “Tunceli” ifadesini söylemektir değerli
arkadaşlar.
Şimdi, dediğim
gibi, bir yerin ismini değiştirebilirsiniz. Gidip bir Dersim’e soralım, Dersim
halkına soralım, yolda gördüğünüz insanların yüzde 90’ından “Tunceli” cevabını
alamayacaksınız. Yüzde 90’ı kendini “Dersimli” olarak ifade eder. Çünkü o
acılar hâlâ taptazedir, çünkü yaşadıkları; dedelerinin, ninelerinin yaşadıkları
hâlâ zihinlerinde taptaze olarak durmaktadır.
İşte değerli
arkadaşlar, mesele bir isme takılmaktan ziyade, mesele bir tarihle
yüzleşmektir. Bu Meclisin de Türkiye’nin de Türkiye halklarının da ortak bir yaşamı
kurabilmek ve barış içerisinde yaşamak için bu tarihle yüzleşmeye ihtiyacı
vardır. İsimlerden korkmayın arkadaşlar; gerçeklikten, tarihten korkmayın. Asıl
reddetmek, asıl yok saymak bu ülkeyi şu anki mevcut durumuna getirdi. Dersim’in
Dersim olduğunu, Dersim’de katliam olduğunu, Dersim’de acıların yaşandığını
bütün gruplar daha önceki konuşmalarında ifade etmişlerdi. Bu mesele
konjonktürel olarak değişebilecek, tavır alınacak bir mesele değil. O açıdan,
bu gerçekliği de görerek bence hakikatlerle yüzleşme zamanı çoktan geldi de
geçti. Dersim’e “Dersim” ismini tekrar iade etmek aslında Dersim halkına bir öz
eleştiri, bir özür mahiyetini de taşıyacaktır diyorum.
Teşekkür
ederim arkadaşlar.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Buyurun Sayın Bülbül.
IV.- AÇIKLAMALAR (Devam)
21.- Sakarya Milletvekili Muhammed Levent Bülbül’ün, Batman Milletvekili
Ayşe Acar Başaran’ın 68 sıra sayılı Kanun Teklifi’nin 12’nci maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan “Türk tarihinde milletimizin yüzleşmesi
gereken hadiseler nedir?” diye bugün yapılan propagandalara bakıldığında, Türk
milletini, geçmişini katliamlarla, soykırımlarla suçlamak isteyenlerin
iftiraları karşımıza çıkmaktadır. Bunu, bu tarz ifadeleri masum kabul etmemiz
mümkün değildir. Tunceli’de geçmişte yaşanan hadiseler Gazi Mustafa Kemal
Atatürk’ün sıhhati döneminde ve yeni cumhuriyetimizin ayağa kalkmaya çalıştığı,
bütün dünyaya karşı millî mücadelesini verip taptaze bir cumhuriyet olarak,
devlet olarak var olmaya çalıştığı dönemde bu devleti sıkıntıya sokacak,
devleti düzensizleştirecek ve Anadolu’da çok büyük bir ayaklanma noktasında her
türlü eylemi, her türlü hukuksuzluğu, katliamı kendisine mubah görecek bir
anlayışa karşı devletimizin almış olduğu tedbirdir. 
(Mikrofon
otomatik cihaz tarafından kapatıldı)
BAŞKAN
– Buyurun.
MUHAMMED
LEVENT BÜLBÜL (Sakarya) – Bu noktada, geçmişten bugüne ifade ettiğimiz gibi,
Seyit Rıza da feodal bir eşkıyadır, bir teröristtir. Bu hususta biz
devletimizin ortaya koymuş olduğu tavrın o gün itibarıyla da gerekli olduğunu
ifade ediyoruz.
Bizim
tarihten alacağımız dersler elbette olabilir. Tarihte her zaman iyiler, her
zaman zaferler olmayabilir; tarihte yenilgiler, sıkıntılar söz konusu da
olabilir. Biz bunlardan dersimizi alırız ancak yüzleşmekle bahsedilen şey,
geçmişimize küfredecek şekilde, geçmişimize hakaret edecek ve âdeta
dedelerimizi bir katliamla suçlayacak şekilde birtakım iftiralarsa, bunu
şiddetle reddettiğimizi Meclisimizin huzurunda ifade etmek istiyorum.
Saygılar
sunuyorum.
FATMA KURTULAN
(Mersin) – Sayın Başkan, söz istiyorum.
BAŞKAN – Buyurun
Sayın Kurtulan.
22.- Mersin Milletvekili Fatma Kurtulan’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
FATMA KURTULAN
(Mersin) – Teşekkürler Sayın Başkan.
Daha önce de dün
de ifade etmiştik. Daha önce de Cumhurbaşkanı “Bu devlet adına Dersim’den özür
dilenmesi gerekirse, ben özür dilerim.” dediğinde aslında katliamı kabul etti.
Aslında, bu ifadelerimizi, konuşmacımızın konuşmasındaki ifadeleri Türkiye
halkına mal etmek, Türkiye halkına bir iftira olarak değerlendirmek konuyu
biraz saptırmakla ilgilidir. 
Karanlık bir
zihniyetin ürünü olarak ortaya çıkan, Demirel’in de PKK hareketini, PKK’yı
29’uncu isyan olarak değerlendirdiği… Aslında açığa çıkarıyor ki Türkiye'de
cumhuriyetle yaşıt olan bu meselede, Kürt sorunu meselesinde değişik zamanlarda
Kürtler hak talebine gitmiş, buna da devlet yetkilileri “29’uncu defa”
diyorlardı. Yani bir isyan yaşanmış. 29 defa eğer bu ülkede, bu ülke tarihinde
bir isyan ya da bir başkaldırı yaşanmışsa bunu oturup düşünmek lazım. 
(Mikrofon
otomatik cihaz tarafından kapatıldı) 
BAŞKAN –
Toparlayalım.
FATMA KURTULAN
(Mersin) – “Munzur kızıl aktı.” denilir, Dersim’de 70 bine varan insan
katliamından söz edilir, “Dersim’in Kayıp Kızları” belgeseli vardır yani
Dersim’le ilgili sadece biz değil, dünyanın birçok yerinden söz söyleyen
insanlar olmuştur. 
O yüzden, bunu,
böyle sağa sola çekme yerine kabul etmek, tarihle yüzleşmek, gerekirse bunun
hesabını vermek Türkiye'nin önündeki en önemli sorunlarından biridir. MHP sağa
sola çekmeye çalışmasın. Zaten dünkü, daha önceki konuşmacıları “Geçmişi
kaşımayın.” derken demek ki geçmişte bir şey var ki “Kaşımayın, üstünü örtün,
kapatın.” demiştir; aslında bunu, bir katliamı savunmuştur. Onun için grup
başkan vekili yorulmasın, ikide bir “Dersim katliamı olmadı.” demesin. Zaten
konuşmalarda itiraf ediliyor, bu kabulleniliyor diyorum.
Teşekkür
ediyorum. 
BAŞKAN – Sayın
Özel, buyurun. 
ÖZGÜR ÖZEL
(Manisa) – Sayın Başkan, zaman zaman çeşitli görevlileri görevini doğru yapmaya
davet ettiğime çokça şahit oluyorsunuz. Bu sefer ben görevimi iyi yapamadım,
ondan söz istedim. Benim konuşmayı takip etmem lazımdı ama o sırada,
görüşülmekte olan kanundaki yeni madde ihdasıyla ilgili bir şey vardı, Sayın
Doğan Kubat ve Sayın Bülent Kuşoğlu’yla ayakta dört beş dakika konuşurken
konuşmayı takip edemedim. Ama gelen tepkiden ve alınan sözlerden benim dikkat
etmem ve gerekli yerde partimizin tutumunu netleştirmem gereken bir konuşma
yapıldığı anlaşılıyor. Tutanak talep ettim. Şu anda herhangi bir şey söylemeyeceğim
ama tutanaktan sonra gerekli gördüğüm takdirde ifade edeceğim. 
BAŞKAN – Hay
hay, tabii. 
Sayın Bülbül… 
23.- Sakarya Milletvekili Muhammed Levent Bülbül’ün, isyanların, ortaya
çıkan isyan girişimlerinin ve kalkışmaların ayrı ayrı değerlendirilmesi gerektiğine
ilişkin açıklaması
MUHAMMED LEVENT
BÜLBÜL (Sakarya) – Sayın Başkan, bu yapılan isyanları, ortaya çıkan isyan
girişimlerini, kalkışmaları, hepsini ayrı ayrı değerlendirmek lazım Türkiye’de.
Türk tarihinde geçmişten bugüne yaşanan isyanları veyahut da devlete karşı
yapılan kalkışmaları sadece bir etnik temele bağlayan bir anlayış hiçbir
şekilde tarihî gerçeklikle bağdaşmaz. Bunların hepsinin kendine özel birtakım
sebepleri olabilir ama eğer son dönemdekileri kastediyorsak, İngiliz altınıyla
veya silahıyla, tüfeğiyle kalkıp da Türkiye'nin Musul, Kerkük mücadelesinde
zaafa uğratılmasıyla alakalı planlar kapsamında birileri harekete geçirildiyse,
orada o hainlerin çıkarmış oldukları isyanı bizim memleketimizde, 82 milyon
insanın içerisinde olan ve birbirimizle et ile tırnak olmuş olduğumuz Kürt
kökenli kardeşlerimizin üzerine atarak bunları tarif etmeye çalışmasınlar. 
(Mikrofon
otomatik cihaz tarafından kapatıldı) 
BAŞKAN –
Buyurun. 
MUHAMMED LEVENT
BÜLBÜL (Sakarya) – Son dönemde de Amerika’nın silahıyla, parasıyla Türkiye’ye
karşı efelenmeye çalışanları, kalkıp da Kürt kardeşlerimizin, Kürt kökenli
kardeşlerimizin bir tepkisi gibi göstermeye çalışanlar dünden bugüne kimlerin
taşeronluklarını, kimlerin maşalığını yaptıklarının muhasebesini iyi yapması gereken
insanlardır. 
Saygılar
sunuyorum. (MHP, AK PARTİ ve İYİ PARTİ sıralarından alkışlar) 
BAŞKAN – Sayın
Kurtulan, buyurun.
24.- Mersin Milletvekili Fatma Kurtulan’ın, ülkede Kürt sorunu olduğunun
açık olduğuna, HDP’nin MHP’nin tehditlerine boyun eğecek bir parti olmadığına,
PKK’nin dört yıldır alıkoyduğu askerleri kurtarmak için niçin bir şey
yapılmadığını öğrenmek istediklerine, Meclisin taziye yeri olmadığına, Kürt
sorununun demokratik çözümünün bu Meclisin görevi olarak önünde durması
gerektiğine ilişkin açıklaması
FATMA KURTULAN
(Mersin) – Sayın Başkan, bu ülkede bir Kürt sorunu olduğu açık. Her zaman
söylenen bu et ile tırnak… İşte, Kürtler tırnak olarak görülür, kesip kesip
atarsınız. (MHP sıralarından “Terör sorunu” sesleri)
METİN NURULLAH
SAZAK (Eskişehir) – Terör sorunu, terör sorunu!
FATMA KURTULAN
(Mersin) – Konuşmayın yerinizden!
Bu kadar “vatan,
millet, Sakarya” diyorsanız, Türkiye’yi bu kadar düşünüyorsanız… (HDP ve MHP
sıralarından karşılıklı laf atmalar, gürültüler)
MERAL DANIŞ
BEŞTAŞ (Siirt) – Ne biçim davranıyorsun ya? Haddini bil!
BAŞKAN – Değerli
milletvekilleri… Sayın Bülbül… 
MERAL DANIŞ
BEŞTAŞ (Siirt) – Grup başkan vekilimiz konuşuyor, onu dinle. Terbiyesizlik
yapma! 
OLCAY KILAVUZ
(Mersin) – İndir elini be!
MERAL DANIŞ
BEŞTAŞ (Siirt) – Terbiyesizlik yapma! (HDP ve MHP sıralarından gürültüler)
OLCAY KILAVUZ
(Mersin) – Terbiyesiz sensin! 
MERAL DANIŞ
BEŞTAŞ (Siirt) – Başkan vekilimiz konuşuyor, siz bize buradan saldırıyorsunuz.
ALİ KENANOĞLU
(İstanbul) – Bakın, siz oradan her türlü lafı atıyorsunuz…
BAŞKAN – Sayın
milletvekilleri… Sayın grup başkan vekilleri… 
MERAL DANIŞ
BEŞTAŞ (Siirt) – Önce onları uyarın Sayın Başkan.
BAŞKAN – Değerli
arkadaşlar, hatibi dinleyelim.
Buyurun.
MERAL DANIŞ
BEŞTAŞ (Siirt) – Burada kimse bize had bildiremez.
OLCAY KILAVUZ
(Mersin) – Parmağını indir! İndir elini!
MERAL DANIŞ
BEŞTAŞ (Siirt) – Sen indir elini, sen indir!
OLCAY KILAVUZ
(Mersin) – Terbiyeli ol! (HDP ve MHP sıralarından gürültüler)
MERAL DANIŞ
BEŞTAŞ (Siirt) – Sen terbiyeli ol! Terbiyesiz!
FATMA KURTULAN
(Mersin) – Meral Hanım… Meral Hanım, bir dakika… Meral Hanım, tamam.
MERAL DANIŞ
BEŞTAŞ (Siirt) – Hayır, oradan el hareketi yapıyorlar ya!
FATMA KURTULAN
(Mersin) – Tamam.
BAŞKAN – Sayın
Grup Başkan Vekili, buyurun efendim.
FATMA KURTULAN
(Mersin) – MHP Grubuna şunu söyleyeyim: Burası sizin grup toplantı salonunuz
değil, elinizi sallayıp HDP’yi tehdit edemezsiniz. Bu Meclis salonunda MHP
sıralarından HDP’ye sürekli tehdit yağıyor, burayı yöneten her Meclis başkanı
da bunu izliyor, tüm gruplar da bunu izliyor. HDP sizin tehditlerinize boyun
eğecek bir parti değil, bunu bir kere bilin. Seçim geliyor, seçime atfettiğiniz
rol, burası daha ılıman, burası daha milliyetçi oylara oynayan, hedef olarak…
(Mikrofon
otomatik cihaz tarafından kapatıldı)
METİN NURULLAH
SAZAK (Eskişehir) – Devletin karşısında olan herkesin karşısındayız. 
BAŞKAN –
Toparlayın Sayın Başkan.
FATMA KURTULAN
(Mersin) – …HDP’yi hedef tahtasına koyan bir yaklaşımı istediğiniz kadar
uygulayın, HDP buna boyun eğmeyecektir.
Şunu söyleyeyim
MHP’ye: Madem askerleri, Türkiye’yi bu kadar seviyorsanız, PKK’nin elinde dört
yıldır 13 asker esir olmuş, onların ailelerine randevu verip bir çay bile
ısmarlamıyorsunuz. Bu mudur vatanseverlik?
OLCAY KILAVUZ
(Mersin) – Allah belasını versin PKK’nın!
FATMA KURTULAN
(Mersin) – Aileler kapınıza geldi, reddediyorsunuz. Niye o askerleri kurtarmak
için bir şey yapmıyorsunuz? O askerler dört yıldır orada sürünüyorsa, aileler
burada inim inim inliyorsa niye buna çare bulmuyorsunuz? 
OLCAY KILAVUZ
(Mersin) – Türk askeri sürünmez, Türk askeri muzaffer olur her yerde. Kim
sürünüyor!
FATMA KURTULAN
(Mersin) – AKP’nin saçından tutmuşsunuz, paçalarından tutmuşsunuz AKP’nin… (HDP
ve MHP sıralarından gürültüler)
AYŞE ACAR
BAŞARAN (Batman) – Yeter be, yeter! Şunlara bir şey söyleyecek misiniz Başkan
artık?
ALİ KENANOĞLU
(İstanbul) – Ne tehdit ediyorsunuz ya! Tehdit ediliyoruz ya!
BAŞKAN – Bir
dakika… Bir dakika…
MERAL DANIŞ
BEŞTAŞ (Siirt) – Başkan, burada bize tehdit var.
FATMA KURTULAN
(Mersin) – Değerli Başkan…
BAŞKAN – Bir dakika…
Sayın
milletvekilleri…
OLCAY KILAVUZ
(Mersin) – Türk askerine “sürünüyor” ifadesini kimse kullanamaz!
BAŞKAN
– Olcay Bey…
MUHAMMED
LEVENT BÜLBÜL (Sakarya) – Cevap vereceğim, müsaade edin ya.
BAŞKAN
- Grup başkan vekili söz istiyor arkadaşlar.
Buyurun
Sayın Kurtulan.
FATMA
KURTULAN (Mersin) – Asıl askerliği kullanan sizsiniz, ben onu demek istiyorum.
Az önce yine taziye dilediniz, yine taziye dilediniz. Defalarca söyledik,
Meclis taziye yeri değil. Gelin, çözüm bulalım arkadaşlar, çözüm bulalım. 
METİN
NURULLAH SAZAK (Eskişehir) - Bulacağız, ona da bulacağız.
FATMA
KURTULAN (Mersin) – Olmuyor, “29’uncu isyan” deniliyor, “50 bin insanın ölümü”
deniliyor, “kırk yıllık” süre deniliyor. 
ÜMİT
YILMAZ (Düzce) - Hakurk’ta çözüm arıyor bizim çocuklar.
FATMA
KURTULAN (Mersin) – Gelin, bunu çözelim. Kürt sorununun demokratik çözümü bu
Meclisin görevi olarak önünde durmalıdır diyorum, teşekkür ediyorum.
MUHAMMED
LEVENT BÜLBÜL (Sakarya) – Sayın Başkan…
BAŞKAN
- Buyurun Sayın Bülbül.
MUHAMMED
LEVENT BÜLBÜL (Sakarya) – Sayın Başkan, bizim…
BEDRİ
YAŞAR (Samsun) - Senin itirazın yok mu Aydemir?
İBRAHİM
AYDEMİR (Erzurum) – Bizim var, biz yapıyoruz.
BAŞKAN
– Bir dakika beyler… Laf atmayın arkadaşlar.
Biz
burada gayet güzel bir şekilde, uyumlu bir şekilde Meclisi yönetiyoruz.
MERAL
DANIŞ BEŞTAŞ (Siirt) – Biz de birileri konuşurken laf atalım mı?
BAŞKAN
– Bir dakika…
AYŞE
ACAR BAŞARAN (Batman) - Siz de taraflı yönetiyorsunuz.
BAŞKAN
– Herkes için söylüyorum.
MERAL
DANIŞ BEŞTAŞ (Siirt) – Arkadan tehdit ediliyoruz Başkan.
OLCAY
KILAVUZ (Mersin) – Kim tehdit ediyor sizi?
MERAL
DANIŞ BEŞTAŞ (Siirt) – Sen, sen ediyorsun!
OLCAY
KILAVUZ (Mersin) – Parmağına bak, parmağına!
MERAL
DANIŞ BEŞTAŞ (Siirt) – Sen böyle, sürekli el şöyle!
OLCAY
KILAVUZ (Mersin) – Aynı bu hareketleri siz yapıyorsunuz! Terbiyeli olun! 
BAŞKAN
– Olcay Bey…
MUHAMMED
LEVENT BÜLBÜL (Sakarya) – Şimdi derlenip toparlanalım. Bir müsaade edin
arkadaşlar.
AYŞE
ACAR BAŞARAN (Batman) – Böyle bir Meclis olmaz.
OLCAY
KILAVUZ (Mersin) – Ayıp bir şey ya! Ayıp be! Kendinize gelin ya! Burayı dağ
başı mı sanıyorsunuz! (HDP ve MHP sıralarından karşılıklı laf atmalar,
gürültüler)
MUHAMMED
LEVENT BÜLBÜL (Sakarya) – Olcay bey… Arkadaşlar, ben bir konuşayım, müsaade
edin.
BAŞKAN
- Arkadaşlar, sayın milletvekilleri…
Birleşime
beş dakika ara veriyorum arkadaşlar.
Kapanma Saati: 15.19 
İKİNCİ OTURUM
Açılma Saati: 15.25
BAŞKAN: Başkan Vekili Celal ADAN
KÂTİP ÜYELER: Nurhayat ALTACA KAYIŞOĞLU (Bursa), Bayram ÖZÇELİK (Burdur)
----- 0 -----
BAŞKAN – Türkiye
Büyük Millet Meclisinin 86’ncı Birleşiminin İkinci Oturumunu açıyorum.
68 sıra sayılı
Kanun Teklifi’nin görüşmelerine devam ediyoruz. 
Komisyon
yerinde. 
MUHAMMED LEVENT
BÜLBÜL (Sakarya) – Sayın Başkan...
BAŞKAN – Buyurun
Sayın Grup Başkan Vekili. 
25.- Sakarya Miletvekili Muhammed Levent Bülbül’ün, Mersin Milletvekili
Fatma Kurtulan’ın yaptığı açıklamasındaki bazı ifadelerine ve Milliyetçi
Hareket Partisi olarak 82 milyon Türkiye’nin huzurlu olması için fedakârlık
göstereceklerine, asla ve asla terör odaklarına müsaade etmeyeceklerine ilişkin
açıklaması
MUHAMMED LEVENT
BÜLBÜL (Sakarya) – Sayın Başkan, demin yaşanan polemikle alakalı olarak ifade
etmek isterim. 
Öncelikle,
tabii, sıralar arasında karşılıklı birtakım istenmeyen sözler veyahut da
gerilen bir ortam olmuş olabilir ancak kürsüden ifade edilen görüşlerin de
ortamın gerilmesine etkisini de her zaman göz önünde bulundurmak lazım. 
Burada
Milliyetçi Hareket Partisine bizzat söz konusu olan bir sataşma olmamıştır
ancak ortak değerlerimize, geçmişimize, tarihimize ve tarihte hiçbir şekilde
“insanlık suçu” diye tarif edilen suçların hiçbirisine tevessül etmediğine
sonuna kadar kalben inandığım ve bildiğim benim milletime, Türk milletime karşı
bu şekilde ifadelerin bu Meclis kürsüsünde bu kadar rahat ifade ediliyor olması
bizi gayet sıkıntıya sokuyor ve bundan dolayı bizler de buna dair tepkimizi
dile getiriyoruz.
(Mikrofon
otomatik cihaz tarafından kapatıldı) 
BAŞKAN –
Toparlayalım. 
MUHAMMED LEVENT
BÜLBÜL (Sakarya) – Biz Türk askerinin, ordumuzun sonuna kadar yanındayız,
ordumuzun derdiyle dertleniriz. Ama şimdi kalkıp oradan, efendime söyleyeyim,
birileri PKK eline düşmüş, askerlerimiz, bunlarla alakalı bunlar sürünüyormuş,
bunlara çay bile vermek gibi birtakım ifadelerle bizi onların yanında,
askerimizin yanında olmamak gibi bir ikircikli tutumla ve seçim yatırımıyla
suçlamak; bu, içimizi acıtmıştır, biz bunu kabul etmeyiz, şiddetle reddederiz.
Milliyetçi Hareket Partisi hayatının hiçbir döneminde seçime odaklanmış bir
siyasi parti değil, seçimler var diye biz doğru bildiğimizden vazgeçmeyiz.
Seçim var diye kalkıp da sizin burada bu millete, tarihine olan hakaretlerinize
göz mü yumacağız, kulaklarımızı mı tıkayacağız? Tabii ki cevap vereceğiz. Bu
noktada Milliyetçi Hareket Partisinin pasif bir tutum takınmasını kimse bizden
beklemesin ama milletimizin karıştırılması…
(Mikrofon
otomatik cihaz tarafından kapatıldı) 
BAŞKAN –
Toparlayalım Sayın Başkan.
MUHAMMED LEVENT
BÜLBÜL (Sakarya) – Toparlıyorum.
…milletimizin
provoke edilmesi, Türkiye'nin kaosa sürüklenmesiyle alakalı sizlerin en ufak
bir endişesi olmadığını ben biliyorum. Bu noktada geçmişte eski genel
başkanlarınızın yapmış olduğu faaliyetleri iyi takip ettik ama Milliyetçi
Hareket Partisi, 82 milyon Türkiye'nin huzur içerisinde olması, kaos içerisine
girmemesi, birbirine düşmemesi için hayatının her döneminde olduğu gibi bugün
de fedakârlık gösterecektir ve göstermeye devam edecektir. Biz bu oyunlara
Allah’ın izniyle milletçe gelmeyeceğiz ve Türkiye Cumhuriyeti devleti
içerisinde, çatısı altında yaşayan bütün 82 milyon herkes Türkiye’dir diyorum
ve hepsini bağrımıza bastığımızı ifade ediyor ve asla ve asla terör odaklarına
da müsaade etmeyeceğimizi yineleyerek saygılar sunuyorum. (MHP ve AK PARTİ
sıralarından alkışlar) 
FATMA KURTULAN
(Mersin) – Sayın Başkan…
BAŞKAN – Buyurun
Sayın Kurtulan.
26.- Mersin Milletvekili Fatma Kurtulan’ın, Sakarya Miletvekili Muhammed
Levent Bülbül’ün yaptığı açıklamasındaki bazı ifadelerine ve HDP olarak
Türkiye’nin birliğini, beraberliğini düşünen, ağır bedeller ödeyen bir parti
olduklarına ve Seyit Rıza’nın Kürtlerin dedesi olduğuna ilişkin açıklaması
FATMA KURTULAN
(Mersin) – Teşekkürler Sayın Başkan. 
Benim
“sürünüyorlar” dediğim, dört yıldır PKK’nin elinde olduğu söylenen… Aileler dün
geldi, bunu aileler söyledi. Aileler perperişan. Dört yıldır bir insan esir mi
alındı, alıkonuldu mu -adına takılmayın, ne derseniz- sürünmekten başka ne
yapar oralarda, nerededir, ne yapıyor, ne yiyor ne içiyor, sağ mıdır, ölü
müdür, bileniniz var mı? Ben buna temas ettim Değerli Başkan. Dediğim gibi,
bunu sağa sola götürmenin gereği yok. 
Yine şunu kabul
etmiyorum: Burada, bu kürsüde, bunları rahat ifade ediyor olmamıza tahammülleri
yok. Bu kürsü MHP’nin tekelinde olan bir şey mi?
MUHAMMED LEVENT
BÜLBÜL (Sakarya) – Cevap veririz diyorum. 
FATMA KURTULAN
(Mersin) – Biz de veririz, siz de verin.
MUHAMMED LEVENT
BÜLBÜL (Sakarya) – Tamam, cevap veririz diyorum. 
FATMA KURTULAN
(Mersin) – Biz de veririz, siz de verirsiniz. 
BAŞKAN –
Karşılıklı şey yapmayalım. 
Buyurun. 
FATMA KURTULAN
(Mersin) – Türkiye’yle ilgili bir kaygımızın olup olmadığını kendileri tahayyül
edemez. 
(Mikrofon
otomatik cihaz tarafından kapatıldı) 
BAŞKAN –
Toparlayın.
FATMA KURTULAN
(Mersin) - Biz şunu söylüyoruz: HDP olarak tam da Türkiye'nin birliğini,
beraberliğini, kardeşliğini, geleceğini düşünen, bu konuda ağır bedeller ödeyen
bir parti olarak buradayız, bunu söylemeye devam edeceğiz. 
Seyit Rıza’ya da
şu olmadı: “Eşkıya” demek doğru değil.
MUHAMMED LEVENT
BÜLBÜL (Sakarya) – Teröristtir! 
FATMA KURTULAN
(Mersin) – Seyit Rıza Kürtlerin dedesidir. Dedemizin ellerinden öpüyoruz, onu
minnetle anıyoruz. Dedemizin mezarının nerede olduğunu sormaya devam edeceğiz
değerli arkadaşlar. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Bazı Kanunlar ve 635 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 12’nci maddesinin aşağıdaki
şekilde değiştirilmesini arz ve teklif ederiz. 
Saygılarımızla.
 Ali
Öztunç  İlhami Özcan Aygun  Mustafa
Adıgüzel
 Kahramanmaraş
 Tekirdağ  Ordu
 Serkan
Topal  Özcan Özel  Rafet
Zeybek 
 Hatay
 Yalova  Antalya
MADDE 12-
9/5/1990 tarihli ve 3644 sayılı 130 İlçe Kurulması Hakkında Kanunun 1 inci
maddesinin altmış altıncı fıkrası ile Kanuna ekli (66) sayılı listede bulunan
“Bahşili” ibareleri “Bahşılı” şeklinde değiştirilmiştir. 
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI LÜTFİ ELVAN (Mersin) – Katılmıyoruz Sayın Başkan. 
BAŞKAN – Önerge
hakkında konuşmak isteyen, Antalya Milletvekili Rafet Zeybek.
Buyurun. (CHP
sıralarından alkışlar) 
Süreniz beş
dakika. 
RAFET ZEYBEK
(Antalya) – Sayın Başkan, değerli milletvekilleri; Genel Kurulu saygıyla selamlıyorum.

Söz almış
olduğum kanun teklifinin 12’nci maddesinde Bahşili ilçemizin isminin “Bahşılı”
olarak değiştirilmesi öngörülüyor. İki gündür Bahşili ilçemiz çokça konuşuldu,
yeterince anlaşıldı da; evet, bu değişiklik de doğruydu. Bu nedenle, ülkemizin
başka sorunları da var, ben onlardan bahsetmek istiyorum. 
Değerli
milletvekilleri, ülkemizin çok ciddi sorunları var, ciddi sorunlarla karşı
karşıya. Ekonomi sorunu var, demokrasi sorunu var, hukuk sorunu var, adalet
sorunu var, eğitim sorunu var, dış politika sorunu var ama maalesef, bu
sorunların bir türlü çözümü yok; sorunlar çözülmüyor, gittikçe derinleşiyor. 
Şüphesiz, en
büyük sorunlarımızdan birisi adalettir. Adalet can çekişiyor değerli
milletvekilleri. Hepimiz biliriz, adalet biterse devlet çöker. Yüksek Seçim
Kurulunun İstanbul Büyükşehir Belediye Başkanlığı seçiminin yenilenmesi kararı
hukuka açıkça aykırıdır. Bu kararla hukuk, son yılların en büyük yarasını
almıştır. Bu karar, Türk hukuk tarihine kara bir leke olarak yazılacaktır. Bu
kararla ilgili son günlerde Sayın Cumhurbaşkanı ve Sayın Binali Yıldırım
hırsızlıktan, oyların çalınmasından söz ediyorlar. Değerli arkadaşlarım,
İstanbul’da oy çalınmadı, eğer ısrarla “Bir hırsızlık yapıldı.” diyorsanız,
“Bir suç işlendi.” diyorsanız bu suç, hırsızlıktan çok daha büyük olan gasp
suçudur. 
ZÜLFÜ DEMİRBAĞ
(Elâzığ) – 26 binden 13 bine nasıl düştü? 
RAFET ZEYBEK
(Devamla) – Anlatacağız, anlatacağız.
ÖZGÜR ÖZEL
(Manisa) – Allah biliyor doğrusunu da, yalancıları da. 
İBRAHİM
YURDUNUSEVEN (Afyonkarahisar) – Gasbeden sizsiniz, gasbeden. 
RAFET ZEYBEK
(Devamla) – Bakınız, değerli milletvekilleri, seçmenin iradesi gasbedilmiştir,
Sayın Ekrem İmamoğlu’nun hakkı gasbedilmiştir; tarih bunu böyle yazacaktır.
ÖZKAN YALIM
(Uşak) – Binali Yıldırım da kabul etti çalınmadığını. 
RAFET ZEYBEK
(Devamla) – Değerli milletvekilleri, 2017 yılında yapılan referandumda, 298
sayılı Seçim Kanunu’nun açık hükmüne rağmen, Yüksek Seçim Kurulu hem de
oylamanın bitimine doğru dedi ki: “Mühürsüz oy pusulaları geçerlidir.” Kanunda açıktı
“Geçersizdir.” diyordu kanun ve bunun gerekçesi olarak da “Millet iradesi
tecelli etsin diye bu kararı aldık.” dediler ama aynı Yüksek Seçim Kurulu,
İstanbul’la ilgili, millet iradesini gasbetti. (CHP sıralarından alkışlar) 
Değerli
arkadaşlarım, Yüksek Seçim Kurulunun 7 üyesi tarafından gerekçede ileri
sürülmeye çalışılan 108 sandıktaki usulsüzlükler… Bu 108 sandıkta AK PARTİ
öndedir, 1’inci parti çıkmıştır. Ben şimdi Sayın Binali Yıldırım’a soruyorum:
Siz bu sandıklarda hırsızlık mı yaptınız? Ben yapılmadığını söylüyorum. (CHP
sıralarından alkışlar)
ÖZKAN YALIM
(Uşak) – O da kabul etti, o da kabul etti.
RAFET
ZEYBEK (Devamla) – Yine, 754 sandıkta sandık başkanları memur değildi. Evet,
memur değilmiş ama bu sandık başkanlarının 532’si öğretmen, özel okullarda
öğretmen, kolejlerde öğretmen, hepimizin çocuklarını okutuyorlar. Şimdi, bunlar
mı hırsız? 
EROL
KAVUNCU (Çorum) – Devlet memuru değil, devlet memuru değil
(Mikrofon
otomatik cihaz tarafından kapatıldı)
BAŞKAN
– Toparlayın Sayın Zeybek.
RAFET
ZEYBEK (Devamla) – Teşekkür ederim Sayın Başkan.
Değerli
arkadaşlar, hiç uğraşmayın, burada bir hırsızlık yoktur. Sadece şunu söylemek
istiyorum: Yapmayın, yazıktır, günahtır. Hiç olmazsa mübarek ramazan ayında
milleti kandırmayın. Biz bugün demokrasi dersi veriyoruz. Demokrasi kazanacak
ve her şey çok güzel olacak. 
Teşekkür
ediyorum. (CHP sıralarından alkışlar) 
BAŞKAN
– Sayın Özel, söz mü istiyorsunuz?
ÖZGÜR
ÖZEL (Manisa) – Yok efendim.
BAŞKAN
– Tamam, peki.
Şimdi,
önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
12’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Birinci
bölümde yer alan maddelerin oylamaları tamamlanmıştır.
Uzun
süredir 60’a göre söz isteyenler var.
Sayın
Şevkin, buyurun.
IV.- AÇIKLAMALAR (Devam)
27.- Adana Milletvekili Müzeyyen Şevkin’in, kamuda çalışan sözleşmeli
personelin kadro beklediğine, şehir hastanelerinde emekçilerin işten
çıkarıldığına, kadın taciz ve tecavüzleri ile çocuk istismarına son verilmesi
gerektiğine ilişkin açıklaması
MÜZEYYEN ŞEVKİN
(Adana) – Sayın Başkan, kamuda çalışan yüz binlerce sözleşmeli memura daha önce
söz verilmesine rağmen bir türlü kadro verilmiyor. Sayıları 500 bine yaklaşan
sözleşmeli memurlar, aile bütünlüğünden ve iş güvencesinden yoksun, düşük
ücretlerle ailelerini geçindirmeye çalışıyor. 2011 seçimlerinde 234 bin
sözleşmeliye kadro sözü verilmişken o tarihten bu yana, sekiz yıldır hiçbir
sözleşmeliye bu hak verilmedi. Öte yandan, kadro verilmediği gibi, şehir
hastanelerinde işten çıkarılan emekçilerin varlığı da söz konusudur. 
Ayrıca birkaç
gündür gündemde olan pedofiliyle ilgili kitabın toplatılması yeterli değildir.
Bu Meclisin bir sorumluluğu daha var; çocuklarımız artık bu tür istismara
uğramamalı, bu sorumluluğu Meclis olarak yerine getirmeliyiz. Kadın taciz,
tecavüzlerine, çocuk tacizlerine artık son verilmelidir diyorum.
Teşekkür
ediyorum.
BAŞKAN – Sayın
Süllü…
28.- Eskişehir Milletvekili Jale Nur Süllü’nün, diyabet hastalarının
yaşadığı mağduriyete ilişkin açıklaması
JALE NUR SÜLLÜ
(Eskişehir) – Ülkemizde 18 yaş altı 18 bin civarında diyabetli çocuğun diyabet
takip, tedavi sürecini kolaylaştırabilecek insülin pompası ve sensörü SGK
tarafından ödeme kapsamına alınmadığı için bu olanaktan ekonomik gücü iyi
olmayan aileler yararlanamamakta, enjeksiyona geri dönmek zorunda kalmaktadır.
Kullanılan insülin pompasının sensörleri aylık 825 lira olup bir aylık masrafı
bin lirayı bulmaktadır. İnsülin pompası kullanamayan bir çocuğun günde 12 kez
parmak delmesi gerekmekte ancak parmak ölçümü için kullanılan cihazları da SGK
ödememektedir. Parmak ölçüm stripleri için ödenen SGK farkı da artmıştır.
Diyabetli bireyin aylık kullanımı yaklaşık 6 kutudur, 58 lira olan kutunun SGK
sadece 19,5 TL’sini ödemektedir. İnsülin kalemine takılan iğne ucunun kutusu
ise 36,70 TL olup SGK 25,50 TL’sini ödemektedir.
(Mikrofon
otomatik cihaz tarafından kapatıldı) 
BAŞKAN – Sayın
Enginyurt...
29.- Ordu Milletvekili Cemal Enginyurt’un, Ordu ve Giresun yaylalarında
topyekûn yıkım yapıldığına, hayvancılık için, tarım için elli altmış yıldır
kullanılan binaların yıkılmasının doğru olmadığına ilişkin açıklaması
CEMAL ENGİNYURT
(Ordu) – Teşekkür ediyorum Sayın Başkanım.
Ordu ve Giresun
yaylarında, 2017 yılında imar affından faydalanıp parasını yatırarak yerini
imar affına dâhil edenler başta olmak üzere, dedesinden babasından kalmış elli
yıllık araziler üzerinde yüz yıllık binalar dâhil olmak üzere yıkım kararı
alınmıştır. Ordu ve Giresun yaylalarında şu an topyekûn bir yıkım
yapılmaktadır. Bunun gözden geçirilmesini istiyoruz. Yapılan binalar betonsa
yıkılmasına tamam diyoruz ama elli altmış yıldır kullandıkları, hayvancılık
için, tarım için kullanılan bu binaların yıkılmasını doğru bulmadığımızı ifade
ediyoruz. Bu gözden geçirilsin diyor, teşekkür ediyorum.
BAŞKAN – Sayın
Ersoy...
30.- Adana Milletvekili Ayşe Sibel Ersoy’un, 31 Mayıs Sigarasız Bir
Dünya Günü’ne ilişkin açıklaması
AYŞE SİBEL ERSOY
(Adana) – Teşekkür ederim Sayın Başkanım.
31 Mayıs tarihi,
tütün ürününün kullanımının sağlık ve diğer zararları konusunda toplumda
farkındalık oluşturmak, tütün ürünü kullananlara bırakmaları yönünde bilinç
kazandırmak ve sağlıklı yaşam davranışlarını geliştirmek amacıyla Dünya Sağlık
Örgütü tarafından Dünya Tütünsüz Günü olarak ilan edilmiştir. 
Tütün kullanımı
hem kadınlarda hem erkeklerde kalp hastalığı, inme, yüksek tansiyon ve damar
hastalıkları açısından risk faktörlerinin başında gelmektedir. Tütün
kullananlarda kalp hastalığı riski, kullanmayanlara göre daha fazladır. Bu
riskler, gençler de dâhil, tüm yaş gruplarını kapsamaktadır. 
Sevdiklerinizle
güzel vakit geçirmenin yolu sağlıklı olmaktan geçer diyorum ve tütünsüz bir
dünya diliyorum.
Teşekkür ederim.
BAŞKAN – Sayın
Aygun...
31.- Tekirdağ Milletvekili İlhami Özcan Aygun’un, yaşanan dolu ve sel
nedeniyle Amasya ile Tekirdağ Malkara’nın doğal afet kapsamına alınmasını talep
ettiklerine ilişkin açıklaması
İLHAMİ ÖZCAN
AYGUN (Tekirdağ) – Teşekkür ederim Başkanım.
Geçtiğimiz pazar
günü hem Amasya’da hem de Tekirdağ Malkara’da dolu ve sel zararı olmuştur. Bu
sebeple çiftçilerimize geçmiş olsun diyorum. Bu iki bölgemizin de bir an evvel
doğal afet kapsamına alınarak çiftçilerimize desteklerin bir an evvel
verilmesini talep ediyoruz. 
Yine, Tekirdağ
ilimizin Malkara ve Süleymanpaşa’daki Çimendere ve Gözsüz baraj göletlerine
sözleşme yapılmış olmasına rağmen hâlâ bir kazık çakılmaması acaba iktidarın
tasarruf tedbirleri içerisinde midir diyorum. 
Teşekkür ederim,
saygılar sunarım. 
BAŞKAN – Sayın
Ünsal…
32.- Ankara Milletvekili Servet Ünsal’ın, BAŞKENTGAZ üzerinden Ankara
Büyükşehir Belediye Başkanı Mansur Yavaş’a yönelik karalamayla algı yaratılmaya
çalışıldığına ilişkin açıklaması
SERVET ÜNSAL
(Ankara) – Teşekkürler Başkanım. 
31 Mart yerel
seçimlerinin ardından çok sayıda büyükşehir, il, ilçe belediyelerinde senelerdir
çok büyük yolsuzluklar yapıldığı belgeleriyle ortaya çıktı, kanıtlandı. Buna
karşılık olarak belediyelerimize ve başkanlarımıza yönelik iftira, karalama
kampanyaları çoğaldı. Ankara Büyükşehir Belediye Başkanı Sayın Mansur Yavaş’a
yönelik olumsuz algı yaratmak için özelleştirilmiş BAŞKENTGAZ üzerinden bir
girişim yapılıyor arkadaşlar. BAŞKENTGAZ tarafından abonelerine gönderilen
yazıda senelerdir devam eden abonelerin sayaçlarının değiştirileceği ve bu
zorunlu değişim için Ankaralılardan 500 lira alınacağı belirtiliyor. Ankara
Büyükşehir Belediyesiyle hiçbir ilgisi olmayan, Mansur Yavaş’la da ilgisi
olmayan bu uygulamayla yurttaşlarda “Belediye sayaç bedeli topluyor.” algısı
yaratılmak isteniyor. Oysaki bu kararın belediyeyle ilgisi yoktur. Bu karalama
ve algı yaratma kampanyalarıyla ilgili Ankaralı vatandaşlarımızı,
hemşehrilerimizi bilgilendirmeye devam edeceğiz. 
BAŞKAN – Sayın
Ödünç…
33.- Bursa Milletvekili Atilla Ödünç’ün, Uluslararası Lösemili Çocuklar
Haftası’na ilişkin açıklaması
ATİLLA ÖDÜNÇ (Bursa)
– Teşekkür ediyorum Sayın Başkanım. 
Toplum olarak
lösemi tedavisi gören kişilere ve ailelerine ihtiyacı olan maddi manevi her
türlü desteği vermenin önemini vurgulamak amacıyla 2019 yılında Uluslararası
Lösemili Çocuklar Haftası 28-31 Mayıs tarihleri olarak belirlenmiştir. Dünya
kamuoyunun dikkatini çocuklarda kanser olgusuna çekmek, hızla artan çocukluk
çağı lösemisi ve diğer kanser vakaları hakkında bilinçlendirmek, deneyimleri
paylaşmak, ortak çözüm yolları üretmek ve kansere yol açan olası tehlikelere
karşı uyarmak amacıyla tüm dünyada Dünya Çocukluk Çağı Kanser Günü etkinlikleri
düzenlenmektedir. Toplumsal sorumluluk sahibi her birey içinde bulunduğu
çevrenin de bilgilendirilmesini sağlayabilmek için konuyu gündeme getirmelidir
ve çevresini bilinçlendirmelidir. 
Saygılar
sunuyorum. 
BAŞKAN – Değerli
milletvekilleri, ramazan münasebetiyle iftara yetişmek için, çok önemli
gördüğünüz veya çok önemsediğiniz konuların dışında 60’a göre söz istemezseniz
sevinirim. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN – Şimdi
ikinci bölümün görüşmelerine başlıyoruz. 
İkinci bölüm 13
ila 22’nci maddeleri kapsamaktadır. 
Teklifin ikinci
bölümü üzerinde Halkların Demokratik Partisi Grubu adına Siirt Milletvekili
Sayın Meral Danış Beştaş konuşacaktır. 
Buyurun. (HDP
sıralarından alkışlar) 
Süreniz on
dakikadır. 
HDP GRUBU ADINA
MERAL DANIŞ BEŞTAŞ (Siirt) – Sayın Başkan, değerli milletvekilleri; evet,
ikinci bölüm üzerinde söz almış bulunuyorum. Klasik bir torba yasayla karşı
karşıyayız. Her seçim öncesinde karşılaştığımız bir tablo. Az da seçim
geçirmedik, her seçim öncesinde gerçekten benzer torba yasalarla burada haşır
neşir olduk, konuşmalar yaptık. Bu paket de diğerlerinden farklı değil,
ağırlıklı olarak seçim yatırımlarını havi bir torbayla karşı karşıyayız. Yani
bir tek örnek vererek geçeceğim içeriğini, yine İstanbul köprü affı var. Yani
bunu nasıl ifade edelim? İstanbul seçimi 23 Haziranda yapılacak. İktidar, seçim
kazanmak için bir köprü affı daha getirdi. Esastan bir çözüm yok, kozmetik
yöntemlerle, makyaj yöntemleriyle vatandaşın oy vermesini sağlamaya dönük bu
tip yaklaşımları parti olarak doğru bulmadığımızı tekrar tekrar ifade etmek
istiyorum. Bu ülkenin ihtiyacı olan şey torba yasalar değil; gerçekten
sorunların tespiti, ekonomik sıkıntıların analiz edilmesi ve buna uygun
tedbirlerin alınması olması gerekendir. 
Değerli
milletvekilleri, biraz önce talihsiz bir tartışma daha yaşadık. Ben üçüncü
dönemdir bu Parlamentoda görev yapıyorum ve bu tartışmaların benzerini
gerçekten onlarca, yüzlerce defa yaşadık. Sorunun özü şu: Aslında benim konum
farklı ama buna değinmeden geçemeyeceğim. Sayın grup başkan vekilini dikkatle
dinledim, birkaç cümle not aldım sadece. Dedi ki: “Meclis kürsüsünde
sözlerinize dikkat edin.” Birinci cümle bu. “Tarihe yaptığınız hakaretlere
tabii cevap veririz. Kimse bizden pasif tutum beklemesin.” Bunu üç cümle aldım,
gerisine gerek yok, esas özü buydu. 
Bir kere,
değerli milletvekilleri, burada hepimiz milletvekiliyiz, hiç kimsenin,
hiçbirimizin diğerinden bir farkı yok. Hepimiz halk oyuyla seçiliyoruz; sandığa
gidiyoruz, düşüncelerimizi anlatıyoruz, ideolojimizi anlatıyoruz, partimizin
yaklaşımlarını anlatıyoruz, oy alıyoruz ve sandıktan çıkıyoruz. Üstelik bu
sandıktan çıkma meselesi hepimiz için de aynı koşullarda ve adil şartlarda
olmuyor. Bizim sandıktan çıkmamamız için, Halkların Demokratik Partisinin
barajı geçmemesi için, sandıkta aldığı oyların da sayılmaması için, sandığa oy
atılmaması için neler yapıldığını sanırım anlatmama gerek yok. Tek bir örnek
yeter; şu anda, önceki dönem Eş Genel Başkanlarımız Sayın Figen Yüksekdağ ve
Selahattin Demirtaş hâlâ hapiste, rehin tutuluyorlar, tutuklu değiller. 7
Hazirandan sonra 1 Kasım ve bugüne kadar gelen süreçte bizi hizaya çekme
çabaları aynı yöntemlerle devam ediyor; tutuklama, yakalama, tehdit, baskı.
Dışarıda bunlar yetmiyormuş gibi şimdi de Genel Kurulda hizaya çekilmeye
çalışılıyoruz. Bunu kabul etmiyoruz, biz bunları hiçbir zaman kabul etmedik.
Her partinin kendi ideolojisi vardır, Milliyetçi Hareket Partisi nasıl kendi
programına göre çalışıyorsa ve inanıyorsa bizim de kendi parti ilkelerimiz
vardır. Bu nedenle biz bunları kürsüde savunmaktan bir milim geri adım atmayız;
biz bunları laf olsun diye, gelip burada birilerine propaganda olsun diye,
şirinlik yapmak için söylemeyiz. 
Sözlerimize
dikkat etme meselesine gelince, biz sözlerimizi nasıl söylediğimizi gayet iyi
biliriz. Ama “Sözlerinize dikkat edin.”in arka planı da şudur: Bize diyorsunuz
ki aslında… Mesela ben bir Kürt kadınıyım, benim ana dilim Kürtçe, ben Kürt
kültürüyle büyüdüm, ben Mardinliyim, Diyarbakır’da okudum, Diyarbakır’da
avukatlık yaptım, benim annem Türkçe bilmiyor belki, çoğunun bilmiyor. Şimdi
bana diyorsunuz ki: “Dilini reddet.” “Ana dilini reddet.” diyorsunuz. “Konuşma,
bunun talebinde bulunma, eğitimini isteme, kürsüde üç cümle söylersen bunu (X)
olarak geçerim.” diyor. Ben bunu nasıl kabul edebilirim? Bir insan olarak, bir
birey olarak bunu kabul etmem mümkün mü? 
Diğeri “Herkes
tektir.” diyorsunuz. Biz de HDP olarak ısrarla diyoruz ki: Herkes tek değildir,
herkes farklıdır. Çoğulcu bir partiyiz biz. Bizim grubumuz Türkiye’nin en çok
kimliğini, dilini, inancını ve cinsiyetini –kadın-erkek eşitliği açısından-
barındıran bir partidir. Biz bu ilkeyle geliyoruz. Kürt’sem Kürt’üm,
Ermeni’ysem Ermeni’yim, Laz’sam, Laz’ım, Çerkez’sem Çerkez’im, Türk’sem
Türk’üm. Burada birileri “Dikkat edin.” dedi diye biz bunun aksini mi
söyleyeceğiz? Tabii ki söylemeyeceğiz. 
Bize diyorlar ki:
“Et ile tırnak gibiyiz.” Sayın grup başkan vekilimiz de söyledi. Ya, biz et ile
tırnak falan olmak istemiyoruz ya! Biz eşit olmak istiyoruz, eşit! Biz atılacak
tırnak olmak istemiyoruz artık! Bize yüz yıldır aynı hikâyeyi anlatıyorsunuz.
Et ile tırnak değiliz! 
MUHAMMED LEVENT
BÜLBÜL (Sakarya) – Kürtler tırnaktır mı dedim?
MERAL DANIŞ
BEŞTAŞ (Devamla) – Biz eşit olmak istiyoruz; bu topraklarda herkes gibi kendi
dilimizle, kültürümüzle, inancımızla, cinsiyetimizle ve yaşama bakış açımızla
Türkiye Cumhuriyeti’nin yurttaşları olarak yaşamak istiyoruz. Bizim demokrasi
mücadelemiz tam da budur. 
Bize diyorlar
ki: “Kültürünüzü de yaşayamazsınız.” Bu çatı altında çok talihsiz bir konuşma
yapıldı geçen hafta. Sayın MHP milletvekili şunu demiş aynen, demiş ki: “Ana
dilimiz olan Türkçenin yanında başka dillerde yazışmalar yapmaya kalkanlar
devletin tunç elini bir an evvel görmelidirler. Herkesin haddini bilmesi
gerekir.” Bize, Dersim diyenlere “Sizin dedelerinizin başına gelenleri size
yaşatırız.” diyorlar, hem de bu kürsüde. Dersim’i bilmeyeniniz yoktur. Yüzlerce
defa giden biri olarak söylüyorum, binlerce Dersimli arkadaşı olan biri olarak
söylüyorum gerek hukukta gerek lisede gerek yaşamda; hepsi dedelerinin,
ninelerinin katliam hikâyeleriyle büyüdüler. Seyit Rıza’nın mezarını arıyorlar.
Dersim’i Tunceli yapamazsınız. 70 bin insan toprağa düştü, hâlâ, gidin
referandum yapın, Dersim’de yüzde 90’ı aşkın insan “Burası Dersim’dir.” der. Bu
tehditlerle “Dedelerinizin başına gelenleri sizin de başınıza getiririz.” demek
bir demokratik düşünce özgürlüğü oluyor. Bu kürsüdeyse olsun ama dışarıda biz
herhangi bir düşünceyi ifade ettiğimizde hemen hapisle, dokunulmazlığın
kaldırılmasıyla tehdit ediliyoruz.
Şimdi, ana
dilimizle ilgili tehdidi duymamış gibi yapıyorum, duymamış gibi yapıyorum
gerçekten. Hiç kimsenin haddine değildir benim ana dilime ya da sizin herhangi
birinizin ana diline ilişkin bir söz söylemek. Ana dil tartışma dışıdır, biz
dilimizi anamızdan alırız. Biz bu ülkede birlikte yaşıyoruz, birlikte yaşamaya
devam etmek için de demokratik bir anayasayla bu sorunları çözmek zorundayız.
Bu dille, bu yöntemle yüz yıldır sorun çözemedik. Bizim en önemli stratejik
yaklaşımımız da şu: Bu ülkede demokratik bir anayasayla, eşit ve özgür yurttaş
olarak, gerçekten kardeşçe -et ile tırnak olarak, böyle garip bir metaforla
değil, gerçekten kardeş olarak- yaşamak istiyoruz; bizim bütün mücadelemiz
budur. Ve biz bu kürsüdeyken bize söylenen “Sözlerinize dikkat edin.” laflarını
duymuyoruz çünkü buna artık alıştık; tırnak içinde, alıştık. Bunun nereden
kaynaklandığını biliyoruz. Bunun diğer anlamı, ırkçılıktır; bunun diğer anlamı,
faşizm yöntemleriyle muhalefeti bastırmaya çalışmaktır ama HDP gerçekten, bu
tip meseleler karşısında diz çökecek, gerçekler dışında yaratılan bir tahayyülle,
bir tarih bilgisiyle bunları kabul edip yoluna devam edecek bir parti değildir.

“Tarih anlayışı”
dedi sayın grup başkan vekili; doğru, bir tarih var ama tarih tek değildir.
Gelin, farklı kaynaklardan Dersim’i okuyalım; gelin, farklı kaynaklardan Kürt meselesini
okuyalım; gelin, farklı kaynaklardan kürdistan tarihini okuyalım ve “Hangi
tarih anlayışı doğrudur, değildir?”i tartışmak yerine bunların ortak
noktalarını ve hakikati birlikte bulmaya çalışalım; bizim Parlamentoda
görevimiz budur. 81 milyon yurttaşın Türkiye Büyük Millet Meclisinden
beklediği, aynı ezberlerle, aynı şablonlarla, aynı yaklaşımlarla burada kavga
etmemiz değildir. Biz HDP Grubu olarak hiçbir zaman kavgalara tevessül etmedik;
emin olun, hep saldırıya uğradık, hep saldırıya uğradık. Anayasa Komisyonunda,
dokunulmazlığın kaldırılması meselesinde bizim milletvekillerimize şiddet
uygulandığını 25 ve 26’ncı Dönem milletvekilleri gayet iyi bilir. 
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) – Toparlıyorum.
BAŞKAN –
Toparlayın Sayın Milletvekili.
MERAL DANIŞ
BEŞTAŞ (Devamla) – Daha geçen dönem ben burada grup başkan vekiliyken Gaziantep
Milletvekilimiz Sayın Mahmut Toğrul’un kolunun kırıldığını unutmadık. Biz
burada defalarca saldırıya maruz kaldık ve diğer milletvekili arkadaşlarımızdan
gerçekten şunu beklerdik: HDP’ye yönelik bu yaklaşımları en azından 100 kişi
üzerinden 10 kişi reddetmez mi ya? Hiçbir şey yoksa bile, burada on saat mesai
yapıyoruz birlikte, tartışıyoruz. Ama şunu unutmayın: HDP, gerçekten, hepimizin
ortak geleceğidir. HDP düşüncesi -hepiniz HDP’li olmayabilirsiniz ama- HDP’nin
ortaya koyduğu siyaset, strateji Türkiye'yi aydınlık yarınlara taşıyabilir;
çocuklarımızın mutlu, huzurlu, sağlıklı bir ortamda büyümesine vesile olabilir.
Gelin, kendi dar bakış açılarımızı bir tarafa bırakıp demokratik çözümde gerçek
bir tartışmayı yapalım diyorum.
Teşekkür
ediyorum. (HDP sıralarından alkışlar)
ZÜLFÜ DEMİRBAĞ
(Elâzığ) – Kendisi inanıyor mu bu anlattıklarına?
MUHAMMED LEVENT
BÜLBÜL (Sakarya) – Sayın Başkan…
BAŞKAN –
Buyurun.
MUHAMMED LEVENT
BÜLBÜL (Sakarya) – Sayın Başkan, ırkçılık ve faşizme varırcasına sataşmalar söz
konusudur. Kürsüden söz istiyorum efendim. 
BAŞKAN –
Buyurun. (MHP sıralarından alkışlar)
VII.- SATAŞMALARA İLİŞKİN KONUŞMALAR
1.- Sakarya Milletvekili Muhammed Levent Bülbül’ün, Siirt Milletvekili
Meral Danış Beştaş’ın 68 sıra sayılı Kanun Teklifi’nin ikinci bölümü üzerinde
HDP Grubu adına yaptığı konuşması sırasında Milliyetçi Hareket Partisine ve MHP
Grubuna sataşması nedeniyle konuşması
MUHAMMED LEVENT
BÜLBÜL (Sakarya) – Sayın Başkan, değerli milletvekilleri; HDP milletvekilinin
demin partimizle alakalı ifade ettiği hususlarla alakalı beyanlarının öncelikle
tamamını reddediyoruz. Kendisi Meclis kürsüsünde yapmış olduğu konuşmada bizim
fikirlerimizi, ifade ettiğimiz hususları tam manasıyla çarpıtmıştır. 
Meclis
kürsüsünde yapılan konuşmalara sessiz kalınmaması meselesini bunu cevapsız
bırakmama gibi bir karşılıkla biz burada ifade ettik. Sizin sözlerinize,
Türkiye Cumhuriyeti devletine, Türk tarihine, milletimize ve manevi
mukaddesatımıza, bütün değerlerimize, değerler sistemimize, buna hassasiyetle
dikkat eden bir siyasi parti olarak bunlara zede getirecek, onlara hakaret
içerdiğini düşündüğümüz her sözünüze mutlaka bir cevabımız vardır. Bunu kabul
etmeyeceğimizi aynen deklare ettik; bunda herhangi bir sıkıntı olmadığını
düşünüyorum. Pasif bir tutum takınmayacağımızı da net bir şekilde söylüyorum.
Aktif bir şekilde bunları siz, bu Meclisin, yüce Meclisin tutanaklarına
geçirtirken biz de onun karşısında “Ya, bu Mecliste buna nasıl bir cevap
verildi?” diye yarın bizim evlatlarımız bir baktığı zaman buna “Allah razı
olsun, birileri cevapsız bırakmamış.” da dedirteceğiz Allah nasip ederse; bu
konuda kimsenin şüphesi olmasın. 
“Sözlerinize
dikkat edin.” ifadesi bir tehdit değildir. Sözlerinizin de, bu manada
tarihimize, geçmişimize hakaret içerecek ifadeleri Meclis kürsüsünden tekrar
etmenin, Türkiye’nin Misakımillî’yle sınırları çizilmiş olan vatan
topraklarıyla alakalı olarak yapmış olduğunuz değerlendirmelerin Türkiye’yi
bölecek, parçalayacak ve Türkiye’nin ortak geçmişine zede getirecek ifadeler
olduğunu söylemek bizim en tabii hakkımızdır. 
Ana
dilin kullanımıyla alakalı olarak sayın milletvekilinin ifadesini yine
çarpıttınız. “Ana dilimi kullanıyorum diyerek yapılan yazışmalar.” diyor, “O
yazışmaları” diyor; ifadesi aynen bu şekilde. Yani “Türkiye Cumhuriyeti
devletinin resmî dili Türkçedir.” ifadesi üzerinden anayasal olarak belirlenmiş
olan bir hükmün hilafına hareket etmeye kimse kalkmasın. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
MUHAMMED
LEVENT BÜLBÜL (Devamla) – Bitiriyorum Sayın Başkan. 
Türkiye
Cumhuriyeti devletinin resmî dili Türkçedir. Ana dili başka bir şeydir. Bu
noktada, sizlerin baskı ve zulme uğradığınız ve her şekilde, sadece ve sadece
Kürt olarak doğduğunuz için bu memlekette zulüm gördüğünüz noktasındaki bütün
iddialarınıza ve bütün beyanlarınıza karşı çıkıyorum ve bunu kabul etmemiz
mümkün değildir diyorum. Türkiye Cumhuriyeti devleti içerisinde herkes, eşittir
Türkiye diyorum. Buna kimsenin itirazı olamaz. Bu, çok önemli bir ifadedir. 
Yine,
burada bizim ifade ettiğimiz hususlardan ırkçılık ve faşizm çıkartmaya
çalışıyorsunuz ya, asıl ırkçılığı, asıl şovenizmi, asıl ötekileştirmeyi sizler
yapıyorsunuz. (MHP sıralarından alkışlar) Bu işin tevil götürür bir tarafı
yoktur. Türkiye'de, bizler Türkiye'nin birliği ve bütünlüğünden yana olarak,
her zaman Türkiye'nin birlik beraberliğini, kardeşliğini savunuyoruz. Siz,
kültürel haklarınızı savunmaktan dolayı birtakım zulme uğradığınızı ifade
ediyorsunuz ya, bu kültürel haklardan veya kültürel haklarınızla ilgili
taleplerinizle alakalı değil.
(Mikrofon
otomatik cihaz tarafından kapatıldı)
MUHAMMED LEVENT
BÜLBÜL (Devamla) – Efendim bitiriyorum.
BAŞKAN – Buyurun
toparlayın.
MUHAMMED LEVENT
BÜLBÜL (Devamla) – Genel başkanlarınızın dün kalkıp da o bebek katilinin
“Heykelini dikeceğim.” beyanları var ya; o, “PYD’ye biz arkamızı yasladık.”
beyanları var ya; o, Türkiye Cumhuriyeti devletine, Türk devletine ve Türk
milletine karşı düşmanca tavırlar sergileyen, eli kanlı bebek katillerini
kınamamanız, onları terör örgütü olarak kabul etmemeniz meselesi var ya,
Milliyetçi Hareket Partisinin özellikle üzerinde durduğu ve Türk milletinin
size karşı bakışının temelini teşkil eden mesele, özü itibarıyla budur. 
Bizim bütün
ifade etmek istediklerimiz bunlardır. Bu mücadelemize aynen devam edeceğimizi,
bu konuda doğru bildiklerimizi söylemekten geri durmayacağımızı saygıyla ifade
ediyor, selamlar sunuyorum. (MHP ve AK PARTİ sıralarından alkışlar)
FATMA KURTULAN
(Mersin) – Sayın Başkanım…
BAŞKAN – Sayın
Kurtulan, buyurun.
FATMA KURTULAN
(Mersin) – Sayın Başkanım, müsaade ederseniz, “Asıl ırkçılığı ve faşizmi siz
yapıyorsunuz.” diyerek hatibimize bir sataşma olmuştur.
BAŞKAN –
Yerinizden açayım mı?
MERAL DANIŞ
BEŞTAŞ (Siirt) – Yok, ben oradan…
BAŞKAN –
Buyurun, peki ama devam ettirmeyelim artık bunu.
MERAL DANIŞ
BEŞTAŞ (Siirt) – Yok, devam ettirmeyeceğim.
CEMAL ÇETİN
(İstanbul) - Sayın Başkanım, yerinden…
ALİ KENANOĞLU
(İstanbul) – Başkan, nasıl yöneteceğini biliyor arkadaşlar, dert etmeyin.
FATMA KURTULAN
(Mersin) – Başkan biliyor, iyi yönetiyor. Başkan adil yönetiyor.
2.- Siirt Milletvekili Meral Danış Beştaş’ın, Sakarya Milletvekili
Muhammed Levent Bülbül’ün sataşma nedeniyle yaptığı konuşması sırasında şahsına
sataşması nedeniyle konuşması
MERAL DANIŞ
BEŞTAŞ (Siirt) – Sayın Başkan, doğrusu, ırkçılık ve faşizm konusunda herhâlde
en son suçlanacak grup Halkların Demokratik Partisidir. (AK PARTİ sıralarından
gürültüler) Irkçılık ve faşizmi, lütfen, hepimiz bir daha okuyalım. 
AYHAN EREL
(Aksaray) – Siz 10 sefer okuyun.
MERAL DANIŞ
BEŞTAŞ (Devamla) - Irkçılık nedir? Faşizm nedir? Siyasi arka planı nedir, nasıl
şekillenir ve bu, Türkiye'de hele nasıl şu anda yaşam bulmuş? Bu konuya o
yüzden sadece gülümsüyorum, sadece cevap vermiş olmak için verildiğini
düşünüyorum.
Diğer mesele,
bizim eş genel başkanlarımız başta olmak üzere, 4 Kasım darbesiyle hâlâ hapiste
tutulan arkadaşlarımızın, rehin tutulan arkadaşlarımızın dava dosyalarının
hepsini okuyan bir hukukçu olarak söylüyorum: Şu anda, yaygın medyanın hepsinde
“teaser” olarak geçiyor –fragman- ve onların hiçbiri yok biliyor musunuz dava
dosyasında. Bir tek örnek vereceğim. Belediye eş başkanlarına her gün Cumhurbaşkanı
diyor ya: “Para gönderdiniz örgüte, şöyle yardım yaptınız, böyle yardım
yaptınız.” Ya, avukat arkadaşları aradım, dedim, şu iddianameleri gönderin de
bir de ben okuyayım yani olmadığını biliyorum ama. Bir tek örnek vereceğim.
Diyarbakır Büyükşehir Belediyesi Eş Başkanı Sayın Gültan Kışanak’ın dosyasını,
lütfen, bir milletvekili sorumluluğuyla okuyun, iddia yok ya; bırakın suçu,
bırakın tekemmülü, bırakın kararı, iddia bile yok. “Nevroz” konuşmasından ceza
aldı, basın açıklamasından ceza aldı. Belediyeyle ilgili ne bir yolsuzluk ne
bir usulsüzlük ne bir rüşvet ne bir zimmet, hiçbir şey yok. Diğer bütün
belediye başkanlarımızla ilgili dava dosyaları aynı durumdadır.
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) – Bitiriyorum.
BAŞKAN –
Toparlayalım.
MERAL DANIŞ
BEŞTAŞ (Devamla) – Sayın Figen Yüksekdağ ve Selahattin Demirtaş’a ilişkin de
diğer milletvekili arkadaşlarımıza ilişkin de hepsi düşünce ve ifade özgürlüğü
kapsamındadır ve onların hepsi Avrupa İnsan Hakları Mahkemesinden dönecek, bunu
yakın süreçte göreceğiz. Bu, sadece muhalefetin hizaya çekilme çabasıdır,
dönemsel, konjonktürel bir yaklaşımdır; HDP’yi geriletme, muhalefeti susturma,
bastırma yöntemlerinden biridir. Dün 1960 darbesiyle idam kararları
veriliyordu, 1980 darbesinde milletvekilleri Zincirbozan’a gönderiliyordu,
1990’da Ulucanlar’a, bugün de Edirne ve Kandıra’ya gönderildiler; aradaki fark
budur. (HDP sıralarından alkışlar) 
BAŞKAN – Oturuma
beş dakika ara veriyorum. 
Kapanma Saati: 16.04 
ÜÇÜNCÜ OTURUM
Açılma Saati: 16.17
BAŞKAN: Başkan Vekili Celal ADAN
KÂTİP ÜYELER: Nurhayat ALTACA KAYIŞOĞLU (Bursa), Bayram ÖZÇELİK (Burdur)
----- 0 -----
BAŞKAN – Türkiye
Büyük Millet Meclisinin 86’ncı Birleşiminin Üçüncü Oturumunu açıyorum.
68 sıra sayılı
Kanun Teklifi’nin görüşmelerine devam ediyoruz. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN -
Komisyon yerinde. 
İYİ PARTİ Grubu
adına Ankara Milletvekili Sayın Durmuş Yılmaz konuşacaktır. 
Buyurun. (İYİ
PARTİ sıralarından alkışlar)
Süreniz on
dakikadır.
İYİ PARTİ GRUBU
ADINA DURMUŞ YILMAZ (Ankara) – Değerli Başkan, saygıdeğer milletvekilleri;
görüşülmekte olan 68 sıra sayılı Yasa Teklifi’nin ikinci bölümüyle ilgili
görüşlerimi bildirmek üzere söz almış bulunuyorum. Hepinizi saygıyla
selamlıyorum.
Benden önce
buraya gelen muhalefet milletvekilleri birbiri ardına artık, bu torba yasa
uygulamasından vazgeçilmesi gerektiğini söylediler ama iktidar da torba yasa
yapmaya devam ediyor. Biz, iki bin yıl önce Romalıların vatandaşlık hakkı
gereğince hukuk metodolojisi olarak insanlara, topluma yön göstermek gerektiği
konusunda duyarlı olarak torba yasa yapmayı yasaklamasının arkasından, 2019
yılında hâlâ torba yasa yapmaya devam ediyoruz; bununla da kalmıyoruz, torba
yasayı temel yasa statüsüne çıkarıp temel yasa olarak görüştük ve görüşmeye de
devam ediyoruz.
Bundan belki bir
asır önce Ahmet Cevdet Paşa ve arkadaşlarının yürüttüğü kodifikasyon
çalışmaları sonucunda ortaya çıkan ve 1.850 küsur madde olan Mecelle’nin bile
ortaya koyduğu hukuk metodolojisinin gerisine düşen bu uygulamayı, bizden sonra
gelen nesiller bence iyi olarak yâd etmeyecekler ve size “İyi bir hukuk
mimarlarıymış.” demeyecekler hatta size “hukuk çilingiri” sıfatını bile
yakıştırmakta tereddüt edecekler. Onun için, bundan vazgeçilmesini diliyoruz
ama bundan vazgeçilmeyeceği de artık ortaya çıkmış durumda.
On dakikalık bir
süre var, söyleyeceklerimi belki yetiştiremeyeceğim ama söylemeden de
geçemeyeceğim. Dün İstanbul’un fethinin yıl dönümüydü, bu vesileyle çok şeyler
söylendi. Bunlardan bir tanesi de Fatih Sultan Mehmet İstanbul’u almaya karar
verdiğinde “Acaba ben nasıl bir toplumla, nasıl bir düzenle eyleme geçeceğim?
Benim arkamda kim var? Kim beni destekleyecek?” sorusunun cevabını bulmak için
-hikâye o ki- Edirne’de bir esnafa gidiyor, ihtiyaç duyduğu hatta ihtiyaç
duymadığı bir maddeyi alıyor; ikincisini almaya kalktığında esnaf diyor ki:
“Ben siftah yaptım, yan tarafa git, o siftah yapmadı.” 
Şimdi, böyle bir
toplumdan, bugün, anayasal devlet olarak vatandaşının geri kalmışlarına,
vatandaşının bir şekilde dezavantajlı olan kesimine verdiğimiz, anayasal hak
olan sosyal yardımlar konusunda, insanlarımız hak etmedikleri hâlde bu
yardımdan yararlanıyorlar. Örneğin kömürü alıyor, bu kömürü serbest piyasada
satıyor. “Ben siftah yaptım, yan taraftaki yapmadı.” diyen toplum yapısından,
biz, bugün, hak etmediği hâlde siyasi kayırmacılık üzere yardım alan ve bunu
piyasaya satan insanlar topluluğu hâline geldik. Şunu diyemiyor, eğer o
doğruysa “Ben bunu hak etmiyorum, benden daha fazla muhtaç insan var aşağı
sokakta veya yan komşum daha muhtaç, git, ona ver.” demiyor. Bunun bir
sorumlusunun olması lazım. Bu toplum niye buraya geldi? Eğer bugünkü realite
buysa, Fatih’in içinde yaşadığı toplumda uydurulan bir hikâye, bir mitoloji
midir bu? Eğer bu mitoloji doğruysa bugünkü durumumuz nedir? Bunu kim, nasıl
izah edecek? Hangi ahlaki düzen, hangi sosyal düzen, hangi politika uygulaması
bizim insanımızı bu hâle getirdi? Lütfen, içinizden birisi çıksın, bunun
cevabını versin. Ahlak felsefecisi Nurettin Topçu eğer 1950’lerde, 40’larda
yazdığı kitaplarını bugün yazmış olsaydı, eminim bugün çok farklı bir şey
söylemiş olacaktı. Onun için, AK PARTİ Grubundan bir arkadaşın gelip bu insanlar
niçin buraya geldi, bu kokuşmuşluk, bu çürümüşlük niçin bu noktaya geldi; bunun
cevabını vermesi ve açıklaması lazım. (İYİ PARTİ sıralarından alkışlar) 
Geçen hafta
Genel Kurulda yaptığım ekonomiyle ilgili bir genel değerlendirmede görüşlerimi
bildirdim ve dedim ki: Artık, bugün Türkiye’nin karşı karşıya olduğu ekonomik
sorunlar bir sistem sorunu hâline gelmiştir ve bu sistem sorunu çözülmeden bu
meselenin üzerinden de gelmek mümkün değil. Hâlâ aynı şeyi ısrarla söylüyorum. 
Biraz önce, CHP
grup başkan vekili arkadaşımızın Adalet Bakanı ve Aile, Çalışma ve Sosyal
Hizmetler Bakanlarıyla ilgili söylediği sözlerden hareketle, gerçekten de
sistem tıkanmıştır ve sistem çalışmıyor. Dolayısıyla bu sistemik sorun
çözülmeden, Türkiye’nin karşı karşıya olduğu bu sorunların üstesinden
gelebileceğini düşünmüyorum. 
Bakan Bey dedi
ki: “Ekonomide bir dengelenme var. Dolayısıyla bu dengelenmenin sonucunda, öyle
görünüyor ki tünelin ucunda bir ışık göründü.” Aslında, Bakan Bey bu görünen
ışığın ne olduğunu, hangi ekonomik veriden hareketle, hangi ekonomik veriyi
analizle bu tünelin ucunda ışığın göründüğünü söylemedi. Bu, reel ekonomiye ait
üretim mi, sanayi üretimi mi, kapasite kullanım oranı mı, büyüme mi, efendim,
bankacılık kesimiyle ilgili sorunlar mı? Beklentilerle ilgili endekslerden,
vesaireden hareketle… Hangi ekonomik veriyi kullanarak ve analiz ederek tünelin
ucunda ışık olduğunu söyledi? Eğer “Tünelin ucunda ışık var.”ı kabul edip
inanıyorsanız lütfen, buraya gelin, hangi ekonomik veriyi kullanarak bu ışığı
gördüğünüzü bize bir açıklayın. 
Görünen o ki
Sayın Bakan bir dengelenme trenine bindi, bu bindiği trende maalesef
uyuyakaldı; uyurken tren karanlık bir tünele girdi, o tünelde uyandığında
etrafını göremiyor. Maalesef, doğru olan budur. 
Yarın saat onda,
yirmi dört saatten az sürede, 2019 yılı birinci çeyrek büyüme rakamları
açıklanacak. Bu rakamlarda göreceksiniz ki ekonomi, 2018’in son çeyreğinde
olduğu gibi, yine küçülecek. 
Senelere
baktığımızda -sadece iki rakam vereyim- 2014 yılında Sanayi Üretim Endeksi yüzde
artı 9,8’ken bu, yüzde 8,7’lik bir büyümeye tekabül etti. Çok meşhur, her
fırsatta söylediğiniz 2018 yılındaki yüzde 7,4’lük büyümenin karşılığında
Sanayi Üretim Endeksi de yüzde 4,4. 2019 yılının birinci çeyreğindeki Sanayi
Üretim Endeksi eksi 5,7. Bunun anlamı, yarın göreceksiniz, ekonomi eksi
büyüyecek. Dolayısıyla buradan hareketle, ortada ışık vesaire diye bir şey yok.
Alınması gereken tedbirleri erteliyorsunuz ve dolayısıyla da toplumun
üzerindeki yükü giderek artırıyorsunuz. Bir buçuk yıl önce eğer gerekli
tedbirleri alsaydınız 35-40 milyar dolarla hallolabilecek bu sorun bugün 70-80
milyar dolara yaklaşmıştır, eğer daha da gecikirseniz bu daha da artacaktır.
İnkâr edebilirsiniz, “Öyle değil.” diyebilirsiniz ama rakamlar ortada. 
Söyleyeceğimi
söyleyemedim, her neyse. Orada görüyorum, bir dakika sürem kaldı. Söyleyeceğim
şey şu: Ekonomi politikaları boşlukta cereyan etmiyor, bir çerçevesinin olması
lazım. Şu anda bunun bir çerçevesi yok. Bizim ekonomimizde, ekonomi
politikalarının yürütüleceği çerçevede önce bir beş yıllık kalkınma planı var
çünkü beş yıllık kalkınma planının içerisinde sanayiciye, tüccara, iş adamına,
eli taşı altında olan ve risk alan insanlara yön ve yol göstermeniz lazım ama
bugün geldiğimiz nokta itibarıyla, senenin altıncı ayına girmek üzereyiz, hâlâ
2014-2018 yılını kapsayan Onuncu Beş Yıllık Plan’ın yerine bir on birinci plan
henüz gelmiş değil. Sanayiciye, tüccara, iş adamına, üretken kesime nasıl yön
ve yol göstereceksiniz? 
Buradan
hareketle, orta vadeli program olarak üç yıllık bir program var, bir de kısa
vadeli programlar var. Şimdi, Türkiye Büyük Millet Meclisinde 2 Temmuz 2013
yılında kabul edildi bu. Dolayısıyla 2014-2018 yıllarını kapsayan bu program
altı ay önce yürürlüğe girdi Türkiye Büyük Millet Meclisi tarafından
görüşülerek ama hâlâ ortada bir on birinci beş yıllık kalkınma planı yok. Buna
bağlı olarak, orta vadeli program yapılamaz. Ne yapıyorsunuz? Birbiri üzerine
kısa vadeli finans tedbirleri alıyorsunuz, teşvikler veriyorsunuz. Bu teşvikler
ekonominin üretken kapasitesini, rekabet kapasitesini bitirdi. 
(Mikrofon
otomatik cihaz tarafından kapatıldı) 
DURMUŞ
YILMAZ (Devamla) – Sanayiciyi, tüccarı, iş adamını devlete bağımlı hâle
getirdiniz ve bu insanlar karar almakta da zorlanıyorlar. 
BAŞKAN
– Sayın Milletvekilim, toparlayın. 
DURMUŞ
YILMAZ (Devamla) – Toparlıyorum. 
Dolayısıyla
3067 sayılı Kalkınma Planlarının Yürürlüğe Konması ve Bütünlüğünün Korunması
Hakkında Kanun’un gereğinin yapılması gerekir, bundan kaçınamazsınız, kaçınmak
durumunda da değilsiniz çünkü boşlukta ekonomi politikası yürütülmez. Şu anda,
eklektik olarak, sabah bir karar, öğleden sonra bir karar, sonra bunu değiştir.

Şuradan
da görüyoruz ki biz, üç ay önce yaptığımız yasada bugün değişiklik yapıyoruz.
Niye? Çünkü önümüzü görecek bir şey yok. Sizin 2023, 2050, 2071 hedefleriniz
var. 2071’i, 2050’yi bırak, beş yıllık süreyi öngöremeyen, bununla ilgili
rakamsal veri ortaya koyamayan, yol ve yön gösteremeyen bir heyet 2071’i niye
ağzına alır, 2050’yi niye ağzına alır? 2023 diye bir hedef artık kalmadı.
Ağzınızla kuş tutsanız, yıllık yüzde 30 büyümezseniz dört yıl sonra Türkiye’nin
2023 hedeflerini tutturması mümkün değil. Ama bu bir siyasi hedefse o konuda
bir şey diyemem, o da siyasi niyet okumaya girer, onu ben yüce Meclisin
takdirlerine bırakıyorum. 
Teşekkür
ediyorum. (İYİ PARTİ sıralarından alkışlar)
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan. 
IV.- AÇIKLAMALAR (Devam)
34.- Denizli Milletvekili Cahit Özkan’ın, Ankara Milletvekili Durmuş
Yılmaz’ın 68 sıra sayılı Kanun Teklifi’nin ikinci bölümü üzerinde İYİ PARTİ
Grubu adına yaptığı konuşmasındaki bazı ifadelerine ilişkin açıklaması
CAHİT
ÖZKAN (Denizli) – Sayın hatip kürsüden, Fatih Sultan Mehmet’ten bugüne tarihsel
değişim ve dönüşüm üzerine grubumuzdan cevap istedi. Ben sözü çok uzatmak
istemiyorum, bunun adı tarihsel sosyolojidir. 
LÜTFÜ
TÜRKKAN (Kocaeli) – Böyle bir deyim duymadım ben. “Tarihsel sosyoloji”nin
tarifini yapar mısın?
CAHİT
ÖZKAN (Denizli) – Tarihsel sosyoloji dediğimiz hadise, kişisel faaliyetler ile
örgütlü yapıların zaman içerisinde bilinçli şekilde inşa edilmiş hadisedir.
Onun için son beş yüz yıllık süre zarfında meydana gelen değişim ve dönüşümün
tamamının cevabının on yedi yıllık AK PARTİ iktidarından istenmesi, AK
PARTİ’den ve bugün ittifak içerisinde olduğumuz Cumhur İttifakı’ndan
beklentinin büyüklüğünü ifade ediyor. İnşallah, bizim bu büyük beklentiyi
milletimizden aldığımız destekle hayata geçireceğimizi ifade ediyor, Genel
Kurulu saygıyla selamlıyorum. (AK PARTİ sıralarından alkışlar) 
LÜTFÜ
TÜRKKAN (Kocaeli) – Sayın Başkan…
CAHİT
ÖZKAN (Denizli) – Sataşma yok ki Başkanım. 
BAŞKAN
– Buyurun Sayın Türkkan.
LÜTFÜ
TÜRKKAN (Kocaeli) – Meclisin aydınlanması açısından, sayın hatibin engin
bilgisinden faydalanmak açısından bu “tarihsel sosyoloji”nin ne demek olduğunu
öğrenmek istiyoruz. İzah ederse çok mutlu olurum.
Teşekkür
ederim. 
CAHİT
ÖZKAN (Denizli) – Tarihsel sosyolojiyi ifade ederek anlattım. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun.
CAHİT
ÖZKAN (Denizli) – Tarihsel sosyoloji, bir tarafta kişisel faaliyetler…
DURMUŞ
YILMAZ (Ankara) – Boş laf, boş laf.
CAHİT
ÖZKAN (Denizli) – …diğer tarafta örgütlü yapıların zaman içerisinde bilinçli
olarak inşa ettikleri hadisedir. 
BEDRİ
YAŞAR (Samsun) – Oruç oruç bizi güldürme Başkan.
DURMUŞ
YILMAZ (Ankara) – Boş laf. 
BAŞKAN
– Yazılı bildirelim yazılı. 
ÖZGÜR
ÖZEL (Manisa) – Sayın Başkan…
BAŞKAN
– Buyurun. 
35.- Manisa Milletvekili Özgür Özel’in, 29 Mayıs İstanbul’un fethinin
566’ncı yıl dönümü kutlamalarına Cumhuriyet Halk Partili belediye başkanlarının
davet edilmediğine ilişkin açıklaması
ÖZGÜR ÖZEL
(Manisa) – Çok kısaca şunu söylemek lazım sayın grup başkan vekiline: Dün
İstanbul’un fethinin yıl dönümü kutlamaları vardı. Girdiğinde “Kimsenin malına
mülküne dokunmayın, ganimeti ben dağıtacağım." diyecek kadar fethettiği
bir yere karşı böyle bir yüce gönüllülük göstermiş birisinin, Fatih Sultan
Mehmet’in aldığı İstanbul’un fetih yıl dönümündeki törenlere, seçilmiş
Cumhuriyet Halk Partili belediye başkanları davet edilmedi bırakın Ekrem
İmamoğlu’nu; onun da davet edilmesi gerekirdi. İstanbulluların oyuna “millî
irade” diyorsanız Silivri’deki millî iradenin de karşısında saygıyla eğileceğiz
-MHP’ye oy vermiştir- Bakırköy’dekinin de sizin bütün belediyelerinizin de. Siz
bizim belediye başkanlarımızı Fatih’in fethettiği şehrin yıl dönümü törenlerine
davet etmiyorsanız siz Fatih’in “F”sini kavrayamamışsınız demektir. (CHP
sıralarından alkışlar) 
Teşekkür
ediyorum Sayın Başkan. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun Teklifi
(2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN –
Cumhuriyet Halk Partisi Grubu adına Ankara Milletvekili Sayın Nihat Yeşil
konuşacaktır.
Buyurun. (CHP
sıralarından alkışlar) 
Süreniz on
dakikadır.
CHP GRUBU ADINA
NİHAT YEŞİL (Ankara) – Sayın Başkan, değerli milletvekili arkadaşlarım;
hepinizi, yüce Meclisi saygıyla sevgiyle selamlıyorum. 
68 sıra sayılı
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi’nin geneli üzerinde söz almış bulunmaktayım.
Konuşmama
başlamadan evvel Süper Lig’e çıkan Gençlerbirliği Kulübümüzü tebrik ediyorum,
başarılar diliyorum.
Değerli
arkadaşlar, biraz önce tüm hatip arkadaşlarımız bu kürsüde torba yasanın bu
ülkeye hiçbir yararı olmadığı gibi sorunlardan bahsetti. İki bin yıl önce Roma
hukukundan beri var olan -sevgili hatip biraz önce bahsetti- ve AKP’nin
sığındığı tek mekanizma olan demokrasi ve hukukun üstünlüğünü sağlamadığınız
sürece biz bunları daha çok tartışırız.
Değerli
arkadaşlar, 24 Haziran seçimleri sonrasında yasama ve yürütme erklerinin
birbirinden keskin çizgilerle ayrılacağı konusunda iktidar partisinin
çıkışlarını hepimiz hatırlıyoruz. İktidar partisi, o zaman bu ucube yönetim
anlayışını getirirken erkler ayrılığı ve demokrasiyi üstünlük olarak kendine
hedef edinmiş bir anlayışla topluma bu taahhütte bulunuyordu, torba kanunlar
konusunda da hassasiyet göstereceklerini söylüyordu. Ancak gelin görün ki yine
usulüne uygun kanun yapma tekniğine son derece aykırı bir torba kanun teklifini
görüşmek zorunda bırakıldık. “Torba kanun neden teknik olarak doğru bir
uygulama değildir?” sorusunun cevabını çok tartıştık. 20 maddeyle Komisyona
sunulan, 22 madde olarak Komisyon tarafından kabul edilen bu torbanın içinde 13
kanun ve 2 kanun hükmünde kararname değişikliği düzenleniyor.
Ülkemiz her
geçen gün ekonomik krizi daha derinden hissediyor. Maliye, gelir ve gider
dengesi konusunda yıl sonu hedeflerinden gittikçe uzaklaşıyor. Daha yılın beş
ayını doldurmadan, doldurmak üzereyken bütçe açığının yüzde 65’ini tüketmiş
durumdayız. Peki, böyle bir ortamda Meclisimizin, ülkemizin ilgili kurumlarının
her zamankinden daha çok çalışması gerekirken biz bu torba düzenlemesiyle hangi
konuları gündemimize alıyoruz? Bir kasabanın adını değiştiriyoruz, bir döner
sermaye işletmesine kurumlar vergisi muafiyeti tanıyoruz, TRT’nin disiplin
mevzuatını düzenliyoruz. O TRT ki personel sayısından tutun yapmış olduğu
yayınlardaki tutumlarıyla her konuda tartışmalı olan bir kurum. Vatandaşın
fahiş elektrik faturalarından alınan vergilerle çalışan TRT, siyasi iktidar
çizgisinde yayınlar yapıyor, personelinin kadro durumu gündemden düşmüyor.
Başka ne var bu
kanunda? Bir vakıf üniversitesinin kurulması var. O çok övündüğünüz ülkemizdeki
üniversite sayılarının artması kadar bir de o üniversitelerden mezun olan,
geleceğe dair hayalleri olan, bu ülkeye hizmet etmek için hayalleri olan
gençlerimize istihdam sağlayacak düzenlemeler getirseydiniz de biz de sizleri
alkışlasaydık, el birliğiyle ülkenin yararına olan düzenlemeleri Meclisimizden
geçirseydik.
Bu torba
kanundaki tek gündem maddesi, İstanbul’da köprü geçiş cezalarıyla mağdur
ettiğiniz vatandaşlarımıza yazılan cezaların kaldırılmasıdır. Bunun haricinde
vatandaşın yararına olan düzenleme ne yazık ki yoktur.
Şimdi bu yeni
düzenlemelerle ne amaçlanacak? Etki analizi olmadan, ilgili komisyonlarda
tartışılmadan getirip yasalaştıracaksınız. Bu teklifi Komisyona getirirken
birbiriyle alakası olmayan maddeler içinde en azından mali konuları
ilgilendirenlerle ilgili olarak mali yük tablosu hazırlandı mı? Örneğin Maden
Kanunu’nda düzenlemeler yapmışsınız. Bu düzenlemeler neticesinde kamu
gelirlerinde artış mı olacak, yoksa kamuya yeni mali yük mü gelecek; bu konuda
bir analiz var mı? Kamu gelirlerinin artması ya da azalmasına neden olacak,
idareleri yükümlülük altına sokacak kanun maddesi tekliflerinin, en az üç
yıllık dönem için hesaplanıp sunulan tekliflere eklenmesi gerektiğini hepiniz
biliyorsunuz.
Maden Kanunu’nda
en son ne zaman değişiklik yapıldı? 14 Şubat 2019’da. Ondan önceki değişiklik
ne zaman yapıldı? 703 sayılı Kanun Hükmünde Kararname’yle Temmuz 2018’de. Peki,
ondan önce ne zaman değişiklik yapıldı? 13 Ocak 2017’de. Tam da bu madde 2
sefer köklü, 12 sefer de farklı şekillerde olmak üzere 14 sefer değiştirildi.
Böyle sürüp gidiyor; neredeyse her yıl değişiklik yapılıyor, bir ibare
ekleniyor, bir metin çıkartılıyor; yasama faaliyetlerinin kalitesine gölge
düşürülüyor. Böyle bir kanun yapma tekniği dünyanın neresinde var değerli
arkadaşlar? İhtisas sahibi ilgili kişi ve kurumlarca komisyonlarda tartışılması
gereken düzenlemeler, Plan ve Bütçe Komisyonundan bir gecede geçiriliyor. Bu
konuların tartışılmadan acilen Meclisten geçirilmesini niye istiyorsunuz? Bir
ilçenin isminin değiştirilmesi, hareketli gündemimiz içerisinde bu kadar mı
önemli?
Kanun teklifinin
içindeki her bir konu ayrı bir uzmanlık alanı gerektiriyor. Bu uzmanlarla,
üniversite kürsülerinde bilim insanlarıyla, akademisyenlerle, üniversite
öğrencileriyle bunlar tartışılmadan… Maden Kanunu’nda yapılacak düzenlemelerin
Plan ve Bütçe Komisyonuyla ne alakası var değerli arkadaşlar? Komisyonda kaç
tane maden konusunda uzman bilim adamı görüş bildirdi? Kaç tane üniversitenin
madencilik bölümü yetkililerinden görüş istenildi? Madencilik konusunda
faaliyet gösteren kamu kurumlarımız bu düzenlemelerin neresinde duruyor?
Bürokratlarımız, bu teklifteki düzenlemelerin etki analizleri konusunda rapor
yazdı mı? Düzenlemelerin kapsamı hakkında, hangi maddenin neyi amaçladığını
raporlayıp Komisyona sundu mu? Ben maden mühendisi değilim, madencilik konusu
da ihtisas alanım değil ancak bu düzenlemeleri, mesleğinde tecrübeli bir maden
mühendisi dahi ancak aylarca mevzuat çalışarak idrak edebilir.
Peki, iki ay
sonra yine aynı kanunda benzer şekilde torba yasayla düzenleme yoluna gidecek
misiniz? Plan ve Bütçe Komisyonunu doldurdunuz, geçirdiniz, oysa bu teklifteki
düzenlemelerin her biri kendi komisyonunda görüşülmeliydi. Anayasa Komisyonu;
Millî Eğitim, Kültür, Gençlik ve Spor Komisyonu; Sanayi, Ticaret, Enerji, Tabiî
Kaynaklar, Bilgi ve Teknoloji Komisyonu; Bayındırlık, İmar, Ulaştırma ve Turizm
Komisyonu; Dışişleri Komisyonu; İçişleri Komisyonu; Sağlık, Aile, Çalışma ve
Sosyal İşler Komisyonu; bütün bu komisyonlarda her bir değişiklik mali, idari,
hukuki yönlerden tartışılmalıydı, konunun uzmanlarından görüş alınmalıydı;
bunların hiçbiri yapılmadan Meclis gündemine getiriliyor değerli arkadaşlar. 
Bu teklifteki
birbirinden farklı 13 kanun demek, 13 ihtisas alanı demektir. Bu 13 farklı
alandaki konunun ilgililerini bir araya toplamaya kalksak stadyumu doldurmamız
gerekiyor. Düşünün ki bir stadyuma bütün ilgilileri doldursak, 13 farklı konuyu
bilimsel bir çerçevede tartışsak, topluma en uygun hâle getirip yasalaştırmaya
çalışsak bile bunu Plan ve Bütçe Komisyonunda olduğu gibi birkaç saatte
yapamayız değerli arkadaşlar.
Üniversite
açılmasına karar veriyorsunuz. İyi, güzel de eğitime olan yüksek özveri ve
hassasiyetinizi niye ortaya koymuyorsunuz? Ülkemizde üniversite mezunu kaç
işsiz gencimiz var? Üniversitelerden mezun olduktan sonra üç yıl içerisinde iş
bulamayan, alanıyla ilgili teknik eğitim aldığı hâlde yeterli istihdam
sağlanmadığı için eğitim aldığı alanda iş bulamayan kaç gencimiz var? Bu
gençlerimizin kapı önünde, ümidini kesip kalifiye olmadığı işlerde çalışmak
zorunda bırakıldığı, kaç üniversite mezunu gencimizin asgari ücretle çalıştığı…
Peki, bu rakamları biliyorsunuz da gereğini neden yapmıyorsunuz? Hâlâ belli
meslek gruplarında arzın çok üzerinde öğrenci alan fakülte ve bölümlerle ilgili
kılınızı dahi kıpırdatmıyorsunuz. Bazı bölümlerden her yıl yüzlerce öğrencimizi
mezun ettikten sonra çaresiz bırakıyorsunuz ve fakülteler her yıl yeni
öğrencilerimizden kayıt almaya devam ediyor. Buna neden izin veriyorsunuz?
Teklifteki diğer
konu, TRT çalışanlarına ait disiplin işlemleri. Bu konuyu acele bir şekilde
yasalaştırmaya çalışıyorsunuz. TRT personelinin disiplin işlemleri, ülkenin
sıcak gündemi içerisinde bu kadar mı acil görüşülmelidir? Ne sivil toplum
örgütlerinden ne sendikalardan ne Çalışma ve Sosyal Hizmetler Bakanlığından
görüş alıyorsunuz. Bu kurumun diğer kamu kurum ve kuruluşlarından farklı olan
özel durumlarını hesaba katmadan oldubittiye getiriyorsunuz. Bu kadar acele
etmenizin gerekçelerini anlamıyoruz. 
Kaldı ki kanun
teklifinin Komisyonda görüşülmesi esnasında bizler de Cumhuriyet Halk Partisi
olarak belli önergelerin görüşülmesini istedik. Ne yaptınız? Hepsini
reddettiniz. Ben reddettiklerinizi yayını izleyen kıymetli vatandaşlarımızın
huzurunda tekrar gündeme getireyim… 
(Mikrofon
otomatik cihaz tarafından kapatıldı)
BAŞKAN –
Toparlayın Sayın Yeşil.
NİHAT YEŞİL
(Devamla) – Son bir yılda farklı zamanlarda söz verdiğiniz, beklettiğiniz,
“Üzerinde çalışılıyor.” dediğiniz, “Yakında gelecek.” dediğiniz ve bir türlü
Meclisimizin gündemine getirmediğiniz 3600 ek gösterge için önerge verdik. Siz
ne yaptınız? Reddettiniz. Acaba halkın yararına olan bu konuyu neden
reddettiniz? Tabii, takdir milletimizin. Yardımcı hizmetler kadrosunda çalışan
o emekçi vatandaşlarımızın, memurların unvanlı kadrolara atanması için teklif
verdik. Siz yine ne yaptınız? Reddettiniz. Bu konular uzayıp gidiyor.
Değerli
arkadaşlar, ama ne acı ki birilerini zengin etmek için, birilerine hak sağlamak
için, onları bu toplumda egemen kılmak için böylesine bir aceleyle ve ramazan
ayında sanki kanun yapıyormuşuz gibi, Anayasa’nın ilgili maddesinde büyük bir
değişiklik yapıyormuşuz gibi burada insanları topluyorsunuz, içine bir madde
ekliyorsunuz, geri kalan talepleri tümüyle reddediyorsunuz. Yazıktır, günahtır.
Biz onun için bu toplumun toplumsal değerlerini… İnsanlar için bu ülkede hak,
hukuk, adalet noktasında buluşmadığımız sürece, hangi yasayı getirirseniz
getirin, hangi değişikliği yaparsanız yapın asla onda başarı elde etme şansınız
olmaz. 
(Mikrofon
otomatik cihaz tarafından kapatıldı) 
BAŞKAN –
Milliyetçi Hareket Partisi Grubu adına Kütahya Milletvekili Sayın Ahmet Erbaş
konuşacaktır.
Buyurun Sayın
Erbaş. (MHP sıralarından alkışlar)
Sayın Erbaş,
aynı zamanda şahsı adına da konuşacağından süresi on beş dakikadır.
MHP GRUBU ADINA
AHMET ERBAŞ (Kütahya) – Sayın Başkanım, değerli milletvekilleri; görüşmekte
olduğumuz 68 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin ikinci bölümü üzerinde Milliyetçi Hareket
Partisi Grubu adına söz almış bulunmaktayım. Yüce heyetinizi saygıyla selamlıyorum.
Bu hafta, 27
Mayıs Ülkücü Şehitleri Anma Günü vesilesiyle, dava bilincinin ve inancın, vatan
ve millet sevdasının hayat bulmuş hâli olan, şehadetleriyle ölümsüzleşmiş
ülkücü şehitlerimizi ve dürüst devlet adamlığının timsali olduğu için alçakça şehit
edilen eski Gümrük ve Tekel Bakanımız Gün Sazak Beyefendi’yi rahmetle andık.
Bir kez daha ruhları şad olsun, mekânları cennet olsun diyorum.
28 Mayısta
kuruluşunun 101’inci yıl dönümü olan, Türk dünyasının vazgeçilmez bir parçası
ve değeri, kahraman ve mübariz evlatların şanlı vatanı Azerbaycan Halk
Cumhuriyeti’nin bu kutlu gününü de tebrik ediyorum.
Ayrıca,
sadece adların değil çağların değiştiği, sadece bir şehrin çehresinin değil
insanlığın çehresinin değiştiği, sadece bir devlet hududunun değil sancağımızdan
adalet uman mazlumların umudu olmuş muhteşem bir hadisenin yıl dönümünü idrak
ettik; Peygamber Efendimiz’in övgüsüne mazhar olmuş Fatih Sultan Mehmet’in ve
yine Peygamber Efendimiz’in övgüsüne mazhar olmuş şanlı ordumuzun dünyanın
kalbi İstanbul’u fethederek Türk şehri yapmasının 566’ncı yıl dönümünü büyük
bir gururla karşıladık. Şanlı üç hilalli bayrağımızı Bizans surlarında
dalgalandıran kahraman ecdadımızı bir kez daha gurur ve rahmetle yâd ediyor, bu
kutlu emanete sonsuza kadar sahip çıkacağımızı buradan bir kez daha ilan
ediyorum.
Sayın
Başkanım, değerli milletvekilleri; kanun teklifinin ikinci bölümünde Jeotermal
Kaynaklar ve Doğal Mineralli Sular Kanunu’nda yer alan Kalkınma Bakanı
Başkanlığındaki jeotermal yatırımların kamu yararı açısından önem ve önceliğini
tespit eden kurulun kaldırılması öngörülmektedir. Teklifle jeotermal kaynaklar
kapsamında yapılan yatırımlar ile diğer yatırımların çakışması durumunda karar
verecek tek yetkili kurum, ilgili bakanlıkların görüşü alınarak Enerji ve Tabii
Kaynaklar Bakanlığı olarak değiştirilmiştir. 
Yine,
söz konusu teklifle, 15 Temmuz Şehitler Köprüsü’nden geçişi yasak olan araçlar
hakkındaki cezaların affedilmesi ve tahsil edilmiş cezaların iade edilmesiyle
ilgili çalışma yapılmıştır. Bilindiği üzere, köprü üzerindeki hatalı
uygulamalardan kaynaklı birçok vatandaşımız mağdur durumda idi, özellikle hafif
ticari araç sürücüleri ekonomik yönden büyük sıkıntılarla karşı karşıya
kalmışlardı. Bu kanun teklifiyle mağduriyetin giderilmesi için gerekli düzenlemeler
yapılmıştır. Böylece 1 Ocak 2019 tarihinden itibaren 15 Temmuz Şehitler
Köprüsü’nden geçişi yasak olan araçlar hakkındaki cezalarda ilgililerin yapmış
olduğu itirazlardan vazgeçmeleri şartıyla bu cezalar affedilecektir. 
Yine,
teklifte, Avrupa Birliği Başkanlığı Avrupa Birliği işleri uzman ve uzman
yardımcılarının bir defaya mahsus olmak üzere Dışişleri Bakanlığınca yapılacak
sınavla meslek memuru ya da konsolos ve ihtisas memurluğuna geçişi hususunda
düzenlemeler de öngörülmektedir. 4 sayılı Cumhurbaşkanlığı Kararnamesi’yle
Avrupa Birliği Başkanlığı, Dışişleri Bakanlığının bağlı kuruluşu hâline
getirilmiştir. 
Teklifte,
hurda teşviki uygulamasında ÖTV indirimi yapılacak üst sınırın 10 bin TL’den 15
bin TL’ye çıkarılması öngörülmektedir. 16 veya daha büyük yaştaki otomobil,
panelvan, otobüs, minibüs, kamyon, kamyonet, tır çekicisi cinsi araçların
doğrudan veya ihracatçılar vasıtasıyla ihraç edilmesi veya hurdaya
çıkarılmasına bağlı olarak aynı cins yeni bir aracın ilk iktisabında tahakkuk
eden özel tüketim vergisinin, Cumhurbaşkanınca araçların cinsleri ve
özelliklerine göre tespit edilmek suretiyle terkin edilebilecek üst sınır 10
bin Türk lirasından 15 bin Türk lirasına yükseltilmiştir.
Sayın
Başkanım, değerli milletvekilleri; ülke olarak zor zamanlardan geçtiğimiz bu
dönemde sanayi sektöründe de sıkıntılar bulunduğunun farkındayız. Devletimiz bu
sıkıntılar karşısında çalışmalarını sürdürmekte, özellikle teşvik
uygulamalarıyla sanayicimize nefes aldırmayı amaçlamaktadır. Bizler bu
uygulamaları destekliyoruz. 
Kendi
seçim bölgem olan Kütahya için hayati öneme sahip olan Zafer Organize Sanayi
Bölgesi’nin bir an evvel hayata geçirilmesini dört gözle bekliyoruz. Bu bölge,
savunma sanayisi için bir üs hâline çok rahatlıkla getirilebilir. 6 milyon
metrekarelik bir alanın altyapısını biz il olarak çözemeyiz. Bu sebeple Sanayi
ve Teknoloji Bakanlığımız tarafından ivedilikle altyapı probleminin çözülmesini
bekliyoruz. 
Ayrıca,
doğal gaz kullanımının gerek ülkemizde gerekse Kütahya’da tüm ilçelerimizde
yaygınlaştırılmasından memnuniyet duymaktayız fakat anlamakta zorluk çektiğimiz
bir uygulamayla karşı karşıyayız. Simav ilçemize doğal gaz gelecek, tabii ki
gelsin ancak şu anda Simav ilçemiz, ısınma ve sıcak su sistemlerini jeotermal
kaynaklarımızdan sağlamaktadır. Simav’a doğal gaz getirecek olan firmanın doğal
gaz geldikten sonra jeotermal sistemiyle ısınmaya müsaade etmeyeceği
söyleniyor. Doğal gaz bağlantısı gerçekleştikten sonra, bu tercih ilçe halkına
bırakılmalıdır, vatandaş dayatmayla değil kendi tercihiyle doğal gaza
geçmelidir. Şayet doğal gazı mecburi tutacak isek organize sanayi bölgesindeki
fabrikalara yapabiliriz. Bütün ilçeyi jeotermalle ısıttığımız hâlde, bazı kamu
kuruluşlarını maalesef fuel-oille ısıtmaktayız, hiç olmazsa kamu kuruluşlarını
öncelikle doğal gaza geçirebiliriz. Yine dört gözle doğal gaz bekleyen
Aslanapa, Domaniç ve Eskigediz başta olmak üzere diğer ilçelerimize de acilen
doğal gazı getirmemiz lazım. 
Sayın Başkanım,
değerli milletvekilleri; Aslanapa demişken dikkatinizi bir konuya çekmek
istiyorum. Aslanapa ilçemizde şu anda mevcut 4 doktor var. Saat 17.00 olduğu
zaman bu 4 doktor ilçemizi terk etmektedir, gerekçe konaklayacak yer
bulamamalarıdır. Öncelikle buradan TOKİ’ye seslenmek istiyorum: Hiç olmazsa 100
konutluk bir TOKİ projesini Aslanapa’da yapabiliriz. 4 doktorumuzu saat
17.00’de bu ilçede tutamaz iken şimdi büyük de bir hastane yaptık -hayırlı
uğurlu olsun- sağlık personeliyle bu hastaneyi nasıl dolduracağız, çok merak
ediyorum. Kütahya’nın ilçelerinde bol miktarda hastanemiz var, maalesef sadece
1’inci katları çalışmakta. Biz ilçelere bu kadar plansız hastaneler
yapacağımıza on bir yılda il merkezinde yalnızca yüzde 17’sini bitirebildiğimiz
şehir hastanesini bitirseydik, ilçelere daha kullanışlı, küçük çaplı hastaneler
yapsaydık hem Kütahya’nın sağlık problemini halletmiş olur hem de kamunun bu
kadar büyük bir israfını engellemiş olurduk. Bizler, Türkiye genelinde ve
Kütahya’da yapılan kamu binalarını destekliyoruz ancak devletimizin büyüklüğü
ve kudreti binaların büyüklüğüyle ölçülemez. Şehrimize yapılan kamu binaları
son zamanlarda oldukça gereksiz büyüklükte yapılmaktadır ki bazen acaba bizim
kamu binalarını planlayan mühendisler, bizi Ankara veya İstanbul’la mı
karıştırdılar diye merak ediyorum. Toplam nüfusumuz 700 bin. 
Değerli
vekiller, tabii ki bir ile ve ilçeye kamu binası yapılacaktır ama buna bir
standart koymamız lazım. Devasa, büyük ve içine o kadar büyüklüğe rağmen
otopark yapmayı bile unuttuğumuz binalar, içini dolduramadığımız için bizlerin
başına bela oluyor ve hepsi hepsi, şehirlerde sevimsiz binalara sahip olmuş
oluyoruz. Bu konuda, özellikle, şehirlerin nüfusu ve o şehirdeki o kamu
kuruluşunda çalışan insan sayısı dikkate alınarak zaten kıt kanaat, vergilerle
yapmaya çalıştığımız bu binalara bir standart getirilmesi, kamu vicdanını ve
bizleri sevindirir. 
Sayın Başkanım,
değerli milletvekilleri; Kütahya olarak diğer kanayan bir yaramız Zafer
Havalimanı. Zafer Havalimanı’na yolcu garantisi vermişiz, maalesef anca yüzde
4’ünü doldurabiliyoruz. Uşak, Afyon ve Kütahya’nın kullandığı bu havalimanında
çok az uçak seferi var. Bu 3 ilimiz aynı zamanda da bol miktarda gurbetçiyi
içinde barındırıyor. Özellikle yaz aylarında gurbetçi vatandaşlarımızın daha
kolay şekilde bu 3 ilimize ulaşması için Avrupa’ya ek seferler koyabiliriz.
Zaten zarardan dolayı biz işletici firmaya para ödüyoruz; hiç olmazsa, o zararı
uçaklara ödeyelim, vatandaşlarımız daha ucuz fiyatlarla kendi memleketlerine,
sılayırahimlerine gelsinler. 
Bu arada, Sayın
Ulaştırma Bakanımıza seslenmek istiyorum: İlimizde 3 adet, diğer illerde de bol
miktarda olduğunu bildiğimiz battıçıktılar var. Sayın Bakanım, geçmiş zaman
oldu ama bu battıçıktıyı planlayan, hesaplayan mühendisleri lütfen kontrol
edin, mühendislik diplomalarını kontrol edin; bizim şehrimizi yaktılar, diğer
şehirleri yakmasınlar. 
Sayın
Cumhurbaşkanımızın Kütahya’ya geldiğinde, seçimlerde Kütahya’ya verdiği
sözlerden olan, başta Tavşanlı, Emet olmak üzere tüm yarım kalan yollarımızın
tamamlanmasını da bekliyoruz. 
Sayın Başkanım,
değerli milletvekilleri; bölgemizde bulunan altın madeniyle ilgili birkaç söz
söylemek istiyorum. Biz bu sektöre karşı değiliz. Hem Uşak ilimizin hem de
Kütahya’mızın gözbebeği olan ve Alpler kadar güzel olduğuna inandığımız Gediz
Murat Dağı’nda özel sektör altın çıkarmak istemektedir. 
ÖZKAN YALIM
(Uşak) – Anadolu Export. 
AHMET ERBAŞ
(Devamla) – Maden işi her yerde sıkıntılıdır ama özellikle altın, maalesef
ülkemizde daha büyük bir sıkıntıdır. Altın madeninin çıkarıldığı her ilde
huzursuzluk doğdu. Ben Kütahya Gediz’deki, Murat Dağı’ndaki maden yatağının
kapasitesini bilmiyorum ama bildiğim bir şey var değerli kardeşlerim: Orada
katledilecek bir Murat Dağı var. Biz ikinci bir Murat Dağı yaratamayız. Keşke
görme imkânınız olsa ne demek istediğimi çok daha iyi anlayacaksınız. Vatandaşın
kafası çok karışık, özellikle, siyanürle ilgili çok ciddi rivayetler ortada.
Suya siyanür karışacağı konusunda çok ciddi tereddüdümüz var, kanser
vakalarının artacağı konusunda çok ciddi tereddütlerimiz var. Mutlaka özel
sektör, bunların olmayacağına dair bize taahhütler verecektir, güzel güzel de
anlatacaktır ama bizlerin ve bütün kamuoyunun, Kütahya ve Uşak kamuoyunun
mutlaka ve mutlaka bu konuda ikna edilmesi gerekmektedir. 
Sayın Başkanım,
değerli milletvekilleri; bilindiği üzere, geçtiğimiz günlerde yapılan
Ortaöğretim Tasarım Tanıtım Toplantısı’nda ortaöğretimde yani liselerde
uygulanacak olan yeni eğitim sistemiyle ilgili Millî Eğitim Bakanımız Sayın
Ziya Selçuk tarafından açıklamalar yapıldı. Yeni sistemde ders sayılarının
azaldığını, seçmeli ders seçeneklerinin müfredata eklendiğini görmekteyiz.
Burada dikkatimizi çeken nokta ise Türk kültürümüzde önemli yeri olan tarih ve
coğrafya derslerinin zorunlu ders statüsünden çıkarılarak seçmeli ders olarak
sunulmasıdır. FETÖ’nün hafızaları yok ettiği, ailelerden uzaklaştırdığı,
mankurtlaştırdığı çocukların gün gelip kendi askerine, milletine silah
doğrulttuğunu elbette biliyoruz. Unutmayınız ki tarih dersi sadece bir ders
değil millî şuurun ta kendisidir. Çocuklarımıza tarih şuurunu aşılamalı Mete Han’dan
Alparslan’a, Fatih’ten Mustafa Kemal’e kadar atalarımızın izinden gitmeyi
öğretmeliyiz. 
Millî şuur
demişken yine aynı uygulamayla seçmeli ders olarak sunulan coğrafya derslerine
de değinmek isterim. Coğrafya ilmi, iklimden, akarsulardan, dağlardan ibaret
değildir; coğrafya, her ferdin mutlak suretle bilmesi gereken bir ihtisas
alanıdır. Eğer coğrafyamızı bilmiyorsak, yer altı ve yer üstü zenginliklerini
bilmiyorsak mutlaka karanlık bir nesil yetiştirmiş oluruz. Duyarlılığından
şüphe duymadığımız Sayın Bakanımızın bu konuyu tekrar inceleyeceğinden eminiz.
Biz öyle bir coğrafyada yaşıyoruz ki her detayını öğrenmeye ömrümüz yetmez.
Mesela, Kütahya; her kürsüye çıktığımda size ısrarla Kütahya’yı anlatmaktayım,
Kütahya’nın güzelliklerini anlatmaktayım ve hepinizi Kütahya’ya davet
etmekteyim. Evliya Çelebi’nin memleketi, gerçekten görülmeye değer bir
memleket. Çok basit bir misal vermek istiyorum: Acaba hangimiz Domaniç
ormanlarını gördük ve dünyada sadece bu ormanda görülen ağaç türlerini gördük?
İşte coğrafya bunlar için önemli.
Bir konu daha
var dile getirmek istediğim: Pazarlar ve Şaphane ilçelerimiz var, yalnızca ve
yalnızca vişne ve kirazla geçiniyorlar. Bir yıl boyunca bu iki ilçede başka
hiçbir cümle bulamazsınız, başka bir konu yoktur, yalnızca kiraz ve vişne. Biz
bu yıl tarım kredi kooperatiflerinin açıklayacağı fiyatı bekliyoruz çünkü geçen
yıl resmî bir fiyat açıkladı tarım kredi kooperatifleri; 1,6 kuruş. Biz bu yıl
fiyatın en 2,5 veya 3 lira olmasını istiyoruz. Bu köylünün başka geçim kaynağı
yok. Ziraatçiliği, meyveciliği ve hayvancılığı öldürmeyelim. Buraya
aktaracağımız 1 trilyon lira birçok belediyenin havai fişek parası kadar bile
değildir ama Şaphane ve Pazarlar için çok önemlidir.
Sayın Başkanım,
değerli milletvekilleri; biz buralarda rahat rahat konuşurken, hayatımızı
sürdürürken bu mübarek günlerde kahraman ordumuz Kuzey Irak Hakurk bölgesinde
bulunan teröristleri etkisiz hâle getirmek, teröristlere lojistik destek
sağlayan sığınak ve depoları imha etmek için Pençe Operasyonu’nu başlatmıştır.
(Mikrofon
otomatik cihaz tarafından kapatıldı)
BAŞKAN –
Toparlayın.
AHMET ERBAŞ
(Devamla) – Harekât kapsamında yapılan operasyonda kahraman 2 uzman çavuşumuz
şehit düşmüştür. Mekânları cennet olsun. İntikamlarının bir an önce
alınacağından hiç şüphemiz yoktur. 
Yarın idrak
edeceğimiz Kadir Gecemizin, ilk olarak operasyondaki kahraman askerlerimiz ve
muhterem aileleri, Türk milleti, İslam âlemi ve siz değerli milletvekillerimiz
için hayırlara vesile olmasını Cenab-ı Allah’tan niyaz ediyorum. 
Yaklaşan Ramazan
Bayramı’nızı şimdiden tebrik ediyorum. Ramazan Bayramı’mızın vatanımıza,
milletimize ve Türk-İslam âlemine barış, huzur ve mutluluk getirmesini diliyor,
yüce heyetinizi saygıyla selamlıyorum. (MHP sıralarından alkışlar)
BAŞKAN – Buyurun
Sayın Cesur.
IV.- AÇIKLAMALAR (Devam)
36.- Isparta Milletvekili Aylin Cesur’un, bayram ikramiyesinden
faydalanamayan emeklilerin mağduriyetinin giderilmesi ve ikramiyelerin günün
şartlarına göre yeniden düzenlenmesi gerektiğine ilişkin açıklaması
AYLİN CESUR
(Isparta) – Teşekkür ederim Sayın Başkan.
Geçtiğimiz yıl
alınan karar doğrultusunda milyonlarca emekli vatandaşımıza her dinî bayramda
bin lira olmak üzere ek ikramiye ödenmesi kararı alınmıştı. 2019 yılı için
belirlenen ücret ise yaklaşık yüzde 20 tüketici enflasyonuna rağmen yine bin
lira olarak tutulmuş, emeklilerin bayram müjdesi buruklaştırılmıştır. Ayrıca,
özel emekli sandıklarından emekli vatandaşlarımız bu uygulamaya dâhil
edilmemiş, toplumsal adalet anlayışı da yara almıştır. Dolayısıyla yapılacak
kanuni düzenlemeyle hem mevcut hak sahiplerinin alacaklarının enflasyona karşı
korunmasının sağlanması hem de hak tanınmamış sandık emeklilerimize bu olanağın
genişletilmesi gerekmektedir. 
Saygılarımla
Meclis Genel Kuruluna sunuyorum.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN –
Teklifin ikinci bölümü üzerinde şahsı adına Trabzon Milletvekili Sayın Hüseyin
Örs konuşacaktır.
Buyurun. (İYİ
PARTİ sıralarından alkışlar)
Süreniz beş
dakikadır.
HÜSEYİN ÖRS
(Trabzon) – Sayın Başkan, çok değerli milletvekilleri; görüşülmekte olan 68
sıra sayılı Bazı Kanun ve Kanun Hükmünde Kararnamelerde Değişiklik Yapılmasına
İlişkin Kanun Teklifi’nin ikinci bölümü üzerine söz almış bulunmaktayım.
Hepinizi en derin saygılarımla selamlıyorum.
Değerli
milletvekilleri, ikinci bölümde görüşülecek olan 12’nci maddeyle, belirlenen
zaman aralığında araç sınıfları itibarıyla geçmesi yasak olmasına rağmen 15
Temmuz Şehitler Köprüsü’nden geçen kişilere verilen idari para cezalarının
tahsilatından, varsa yapılmış itirazlardan ve açılmış davalardan feragat
edilmesi kaydıyla vazgeçilmesi öngörülmektedir. Konu daha önce partimiz
tarafından da dile getirilmiştir, olumlu baktığımızı ifade etmek istiyorum. 
16’ncı maddeyle,
16 ve daha büyük yaştaki otomobil, panelvan, otobüs, minibüs, kamyon, kamyonet,
tır, çekici cinsi araçların ihraç edilmesi veya hurdaya çıkartılmasında terkin
edilebilecek üst sınırın 10 bin Türk lirasından 15 bin Türk lirasına yükseltilmesi
amaçlanmaktadır. Özellikle son bir yıldır otomotiv sektöründe yaşanan daralmaya
bir anlamda destek mahiyetindeki bu değişikliği de olumlu bulduğumuzu ifade
etmek istiyorum.
Değerli
milletvekilleri, bugün bu kürsüde çok sıcak bir gelişmeyi sizlere arz etmek
istiyorum. Sektöründe dünyada ilk 5 fabrikadan biri olan Sakarya Arifiye’deki
Tank Palet Fabrikasının özelleştirilmesine ilişkin davada Danıştay savcısı
özelleştirme işleminin kanuna aykırı olduğunu belirterek işlemin iptalini
istemiştir. Biliyorsunuz, bu konu gündeme geldiği ilk günden beri İYİ PARTİ
olarak bu özelleştirme işlemine karşı olduğumuzu hem bu Meclis kürsüsünde hem
de seçim meydanlarında vatandaşlarımıza defalarca dile getirmiştik. Konuyla
ilgili kuşkularımızı, çekincelerimizi kamuoyuyla paylaşmış, devletin elindeki
tek tank üretme kapasitesi ve tecrübesi olan bu fabrikanın satılmasına karşı
çıkmıştık ve ayrıca konuyla ilgili olarak İYİ PARTİ Grubu olarak Sakarya
Milletvekilimiz Sayın Ümit Dikbayır’ın öncülüğünde bir araştırma önergesi
vererek bu satışın Türkiye Büyük Millet Meclisinde araştırılmasını talep
etmiştik. Önergemizde, kendi Silahlı Kuvvetlerimiz için üretim yapan ve
stratejik iş birliği içerisinde olduğumuz dünyanın diğer silahlı kuvvetlerine
üretim ve satış yapan, katma değeri oldukça yüksek olan böyle bir fabrikanın
neden özelleştirildiğini, Silahlı Kuvvetlerimize yapılacak üretimin neden göz
göre göre millî olmaktan uzaklaştırılarak özel sermayeye devredileceğini sormuş
ve konunun Mecliste araştırılmasını istemiştik. Ancak yapılan görüşmeler sonucu
önergemiz AK PARTİ’nin ret oylarıyla reddedilmişti. Keşke o gün İYİ PARTİ’nin
araştırma önergesine “evet” deseydiniz. Bugün geldiğimiz noktada, aylardır
tartışılan Sakarya Arifiye’deki Tank Palet Fabrikasının özelleştirilmesiyle
ilgili açılan davada Danıştay savcısı işlemin iptalini istemiştir. Danıştay
savcısı esas hakkındaki mütalaasında, fabrikanın Cumhurbaşkanlığı
kararnamesiyle değil ancak kanunla özelleştirilebileceğini vurgulayarak bu
fabrikanın verimliliği artırmak, kamu giderlerinde azalma sağlamak ve hazineye
ait taşınmazları değerlendirmek gibi amaçları gerçekleştirebilecek bir kurum
olmadığını, askerî tesis niteliğinde bulunduğunu ve millî güvenlik hizmetlerini
yerine getirmek amacıyla kurulduğunu ifade etmiştir. 
(Mikrofon
otomatik cihaz tarafından kapatıldı)
BAŞKAN –
Toparlayın. 
HÜSEYİN ÖRS
(Devamla) – Teşekkür ederim Başkanım.
Fabrikanın kamu
yararına aykırı biçimde ve Savunma Sanayii Güvenliği Kanunu’nda belirtilen
esasların da dışında özelleştirildiği ifade edilen mütalaada bu nedenlerle
özelleştirme işleminin iptal edilmesi gerektiği belirtilmiştir. 
Değerli
milletvekilleri, bu mütalaada yer alan “bu tesisin askerî tesis niteliğinde
bulunduğu ve millî güvenlik hizmetlerini yerine getirmek amacıyla kurulduğu” ifadelerine
özellikle dikkatlerinizi çekmek isterim. “Yanlış hesap Bağdat’tan döner.”
derler ya ben de yanlış hesap inşallah Danıştaydan dönecektir diyor, hepinizi
en derin saygılarımla selamlıyorum. (İYİ PARTİ sıralarından alkışlar) 
BAŞKAN – İkinci
bölüm üzerindeki görüşmeler tamamlanmıştır. 
Şimdi, ikinci
bölümde yer alan maddeleri, varsa o maddeler üzerindeki önerge işlemlerini
yaptıktan sonra ayrı ayrı oylarınıza sunacağım. 
13’üncü madde
üzerinde aynı mahiyette iki önerge vardır, önergeleri birlikte işleme alacağım.

Türkiye Büyük Millet Meclisi Başkanlığına
Görüşülmekte
olan Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi’nin 13’üncü maddesinin aşağıdaki şekilde değiştirilmesini arz ve
teklif ederim.
“MADDE 13 - 3/6/2007
tarihli ve 5686 sayılı Jeotermal Kaynaklar ve Doğal Mineralli Sular Kanununun 3
üncü maddesinin birinci fıkrasının (34) numaralı bendi kanundan kaldırılarak
yürürlükten kaldırılmıştır.”
 Mehmet Metanet
Çulhaoğlu  Muhammet Naci Cinisli  Tuba
Vural Çokal
 Adana Erzurum Antalya
 Behiç
Çelik   Bedri
Yaşar
 Mersin  Samsun
Aynı mahiyetteki
diğer önergenin imza sahipleri: 
 Özgür
Özel Faruk Sarıaslan  Hüseyin
Yıldız 
 Manisa Nevşehir Aydın
 Hüseyin
Avni Aksoy  Özcan Özel Rafet
Zeybek
 Karabük Yalova Antalya
  Özkan
Yalım 
  Uşak

BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ EKREM ÇELEBİ (Ağrı) – Katılmıyoruz Başkanım. 
BAŞKAN – Önerge
hakkında konuşmak isteyen Mersin Milletvekili Behiç Çelik. (İYİ PARTİ sıralarından
alkışlar) 
Süreniz beş
dakikadır. 
BEHİÇ ÇELİK
(Mersin) – Sayın Başkan, değerli milletvekilleri; değişiklik önergesi
verdiğimiz 13’üncü madde 5686 sayılı Jeotermal Kaynaklar ve Doğal Mineralli
Sular Kanunu’nun öngördüğü 3’üncü maddenin (34)’üncü bendinin yürürlükten
kaldırılması hakkındadır. Bu vesileyle yüce heyetinizi ve bizi izleyen
yurttaşlarımızı saygılarımla selamlıyorum. 
Bu arada, Pençe
Harekâtı kapsamında Hakurk’ta EYP patlaması sonucunda hayatını kaybederek şehit
olan 2 askerimize Allah’tan rahmet diliyorum. Kahraman Türk ordusunun bölgede
yapmış olduğu faaliyetlerin sonuna kadar arkasında olduğumuzu, Mehmetçik’i
desteklediğimizi huzurlarınızda ifade etmek istiyorum. 
Değerli
arkadaşlar, bilindiği üzere Enerji Verimliliği Koordinasyon Kurulu mülga
Kalkınma Bakanının başkanlığında toplanarak jeotermal kaynak ve doğal mineralli
su arama ve işletme faaliyetleri ile diğer yatırımların kamu yararı açısından
önceliğini ve önemini tespit ediyordu. İşte bu kurul kaldırılıyor ve yerine
Cumhurbaşkanlığının uhdesinde bir idari süreç öngörülüyor. “Cumhurbaşkanının
uhdesi” diyoruz, bu tabir yürütmenin nasıl tıkandığının başka bir anlatımıdır.
Gazetecilere, Sayın Akşener’e, Sayın Kılıçdaroğlu’na yapılan saldırıların
faillerinin derhâl salıverilmesi yargının nasıl tıkandığının başka bir
anlatımıdır. Türkiye Büyük Millet Meclisi çalıştırılmıyor; yetkileri budanmış,
etkinliği asgariye çekilmiş, pasifize olmuş bir Türkiye Büyük Millet Meclisi
nedeniyle yasamanın nasıl tıkandığının başka bir anlatımıdır. Bu tıkanıklıkların
sona ermesi, buradan çıkmak, ekonomik krizden kurtulmak, etkin bir kamu
yönetimini kurmak için -artık zannederim ki hemfikiriz- tek adam rejimini terk
etmemiz gerekiyor.
Sayın Başkan,
değerli milletvekilleri; jeotermal enerji santrali, yarattığı ekonomik kapasite
ve istihdamla millî ekonomiye büyük katkı yapmaktadır. Ancak JES’le oluşan
çevre felaketi halkta “Keşke hiç JES olmasaydı.” dedirtecek kadar da büyüktür.
Ülkemizin ana deprem kuşaklarının uzandığı, yer yer kesiştiği bir coğrafya
olması, tabiatıyla jeotermal enerji imkânlarından yararlanmamızı bize
dayatmaktadır. Bu durum enerjide dışa bağımlılığımızı da azaltacaktır. Ancak
JES’in yer seçiminin iyi belirlenmesi ve çevreye olumsuz etkisinin asgariye
çekilmesi şarttır. İnsan sağlığı, çevre ve toprak, tarım, hayvancılık ve doğal
kaynaklara zarar vermesi önlenmelidir. Jeotermal enerji açısından Türkiye’de en
dikkat çekici ilimiz Aydın’dır. Aydın ilinin yaklaşık yüzde 80’i jeotermal
işletmelerin kullanımına açılmıştır. İşletmeye açılmış JES’lerin yüzde 58’i de
yine Aydın’da bulunmaktadır. Şunu söyleyebiliriz: JES akışkanlarının serbestçe
doğaya verilmesi, Menderes Nehri’nin kirletilmesi, toprak kirliliğinin artması,
havaya kükürtdioksit emisyonu, kanser vaka oranının artması, çok kötü kokan bir
çevre ve yaşam kalitesinin olması, diğer illerimizle birlikte, toplumsal ve
ekonomik yapımızı, çevremizi tehdit etmektedir. 
Değerli
milletvekilleri, ülkemizde idare, yerel yönetimler dâhil olmak üzere, çökmüş
durumdadır. Devlet Planlama Teşkilatı lağvedilmiştir. Bunu daha önce de arz
etmiştim. Sayıştay pasifize edilmiştir. Böylesine enerji bağımlılığına mahkûm
bir ülke olmamıza rağmen denetimin olmaması ve bu tür yatırımların
planlamasının baştan yapılarak enerji bağımlılığını asgariye indirecek
önlemlerin alınması önce demek ki denetimle, planlamayla mümkündür. 
(Mikrofon
otomatik cihaz tarafından kapatıldı)
BEHİÇ ÇELİK
(Devamla) – Sayın Başkan…
BAŞKAN –
Toparlayın Sayın Milletvekilim. 
BEHİÇ ÇELİK
(Devamla) – Teşekkür ediyorum. 
Bunlar maalesef
gözetilmemiştir, devletin çivisi çıkmıştır ve bunu tekrar telafi edecek yeni
düzenlemelere ihtiyaç vardır. Tek adam rejiminden tekrar parlamenter sisteme
Türkiye’nin evrilmesinde yarar olduğu kanaatindeyim. 
Son olarak; ben
de yaklaşan Ramazan Bayramı’nı milletçe kutluyorum, bayramın Türk ve İslam
âlemi ve insanlık için hayırlara vesile olmasını temenni ediyor, önergemizin
kabulünü arz ediyorum. 
Saygılar
sunuyorum. (İYİ PARTİ sıralarından alkışlar)
BAŞKAN – Aynı
mahiyetteki diğer önerge hakkında konuşmak isteyen Uşak Milletvekili Sayın
Özkan Yalım. (CHP sıralarından alkışlar)
Süreniz beş
dakikadır.
ÖZKAN YALIM
(Uşak) – Teşekkür ederim Sayın Başkan.
Değerli
milletvekili arkadaşlarıma ve de bizi izleyen tüm vatandaşlarımıza en içten
duygularımla saygılarımı sunuyorum. 
Değerli
arkadaşlar, ilk önce, bu teklifle alakalı, içerisinde bulunan, “birinci köprü”
dediğimiz Boğaziçi Köprüsü’nden geçen vatandaşlarımızın mağduriyetinin detayına
değineceğim. Çünkü kendileri beni nisan ayı başında ziyaret ettiler ve onların
ziyaretinden dolayı da mağduriyetlerini gördüğüm andan itibaren 22 Nisanda bir
önerge verdim. Peki, bu neydi? Ruhsatlarında N1 yazan Volkswagen Caddy, Fiat
Doblo, Ford Connect, Peugeot Partner, Citroen Berlingo tipi olan araçlar,
birinci köprüden geçtiğinden dolayı, maalesef 1.332 TL civarında ceza yedi.
Tabii, bir kişinin Avrupa Yakası’ndan Anadolu Yakası’na veya Anadolu
Yakası’ndan Avrupa Yakası’na geçip giderken günde 1 defa geçtiğini
düşündüğünüzde, tebligattan itibaren altmış gün de geçtiğinde, altmış gün sonra
yaklaşık 70, 80, 90 bin lira civarında cezalar yediklerini tespit ettik. Benim
kendi şahsi tespitim, 404 kişinin bu cezaya maruz kaldığı. 13 binden başlayıp
20 bin, 49 bin, 70 bin, 78 bin, hatta 91 bin TL’ye kadar ceza yiyen -burada
elimde tek tek plakaları ve şahısların isimleri mevcut- vatandaşlarımız var. Bu
haksızlığın giderilmesi adına, biraz önce dediğim gibi, 22 Nisanda önergemi
verdim ve de Ulaştırma Bakanlığıyla bu görüşmelerimizi yaptıktan sonra bu,
torba yasaya da girdi. Buradan bu vatandaşlarımıza müjdeli haberi veriyoruz:
Eğer cezayı ödemişlerse bugünden itibaren altmış gün içerisinde vergi
dairelerine cezanın geri alınmasıyla ilgili gerekli başvuruyu yapsınlar veya
cezayı ödememişlerse kesinlikle cezayı ödemesinler çünkü cezalardan bugünden
itibaren muaf olacaklar. 
Şimdi, burada
neden bu cezayı yediler, onu da söyleyelim. Maalesef, Yavuz Sultan Selim
Köprüsü’ne verilen geçiş garantisinden dolayı bu insanların… Küçücük bir araç
biraz önce saydığım markalar. Normalde hem küçük etapla 500 kilograma kadar yük
taşıyan veya kendi aileleriyle birlikte seyahat etmesine yarayan araç tipleri.
Bunların kesinlikle Boğaziçi Köprüsü’nden, birinci köprüden geçmesinde hiçbir
sıkıntı yoktur, sakınca yoktur çünkü bu araçların hiçbiri ne 7,5 tonun ne 12
tonun üstündedir, onun için bu araçların geçmesinde sıkıntı yoktur. Peki
-dediğim gibi- verilen garantiden dolayı… 
Bakın, bu
garantiden dolayı birçok vatandaşımızın ödediği vergiler maalesef işletici
firmaya peşkeş çekiliyor çünkü yanlış ihaleler yapıldı. Benim deyimimle “Deli
Dumrul köprüsü” dediğimiz Osman Gazi Köprüsü’nden –bakın, değerli
vatandaşlarımız, değerli milletvekili arkadaşlarımız bunlar teknik konu ama
sizlerle bilgi paylaşacağım- bugün bir tırın geçişi 327,65 TL. Sabah gitti,
akşam döndü, ne yaptı? 655 TL ödeme yaptı. Zaten ne kazanıyor ki? Sizler var ya
sizler, AK PARTİ yönetimi -özellikle Ulaştırma Bakanına söylüyorum- sizler
vatandaşın küçük otomobilini sattırıyorsunuz, hatta büyük nakliyecinin, her
türlü ihtiyacınız olan mobilyasından yiyeceğinize kadar bütün ihtiyacınızı
evinize getiren nakliyecinin, kamyoncunun da kamyonunu sattırıyorsunuz.
Köprüden geçip de ödeyemeyen ve de bu cezalar geldikten sonra on dört gün
içinde ödeyemediğinden dolayı 10 kat ceza yiyen birçok vatandaşımız sizin
yüzünüzden arabasını, tırını satmak zorunda kaldı. Siz milletin ocağına incir
ağacı diktiniz bu yüzden. Bunu da açık ve net söylüyorum. 
Şimdi, bununla
-tekrar söylediğim gibi- yaptığınız bütün anlaşmalarda yandaş firmaları
koruduğunuz için 40 bin geçiş garantisi verip bu araçlar geçmediğinden dolayı
da 80 milyonun ödediği vergileri bu firmalara peşkeş çektiriyorsunuz. Onun
için, yapılacak olan 1915 Çanakkale Köprüsü’nde de bu ihale şartının
düzeltilmesiyle alakalı Sayın Cumhurbaşkanını, Sayın Ulaştırma Bakanını tekrar uyarıyorum,
umarım gerekli düzenlemeyi yaparlar diyorum çünkü vatandaşın ödediği verginin
her kuruşuna bizlerin burada sahip çıkması gerektiğinin altını çiziyorum.
Hayır, sizler sahip çıkmayacaksanız, o zaman göreceksiniz, vatandaş en kısa
zamanda size gerekli cevabı verecektir çünkü siz milletin aracını, otomobilini
sattırıyorsunuz. Ya, bugün 35 dolar artı KDV, 202 TL geçiş garantisi verilir
mi? Bunun yanında “202 TL yüksek.” dedim diye sizler bunu otomobilde 102 TL’ye
düşürdünüz ama yine kurtarmıyor çünkü insanlar geçemiyor.
(Mikrofon
otomatik cihaz tarafından kapatıldı)
BAŞKAN –
Toparlayalım.
ÖZKAN YALIM
(Devamla) – Değerli arkadaşlar, bu konunun yani köprüdeki geçişlerin affıyla
alakalı düzenlemenin destekleyicisi olduğumuzun ama köprü anlaşmalarının da yanlış
olduğunun altını çiziyorum.
Diğer bir
taraftan -biraz önce Kütahya Milletvekili arkadaşımız da konuştu- biliyorsunuz,
bizim Uşak’ımızın, Kütahya’mızın en önemli su ve hava kaynağımız olan Murat
Dağı’mız var. Murat Dağı’mızı, suyumuzu zehirlettirmeyeceğiz. ÇED raporu çıkan
Anadolu Export Maden Sanayi ve Ticaret Limitet Şirketine buradan tekrar
sesleniyorum: Gelin, bu işten vazgeçin çünkü Uşaklı vatandaşımız, Kütahyalı
vatandaşımız suyunu zehirlettirmeyecek, çamlarını kestirtmeyecek. Buradan,
Murat Dağı’ndan size altın madeni çıkarttırmayacağız, yaptırmayacağız, oradaki
ağaçları kestirtmeyeceğiz ve de vatandaşımızın suyunu zehirlettirmeyeceğiz
diyorum.
Ben, kendim,
şahsım adına yarın mahkemelerimizde ÇED iptal davasını açacağımın gerekli
bilgisini de veriyorum. Buradan duyarlı vatandaşların da ÇED iptal davasını
açmasını özellikle talep ediyorum.
Hepinize
saygılarımı, sevgilerimi sunuyorum. (CHP sıralarından alkışlar) 
BAŞKAN – Şimdi
aynı mahiyetteki önergeleri oylarınıza sunuyorum: Kabul edenler... Kabul
etmeyenler... Önergeler kabul edilmemiştir. 
13’üncü maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
14’üncü madde
üzerinde iki önerge vardır, önergeleri aykırılık sırasına göre işleme alacağım.
Türkiye Büyük Millet Meclisi Başkanlığına
Görülmekte olan
68 sıra sayılı Kanun Teklifi’nin 14’üncü maddesinin kanun teklifi metninden
çıkarılmasını arz ve teklif ederiz.
 Ahmet
Şık Erol Katırcıoğlu Ali
Kenanoğlu
 İstanbul İstanbul İstanbul
 Mahmut
Celadet Gaydalı  Garo Paylan Tulay
Hatımoğulları Oruç 
 Bitlis Diyarbakır Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Başkanım.
BAŞKAN – Önerge
hakkında konuşmak isteyen İstanbul Milletvekili Ali Kenanoğlu. (HDP
sıralarından alkışlar) 
Süreniz beş
dakika.
ALİ KENANOĞLU
(İstanbul) – Sayın Başkan, değerli milletvekilleri; Genel Kurulu saygıyla
selamlıyorum. 
Buraya gelirken,
konuşmamı hazırlarken aslında madde üzerinde çeşitli konuları da görüşecektim.
Burada yaşanan kimi tartışmalar üzerine bazı değişiklikler yaptım. 
Şimdi, ben
HDP’de siyaset yapan, ana dili Türkçe olan, soyunu sopunu, atasını belgeli
olarak 1300’lere kadar götüren bir Türk’üm, HDP’de de onurla, gururla siyaset
yapıyorum, partimi de politikasını da benimsiyorum, seviyorum. 
Şimdi, bu
bölücülük, terör meselesi üzerinden bir tartışma yapılıyor, çok kez umudumun
kırıldığı zamanlar olmuştu. En son, kayyumların bölgede yapmış olduğu işlerin
durumu benim çok ciddi bir şekilde hayal kırıklığına uğramama sebep oldu. Yani,
hakikaten Türkiye Cumhuriyeti devleti, hakikaten Türkiye Cumhuriyeti devletini
yönetenler bu Misakımillî sınırlarının tamamını kendi vatanı, kendi yurdu
olarak görüyorlar mı endişeye düştüm. Neden? Şimdi, bakıyorsunuz, kayyumlar
geçici bir süre için orada bulunduklarını biliyorlar yani kendileri bizden daha
iyi biliyorlardı, ilk seçimde gideceklerini kendileri çok daha iyi biliyorlardı
fakat bütün buna rağmen yani öyle fütursuzca bir yağmalamaya girişmişler -bunun
başka bir adı yok, bulamıyorum başka bir ad- yağmalamışlar yani bölgeyi, bütün
o ili yağmalamışlar. 
ERKAN AKÇAY
(Manisa)- İftira bu, ne yapmışlar?
ALİ KENANOĞLU
(Devamla) – Şimdi, bu nasıl bir durumdur Allah aşkına? Şimdi, sadece
belediyenin bütçesinin gelirlerini değil, aynı zamanda binalarını da başka
yerlere bağışlamışlar; kaymakamlığa, Emniyete. Yani belediyenin hizmet edecek
biriminin kendi binasını dahi bağışlayıp öyle gidiyorlar. 
Şimdi, Cizre
kayyumu aynı zamanda şu anda Cizre’de de kaymakam olarak görev yapıyor.
Belediyeyi aldığında 36 milyon, belediyenin parası var kasasında, devrettiğinde
220 milyon borçla devrediyor, yetmiyor diyor ki belediyeye: “Benim on beş
günlük maaşım var, maaşımı ödeyin.” Ya, belediye diyor ki: “Ödeyemiyoruz, para
yok.” Haciz gönderiyor. Ya, böyle bir utanmazlık olur mu ya, bu nasıl bir
zihniyettir? Şimdi, bu zihniyet nasıl bir mantıktır ki bölge halkına nasıl bir
bakış açısıdır? Yani oradaki vatandaş şunu düşünmeyecek mi o zaman: Siz, buraya
atanan kayyumlar, buraya devletin görevlendirerek gönderdiği yetkililer, siz
bölge halkının gelirlerini yağmalamak için geliyorsunuz. Böyle düşünürüm ben
olsam yani.
Şimdi, bu bakış
açısını bizim sorgulamamız gerekiyor. Eğer Misakımillî sınırları içerisinde
bulunan her karış toprak bizim vatanımızsa ve bunların hepsine aynı derecede,
değerde, önemde bakıyorsak, o zaman bunu yapan kişinin hâlâ orada kaymakam
olarak görev yapmaması gerekir. Diyarbakır Belediyesinin içerisindeki o saray
odasının hesabının sorulması gerekir ki o halka hakikaten samimiyetle baktığınıza
herkes inansın ve görsün. Şunu diyebilirsiniz: “O kişinin oradaki
fütursuzluğudur, aymazlığıdır, kendi beceriksizliği ya da yağmacılığıdır.” Ama
devletin hiçbir birimi bu konuda harekete geçmiyorsa, bütün bunlara rağmen hâlâ
o kişiler orada kaymakam, vali ya da benzeri görevlerde devam ediyorsa, o zaman
ben bir Türk olarak kuşkulanıyorum bu devletin hakikaten o bölgeye öyle bakıp
bakmadığına. Hakikaten, oradaki insanları yurttaş olarak görüp görmediğinden
endişe duyuyorum. Ben böyle duyuyorsam, oradaki yurttaş hâliyle, benden çok
daha fazla, bu devletle, bu Hükûmetle bu ülkeyi yönetenlerle olan ilişkisini
gözden geçirmek durumunda kalacaktır. Bu, yaşanılan bir durumdur, kendisidir
durumun yani. Bu, böyle bir politikle, bir ideolojik bakış açısıyla oluşan bir
şey değildir.
Şimdi, bütün bu
kayyumların tamamının, hepsinin bölgedeki durumları bellidir ve belediyeleri ne
hâle getirdikleri bellidir. Bunlardan hesap sorulması gerekir, devletin sorması
gerekiyor, bu ülkenin savcılarının sorması gerekiyor. Bu savcılar o
kayyumlardan bu hesabı sormadığı sürece, o bölge halkıyla bu ilişkiyi
sağlayamazsınız. Ondan sonra, o bizim Misakımillî, “hepimiz kardeşiz” filan,
bunların hepsi hikâyeden, masaldan ibaret kalır. 
Konuşmamın
önemli bölümünü Çorum katliamına ayırmıştım aslında, bütün bunlar alıkoydu beni
ama bir iki şey söylemek isterim. 
Bundan otuz
dokuz yıl önce bugünlerde, 28 Mayısta başlayan, 10 Temmuzda biten bir Çorum
katliamı yaşandı. Hani tarihimizle yüzleşelim mi yüzleşmeyelim mi meselesi
tartışılıyor ya. Çorum katliamında 57 kişi orada katlediliyor. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Kenanoğlu. 
ALİ KENANOĞLU
(Devamla) - Katliam sırasında yüzlerce dükkân ve ev yağmalanıyor. İnsanlar,
fırınlarda yakılarak, tarlalarda ekin yığınlarının arasında yakılarak, derileri
yüzülerek, vücutları şişlenerek, kurşuna dizilerek katlediliyorlar. Bunun
akabinde bir dava açılmıyor, sadece şahsi sorumluluklar üzerinden şahsi davalar
açılıyor, toplu bir dava bile açılmıyor. Ben şunu biliyorum yani hemen hemen
herkes şunu biliyor ki devletin, devletin yetkililerinin, yetkili organların
istemediği hiçbir olay katliama dönüşmez; bu çok nettir, devletin bunu
engelleyecek gücü vardır. Olaylar olabilir, sizin isteminiz dışında olabilir,
kendiliğinden gelişmiş olabilir, tahrikle gelişmiş olabilir, olaylar gelişir
ama bu olayların katliama dönüşmesi oradaki devletin sorumlularının buna
müsaade etmesiyle oluşur ve Çorum’da yaşanan da maalesef budur. Çorum’da
katliamı lanetlediğim gibi, orada yaşamını yitiren tüm canları da saygıyla
anıyorum. 
Teşekkür
ederim. (HDP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 68 sıra sayılı Bazı Kanunlar ve 635 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 14’üncü maddesinin aşağıdaki
şekilde değiştirilmesini arz ve teklif ederiz. 
Saygılarımızla. 
 Ali
Öztunç İlhami Özcan Aygun  Mustafa
Adıgüzel
 Kahramanmaraş Tekirdağ
 Ordu
 Serkan
Topal  Özcan Özel  Özgür
Özel 
 Hatay Yalova
 Manisa 
 Hüseyin
Yıldız 
 Aydın
MADDE 14- 5686
sayılı Kanunun ek 1 inci maddesi aşağıdaki şekilde değiştirilmiştir.
"Yatırım
çakışmasının engellenmesi
EK MADDE 1- (1)
Jeotermal kaynak ve doğal minarelli su arama ve işletme faaliyetleri ile Devlet
ve il yolları, otoyollar, demir yolları, havaalanı, liman, baraj, enerji
tesisleri, maden, petrol, doğalgaz, su isale hatları gibi kamu yararı niteliği
taşıyan ya da gerçek veya tüzel kişilere ait diğer yatırımların birbirlerini
engellemesi, jeotermal kaynak ve doğal minarelli su arama ve işletme
faaliyetlerinin yapılamaz hale gelmesi, yatırım için başka alternatif alanların
bulunamaması durumunda, jeotermal kaynak ve doğal minarelli su arama ve işletme
faaliyetleri ve yatırımla ilgili karar, kamu yararı açısından yatırımların
önceliği ve önemini tespit etmek üzere, ilgili Bakanlığın uygun görüşü alınarak
Bakanlık tarafından verilir. Bakanlık tarafından alınan bu kararlar, kamu
yararı kararı yerine geçer. Jeotermal kaynak ve doğal minarelli su arama ve
işletme faaliyetinin yapılamaz hale geldiği alanın ruhsattan taksir edilmesine
veya ruhsatın iptal edilmesine Bakanlık tarafından karar verilir.
(2) Bakanlık veya
Maden ve Petrol işleri Genel Müdürlüğü tarafından gerekli görülmesi hâlinde
hazırlatılan rapor, danışmanlık ücretleri, yapılacak tetkik ve incelemeler için
gerekli yolluk, gündelik ve benzeri tüm harcamalar yatırımcı tarafından
karşılanır. Ayrıca Bakanlık veya Maden ve Petrol işleri Genel Müdürlüğü kararı
ile faaliyeti kısıtlanan jeotermal kaynak ve doğal minarelli su arama ve
işletme faaliyetleri yapanın veya yatırım sahibinin yatırım giderleri, lehine
karar verilen tarafça tazmin edilir. Yatırım çakışması işlemleri nedeniyle
Bakanlıkça veya Maden ve Petrol işleri Genel Müdürlüğünce herhangi bir sebeple
ödenmek zorunda kalınan tutar, lehine karar verilen tarafa rücu edilir.
(3) Turizm
Merkezi veya Kültür ve Turizm Koruma ve Gelişim Bölgesi dâhilindeki yerlerde
jeotermal enerji üretim tesisleri kurulamaz.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Başkanım.
BAŞKAN – Önerge
hakkında konuşmak isteyen, Aydın Milletvekili Hüseyin Yıldız. (CHP sıralarından
alkışlar) 
Süreniz beş
dakikadır.
HÜSEYİN YILDIZ
(Aydın) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, jeotermalle ilgili dört yıldan beri gelip burada konuşuyorum ama
maalesef, bir Aydın milletvekili Aydınlıların sesini bir türlü size anlatamadı.

Değerli
arkadaşlar, Aydın, Türkiye'nin en büyük ovasına sahip yani Aydın ovaları
zeytin, incir, kestane üretiminde Türkiye’de 1’inci sırada geliyor; pamuk ve
çilek üretiminde 2’nci sırada geliyor. Aydın’ın tarım ürünlerinde -incir,
zeytin, kestane- sadece ihracatımız ortalama 800 milyon dolar ama maalesef,
2007’de çıkardığınız bir yasayla Aydın’ın yüz ölçümünün yüzde 85’ini jeotermal
elektrik santraline ayırdınız ve şu an Aydın bölgesinde 50 tane jeotermal
elektrik santrali var arkadaşlar.
Değerli
arkadaşlar, bu jeotermal elektrik santralleri çevreye korkunç derecede, müthiş
bir zarar veriyor. Bunu ben söylemiyorum. Çevre ve Şehircilik Bakanlığının 19
Mayısta yayınladığı bir genelge var: “Aydın Türkiye’nin en kirli havasına
sahip.” Hâlbuki bu jeotermal elektrik santrali kurulmadan önce dışarıdan
Aydın’a gelenler, memurlar, orada emekli olanlar evini alıp Aydın’a
yerleşiyorlardı. Şimdi tam tersine, orada emekli olan memurlar değil, Aydın’ın
yerlileri dahi yerlerini satıp diğer illere kaçıyorlar. Neden? Bu jeotermal
elektrik santralleri yüzünden. 
Değerli
arkadaşlar, hiç laf atmanıza gerek yok. 17 ilçemiz var. 17 ilçenin 15’inde
jeotermal elektrik santrali kuruldu. Bunu denetleyen var mı? Hayır, yok
arkadaşlar. Adam 13 sente devlet garantisinde elektrik üretiyor ve ürettiği
elektriğin tamamının parasını bizlerden alıyor 13 sente ama kullanılan enerji
yüzde 50 arkadaşlar. Yüzde 50. Bu ne demek biliyor musunuz? Yani bu devlet, bu
vatandaş o rantçılardan 26 sente alıyor elektriğin kilovatını. 26 sente
geliyor. Hâlbuki -demin anlattım- incir, zeytin, kestane, pamuk ihracatımız 800
milyon dolar. Yani 400 bin aile tarım ürünleriyle geçimini sağlıyor ama diğer
tarafta baktığında İsrail’le ortak olan 5 firma Aydın’ın geleceğini yok ediyor.
Peki, bu elektrik üretiminden ne kadar rant elde ediliyor biliyor musunuz
arkadaşlar? 100 milyon dolar. Yani 100 milyon dolar elektrik üreteceğim diye
800 milyon dolarlık, 400 bin ailenin geçim kaynağını yok ediyorsunuz.
Peki, şimdi ne kanun
getiriyorsunuz değerli arkadaşlar? 14’üncü maddenin (3)’üncü bendine dikkat
edin değerli arkadaşlar, “(3) Turizm Merkezi veya Kültür ve Turizm Koruma ve
Gelişim Bölgesi dahilinde kalan yerlerde Bakanlık tarafından alınacak olan kamu
yararı kararı gereği enerji üretimine öncelik tanınması halinde, ilgili Turizm
Merkezi veya Kültür ve Turizm Koruma ve Gelişim Bölgesi veya bu alanlar için
hazırlanmış onaylı imar planları yeniden düzenlenir.” diyor.
Bu ne demek
biliyor musunuz arkadaşlar? Tarımı yok ettiniz, her şeyi bitirdiniz, şimdi
sıra… 2 tane ilçe var: Biri Didim, biri Kuşadası. Kuşadası turizmi Türkiye’ye
tanıtan ilçedir. Şimdi bu 2 ilçeye de diyorsunuz ki: Biz, geçmişte turizm
bölgesi ilan edilmiş şeyleri kaldırıyoruz, oraya jeotermal elektrik santrali
kuracağız. 
Değerli
arkadaşlar, Turizm Bakanınız çıkıyor, diyor ki: “70 milyon turist, 70 milyar
dolar gelir.” Eyvallah, destekleyelim. Ama şu an bu maddeyle siz turizmin
temellerine dinamit koyuyorsunuz. Bu maddeyi getirip buraya koyan bana göre
vatan hainidir; net söylüyorum. 200 milyar dolar turizm yatırımı var. 200
milyar dolar turizm yatırımı -iş adamlarının yatırımı, devletin değil bu- ve
siz götürüyorsunuz oraya dinamit koyuyorsunuz.
(Mikrofon
otomatik cihaz tarafından kapatıldı) 
BAŞKAN – Buyurun,
toparlayın.
HÜSEYİN YILDIZ
(Devamla) – Değerli arkadaşlar, hepimiz burada oturuyoruz, ramazan ayıdır. Ya
biz bile bile gelip kendi turizmimizi öldürüyoruz değerli arkadaşlar. Birileri
para kazanacak diye… Yani Turizm Bakanı ihale ediyor, yeri kırk dokuz yıllığına
veriyor. Adam 100 milyon dolarlık yatırım yapıyor, sonra getirip onun yanına
jeotermal elektrik santrali kuruyorsunuz. 
Değerli
arkadaşlar, bu, mantığa, akla, hiçbir şeye sığmıyor. O zaman şöyle: Tarımı
öldürdük, turizmi de öldürelim; hiçbir beklentimiz yok. Şu an 8 milyon işsiz
var, turizmde çalışan 1 milyon 200 bin arkadaşımız da işsiz kalacak.
Göreceksiniz bu kanun geçtiği takdirde… Bu önergeye “okey” verin arkadaşlar,
“olur” verin. Aksi takdirde, önümüzdeki dönemde bütün beş yıldızlıların yerinde
satılık otel görürsünüz. O yüzden, lütfen AKP’lilerden ve MHP’lilerden rica
ediyorum: Bu önergemize destek verin. En azından “Turizm bölgelerinde jeotermal
elektrik santrali olmasın.” diye bu maddeyi ilave ederiz. 
(Mikrofon
otomatik cihaz tarafından kapatıldı)
ŞİRİN ÜNAL
(İstanbul) – Doğru söylemiyorsun, bir de destek istiyorsun kardeşim! 
HÜSEYİN YILDIZ
(Devamla) – Hepinizin Ramazan Bayramı’nı kutluyorum. (CHP sıralarından
alkışlar)
BAŞKAN – Şimdi
önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
14’üncü maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
CAHİT ÖZKAN
(Denizli) – Sayın Başkan…
LÜTFÜ TÜRKKAN
(Kocaeli) – Ya Allah aşkına otur, işimiz gücümüz var!
BAŞKAN – Bu kapsamlı
konuşmaları ramazandan sonra değerlendirelim. 
LÜTFÜ TÜRKKAN
(Kocaeli) – İftardan sonra inşallah, hayırlısıyla. 
BAŞKAN –
Buyurun. 
IV.- AÇIKLAMALAR (Devam)
37.- Denizli Milletvekili Cahit Özkan’ın, Aydın Milletvekili Hüseyin
Yıldız’ın görüşülmekte olan 68 sıra sayılı Kanun Teklifi’nin 14’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
CAHİT ÖZKAN
(Denizli) – Arzu ederdik ki o ifadenizi biraz önce kürsüden konuşan hatibe de
yapmış olsaydınız. 
LÜTFÜ TÜRKKAN
(Kocaeli) – Ona değil sana yapmak istedi canım! Böyle bir şey var. 
CAHİT ÖZKAN
(Denizli) – Ramazanın son günlerinde ve Kadir Gecesi’ni aradığımız bugünlerde
bu tür meseleleri de bir olmak, olmamak, bir ihanet meselesine getirmek yanlış.
Rakamlar ortada. Bakınız, bugün tarım ve hayvancılıkta, yine enerji sektöründe
de hani birbiriyle karşılaştırıldığı için söylüyorum…
LÜTFÜ TÜRKKAN
(Kocaeli) – Ya, millet aç, Allah aşkına! Samanı ithal etmişsin, bırak tarımı
marımı bu saatte ya! 
CAHİT ÖZKAN
(Denizli) – Tarım ve hayvancılıkta 20 milyar dolar üzerine çıkmış bir tarım
ihracatımız var. 
LÜTFÜ TÜRKKAN
(Kocaeli) – Otur, samanı ithal ediyorsun, hâlâ konuşma! Haydi, otur be! Aman
güzel kardeşim, Allah aşkına ya! Daha bunun şeyi mi kaldı ya!
CAHİT ÖZKAN
(Denizli) – Yine aynı şekilde, tarımda ithalat diyor…
LÜTFÜ TÜRKKAN
(Kocaeli) – Millet aç kalacak aç bu gidişle sayenizde!
CAHİT ÖZKAN
(Denizli) – İthalatın cevabını veriyorum: 15 milyar dolar. Yani 5 milyar dolar
cari fazla verdiğimiz bir tarım sektörü. Denilebilir ki: Neden bu tarım
ithalatı yapılıyor? Üretimde…
ARSLAN
KABUKCUOĞLU (Eskişehir) – Köylere git, köylere. Köyleri gör.
LÜTFÜ TÜRKKAN
(Kocaeli) – Ya, millet aç kalmış, patates, soğan getiriyorsun, hâlâ
konuşuyorsun Allah aşkına! Tarım diyorsun, bilmem ne… Soğan yok, soğan. Evde
millet soğan yiyemiyor ya! Bırak Allah aşkına ya! 
BEDRİ YAŞAR
(Samsun) – Niye patates ithal ediyorsunuz?
ÖZKAN YALIM
(Uşak) – Patates, soğan…
CAHİT ÖZKAN
(Denizli) – Özkan, sen oradan konuşma, 2 tırını 400 tıra çıkardın. 
(Mikrofon
otomatik cihaz tarafından kapatıldı) 
CAHİT ÖZKAN
(Denizli) - On beş yılda 2 tırını 400 tıra çıkardın. Sen bu köprü geçişlerinden
kendi tırlarının takibini yapıyorsun, bıraksana. 
LÜTFÜ TÜRKKAN
(Kocaeli) – Sen git patates, soğan al tanzim satıştan, ondan sonra gel!
BAŞKAN – Sayın
milletvekilleri…
CAHİT ÖZKAN
(Denizli) – 5 milyar dolar tarımsal ürün ihracatında ülkemizin kalkınmasına
hizmet ettik.
LÜTFÜ TÜRKKAN
(Kocaeli) – Tanzim satıştan patates, soğan al gel!
BAŞKAN – Değerli
milletvekilleri…
CAHİT ÖZKAN (Denizli)
– Teşekkür ediyorum.
LÜTFÜ TÜRKKAN
(Kocaeli) – Tanzim satıştan patates, soğan al, ondan sonra gel kardeşim ya!
Cahit, buradan çıktıktan sonra tanzim satışta kuyruğa gir, patates, soğan al
gel, sonra konuşalım, bırak bu işleri.
CAHİT ÖZKAN
(Denizli) – 400 tır be, maşallah!
LÜTFÜ TÜRKKAN
(Kocaeli) – Daha dün tanzim satışta kuyruktaydın, gördüm ben seni ya! Dün
kuyruktaydın tanzim satışta sen, patates kuyruğundaydın!
CAHİT ÖZKAN
(Denizli) – 400 tıra çıkardı adam ya, on beş yılda 400 tır. Neredeyse o akıl,
biraz da bize versin. 400 tıra çıkarmış. Yokluk var, fakirlik var, 400 tır,
maşallah! Allah bereket versin!
LÜTFÜ TÜRKKAN
(Kocaeli) – Ya, dün patates kuyruğundaydın sen, sen!
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN – 15’inci
madde üzerinde üç tane önerge vardır, önergeleri aykırılık sırasına göre işleme
alacağım.
Buyurun, okuyun.
Türkiye Büyük Millet Meclisi Başkanlığına
Görüşülmekte
olan 68 sıra sayılı Bazı Kanunlar ve 635 sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 15’inci maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Ali
Öztunç Serkan Topal İlhami
Özcan Aygun
 Kahramanmaraş Hatay Tekirdağ
 Mustafa
Adıgüzel Özcan Özel Haydar
Akar
 Ordu Yalova Kocaeli
MADDE 15-
25/6/2010 tarihli ve 6001 sayılı Karayolları Genel Müdürlüğünün Hizmetleri
Hakkında Kanuna aşağıdaki geçici madde ilave edilmiştir.
“GEÇİCİ MADDE 5-
1/1/2019 tarihinden bu maddenin yürürlüğe girdiği tarihe kadar, araç sınıfları
itibarıyla kullanılması yasak olan 15 Temmuz Şehitler Köprüsünden geçilmesi
nedeniyle 30 uncu maddenin ikinci fıkrası uyarınca idari para cezası verilmez,
verilmiş olanlar tebliğ edilmez, tebliğ edilmişlerin tahsilatından vazgeçilir,
varsa yapılmış itirazlar veya açılmış davalar hakkında resen karar verilmesine
yer olmadığına karar verilir, yargılama ve takip giderleri taraflar üzerinde
bırakılır ve vekâlet ücretine hükmedilmez. Söz konusu cezalar kapsamında bu
maddenin yürürlüğe girdiği tarihten önce yapılan tahsilatlar maddenin yürürlüğe
girdiği tarihi takip eden dördüncü ayın sonuna kadar başvurulması hâlinde
maddenin yürürlüğe girdiği tarihi takip eden beşinci ayın sonuna kadar red ve
iade edilir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Başkanım.
BAŞKAN – Buyurun
Sayın Özel.
IV.- AÇIKLAMALAR (Devam)
38.- Manisa Milletvekili Özgür Özel’in, Denizli Milletvekili Cahit
Özkan’ın şahsiyatla uğraştığına ilişkin açıklaması
ÖZGÜR ÖZEL
(Manisa) – Sayın Başkan, her birimiz, tabii, Meclisin çalışması üzerine ihtimam
gösteriyoruz, o yüzden tartışmalar uzamasın istiyoruz ama şimdi tutanağa geçmiş
bir husus var. Sayın grup başkan vekili şahsiyatla uğraşıyor, Özkan Yalım’a
diyor ki: “AK PARTİ döneminde 2 tırını 400’e çıkardın falan.” Bu doğru değil,
verdiği rakamlar da doğru değil aslında. Ama ben kendisiyle konuştum da kendisi
kürsüden cevap verirse iş uzayacak diye, Sayın Başkanı üzmemek için…
BAŞKAN – Çok
teşekkür ederim.
ÖZGÜR ÖZEL
(Manisa) – Şöyle bir şey var Sayın Başkanım: “Sen köprü geçişlerinde kendini
düşünüyorsun. 400 tane tırın var, o yüzden bu konuyla ilgileniyorsun.” diyor.
Bu, tamamen bir iftira. Özkan Yalım’ın tırları vardır ama bir tanesi bile yurt
içinde değildir, hepsi yurt dışındadır, bir tanesinin de köprü geçiş borcu ya
da cezası bulunmamaktadır. Bu, iftiradır; bu, hakarettir.
Teşekkür
ediyorum.
BAŞKAN –
Teşekkür ederim.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN – Önerge
hakkında konuşmak isteyen, Kocaeli Milletvekili Haydar Akar. (CHP sıralarından
alkışlar)
Süreniz beş
dakikadır.
Haydar Bey,
ramazana uygun bir konuşma yapın.
HAYDAR AKAR
(Kocaeli) – Hiç merak etmeyin Sayın Başkan.
Sayın Başkan,
değerli milletvekilleri; 15’inci maddeyi görüşüyoruz. 15’inci maddenin aslına
baktığınız zaman devletin vatandaşına kurmuş olduğu bir tuzağın vatandaşın
lehine düzeltilmesini konuşacağız şimdi ama hemen AKP grup başkan vekiline de
bir cevap vereyim bu maddeyi konuşurken. Vallahi billahi benim tırım yok, bir
tane arabam var, çok da o köprüyü kullandığım söylenemez, çok yakın oturmama
rağmen de İstanbul’u çok ziyaret etmiyorum. 
Şimdi, sevgili
arkadaşlar, niye devletin kurduğu tuzak diyorum buna? Biliyorsunuz “birinci
sınıf” diye adlandırılan araçlar hepimizin kullandığı otomobiller, bunların
yanında panelvanlar var, hatta ben UKOME’nin tanımından gideyim: “Kamyonet,
panelvan, van tipi araçlar hariç birinci köprüden geçebilir.” diyor. Yani
“Boğaziçi Köprüsü’nden geçebilir, diğerleri geçemez.” diyor. Bununla ilgili üç
ay evvel de bir af kanunu çıkardık burada ve o insanların cezalarını affettik.
Daha sonra, hemen yılbaşında İstanbul Büyükşehir Belediyesi ikinci köprüyü bu
araçlara serbest bıraktı ve o köprüden ceza gelmiyor ama birinci köprüden
geliyor. 
Şimdi, size ben
bir tespiti söyleyeyim, yine İstanbul Büyükşehir Belediyesinin tespitini
söyleyeyim: 2017 ve 2018 yıllarında 5 milyon 881 bin 450 araç geçmiş bu
köprülerden. Her ikisinden de -bu tanımlanan araçlardan- bugün cezai yaptırıma
giren araçlardan 5-6 milyona yakın araç geçmiş. Daha sonra, ikinci sınıf
araçların geçişi düşüldükten sonra da günlük yaklaşık 2.236 tane aracın geçtiğini
tespit ediyoruz. En son tebliğ edilen ceza tutanak sayısı 275 bin, bunun maddi
karşılığı 330 milyon TL, vatandaşa öngörülen ceza 330 milyon TL. Niye vatandaşa
tuzak kurdu diyorum? Bu bir kanun da değil arkadaşlar. Kanun olmuş olsa
“Vatandaş kanunu bilmek zorunda.” diye dolaşırız, övünürüz, böbürleriniz.
Aslında milletvekillerinin bile çoğu kanunu bilmez. Bu tamamen İstanbul
Büyükşehir Belediyesinin idari bir kararı. Yani bunu vatandaşın bilmesi mümkün
değil. O köprülerden sadece İstanbullu da geçmiyor, baktığınız zaman İstanbullu
da geçmiyor. Örneğin, ben İzmit’te oturan bir vatandaş olarak eğer
Cerrahpaşa’da bir işim varsa, bir hastam varsa o tür bir aracı kullanıp
Boğaziçi Köprüsü’nden geçip gidip dönebilirim. Gidip döndüğümde uğrayacağım
cezanın rakamı yaklaşık 2.300 lira. 
Demek ki bu
problem bir önceki afla halledilememiş. Bugün de bir af yasası çıkartıyoruz,
yine halledemeyeceğiz bu problemi ki çıkmalı, doğru. Bir önerim oldu AKP
Grubuna, bugün bu işi düzeltelim dedim. Anadolu’dan gelen insanlar bilmez,
İstanbul’un yarısından çoğu denizi görmemiş, bilmez yani yönetmeliği, kanunu.
Vatandaş en kısa, kestirme yoldan hedefine ulaşmak ister. Bu yönetmelik veya
idari karar niye verildi? Yavuz Sultan Selim’deki o garanti geçişleri kapsamak
veya garanti geçişleri sağlamak ya da orayı işleten firmaya avantaj sağlamak
için yapıldı. O köprüden geçmek de yetmiyor, her girdiğiniz yola ayrı bir ücret
ödüyorsunuz. Hiç kullandınız mı bilmiyorum ama en az 5 defa OGS’niz ötüyor o
yollardan geçerken. Sürekli para veren bir vatandaş hâline dönüşüyorsunuz o
işletmeci firmalara, köprülerde. Teklifim şuydu: Bir kez uyaralım, tebligat
eline ulaştığında “alındı” belgesini aldıktan sonra tekrar kullanıyorsa köprüyü
cezai uygulamaya girsin, kabul. “Bunu başka şekilde halledeceğiz, UKOME’den bu
kararı değiştireceğiz, birinci köprüden de ikinci köprüde olduğu gibi bu
araçlar yararlanabilecek.” deniyor. Umarım en kısa zamanda yapılır ki bu
vatandaşlar hemen seçimden sonra da bir daha mağdur edilmesin. Çünkü seçimden
sonra, dediğim gibi 270 bin kişiye 330 milyon TL’lik bir ceza tebliğ edildi. 
Şimdi, sevgili
arkadaşlar bu cezanın affedilmesi doğru. Yalnız bugünlerde başka bir olay
gerçekleşiyor bu yap-işlet-devret modeli köprülerde. Yine, Yavuz Sultan Selim
Köprüsü’nü işleten firma Ulaştırma Bakanlığından sözleşme şartlarının
değiştirilmesini istemiş. Neye göre belirleniyor ücret? 2 Ocaktaki döviz kuruna
göre, Merkez Bankası döviz kuruna göre belirleniyor ve o ücret yıl sonuna kadar
geçerli oluyor, Türk parası karşılığı geçerli oluyor, devlet de garanti
kapsamında ödemesi gereken yani geçmeyen araç için ödemesi gereken parayı nisan
ayında ödüyor. 
Şimdi, firmanın
şöyle bir teklifi var, diyor ki: “İlk altı ay o 2 Ocağa göre belirleyelim
fiyatı, ikinci altı ayın fiyatını 2 Temmuza göre belirleyelim; birinci altı
ayın ücretini 2 Temmuzda ödesin devlet, ikinci altı ayın ücretini de bir yıl
sonraki 2 Ocakta ödesin.” Bunu ben Osman Gazi Köprüsü’ne uyarladım, dedim ki… 
(Mikrofon
otomatik cihaz tarafından kapatıldı) 
HAYDAR AKAR
(Devamla) – Bitiriyorum Sayın Başkan 
BAŞKAN –
Toparlayın Sayın Akar. 
HAYDAR AKAR
(Devamla) – 2018 rakamlarıyla, devletin vermiş olduğu garanti geçiş
rakamlarıyla devlet buna ne kadar daha ödeyecek ekstradan dedim, böyle bir
uyarlama yaptım bu talep edilen hatta uygun bulunan sözleşmeyle ilgili.
Osmangazi Köprüsü 2018 rakamlarına göre 1 milyar 600 milyon devlet garanti
geçişler için TL ödedi ve üzerine bir 200 milyon daha ödemesi gerekecek o
zaman. 
Bakın
arkadaşlar, hep bu kürsüden şunu söylüyorum: 5’li çete veya 10 taneyi geçmeyen
müteahhit Türkiye’nin tüm birikimlerini sömürüyor. Yap-işlet-devret
modelleriyle insanların cebinde ne varsa, devletin hazinesinde ne varsa
sömürüyor. 
Şimdi, bunu, bu
sözleşmeyi Ulaştırma Bakanlığı kabul etmiş Yavuz Sultan Selim için. Şimdi, Avrasya
Tüneli için isteyecekler, Osmangazi Köprüsü için isteyecekler, şehir
hastaneleri için isteyecekler ve o “çevre yolları” diye tanımladığımız, her
birinden ücretli geçtiğimiz yollar için isteyecekler. 
Bakın, ramazan
günündeyiz, bayram yaklaşıyor. Biraz vicdan sahibiyseniz bu devleti bu çeteye
teslim etmeyin diyor, hepinizin bayramını kutluyor, saygılar sunuyorum. (CHP
sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi’nin 15’inci maddesinin ilk cümlesinde yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederim.

 Mehmet Metanet
Çulhaoğlu Tuba Vural Çokal Bedri
Yaşar
 Adana Antalya Samsun
 Behiç
Çelik Muhammet
Naci Cinisli
 Mersin Erzurum
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Başkanım. 
BAŞKAN – Önerge
hakkında konuşmak isteyen, Erzurum Milletvekili Muhammet Naci Cinisli. (İYİ
PARTİ sıralarından alkışlar)
Süreniz beş
dakikadır.
MUHAMMET NACİ
CİNİSLİ (Erzurum) – Sayın Başkan, değerli milletvekilleri; yüce Meclisi ve aziz
milletimizi saygıyla selamlıyorum. 
Kuzey Irak
Hakurk bölgesinde operasyon yapan kahraman askerlerimize başarılar dilerim. Bu
mübarek günlerde Allah onlara güç, kuvvet versin. Şehit olan kardeşlerimize de
rahmet diliyorum. Allah bizleri onlara layık etsin. 
Birkaç gün önce
yıl dönümü olan 27 Mayıs 1960 darbesiyle ilgili düşüncelerimi ben de birkaç
cümleyle paylaşmak isterim. 1950’de seçimle iktidara gelen Demokrat Parti
Hükûmeti ve Türkiye Büyük Millet Meclisi, ordu içerisindeki bir grup tarafından
27 Mayıs 1960’ta darbeyle feshedilmişti. Demokrat Partili siyasetçiler ile
Genelkurmay Başkanı ve kuvvet komutanları tutuklanmıştı. O günlerde ordumuzda
görev yapan 263 general ve amiralden 235’i emekliliğe sevk edilmiş, 5 bine
yakın subay ilerleyen günlerde yine emeklilik gerekçesiyle ordudan
uzaklaştırılmışlardı. 
27 Mayıs darbesi
yalnızca Türk siyasetine değil, Türk ordusuna da vurulmuş bir darbedir.
Ülkemizin iradesi el değiştirmiştir. Yassıada sözde duruşmaları neticesinde
idama mahkûm olan Başbakan Adnan Menderes, Dışişleri Bakanı Fatin Rüştü Zorlu,
Maliye Bakanı Hasan Polatkan başta olmak üzere, aile büyüklerimin de içinde
bulunduğu Yassıada zulmünü yaşamış olan geçmişlerimize Cenab-ı Hak’tan
rahmetler niyaz ediyorum. 
Ayrıca, otuz
dokuz yıl önce yine bir 27 Mayısta kahpece şehit edilen, dürüstlük ve namus
timsali, eski Gümrük ve Tekel Bakanımız merhum devlet adamı Gün Sazak Bey’i de
rahmet ve minnetle anıyorum. Mekânları cennet olsun. 
Değerli
milletvekilleri, yine bir torba kanunla yüce Meclisimizin saygınlığına gölge
düşmüş olmasının üzüntüsünü yaşadığımı ifade etmek isterim. 2016 yılı Kasım
ayında Ulaşım Koordinasyon Merkezi kararı gereğince 15 Temmuz Şehitler Köprüsü
ile Fatih Sultan Mehmet Köprüsü’nden bazı araçların geçişleri yasaklanmıştı. Bu
kararın neden alındığını kısaca hatırlatayım: Yasak kararı Yavuz Sultan Selim
Köprüsü’nün açılmasından bir hafta önce alınmıştı. Ayrıca, bu köprüden yıllık
50 milyon aracın geçişi garanti olarak verilmişti. Alınan bu yasak kararından
sonra 15 Temmuz Şehitler Köprüsü ve Fatih Sultan Mehmet Köprülerindeki ihlalli
geçişler tespit edilmeye başlanmış ancak araç sahiplerine gerekli tebligatlar
yapılmamış, ihlalli olarak geçiş yapmış olduğunu bilmeyen vatandaşlarımız ise
köprüleri kullanmaya devam etmişlerdi. Biriken tebligatlar belli bir zaman
sonra gönderilmeye başlanınca vatandaşlarımız araçlarını satsalar dahi
ödeyemeyecekleri bir ceza miktarıyla karşı karşıya bırakılmışlardı. 
Vatandaşlarımızdan
gelen haklı tepkiler neticesinde geçtiğimiz aralık ayında Meclis Başkanlığından
istifa etmeden İstanbul’a belediye başkanı olabilmek için adaylık çalışması
başlatan Sayın Binali Yıldırım, ihlalli köprü geçişleri yapanların
affedileceğini, Meclisimizin bilgisi dışında basınımıza açıklamıştı. Bu
açıklamadan sonra da Genel Kurulumuzun gündemine ihlalli geçişlerin affına dair
hazırlanan teklif bir emrivaki torba kanun içerisinde getirilmiş ve kabul
edilmişti. İhlalli geçişlerin affını içeren madde öne çıkartılarak önümüze
getirilen torba kanun teklifinin içerisinde ise İstanbul Boğaziçi’nin ranta
açılması ve YSK üyelerinin görev süreleri uzatılması itinayla yerleştirilmişti.
Bugün ise aradan çok kısa bir süre geçmesine karşın tekrar aynı senaryonun
neticesi olarak bir düzenleme yapılması bize gösteriyor ki iktidarın tüm uğraşı
milletimizin kendisine muhtaç kalmasını sağlamak. Hâlbuki aradan geçen beş
aylık zaman zarfında vatandaşlarımızın mağduriyetini giderecek yeni bir karar
alınabilir, araç sınıfları adilane bir biçimde düzenlenebilirdi. Ne
vatandaşlarımızı ne de onların Meclisteki sesi olan bizleri dinlemiyor,
taleplerimizi, önerilerimizi duymazdan geliyorsunuz. 
Buradan
sormak istiyorum: 15 Temmuz Şehitler Köprüsü ve Fatih Sultan Mehmet Köprüsü’nün
kullanımı neden yasaklanmıştı? Geçtiğimiz aralık ayında bu köprülerden ihlalli
geçişler dolayısıyla verilen cezalar neden iptal edilmişti? Beş ay sonra bir af
kararı daha çıkartma ihtiyacına neler sebep olmuştu? Vatandaşlarımızın
böylesine haksızlıklarla bir daha karşılaşmamaları adına düzenlemelerin
yapılması beklenirken AK PARTİ yaşattığı ve sebep olduğu mağduriyetlerin geçici
olarak giderilmesini, adayını İstanbul belediye başkanı seçtirebilmek için
tekraren bir yöntem olarak kullanıyor. Aziz milletimizin ve İstanbullu
vatandaşlarımızın bilmesi gereken nokta, seçimden sonra ihlalli geçişler için
yeni bir af çıkmayacağı ve geçiş ücretlerinin de döviz bazında
güncelleneceğidir. Ekonomik krizin faturası, tünel ve köprülerden garanti
geçişlerin mali yükü yine vatandaşlarımızın üzerinde kalacak.
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Milletvekili.
MUHAMMET
NACİ CİNİSLİ (Devamla) – Teşekkür ederim Başkanım.
Yürütmenin
birtakım zorlamaları ve hukuk dışı uygulamalarından kaynaklanan bu tür
cezaların kaldırılmasına yönelik değişikliğin İYİ PARTİ olarak lehinde
olduğumuzu da ifade etmek isterim. Ancak yapılan bu düzenlemenin yetersiz ve
günü kurtarmaya yönelik bir seçim yatırımı olduğunu da belirtmek isterim.
Sözlerime
son vermeden, sizlerin ve aziz milletimizin mübarek Kadir Gecesi’ni ve Ramazan
Bayramı’nızı kutlar, Genel Kurulumuzu saygıyla selamlarım. (İYİ PARTİ
sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Teklifi’nin 15’inci maddesinin aşağıdaki şekilde
değiştirilmesini arz ve teklif ederiz.
“MADDE 15-
25/6/2010 tarihli ve 6001 sayılı Karayolları Genel Müdürlüğünün Hizmetleri
Hakkında Kanuna aşağıdaki geçici madde eklenmiştir.
"GEÇİCİ
MADDE 5- 1/1/2019 tarihinden bu maddenin yürürlüğe girdiği tarihe kadar, araç
sınıfları itibarıyla kullanılması yasak olan 15 Temmuz Şehitler Köprüsünden
geçilmesi dolayısıyla 30 uncu maddenin ikinci fıkrası uyarınca idari para cezası
verilmez, verilmiş olanlar tebliğ edilmez, tebliğ edilmişlerin tahsilatından
vazgeçilir, varsa yapılmış itirazlar veya açılmış davalar hakkında resen karar
verilmesine yer olmadığına karar verilir, yargılama ve takip giderleri taraflar
üzerinde bırakılır ve vekâlet ücretine hükmedilmez. Söz konusu cezalar
kapsamında bu maddenin yürürlüğe girdiği tarihten önce yapılan tahsilatlar
maddenin yürürlüğe girdiği tarihi takip eden ikinci ayın sonuna kadar
başvurulması hâlinde maddenin yürürlüğe girdiği tarihi takip eden üçüncü ayın
sonuna kadar red ve iade edilir.”
 Erol
Katırcıoğlu  Ahmet Şık Hakkı
Saruhan Oluç
 İstanbul İstanbul İstanbul
 Mahmut
Celadet Gaydalı Garo Paylan Tulay
Hatımoğulları Oruç
 Bitlis Diyarbakır Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Başkanım.
BAŞKAN
- Önerge hakkında konuşma isteyen, İstanbul Milletvekili Erol Katırcıoğlu. (HDP
sıralarından alkışlar)
Süreniz
beş dakika. 
EROL
KATIRCIOĞLU (İstanbul) – Sayın Başkan, değerli vekiller; 15’inci madde üzerine
çok konuşuldu esasında. Bundan önce, kanunun geneli üzerine yapılan
konuşmalarda da sık sık değinildi. Çok uzun boylu konuşmaya da gerek yok
esasında anladığım kadarıyla çünkü çok basit bir yanı var işin, o da: Büyük
ölçüde idarenin yaptığı bir hata insanların, sonuç olarak, kendilerini tuzağa
düşürülmüş hissetmelerine sebep olmuş ve benim gördüğüm kadarıyla, borcu olan
insanların borçlarına, listeye baktığımda 110 bin lira borcu olan insanlar dahi
var. Dolayısıyla da bu cezalarla ilgili bir af kararı vermek üzereyiz ve
verelim, yani, sonuç olarak, bayram öncesi bir tür ikramiye gibi de olmuş
olabilir bu söz konusu olan insanlara.
Fakat
arkadaşlar, yine, altı çokça çizildiği gibi, bu kararın bir kanun maddesi
olarak önümüze gelmiş olması ve biraz sonra da sizlerin oylarıyla da geçecek
olması bizim şu soruyu sormamızı engellemiyor: Hükûmet bu kadar kaynağa
ihtiyacı olduğu bir dönemde 330 milyon TL civarındaki bir alacağından neden
vazgeçiyor? Sanırım bu sorunun cevabı, 330 milyon liralık kaynağın 275 bin
insana tekabül ettiğinden giderseniz ve bu insanların çoğunun da İstanbul’da
oturduğundan giderseniz, esasında, bu hesapça, bu kanun maddesinin önümüze
gelmesinin temel sebebi İstanbul seçimleridir diye bir yorum yapmak mümkündür
ve doğrusunu isterseniz ben böyle bir yorum yapıyorum başka arkadaşlar gibi.
Fakat
şimdi ben başka bir konuyla bu konuyu bağlamak istiyorum ve esasında geçenlerde
yaptığımız bir tartışmaya da değinmek istiyorum, KPSS sınavları ve FETÖ’nün
devlet kurumlarına sızmasıyla ilgili tartışmaya. Şimdi, arkadaşlar, ben zaman
zaman burada konuşma yapıyorum ve bu konuşmalarda da şunun altını çizmeye
çalışıyorum: Ben geldiğim günden beri bu Meclisin çalışma tarzından, İç
Tüzük’ünden rahatsızım. Yani bana göre olmaması gereken bir sürü şey var ve
oluyor. Fakat FETÖ gibi bir teşkilatın devlet kurumlarına sızmasının bir yolu,
geçen gün konuştuğumuz KPSS sınavlarıydı ve ÖSYM’nin yaptığı birçok sınavdı. Ve
bu sınavlarda soruları çalarak devlete sızmış olduklarını anlıyoruz. 
Fakat
arkadaşlar, bir başka konuyu daha anlıyoruz: Bu İç Tüzük’ten, esasında FETÖ
veya FETÖ’ye benzer teşkilatlar, her zaman Türkiye devletinin kurumlarına girme
şansını veya onları etkileme şansını elde edebilir. Bakın, örnek vereceğim
şimdi: Bu kanunun içinde bir üniversitenin kuruluşu var bildiğiniz gibi. Bir
üniversite kuruluyor, olabilir, üniversiteye ihtiyacımız var, üniversite
kurulsun, güzel fakat biz Komisyonda bu üniversitenin kim tarafından ve niçin
kurulacağıyla ilgili sorular sorduğumuzda doğru düzgün bir cevap alamadık.
Hatta bırakın cevap almayı, mesela dedik ki: “Bir yetkilisi yok mu bu ‘Bulut’
denilen vakfın, İstanbul Galata Üniversitesini kurmak üzere YÖK’e müracaat
etmiş ve YÖK’ten de onay almış olan bu kurumun bir yetkilisi yok mu, bir soru
soralım, nasıl bir üniversite düşünüyorlar, anlamaya çalışalım!” Ki sanıyorum
komisyonlar, özellikle Plan ve Bütçe Komisyonu gibi önemli bir komisyon,
esasında bu işin teknik boyutlarına da bakması gereken bir komisyondur. Fakat
arkadaşlar, böyle bir şey olmadı tahmin edebileceğiniz gibi. “Ne oldu?” diye
baktığımızda, hızla böyle geçti gitti bu iş. Şimdi, o zaman insanın aklına şu
geliyor: Peki, nasıl oldu? Benim anladığım kadarıyla şimdi ellerinizi
kaldıracaksınız, muhtemelen destekleyeceksiniz bu kararı ama -emin olun ya da
ben aşağı yukarı eminim- yüzde 90’ınız bu vakfın niçin kurulduğunu, bu
üniversitenin niçin kurulacağını bilmiyorsunuzdur. Evet, bilmiyor olduğunuzu
tahmin ediyorum, bu benim kanaatim, varsa aksini iddia eden çıkar konuşur. En
azından Komisyon için söyleyebilirim, Komisyona bu mesele geldiğinde
Komisyondaki arkadaşların da meseleye vâkıf olmadığını en azından yapılan
konuşmalardan anlamamız mümkündür.
Şimdi,
arkadaşlar, şunu diyebilirsiniz: “Ya, YÖK var bu işin arkasında. YÖK oradaydı
nitekim, geldi. YÖK buradan izin verdiğine göre…” Bunda da mantıken haklı
olursunuz ama arkadaşlar, kapatılan, Fetullah Gülen hareketine ait olan 15
üniversite de YÖK’ün onayıyla kuruldu; evet, YÖK’ün onayıyla kuruldu ve YÖK
bunların hesabını vermedi. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Katırcıoğlu.
EROL
KATIRCIOĞLU (Devamla) – Kaldı ki vakıf üniversiteleriyle ilgili de bir tartışma
henüz daha burada yapılabilmiş değil ama Mısır’daki -derler ya- sağır sultan
duydu, Türkiye’deki vakıf üniversiteleri vakıf oldukları için kurumlar
vergisinden istisna tutuluyor, devletin birtakım imkânlarından yararlanıyor ve
arkadaşlar, ticari bir işletme olarak çalışıyor. Yüzde 90’ının böyle olduğunu
biliyorum, bizatihi içinde yaşamış bir insan olarak bunu söyleyebilirim. 
Sonuç
olarak “Canım, iyi de -basından benim öğrendiğim kadarıyla- bu Bulut Vakfının
kurucusu olan insan, efendim, Sayın Cumhurbaşkanımızın da tanıdığıymış.”
diyebilirsiniz ve dolayısıyla da böyle bir güven ilişkisi üzerinden bunu el
kaldırıp onaylayabilirsiniz. Ama arkadaşlar, o zaman benim şu cümlem de meşru
bir cümle olur: Adalet ve Kalkınma Partisi yönetimi tek parti yönetimi, tek
kişi yönetimidir ve tek kişi yönetimleri de Türkiye gibi 80 küsur milyon ve bu
kadar farklılığı olan bir toplumu da yönetmeyi beceremez ve beceremediğinizi
söylemek isterim.
Hepinize
saygılar sunuyorum. (HDP sıralarından alkışlar) 
BAŞKAN
– Şimdi önergeyi oylarınıza sunuyorum: Kabul edenler... Kabul etmeyenler...
Kabul edilmemiştir. 
15’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
16’ncı
madde üzerinde iki önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 68 sıra sayılı Bazı Kanunlar ve 635 sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 16’ncı maddesinin teklif
metninden çıkartılmasını arz ve teklif ederiz.
Saygılarımızla.
 Ali
Öztunç İlhami Özcan Aygun Mustafa
Adıgüzel
 Kahramanmaraş Tekirdağ Ordu
 Özcan
Özel Serkan Topal Faruk
Sarıaslan
 Yalova Hatay Nevşehir
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Başkanım. 
BAŞKAN – Önerge
hakkında konuşmak isteyen Nevşehir Milletvekili Faruk Sarıaslan. 
Buyurun. (CHP
sıralarından alkışlar) 
Süreniz beş
dakikadır. 
FARUK SARIASLAN
(Nevşehir) – Sayın Başkan, değerli milletvekilleri; hepinizi saygıyla
selamlıyorum. 
Aslında on
dakikalık bir talebim vardı ama iftar vaktinin yaklaşması nedeniyle beş
dakikaya çektik. 
Sene 1922, henüz
cumhuriyet ilan edilmemiş. O tarihte bu kürsüden, Meclisin bu kürsüsünden
yapılan bir konuşmayla başlamak istiyorum: “Efendiler,bu
günkü mücadelemizin amacı tam bağımsızlıktır. Bağımsızlığın tam sağlanabilmesi
ise ancak mali bağımsızlık ile mümkündür. Bir devletin aslı bağımsızlıktan
yoksun olunca o devletin bütün hayati bölümlerinde bağımsızlık sakat
durumdadır. Çünkü her devlet organı ancak maliye ile yaşar. Mali bağımsızlığın
korunması için ilk şart bütçenin ekonomik bünye ile uygunluğu ve denk
olmasıdır. Bundan dolayı devlet yapısını yaşatmak için dış ülkelere başvurmadan
ülkeyi gelir kaynakları ile yönetmek çözüm ve önlemlerini bulmak gereklidir ve
bulunabilir.” Sene 1922. 
Sene 1932,
Sovyetler Birliği’yle kapsamlı kredi ve teknik yardım anlaşması yapılır.
Sovyetler’den 8,5 milyon dolar faizsiz kredi alınır ve bunun geri ödemesi mal
ihracatıyla gerçekleştirilecektir. Anlaşmada yer alan yardımlar, kamu
teşebbüslerinin kurulması ve sanayi projelerinin finanse edilmesinde
kullanılacaktır. 1930-1938 döneminde bu alınan krediler ve akıllı yatırımlar
sayesinde, 1930’lu yılların başında buğday ithal eden Türkiye buğday ihraç eden
konuma gelmiştir. Sanayide yaratılan katma değer dönem içerisinde yüzde 223
oranında artış göstermiş ve üretim değeri de yüzde 388’lik büyümeyle 1,2 milyar
düzeyine çıkmıştır. 
Sayın
milletvekilleri, özellikle dikkatinizi çekmek istiyorum. 1931-1938 yılları
arasında dolar 2,12’den 1,12’ye gerileyerek TL karşısında yüzde 68 oranında
değer kaybetmiştir yani Türkiye Cumhuriyeti’nin parası yüzde 68 oranında değer
kazanmıştır. Osmanlı’dan kalan dış borçlar ödenmiştir. Yine aynı dönem
içerisinde yabancı firmaların elinde bulunan toplam 3.387 kilometre
uzunluğundaki demir yolu hattı satın alınarak millîleştirilmiştir. Cumhuriyetin
ilanından 1938 yılına kadar 2.815 kilometre demir yolu yapılıp hizmete
sunulmuştur. İzmir limanları 1925 ve Haydarpaşa Limanı 1927 yılında yabancı
devletlerden alınmış, devletleştirilmiş, yönetimine el konulmuştur. 1927
yılında Kırıkkale Mühimmat Fabrikası ve sayamayacağım birçok fabrika
yapılmıştır. 
Yine aynı güçlü
ve bağımsız bir devlet varlığının sağlanması için güçlü bir orduya sahip olmak
gerektiğini, bunun da ulusal bir savunma sanayisinin kurulmasıyla mümkün
olacağını bilen bu kurucu irade, özellikle de hava gücünün önemini son
savaşlarda açık bir şekilde görmüştür. Bazılarının son zamanlarda “Atatürk”
demek zorunda kaldıkları Mustafa Kemal Atatürk “İstikbal göklerdedir. Göklerini
koruyamayan milletler yarınlarından asla emin olamazlar.” diyerek o tarihte
bugünü tanımlamıştır. “Bütün tayyarelerimizin ve motorlarının memleketimizde
yapılması ve hava harp sanayisinin de bu hesaba göre inkişaf ettirilmesi icap
eder.” diyerek geleceğe projeksiyon tutmuş ve başlatmıştır. 
1925 yılında
Tayyare ve Motor Türk Anonim Şirketi kurulmuş, kuruluş yeri de stratejik önemi
nedeniyle Kayseri olarak belirlenmiştir. Kayseri’de kurulan bu fabrika İkinci
Dünya Savaşı’na kadar toplam 112 adet değişik tiplerde uçak üretimi gerçekleştirmiştir.
Üzülerek söylüyorum ki 1950 yılında, uçak yapan fabrika, uçak bakım ve onarım
merkezine dönüştürülmüştür. Hani AK PARTİ’liler sık sık kullanıyorlar ya:
“Nereden nereye.” Şimdi gelelim, nereden nereye!
On yedi yıllık
AKP iktidarı; sene 2002, dolar 1.573; sene 2019, dolar 6.100; yüzde 400 artmış.
Dışarıdan buğday ithal eder hâle gelmişiz. 2002 yılında 129,6 milyar dolar olan
dış borç, 2019 yılı itibarıyla 495 milyar dolar olmuştur. Satılan askerî Tank
Palet Fabrikası…
(Mikrofon
otomatik cihaz tarafından kapatıldı) 
FARUK SARIASLAN
(Devamla) – Başkanım, az kaldı. 
BAŞKAN – Özgür
Bey, bu da kapsamlı bir konuşma yani.
FARUK SARIASLAN
(Devamla) – Hemen bitiriyorum, az kaldı. 
Bu dönemde
hukuka güven kalmamış, Millî Eğitim yazboz tahtasına dönmüş, eğitim sistemi
çökmüş, esnaf borç batağında, işsizlik almış başını gitmiş, halk yoksul, yiğit
muhtaç olmuş kuru soğana. İktidar sahipleri birkaç yıl daha iktidarda kalmak
uğruna ülkenin seçimine, sandığına müdahale etmiş, halkın iradesini hukuku
kullanarak gasbetmiştir. Unutmayın, bir gün hukuk herkese lazım olacaktır.
Ülkeyi bu durumdan çıkarmanın tek yolu, biraz önce bahsettiğim, 1922-1938
ruhuna dönmek ve o ruhu ve inancı günümüze uyarlayarak yolumuza devam etmektir.
Herkesin
bayramını kutluyor, hepinize saygılar sunuyorum. (CHP ve İYİ PARTİ sıralarından
alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi’nin 16’ncı maddesinin ilk cümlesinde yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederim.

 Mehmet Metanet
Çulhaoğlu Tuba Vural Çokal Muhammet
Naci Cinisli
 Adana Antalya Erzurum
 Bedri
Yaşar  Yasin
Öztürk
 Samsun  Denizli
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Başkanım. 
BAŞKAN – Önerge
hakkında konuşmak isteyen Denizli Milletvekili Yasin Öztürk. (İYİ PARTİ
sıralarından alkışlar) 
Süreniz beş
dakikadır. 
YASİN ÖZTÜRK
(Denizli) – Sayın Başkan, kıymetli milletvekilleri; görüşülmekte olan kanun
teklifinin 16’ncı maddesi üzerine İYİ PARTİ Grubu adına söz almış bulunmaktayım.
Yüce heyetinizi saygıyla selamlıyorum. 
AK
PARTİ, yine, her zaman olduğu gibi devletin kurumsal hafızasını sıfırlayacak
bir adım daha atmak için torbanın içine ne varsa katmış. Torbanın içinde neler
yok ki. İstanbul’da çizdirdiği façasını düzeltebilmek için kendisine göre çıkış
arayan AK PARTİ’nin seçim odaklı köprü geçiş affı, TRT’de “disiplin suçu” adı
altında personel kıyımı, Bulut Eğitim Vakfına Galata Üniversitesini açması için
izin, MTA Genel Müdürlüğü uhdesindeki ruhsatların bölünerek aynı alan içinde
birden çok ruhsat verilmesi, hurda araçlarla ilgili düzenleme, ilçe adı
değiştirilmesi, Dışişleri Bakanlığının kariyer yapısının değiştirilmesi gibi
düzenlemeler. Maşallah, hepsi de birbiriyle çok alakalı konular. 
Yahu
siz yüce Meclisle dalga mı geçiyorsunuz? Meclisin itibarını da zedeliyorsunuz.
Daha 14 Şubatta geçirdiğiniz Maden Kanunu’yla ilgili değişiklikleri içeren
torba kanunda zaten genel bir düzenleme yapmıştınız. Üç ayda ne değişti de veya
hangi yandaşı unuttunuz da Maden Kanunu’na 4 tane daha yeni madde ekliyorsunuz?
Sizleri daha ciddi çalışmaya davet ediyorum.
Kanun teklifinin
genel gerekçesinde, son dönemde vatandaşlarımızdan gelen talepler ve kamu kurum
ve kuruluşlarının ihtiyaçlarının karşılanması amacıyla hazırlandığı bildirilmiş.
Biz de siyaset yapıyoruz, sokağa çıkıyoruz, vatandaşla görüşüyoruz ancak bugüne
kadar herhangi bir vatandaş kapımızı çalıp da Maliye Bakanı damat Berat’ın
biricik kayınvalidesinin icazette bulunduğu bir vakıf için üniversite açılması
gerekiyor diye söylemedi. Buradaki diğer milletvekili arkadaşlarımızı da “Maden
ruhsatlarını bölelim de aynı alan içinde birden çok ruhsat alalım.” diye arayan
olmamıştır. Aynı komisyonda; sizi arayan oldu mu Ahmet Bey? Zonguldak
Milletvekilimiz, beraberiz, aynı komisyondayız. Ruhsatları bölelim diye sizi
arayan oluyor mu? Vatandaşımız…
HAMDİ UÇAR
(Zonguldak) – Var tabii, muhakkak oluyor.
YASİN ÖZTÜRK
(Devamla) – Var madem, o zaman üç ay önce vatandaşla ilgili, ruhsat bölünmesini
kabul etmedik ama şu anda MTA uhdesinde olanların ruhsatlarının bölünmesini
istiyoruz. Niye üç ay önce kabul etmedik o zaman? Sizi arıyorlar, bizi niye
aramıyorlar?
ÖZGÜR ÖZEL
(Manisa) – Doğru soru bu.
YASİN ÖZTÜRK
(Devamla) – Vatandaşımız ne istiyor, hepimiz biliyoruz; iş istiyor, aş istiyor,
ekmek istiyor. Daha geçtiğimiz hafta 2 vatandaşımız kendini yakarak intihar
etti. Cumhurbaşkanının yolunu çeviren bir hanımefendi “2 üniversite bitirdim,
işim yok.” dedi, Cumhurbaşkanımızın cevabını hepimiz duyduk: “Kocan ne iş
yapıyor?”
Sayın
Cumhurbaşkanı, herkes sizin eşiniz kadar şanslı değil. Kocası hem Cumhurbaşkanı
hem parti genel başkanı hem her şey. Damadı Hazinenin başında olan, Amerikalı
iş adamlarını “first lady” olmak dışında bir vasfı olmadan kabul eden kaç kadın
var ki çalışmaya ihtiyaç duymasın? (İYİ PARTİ sıralarından alkışlar, AK PARTİ
sıralarından gürültüler)
Yeni
üniversitelerin açılmasına karşı değiliz ancak dünya sıralamasında en iyi
üniversiteler arasında yarışamayan, akademik yapıları yetersiz, sadece iş
arayan genç sayısını birkaç yıl daha ötelemek dışında bir işlevi olmayan
“hatır-gönül-ihya” üçlemesine hizmet edecek üniversite kurulmasının kabulü
mümkün değildir. Kaldı ki vatandaşlarımız bu konuda size “Üniversite açın.”
dememektedir, “2 üniversite bitirdim, açım!” demektedir. (AK PARTİ sıralarından
“Ne bağırıyorsun?” sesleri) 
Sizin oradan laf
atanlara söyle onu ne bağırıyorsun diye.
Gelelim söz
aldığımız diplomatik kariyer memuriyetinin geçişini düzenleyen 16’ncı maddeye.
Hepimizin malumu, FETÖ’nün en geniş kadrolaşmasının başında gelen kurumlardan
biriydi Dışişleri Bakanlığı. Dolayısıyla KYK yoluyla en fazla personel ihraç
edilen kurumların arasındaydı. Bu anlamda, Bakanlığın ülkemizi temsil edecek,
diplomasimizi yürütecek nitelikli meslek memuru ihtiyacı olması kabul
edilebilir bir gerçektir. Ancak Dışişleri Bakanlığı gibi köklü bir devlet
hafızasına sahip, kariyer basamaklarının aşılması uzun yıllar ve emek isteyen,
ülkemiz gibi dört tarafı sıkıntılı bir coğrafyanın ve dünyada artık yalnız
bırakılan bir ülkenin diplomatı olmak, bir torba kanunla, yangıdan mal
kaçırırcasına bir düzenlemeyle ya-pı-la-maz! 
Bununla birlikte
şunu da merak ediyoruz: Dışişleri Bakanlığı kadrolarında KYK’yle ihraç edilen,
gözaltına alınan, tutuklanan kaç personel bulunmaktadır? Bu personel arasında
2002 Kasım ayı sonundan itibaren göreve sizi kandırarak başlayan kaç kişi
vardı? 
(Mikrofon
otomatik cihaz tarafından kapatıldı) 
BAŞKAN –
Toparlayın lütfen. 
YASİN ÖZTÜRK
(Devamla) – Bu nedenledir ki bir daha kandırılmamanız adına, Dışişleri
Bakanlığı personelinin mesleğe alma, yetiştirme, atama, kariyer yapısını
ilgilendiren bu düzenleme Dışişleri Komisyonunda detaylı bir şekilde ele
alınmalı, özellikle yakın geçmişte yapılanmadan ders çıkarılmalı, bir kereye
mahsus olmak yerine personel mevzuatı düzenlenmeliydi. Asıl önemlisi, Avrupa
Birliği Başkanlığından aktarılacak kadrolar farklı profilde işe alınmış ve
yetiştirilmiş memurlardır. Somut bir örnek vereyim: Sekiz sene Avrupa Birliği
Başkanlığında çalışan bir memur sınavı kazandı ve düzenlemeyle -ki geçmiş sekiz
senelik tecrübesi de kabul ediliyor- başkâtip olabilmek için dokuz sene şartı
aranan bir yerde bir sene Dışişleri tecrübesiyle başkâtip olacak. Bu bürokratın
Dışişleri Bakanlığında yararlı olması çok zordur. 
Konuşmamın başlangıcında
ifade ettiğim gibi devletimizin kurumsal hafızasını “reset”leme adına bir adım
daha atıyorsunuz. Keser döner sap döner, bir gün gelir devran döner. 
Bu vesileyle
şimdiden mübarek Ramazan Bayramı’nızı kutluyor, Genel Kurulu saygıyla
selamlıyorum. (İYİ PARTİ sıralarından alkışlar, AK PARTİ sıralarından
gürültüler) 
ZÜLFÜ DEMİRBAĞ
(Elâzığ) – Yeteri kadar uzattın, devam et!
YASİN ÖZTÜRK (Denizli)
– İşinize gelmedi mi ancak böyle laf atarsınız. 
ZÜLFÜ DEMİRBAĞ
(Elâzığ) – Devam et, devam et!
YASİN ÖZTÜRK
(Denizli) – Ancak böyle laf atarsınız!
TAMER DAĞLI
(Adana) – Sen işine bak! 
ZÜLFÜ DEMİRBAĞ
(Elâzığ) – Devam et, anca gidersin! Anca gidersin!
YASİN ÖZTÜRK
(Denizli) – Nereye, nereye giderim? Nereye giderim, söyle.
BAŞKAN – Sayın
milletvekilleri…Yasin Bey…
FEHMİ ALPAY
ÖZALAN (İzmir) – Otur yerine! 
CAHİT ÖZKAN
(Denizli) – Sayın Başkan… 
BAŞKAN – Buyurun
Sayın Özkan. 
IV.- AÇIKLAMALAR (Devam)
39.- Denizli Milletvekili Cahit Özkan’ın, Denizli Milletvekili olması
hasebiyle Denizli Milletvekili Yasin Öztürk’ün görüşülmekte olan 68 sıra sayılı
Kanun Teklifi’nin 16’ncı maddesiyle ilgili önerge üzerinde yaptığı konuşmasında
Meclisin mehabetine yakışmayan üslubu nedeniyle özür dilediğine ilişkin
açıklaması
CAHİT ÖZKAN
(Denizli) – Sayın Başkan, değerli milletvekilleri; hatibe, daha önceki
konuşmalarında da bu üslubu nedeniyle Meclisten uzaklaştırma cezası verilmişti.

ASUMAN ERDOĞAN
(Ankara) – Yeniden verilsin!
CAHİT ÖZKAN
(Denizli) – Ancak hatip bir Denizli Milletvekilidir, artık iş bana düştü. Ben
de Denizlili hemşehrilerimiz adına, Denizli Milletvekili sıfatıyla sürekli
Meclisi geren ve maalesef bu ağır üslubu sebebiyle, Meclisin mehabetine
yakışmayan bu üslubu sebebiyle Genel Kuruldan ve aziz milletimizden özür
diliyorum. (AK PARTİ sıralarından alkışlar) 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN – Şimdi
önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
HAKAN ÇAVUŞOĞLU
(Bursa) – Ağır oldu Cahit, ağır oldu ya biraz. 
BAŞKAN - 16’ncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
HAKAN ÇAVUŞOĞLU
(Bursa) – Cahit, ağır oldu biraz arkadaşa ama… 
YASİN ÖZTÜRK
(Denizli) – Neyi ağır oldu, neyi?
LÜTFÜ TÜRKKAN
(Kocaeli) - Biz nasıl konuşalım diye bundan sonra Cahit Özkan’a mı soracağız?
Nasıl soracağız? Dinleyeceksiniz, öğreneceksiniz, kaldıramıyorsanız
gideceksiniz, bu kadar basit. Hadi bakalım.
ZÜLFÜ DEMİRBAĞ
(Elâzığ) – Sana mı soracağız ya?
BAŞKAN – 17’nci
madde üzerinde iki önerge vardır. Önergeleri aykırılık sırasına göre işleme
alacağım…
LÜTFÜ TÜRKKAN
(Kocaeli) – Otur oraya! Sahtekâr! Büyükşehirden kalkmışsın gelmişsin buraya.
Senin ne adam olduğunu bütün İstanbul biliyor. 
ZÜLFÜ DEMİRBAĞ
(Elâzığ) – İftira atıyorsun sen!
(Kâtip Üye Bursa
Milletvekili Nurhayat Altaca Kayışoğlu tarafından önergenin okunmasına
başlandı)
“Türkiye Büyük Millet Meclisi Başkanlığına…”
LÜTFÜ TÜRKKAN
(Kocaeli) - Söylemek istemiyorum, utanıyorum senin yüzünden! Bütün Büyükşehir
Belediyesinin en namlı adamısın sen! Ne işler yaptığını herkes biliyor.
ZÜLFÜ DEMİRBAĞ
(Elâzığ) – İftira ediyorsun sen!
LÜTFÜ TÜRKKAN
(Kocaeli) - Kadir Topbaş’ın en kötü adamısın sen! 
ZÜLFÜ DEMİRBAĞ
(Elâzığ) – İftira ediyorsun sen!
LÜTFÜ TÜRKKAN
(Kocaeli) - Bak, söylemek istemiyorum.
ZÜLFÜ DEMİRBAĞ
(Elâzığ) – İftira ediyorsun! 
LÜTFÜ TÜRKKAN
(Kocaeli) – Ayıp! Utanır adam ulan konuşurken! 
ZÜLFÜ DEMİRBAĞ
(Elâzığ) – İftira ediyorsun.
LÜTFÜ TÜRKKAN
(Kocaeli) - Utanmaz adam! 
ZÜLFÜ DEMİRBAĞ
(Elâzığ) – Sen kendine bak! 
LÜTFÜ TÜRKKAN
(Kocaeli) – Utanmaz adam! 
ZÜLFÜ DEMİRBAĞ
(Elâzığ) – Sen utan!
LÜTFÜ TÜRKKAN
(Kocaeli) - Otur oraya! Terbiyesiz!
BAŞKAN – Sayın
milletvekilleri…
ZÜLFÜ DEMİRBAĞ
(Elâzığ) – Sen utan!
LÜTFÜ TÜRKKAN
(Kocaeli) – Kavgada buraya kadar gelip en önce kaçan adamsın sen! Bu kadar
gencin vebaline giriyorsun utanmaz adam!
ZÜLFÜ DEMİRBAĞ
(Elâzığ) – Benim utanacak hiçbir şeyim yok! Sen utanmaz adamsın!
LÜTFÜ TÜRKKAN
(Kocaeli) – Yaşından başından utan! Hadi yürü! Terbiyesiz herif!
ZÜLFÜ DEMİRBAĞ
(Elâzığ) – Sen utan!
BAŞKAN – 17’nci
madde üzerinde iki önerge vardır…
LÜTFÜ TÜRKKAN
(Kocaeli) - Belediyeden götürdüklerinin hesabını ver sen! Belediyeden
götürdüklerinin hesabını ver!
BAŞKAN –
Önergeleri aykırılık sırasına göre işleme alacağım…
LÜTFÜ TÜRKKAN
(Kocaeli) - İstanbul Belediyesini soyanların başında geliyorsun sen! Anladın mı
dediğimi? Belediyeyi soyanların başında geliyorsun sen!
(Kâtip Üye Bursa
Milletvekili Nurhayat Altaca Kayışoğlu tarafından önergenin okunmasına devam
edildi)
“Türkiye Büyük Millet Meclisi Başkanlığına…”
LÜTFÜ TÜRKKAN
(Kocaeli) - Belediyeyi soyanların başında sen geliyorsun. Utanmaz adam!
YASİN ÖZTÜRK
(Denizli) – Onun için mi laf atıyorsun sen oradan? Hırsız!
LÜTFÜ TÜRKKAN
(Kocaeli) - O yüzden bağırıyorsun sen. 
ZÜLFÜ DEMİRBAĞ
(Elâzığ) – İftira atma!
LÜTFÜ TÜRKKAN
(Kocaeli) - Belediyeyi soyan adam! Terbiyesiz adam!
(Kâtip Üye Bursa
Milletvekili Nurhayat Altaca Kayışoğlu tarafından önergenin okunmasına devam
edildi)
“Görüşülmekte
olan 68 sıra sayılı Bazı Kanunlar ve 635 sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 17’nci maddesinin aşağıdaki
şekilde değiştirilmesini arz ve teklif ederiz.
Saygılarımızla.”
(AK PARTİ ve İYİ PARTİ sıralarından gürültüler)
BAŞKAN – Sayın
milletvekilleri, önerge okunuyor… Sayın Türkkan…
(Kâtip Üye Bursa
Milletvekili Nurhayat Altaca Kayışoğlu tarafından önergenin okunmasına devam
edildi)
 “Ali
Öztunç İlhami Özcan Aygun Mustafa
Adıgüzel
 Kahramanmaraş Tekirdağ Ordu
 Özcan
Özel Serkan Topal Özgür
Özel
 Yalova Hatay Manisa
MADDE 17-
18/10/2012 tarihli ve 6356 sayılı Sendikalar ve Toplu iş Sözleşmesi Kanununun
geçici 6 ncı maddesinin ikinci fıkrası aşağıdaki şekilde değiştirilmiştir”
LÜTFÜ TÜRKKAN
(Kocaeli) - Bu adam belediyeyi soyan adam.
(Kâtip Üye Bursa
Milletvekili Nurhayat Altaca Kayışoğlu tarafından önergenin okunmasına devam
edildi)
“(2) Mülga 2822
sayılı Kanunun 12 nci maddesine göre Bakanlıkça yayımlanan 2009 Temmuz
istatistiğinde kurulu bulunduğu işkolunda çalışan işçilerin en az yüzde onunu
üyesi bulunduran işçi sendikaları ile 2009 Temmuz istatistiği sonrasında
15/9/2012 tarihine kadar kurulmuş işçi sendikalarının bu maddeyi değiştiren
Kanunun yürürlüğe girdiği tarihten itibaren 3 yıl içinde yapacakları yetki
tespit başvuruları 41 inci maddede yer alan işyeri veya işletme çoğunluğu şartlarına
göre sonuçlandırılır.”
LÜTFÜ TÜRKKAN
(Kocaeli) - Taktığın plakadan dolayı sen özür dile Cahit Bey. Denizli halkı
senden özür bekliyor. Arabanın plakasından dolayı özür dile!
YASİN ÖZTÜRK
(Denizli) – 2011’deki senin plakanı herkes biliyor Denizli’de.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ İSMAİL GÜNEŞ (Uşak) - Katılamıyoruz Başkanım.
BAŞKAN – Önerge
hakkında konuşmak isteyen Manisa Milletvekili Özgür Özel.
Buyurun. (CHP
sıralarından alkışlar) 
LÜTFÜ TÜRKKAN
(Kocaeli) - Belediyeyi soymuşsun, buraya gelmişsin, ahkâm kesiyorsun terbiyesiz
adam! Utanır adam ulan konuşurken.
ZÜLFÜ DEMİRBAĞ
(Elâzığ) – Sensin!
BAŞKAN - Süreniz
beş dakika.
ÖZGÜR ÖZEL
(Manisa) – Sayın Başkan, değerli milletvekilleri; torba kanunun 17’nci maddesi
üzerinde, aslında biraz da torba bir muhalefet, 16, 17, 18’inci maddeleri
üzerine söyleyeceklerimizi söylemek üzere kürsüye geldim. 
16’ncı madde
gününde görüşülebilseydi Genel Başkan Yardımcımız Sayın Ünal Çeviköz biraz önce
kabul edilen madde üzerinde şerhlerimizi dile getirecekti. Sayın Akif
Hamzaçebi’nin ikinci bölüm üzerinde yapmış olduğu konuşmasındaki
eleştirilerimiz yerindedir. Ancak, biz biraz önce kanunlaşan maddenin
Anayasa’nın 10’uncu maddesinde bulunan eşitlik ilkesine ve 70’inci maddesindeki
“Hizmete alınmada, görevin gerektirdiği niteliklerden başka hiçbir ayırım
gözetilemez.” ifadesine aykırı olduğunu düşünüyoruz ve 16’ncı maddeyi denetim
yönünden Anayasa Mahkemesinin önüne götüreceğimizi şimdiden söyleyelim. 
Birazdan 18’inci
madde görüşülecek. Sayın Abdurrahman Tutdere, Adıyaman Milletvekilimiz bu
maddenin ertelenmesi için çok mücadele verdi. Kanun teklifi var, Plan ve Bütçe
Komisyonunda aslında birleştirilerek görüşülmesi gerekiyordu ama kendisi
İstanbul’da demokrasi nöbetindeydi. Bugün de burada değil, İstanbul’da
Adıyamanlı hemşehrileriyle Ekrem İmamoğlu’nun uğradığı mağduriyetin giderilmesi
ve haziranda her şeyin çok güzel olabilmesi için mücadele ediyor. Grubumuzun
orada mücadele eden tüm arkadaşlarına buradaki arkadaşları olarak bir alkış
yolluyoruz. (CHP sıralarından alkışlar) 
18’inci madde,
bu, yerli tütün ekimine üç yıl ceza getiren düzenlemeyi bir yıl erteleyecek.
Biz daha çok ertelenmesini talep ediyoruz önergemizde, edeceğiz ve gerekçesini
okutacağız ama esas sorun şu: Bakanlık yönetmeliği çıkarmadığı için yani yasama
olarak bir görev verdik, Bakanlık yönetmelik çıkaracaktı, yönetmeliği
çıkarmadığı için tütün üreticileri kooperatifleşip de üzerlerine düşeni
yapamıyorlar. Bu konuda, bu yönden de Bakanlığı buradan bir kez daha uyarıyoruz.
Şimdi, gelelim,
üzerinde önerge işlemimiz olan 17’nci maddeye. 17’nci madde ne? Toplu İş
Sözleşmesi Kanunu’nun 41’inci maddesinde yer alan, sendikalara getirilen
kısıtlamanın ertelenmesi maddesi. İlk başta, kısıtlamanın yanlış olduğunu
burada yıllar önce söyledik. O günden itibaren “Bunu uygulayamazsınız,
uygularsanız büyük haksızlıklar olur.” dedik. Önce üç ay ertelendi. Bir yıl
sonra geldik, ikinci ertelemede bir yıl erteledik. Üçüncüsünde iki yıl
erteledik. Şimdi bir yıl daha erteliyorsunuz. Ama Komisyon Başkanımız “Tüm
taraflarla görüşelim, üç yıllık erteleme taleplerini değerlendirelim, gerekirse
burada yapalım.” demişti, dün de bunu konuştuk. 5 partideki emek dünyasından
gelen milletvekilleri bu meselenin üç yıl ertelenmesi gerektiğini savunuyor. Peki,
konfederasyonlar ne diyor? Dün ıslak imzalarını gösterdim, 29 Mayıs, 28 Mayıs,
25 Mayıs tarihli yazılarıyla, sırasıyla TÜRK-İŞ, HAK-İŞ ve DİSK de diyor ki:
“Aman, üç yıl ertelensin.” Bütün emekçiler “Ertelensin.” diyor, Komisyon
Başkanı olumlu bakıyor, 5 partideki emek dünyasından gelen milletvekilleri
doğru buluyor, bir kişi direniyor, o da Sayın Bakan. Neden direniyor? Çünkü
onun meselesi emekle, emekçiyle, alın teriyle değil. Yaptığı görevin gereği
gibi alın terine sahip çıkmak yerine bugün 17.30’da plaketini aldığı iş
dünyasına sahip çıkıyor, onların dediğini yapıyor. 
Şöyle bir
sıkıntıyla karşı karşıyayız: Bakan tek başına Parlamentonun iradesinin üzerine
tahakküm kurmuş durumda bir atanmış olarak, seçilmiş değil. Bu kürsüde yeminine
şahidiz ama bize karşı sorumlu değil, azledemiyoruz, güvenoyu vermedik, gensoru
veremiyoruz ama Hanımefendi sanki Türkiye demokrasisinde altın hisseye sahip,
yüzde 51, o “Olmaz.” deyince olmuyor. Sayın Komisyon Başkanı da diyor ki: “Her
taraf anlaşsa olurdu, bir tek Bakan ‘Hayır.’ diyor.” Peki, bu Bakana bu
“Hayır.”ı dedirten kim? Emekçinin talebi değil. Kendisi Çalışma Bakanlığında
ama ona “Hayır.”ı dedirten sermaye. Sermaye Bakana “Bizim dediğimiz gibi
diren.” dedi diye bu Meclisin üzerinde tahakküm kuruyor. Şimdi, vakti zamanında
bürokratik oligarşiden şikâyet edenlere…
(Mikrofon
otomatik cihaz tarafından kapatıldı)
ÖZGÜR ÖZEL
(Devamla) – Sayın Başkanım, toparlayayım.
BAŞKAN –
Toparlayalım.
ÖZGÜR ÖZEL
(Devamla) – 3 konuşmacı yerine konuşup toparladığımız için biraz, 3 maddelik…
Şimdi, zamanında
gelip de hani… “Erdemliler Hareketi 3Y’yle mücadele edecek. Bürokratik
oligarşiyle mücadele, ilk yüz günlük, beş yüz günlük eylem planları…” falan
değil mi? Bakın, bürokratik oligarşinin daniskasına getirdiniz Türkiye’yi
dayadınız. Atanmış bir kişi, teknisyen birisi, seçilmemiş, güvenoyu almamış,
bugün birazdan sizin vereceğiniz oya karar veriyor. Birazdan yapılacak oylamada
3 konfederasyon, bütün işçiler, bütün siyasi parti gruplarındaki emek
dünyasından, emek mücadelesinden gelen milletvekilleri bunun mücadelesini
verdiği hâlde emekçinin değil, sermayenin hakkını savunan Bakan “Böyle olsun.”
dedi diye bu önerge reddedilecek; üç yıl değil, teklifte olduğu gibi bir yılla
sınırlı kalacak. Kararınızı verin. Siz seçilmiş “Egemenlik bilakayduşart
milletindir.” diyen Gazi Mustafa Kemal Atatürk’ün Amasya Tamimi’nden feyzle
gelip buraya bu Meclisi açtığı, ilk Sinop Milletvekilinin “Oturumu küşad
ediyorum.” diye başlattığı Meclisin birer neferi olarak kendi iradenize, size
verilen göreve mi sahip çıkacaksınız yoksa rejime kasteden Anayasa
değişikliğinin ürettiği, türettiği teknisyen Bakana mı? O Bakan size “hayır
verin” diyor. Millet, emekçiler, DİSK’i, HAK-İŞ’i, TÜRK-İŞ’i size “Bu önergeye
‘evet’ oyu verin.” diyor. Kararı göreceğiz, ibretle tarih sayfalarına not
edeceğiz.
Saygılar
sunuyorum. (CHP ve İYİ PARTİ sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Teklifi’nin 17’nci maddesinin aşağıdaki şekilde
değiştirilmesini arz ve teklif ederiz.
"MADDE 17-
18/10/2012 tarihli ve 6356 sayılı Sendikalar ve Toplu İş Sözleşmesi Kanununun
geçici 6 ncı maddesinin ikinci fıkrası aşağıdaki şekilde değiştirilmiştir.
"(2) Mülga
2822 sayılı Kanunun 12 nci maddesine göre Bakanlıkça yayımlanan 2009 Temmuz
istatistiğinde kurulu bulunduğu işkolunda çalışan işçilerin en az yüzde onunu
üyesi bulunduran işçi sendikaları ile 2009 Temmuz istatistiği sonrasında
15/9/2012 tarihine kadar kurulmuş işçi sendikalarının bu fıkrayı değiştiren
maddenin yürürlüğe girdiği tarihten itibaren bir yıl içinde yapacakları yetki
tespit başvuruları 41 inci maddede yer alan işyeri ya da işletme çoğunluğu şartlarına
göre sonuçlandırılır.”
 Ahmet
Şık Erol Katırcıoğlu Necdet
İpekyüz
 İstanbul İstanbul Batman
 Mahmut
Celadet Gaydalı Garo Paylan Hakkı
Saruhan Oluç
 Bitlis Diyarbakır İstanbul
 Tulay
Hatımoğulları Oruç
 Adana
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU BAŞKANI LÜTFİ ELVAN (Mersin) – Katılmıyoruz Sayın Başkan.
BAŞKAN
– Önerge hakkında konuşmak isteyen Batman Milletvekili Necdet İpekyüz.
Süreniz
beş dakika. (HDP sıralarından alkışlar)
NECDET
İPEKYÜZ (Batman) – Sayın Başkan, değerli vekiller; hemen hemen her konuşmamızda
demokrasimizin zayıflığından, yaşadığımız sorunlardan söz ederken en büyük
temennimiz, demokrasinin gelişmesi. Ve niçin oturmadığını dile getirdiğimizde
kimi zaman aykırı sesler gelmekte. Ama biliyoruz ki demokratik bir toplumun
gelişmesi için toplumlar genelde en büyük kıstas olarak sivil toplum
örgütlerine, sendikalara üye sayısına bakarlar. Bizler tam tersine, sendikal
yaşamı artırmamız gerekirken, sivil toplum örgütlerini güçlendirmemiz
gerekirken maalesef sanki engel olmaya çalışıyoruz. Nitekim, baktığımızda OECD
ülkeleri arasında en fazla -işçi sayısı açısından- sendikasız olan ülkelerden
birisi Türkiye. Türkiye’deki işçilerin yüzde 90’ı sendikalı değil ve bunun
yanında darbe anayasasıyla bu sıkıntıları düzeltelim derken daha da
zorlaştırmaya çalışmışız. Ve getirdiğimiz aşamada kimi zaman sendika derken
işçi, emekçi, alın terinden yana olmamız gerekirken az önce hatibin de
söylediği gibi “sendika” denince akla sanki işveren sendikaları geliyor,
işveren sendikalarının konfederasyonu akla geliyor. 
Şimdi,
Türkiye’de AKP Genel Başkanı Cumhurbaşkanı Recep Tayyip Erdoğan, Nisan 2018’de
bir konuşmasında işçi meselesiyle ilgili konuşurken ne diyor: “Bu ülkenin
OHAL’le idare edildiği dönemler, şimdi bizim OHAL kararlarını uyguladığımız
gibi cereyan etmiş dönemler değildi. Fabrikalar sürekli greve giderler,
çalışamaz hâle gelirlerdi. Tüm sanayi kesimine seslenmek istiyorum: Acaba şu
anda, bu 7’nci OHAL dâhil, 1 tane fabrikada böyle grev söz konusu mu? Böyle bir
şey olduğu anda zaten bizim en büyük tutamağımız ne? OHAL. Anında müdahalemizi
yapıyoruz. OHAL çok ciddi bir çözüm kaynağımız oluyor. Ve bu süreç içerisinde
Türkiye’de sanayi durmamıştır, yoğun bir şekilde çalışmalar devam etmiştir,
hiçbir zaman da bunları durdurmaları mümkün değildir.” Bunu patronlarla
konuşurken işçilere söylüyor Nisan 2018’de. 
Şimdi,
düşünebiliyor musunuz “olağanüstü hâl” kavramını genel grevler veya işçi
grevlerinin düzeltilmesi için bir çözüm olarak buluyor, sanayicilere
sesleniyor. 
Yine, krizi
bahane edip OHAL’i kullanma dışında, birçok iş dışında grev yasaklarına da her
türlü engeli getiriyoruz. İşverene geldiğimizde rüşvet veriyoruz, vergi affı
getiriyoruz, teşvik getiriyoruz, prim getiriyoruz, en son, bireysel emeklilik
sigortalarındaki fonu bile ayırmaya çalışıyoruz ama işçi söz konusu olunca,
halk zaten yok, peşinden de sendikalarla engel oluyoruz. 
Daha iki gün
önce açlık sınırı açıklandı, yoksulluk sınırı açıklandı; 7 bin lira. Açlık
sınırı, asgari ücretin üzerinde. Burada kimse işçilerin durumundan söz etmiyor,
işverenden söz ediyor. 
Bakın, Sayın
Erdoğan tekrar ne diyor 2018’in sonunda, Aralıkta: “Bizimle beraber ‘grev’
denilen olaylar ortadan kalktı. Şimdi grevler yok. Grev olmuyorsa demek ki
işçinin hakkını veriyorsun, hukukunu gözetiyorsun. Öyleyse bu toplumda genelde
grevler minimize olmuşsa grevsiz bir toplum meydana getirdik, işçiler
mutludur.” 
Arkadaşlar,
bugün ticari taksiye bindiğinizde bile, bir yerden gittiğinizde, polisler
oradaysa, akrep oradaysa ya bir hak mücadelesiyle ilgili bir basın açıklaması
vardır ya da işçiler kendi haklarını söylüyorlardır. Ama az önce de söylediler
“Çalışma ve Sosyal Hizmetler Bakanlığı” deniyor, Çalışma Bakanlığı ve sosyal
sorumluluk gerektiren işlerden olması gerekirken; 5 siyasi parti, 3 konfederasyon
bu konuda anlaşmışken, bir yıl değil, üç yıl uzatılması için talep ederken –ki
nitekim defalarca uzatılmış bu, demek ki kanunun kendisinde bir problem var-
Bakan, İstanbul’da işçi sendikalarıyla değil, işveren sendikalarıyla beraber
ödül alıyor ve ödülün ismi “sosyal sorumluluk”. Yani seçimlere gidiliyor,
işçilerden söz ediliyor, işçilerin bütün çalışmaları, grevleri olağanüstü hâlle
engellenmeye çalışılıyor, insanlar artık evlerinin kirasını ödeyemiyor,
insanlar artık çocuklarının öğrenci kıyafetlerini karşılayamıyor, “hak”
“sendika” “basın açıklaması” denildiğinde kıyamet kopuyor, siz kalkıyorsunuz,
işveren sendikalarıyla beraber ve İstanbul’da seçime giderken fotoğraf
veriyorsunuz. Eminim HAK-İŞ, DİSK, TÜRK-İŞ ve Türkiye’deki bütün işçiler, artı,
örgütlenemeyen işçiler… 
(Mikrofon
otomatik cihaz tarafından kapatıldı)
NECDET İPEKYÜZ
(Devamla) – Sayın Başkan, bağlıyorum. 
BAŞKAN –
Toparlayın Sayın İpekyüz. 
NECDET İPEKYÜZ
(Devamla) – …ve sendikalı olamayan işçiler, onların önünde engel olan AKP Hükûmetine
de gerek İstanbul seçimlerinde gerek birçok şeyde de yeterli cevabı verecektir.
Türkiye’de hak, özgürlük ve örgütlenme olmadığı sürece bu iş hiçbir zaman
ilerlemez. Ve burada Sayın Bakan, Nuh diyor, peygamber demiyor. Bakın
arkadaşlar, sizler, bütün partiler, Komisyon ve konfederasyonlar evet derken
Bakan hayır diyor. Gelin, bunu üç yıla çıkaralım. 
Teşekkür
ediyorum. Saygılarımla. (HDP sıralarından alkışlar)
BAŞKAN – Şimdi
önergeyi oylarınıza sunuyorum: Kabul edenler… Kabul etmeyenler… Önerge kabul edilmemiştir.

17’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
18’inci madde
üzerinde iki önerge vardır. Önergeleri aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Teklifi’nin 18’inci maddesinin aşağıdaki şekilde
değiştirilmesini arz ve teklif ederiz.
“MADDE 18-
28/11/2017 tarihli ve 7061 sayılı Bazı Vergi Kanunları ile Diğer Bazı
Kanunlarda Değişiklik Yapılmasına Dair Kanunun 123 üncü maddesinin birinci
fıkrasının (e) bendinde yer alan “1/7/2019” ibaresi “1/7/2025” şeklinde
değiştirilmiştir.
 Ahmet
Şık  Erol Katırcıoğlu Hüseyin
Kaçmaz
 İstanbul İstanbul Şırnak
 Mahmut
Celadet Gaydalı  Garo Paylan  Hakkı
Saruhan Oluç
 Bitlis Diyarbakır İstanbul
  Tulay
Hatımoğulları Oruç
  Adana

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılamıyoruz Sayın Başkanım.
BAŞKAN – Önerge
hakkında konuşmak isteyen Şırnak Milletvekili Hüseyin Kaçmaz.
Süreniz beş
dakikadır. (HDP sıralarından alkışlar)
HÜSEYİN KAÇMAZ
(Şırnak) – Sayın Başkan, değerli milletvekilleri; görüşülmekte olan 68 sıra
sayılı Yasa Teklifi’nin 18’inci maddesiyle ilgili grubum adına söz almış
bulunmaktayım.
Yalnız,
öncelikle şunu belirtmek istiyorum ki istisnai olarak başvurulması gereken bir
yasa yapma yöntemi olan torba yasa, maalesef ki AKP iktidarı döneminde
istisnanın yerine neredeyse artık tüm yasaların torba yasa şeklinde yapılması
durumu, açıkçası ileride AKP iktidarını “torbacı iktidar” olarak anılma
riskiyle karşı karşıya bırakacaktır.
Yine, şu an
görüşülmekte olan 18’inci maddede de daha önce… Yani daha iki yılını
doldurmadı. Tütün üreticilerinin aleyhine yapılan bir yasa değişikliği ki
kamuoyunda büyük tartışmalara neden olmuştu. Ancak maalesef ki tütün
kartellerinin talebi doğrultusunda AKP iktidarı, yüz binlerce tütün üreticisini
mağdur edecek şekilde bir yasa çıkardı. Ve şu an bu mağduriyetlerin önüne
kısmen de olsa bir palyatif çözüm getirerek bu torbayı, bu bohçayı bir şekilde
yamamaya çalışıyor ama bu yama da tutmayacak, onu söyleyelim çünkü vatandaşın
mağduriyeti çok büyük.
AKP iktidarı
döneminde sigaraya sürekli zam yapıldı. Bu yapılan zamlar sonrasında da
vatandaş, sigara tiryakileri bu sefer sarma tütüne yöneldi ancak bu durum,
uluslararası tütün kartellerinin piyasasının daralmasına sebep oldu ve bu
sebeple de AKP iktidarından bir yasal düzenleme talep etti. Sonrasında da, AKP
iktidarı sürekli 2002 ve şimdiyi mukayese ediyordu. Evet, şu an size tütün
üreticilerinin 2002 öncesi ve şimdiki durumunu bir özetleyeceğim. 2002’den önce
Türkiye’de 210 bin ton tütün üretilirdi, şu ansa 60 bin ton üretiliyor.
2002’den önce 520 bin tütün üreticisi vardı ama maalesef ki şu an 50 bin tütün
üreticisi var. Yani bu, Adıyaman ve çevresindeki birçok ilde yüz binlerce
insanın işsiz kalması demektir. Bu durum açıkça ortaya çıkarıyor ki tütün
kartelleri sermayeyi, tüm bu tütün piyasasını ele geçirmek için maalesef ki AKP
iktidarından bu yasayı talep etti ve aldı, şu an yüz binlerce vatandaşımız
mağdur bu durumdan.
Ancak
tarihten de bir örnek vermek istiyorum ki Türkiye’de ilk defa tütün üreticileri
kıyımdan geçirilmiyor: Öncesinde, Osmanlı Dönemi’nde de Düyun-ı Umumiye’yle
beraber tütün, Fransız şirketi olan Tütün Rejisi’ne teslim edilmişti. O dönemde
Anadolu çiftçisi, tütünü Reji’den başka kimseye satamıyordu. Bu süreçte tütün
kaçakçısı olduğu iddiasıyla yaklaşık 20 bin Anadolu köylüsü katledildi ve şu
anda da yüz binlerce insanımız maalesef ki işsiz bırakılıyor. Bu durum, kabul
edilebilir bir durum değil. Ancak, sonrasında, cumhuriyetin ilk dönemlerinde
TEKEL kuruldu ve bu şirket satın alındı ama yine AKP iktidarı döneminde
maalesef ki TEKEL, British American Tobacco’ya yani Amerikalılara satıldı.
Sadece
şurada birkaç şeyi daha, direkt olarak tütün üreticilerinin talebini belirtmek
istiyorum. Yerli üreticilerin önünün açılmasını istiyorlar. Uluslararası tütün
kartellerinin piyasadaki payı yüzde 90’ların üzerinde olup tüketilen tütün de
ithal edilmektedir şu aşamada. Yerli sermayelerin, işletmelerin desteklenmesi,
yerli üreticinin korunması şarttır bizce. Bununla birlikte, tütün
üreticilerinin sıkıntısıyla birlikte 5607 sayılı Kaçakçılıkla Mücadele Kanunu
sebebiyle de seçim bölgem olan Şırnak ve çevre illerde maalesef ki büyük bir
mağduriyet söz konusu. 10 karton, 20 karton, maddi değeri 100-200 lirayı
geçmeyen sigaralar sebebiyle insanlar maalesef ki ceza dosyalarıyla boğuşur
durumda. Şu an on binlerce insan yargılanıyor, 10 karton, 20 karton sigara
yüzünden. Şu an binlerce kişi cezaevinde hükümlü, şu an bölgede, istisnasız
söylüyorum, lojistik işinde çalışan, yurt dışına çalışan hiçbir şoförümüz
sabıkasız değil. Maalesef ki yargılanan on binlerce şoförle birlikte, aile
bazında hesapladığımızda milyonları aşan bir durum söz konusu. 
(Mikrofon otomatik
cihaz tarafından kapatıldı) 
HÜSEYİN KAÇMAZ
(Devamla) – Sayın Başkanım, tamamlayacağım.
BAŞKAN –
Toparlayın.
HÜSEYİN KAÇMAZ
(Devamla) – Bu mağduriyetin de göz önüne alınmasını istiyoruz çünkü bölgeden bu
konuda sürekli şikâyet var. 
Yine, seçim
bölgemden bir şikâyeti daha dile getirmek istiyorum. Bildiğiniz üzere, sokağa
çıkma yasağı döneminde bölgede yaşanılan çatışmalar sebebiyle şehirlerimizin
büyük bir kısmı yok oldu, yıkıldı. Çevre ve Şehircilik Bakanlığı ve ilgili
müdürlükler tarafından vatandaşa “TOKİ, binaları teslim edene kadar biz kira
ödeyeceğiz.” dendi ancak bu kiralar yaklaşık yedi, sekiz aydır ödenmiyor, TOKİ
binaları teslim edilmiyor. Ve AKP Şırnak belediye başkan adayı, seçim döneminde
seçim rüşveti olarak “Biz borçsuz olarak bu daireleri teslim edeceğiz.”
demesine rağmen geçen gün tutanakla borçlu olarak devretmeye çalıştılar. Bunu
kabul etmeyeceğiz, buna müsaade etmeyeceğiz.
Genel Kurulu
saygıyla selamlıyorum. 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Bazı Kanunlar ve 635 Sayılı Kanun Hükmünde Kararnamede
Değişiklik Yapılmasına Dair Kanun Teklifi’nin 18’inci maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Ali
Öztunç  İlhami Özcan Aygun Mustafa
Adıgüzel
 Kahramanmaraş Tekirdağ Ordu
 Serkan
Topal  Özcan
Özel
 Hatay  Yalova
“MADDE 18-
28/11/2017 tarihli ve 7061 sayılı Bazı Vergi Kanunları ile Diğer Bazı
Kanunlarda Değişiklik Yapılmasına Dair Kanunun 123 üncü maddesinin birinci
fıkrasının (e) bendinde yer alan "1/7/2019” ibaresi "31/12/2020”
şeklinde değiştirilmiştir.”
BAŞKAN –
Komisyon katılıyor mu?
PLAN VE BÜTÇE
KOMİSYONU BAŞKANI LÜTFİ ELVAN (Mersin) – Katılmıyoruz Sayın Başkan.
BAŞKAN –
Önergenin gerekçesini okutuyorum: 
Gerekçe:
Madde metnindeki
tarih 31/12/2020 olarak önerilmektedir.
BAŞKAN – Şimdi
önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
18’inci maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
19’uncu madde
üzerinde iki önerge vardır, önergeleri aykırılık sırasına göre işleme alacağım.
Önergeleri
okutuyorum:
Türkiye Büyük Millet Meclisi Başkanlığına
Görüşülmekte
olan Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi’nin 19’uncu maddesinde yer alan "15.000 Türk lirasını”
ibaresinin "20.000 Türk lirasını” ibaresiyle değiştirilmesini arz ve
teklif ederim.
 Mehmet Metanet
Çulhaoğlu Tuba Vural Çokal Muhammet
Naci Cinisli
 Adana Antalya Erzurum
 Bedri
Yaşar  Hüseyin
Örs
 Samsun  Trabzon
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI LÜTFİ ELVAN (Mersin) – Katılmıyoruz Sayın Başkan.
BAŞKAN – Önerge
hakkında konuşmak isteyen Trabzon Milletvekili Hüseyin Örs. (İYİ PARTİ
sıralarından alkışlar)
Süreniz beş
dakikadır. 
HÜSEYİN ÖRS
(Trabzon) – Sayın Başkan, çok değerli milletvekilleri; kanun teklifinin 19’uncu
maddesiyle ilgili olarak İYİ PARTİ Grubu adına söz almış bulunuyorum. Hepinizi
en derin saygılarımla selamlıyorum.
Değerli
milletvekilleri, görüşülmekte olan kanun teklifinin 19’uncu maddesinde,
21/2/2018 tarihli ve 7103 sayılı Vergi Kanunları ile Bazı Kanun ve Kanun
Hükmünde Kararnamelerde Değişiklik Yapılması Hakkında Kanun’un geçici 1’inci
maddesinin birinci fıkrasında değişiklik yapılmaktadır. Söz konusu değişiklikle
16 yaş ve üzeri araçların hurdaya çıkarılmasına bağlı olarak yeni araç alımında
özel tüketim vergisinin içinden terkin edilecek miktarın 10 bin Türk lirasından
15 bin Türk lirasına yükseltilmesi hedeflenmektedir. 
Değerli
milletvekilleri, zamanın kısaldığının, iftarın da çok yaklaştığının farkındayım
ama seçim çevrem Trabzon’la ilgili bir hususu dile getirmeden de bu kürsüden
ayrılmak istemiyorum. Bu husus şudur: Çok değerli milletvekilleri, turizm
mevsimine girdiğimiz şu günlerde genelde ülke turizmini ama büyük oranda da
seçim çevrem Trabzon turizmini olumsuz yönde etkileyeceğini düşündüğüm bir
hususu yüce Meclisimizin dikkatlerine arz etmek istiyorum. Son günlerde Suudi
Arabistan kaynaklı, aslı astarı olmayan bir kara propaganda yürütülüyor. Hem
ulusal hem de Trabzon yerel medyasında yer alan haberlere baktığımızda, Suudi
Arabistan’da Riyad’ın Ticaret ve Sanayi Odası Başkanı, hem sosyal medyada hem
de Suudi basınında Türkiye’yi karalayıcı, iftiralarla dolu açıklamalarda
bulunmaktadır. Söz konusu şahıs, Suudi Arabistan’dan Türkiye’ye gelecek Suudi
vatandaşlarına iftira dolu birçok yalan iddialarla haddini de aşarak
“Türkiye’ye seyahat etmeyin.” uyarısında bulunmaktadır. 
Değerli
milletvekilleri, ülkemiz turizmine zarar verme odaklı bu karalama kampanyası
başarıya ulaştığında ülkemizde bundan en çok etkilenecek bölge Karadeniz
Bölgesi, en çok etkilenecek şehir ise benim de şehrim olan Trabzon şehridir.
Trabzon’daki turizm yatırımcıları bu nedenle endişelidir, onların sıkıntıları
vardır çünkü birçok yatırımcı, Arap turizmine yönelik otel, restoran, kafe, oto
kiralama gibi yatırımlarda bulunmuş iken son günlerde artan bu kara propagandayla
Arap turist sayısında olası bir azalma, firmaları ve işletme sahiplerini zor
durumda bırakacak, Allah göstermesin, iflaslara kapı açacaktır. Korkum o ki o
övündüğümüz Arap turizmi ve 400 bin turist var ya, bu kara propaganda sonucu
ülkemize gelmeyecektir. Korkum o ki rezervasyon iptalleri nedeniyle birçok otel
ve iş yeri kapanacak, çalışanlar zor durumda kalacaktır. Bu konuda tedbir
alınmazsa zaten var olan ekonomik kriz, Trabzon’u çok daha misliyle vuracaktır.

Trabzon
yerelinde, sivil toplum kuruluşları ve turizm yatırımcıları bu konuyla ilgili
bir şeyler yapmaya çalışıyorlar. Daha bir gün önce turizm yatırımcıları ve
yerel medya mensupları bir araya gelerek toplandılar, bir şeyler yapmak için ne
yapabilirizi konuştular ama burada iki ülke arasındaki diplomatik kanalların
çalıştırılması gerektiğini düşünüyorum. İşte bu noktada, olası kötü gelişmelere
karşı, devlet bu işe el atmalı; Dışişleri Bakanlığımız nezdinde devletler
arasında bu işin çözümü noktasında gerekli adımlar vakit geçirilmeden
atılmalıdır. Trabzonlu, turizm mevsimi öncesi bu girişimlerin acilen
yapılmasını, olası mağduriyetlerin yaşanmamasını istiyor. 
Bu duygu ve
düşüncelerle yüce Meclisimizi en derin saygılarımla selamlıyorum. Mübarek Kadir
Gecenizi tebrik ediyorum ve iyi bayramlar diliyorum. (İYİ PARTİ sıralarından
alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Teklifi’nin 19’uncu maddesinin aşağıdaki şekilde
değiştirilmesini arz ve teklif ederiz. 
“MADDE 19-
21/3/2019 tarihli ve 7103 Sayılı Vergi Kanunları ile Bazı Kanun ve Kanun
Hükmünde Kararnamelerde Değişiklik Yapılması Hakkında Kanunun geçici 1 inci
maddesinin birinci fıkrasında bulunan “10.000 Türk lirasını” ibaresi “15.000
Türk lirasını” şeklinde değiştirilmiştir.
 Ahmet
Şık Erol Katırcıoğlu Mahmut
Celadet Gaydalı
 İstanbul
 İstanbul Bitlis
 Garo
Paylan Hakkı Saruhan Oluç Hişyar
Özsoy
 Diyarbakır İstanbul Diyarbakır
 Tulay
Hatımoğlulları Oruç
 Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI LÜTFİ ELVAN (Mersin) – Katılmıyoruz Sayın Başkan.
BAŞKAN – Önerge
hakkında konuşmak isteyen Diyarbakır Milletvekili Garo Paylan.
Süreniz beş dakikadır.
(HDP sıralarından alkışlar)
GARO PAYLAN
(Diyarbakır) – Sayın Başkan, sayın milletvekilleri; hepinizi saygıyla
selamlıyorum.
Değerli
arkadaşlar, son yıllarda hep silahları konuşuyoruz, tanklar, toplar, füzeler ve
son zamanların da popüler gündemi S400. Türkiye, S400’ü alacak mı, almayacak
mı?
MEHMET ERDOĞAN
(Gaziantep) – Alacak, alacak.
GARO PAYLAN
(Devamla) – Her gün “Alacağız arkadaş.” deniyor ama “Alacağız.” dendiğinde bir
bakıyoruz ki dolar 6.25’e çıkıyor, dün Sayın Recep Tayyip Erdoğan, Amerikan
Başkanı Trump’la görüşüyor, dolar 5.80’e düşüyor. Yani dolar kurunu bile bu
kadar etkileyen, hayatımızı etkileyen bir S400 kararı var.
Bakın, son dört
yılda güvenlikçi politikalarla ve bütçemizin önemli bir bölümünü silaha
ayırarak hem huzurumuzu kaybettik hem refahımızı kaybettik arkadaşlar. Elbette
Amerikan bağımlılığı kötü bir şey, bundan kurtulmalıyız. Altmış yıldır, yetmiş
yıldır bundan kurtulabilmiş değiliz. Elbette bundan kurtulmalıyız ama Rusya
bağımlılığı çok mu iyi bir şey arkadaşlar? Bakın, enerjide, doğal gazda yüzde
60’ın üzerinde Rusya’ya bağlıyız. Yani Rusya vanayı kapatırsa, hani “Biz burada
tezek yakarız.” denmişti ya, o duruma düşebiliriz. Bu yetmemiş gibi bir de
nükleer santral projesi devreye konmuş durumda, enerjide daha da fazla Rusya’ya
bağlı olacağız. Peki, S400’ü alınca acaba abat mı olacağız arkadaşlar? Yani
Rusya’ya da bu anlamda bağımlı olmak acaba çok mu iyi bir şey?
Bakın, MHP grup
başkan vekili dün S400’ü savunan uzunca bir konuşma yaptı. Aynen şöyle
söylüyor: “Almanya, Hollanda Patriot sistemlerini çekti, Türkiye korumasızdır.”
Yanlış bilgi arkadaşlar. NATO’yu savunduğum için söylemiyorum. NATO’dan 2013
yılında Patriot füze sistemleri talep edildi ve 2013 yılından bugüne aralıksız
olarak Almanya, Amerika, Hollanda, bugün de İspanya’nın Patriot sistemi
Adana’dadır. Bilen var mı? Bunu söyleyen var mı vatandaşımıza? İspanya’nın
Patriot sistemi Adana’da, İtalyanların sistemleri Maraş’ta şu anda ve Türkiye,
haziran ayında “Ben bu sistemleri kullanmaya devam etmek istiyorum, bu süreyi
uzatın.” dedi, bu yönde NATO’ya talepte bulundu. 
“Korumasızdır,
illa S400 alacağız.” diyor. Ya, arkadaşlar, S400’ün siyasi maliyeti bir yana,
ekonomik maliyeti ne olacak? 1 füze, 1 batarya 2,5 milyar dolar. Yalnızca o
bataryayla bütün emeklilikte yaşa takılanların sorununu çözebilecekken Rusları
zengin edeceğiz. Kaç tane alacağız? 10 tane alacağız, sistem 25 milyar dolar.
Bu, Rusya’ya olan bağımlılık. Peki, F35 ne? 12 milyar dolarlık bir proje.
Bununla da Amerikan silah şirketlerini zengin edeceğiz. 
Oysa
3’üncü bir yolumuz da var arkadaşlar. Bakın, 3’üncü yol, ülkemizi ekonomik ve
demokratik olarak güçlendirip her anlamda kendi sistemlerimizi geliştirmek.
Niye Amerika’ya, Rusya’ya bağımlı kalasınız? İlla savunma sistemleri lazımsa
yapmamız gereken, toplumsal barışı ve bölgesel barışı sağlayıp bu füze
sistemlerine de gerek bırakmamaktır, silaha, tanka, topa değil, toplumsal
barışa yatırım yapmaktır. 
Ama
size utanarak bir şey söyleyeceğim arkadaşlar. Bakın, Sayın Recep Tayyip
Erdoğan dün Trump’la büyük bir pazarlık yaptı telefonda, belli. Trump dedi ki:
“Sende bir rehinem var; Serkan Gölge, NASA çalışanı, Amerikan vatandaşı
kendisi, bunu bırak.” ve Serkan Gölge o telefon konuşmasından sonra bırakıldı
arkadaşlar, üstelik hükümlü olan bir kişi. Evet, rehineydi kendisi ama rehine
bırakıldı ve Trump bugün diyor ki: “Bizim almaya çalıştığımız rehineyi
bıraktığı için Recep Tayyip Erdoğan’a teşekkür ediyorum.” 
Arkadaşlar,
Türkiye muz cumhuriyeti mi ya? Bir başkan tehdit edip bir başkana baskı yapıp,
bir şekilde bir hükümlüyü buradan alabiliyorsa burası bir muz cumhuriyeti
durumuna düşer. Geçen yıl Brunson krizi vardı, aynı şekilde Trump dedi ki: “Ben
Tayyip Erdoğan’ı aradım, Brunson’u bırakırsan iyi olur ve Brunson’u aldım.” Ne
oldu? Yine bir tehditle bir rehine daha alınmış oldu. Hem rehineler olmasın hem
de böyle tehditlerle de alınmasın arkadaşlar. Merkel de Deniz Yücel’i böyle
almıştı, o da bir rehineydi. Arkadaşlar, böyle durumlar bizim ülkemizi bir
utanca sokmuyor mu? Bakın, içeride binlerce rehine var, Türkiye Cumhuriyeti
vatandaşı rehineler. Onları kim kurtaracak? Hep beraber bizler kurtarmalıyız,
hukuk sistemimizi güçlendirmeliyiz ve S400 füzelerine, F35 projelerine mahkûm
kalmadan, ülkemizi her anlamda güçlendirmeliyiz. 
Trump bizi neyle tehdit ediyor? “Ekonominizi mahvederim S400
füzesi alırsanız.” diyor, ki nitekim edebilir, koyacağı ambargolarla edebilir.
(Mikrofon
otomatik cihaz tarafından kapatıldı) 
GARO
PAYLAN (Devamla) – Sayın Başkan, müsaadenizle...
BAŞKAN
– Tamamlayın Sayın Paylan.
GARO
PAYLAN (Devamla) – Önemli olan ülkemizin her anlamda güçlü olması ve böyle,
Amerika’nın, Rusya’nın; füzelerine, silahlarına, uçaklarına mahkûm kalmamamız.
ABD bağımlılığı iyi bir şey değil, Rusya bağımlılığı da iyi bir şey değil
arkadaşlar. Ülkemizin bağımsızlığını düşünüyorsak, ülkemizi hep beraber
demokratik yolda, ekonomik yolda güçlendirelim, iç barışımızı sağlayalım,
bölgesel barışımızı sağlayalım ve böyle füze sistemleriyle Rus silah
sistemlerini, Amerikan şirketlerini zengin etmeyelim arkadaşlar. 
Hepinize
saygılar sunarım. (HDP sıralarından alkışlar)
MUHAMMED
LEVENT BÜLBÜL (Sakarya) – Sayın Başkan, kısa bir açıklama...
BAŞKAN
– Buyurun. 
IV.- AÇIKLAMALAR (Devam)
40.- Sakarya Milletvekili Muhammed Levent Bülbül’ün, Diyarbakır
Milletvekili Garo Paylan’ın görüşülmekte olan 68 sıra sayılı Kanun Teklifi’nin
19’uncu maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
MUHAMMED
LEVENT BÜLBÜL (Sakarya) – Sayın konuşmacı dünkü S400’lerle ilgili yapmış
olduğumuz konuşmaya ithafen bazı beyanlarda bulundu. Hollanda’nın, Amerika’nın
ve Almanya’nın Patriot füze sistemlerini Türkiye’den çektiği bir gerçekliktir,
o konuda en ufak bir yanıltıcı beyanım söz konusu olmamıştır. Artı, siz daha
önce S400’le ilgili olarak konuşurken... Sayın Paylan daha önce konuşurken
konuşması sırasında ben yerimden kendisine 2 tane batarya olduğunu... Zaten
burada Meclis zabıtlarında geçiyordur 2 tane batarya vardır; bunların çapları
sınırlıdır ve Türkiye'nin ihtiyaç duyduğu hava savunma füzeleri sistemleri şu an
Türkiye'nin elinde yoktur ve Türkiye bu anlamda savunmasızdır, bu sözümüzün
sonuna kadar arkasındayız. Teknik anlamda da askerî anlamda da bunu
kanıtlayacak elimizde birtakım deliller de mevcuttur. Bunu istenildiği zaman
kendilerine de sunabiliriz. Bunu açıklığa kavuşturmak istedim. 
Teşekkür ederim.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN – Şimdi
önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
19’uncu maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
20’nci madde
üzerinde önerge yok. 
20’nci maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Sayın
milletvekilleri, yeni madde ihdasına dair bir önerge vardır. İç Tüzük’ün 87’nci
maddesine göre, görüşülmekte olan teklifin konusu olmayan sair kanunlarda ek ve
değişiklik getiren yeni bir kanun teklifi niteliğindeki değişiklik önergeleri
işleme konulmamaktadır. 
Başkanlığımıza
gelen bu önerge bu mahiyette olduğundan işleme alınmaması gerekmektedir ancak
grupların uzlaşısı ve ortak imzasıyla verilen bu önergeyi emsal teşkil etmemek
üzere işleme alacağım. Şimdi önergeyi okutup Komisyona soracağım. Komisyon
önergeye salt çoğunlukla yani 16 üyesiyle katılırsa önerge üzerinde yeni bir
madde olarak görüşme açacağım. Komisyonun salt çoğunlukla katılmaması hâlinde
ise önergeyi işlemden kaldıracağım.
Şimdi önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Teklifi’ne aşağıdaki maddenin eklenmesini ve diğer
maddelerin buna göre teselsül ettirilmesini arz ve teklif ederiz. 
 Cahit
Özkan Lütfü Türkkan Muhammed
Levent Bülbül
 Denizli Kocaeli Sakarya
 Özgür
Özel   Mehmet
Doğan Kubat
 Manisa  İstanbul
“MADDE
- 4/11/1983 tarihli ve 2942 sayılı Kamulaştırma Kanununa aşağıdaki geçici madde
eklenmiştir.
"GEÇİCİ
MADDE 14 - Kamulaştırma işlemleri tamamlanmamış veya kamulaştırması hiç
yapılmamış olmasına rağmen 4/11/1983 tarihinden bu maddenin yürürlüğe girdiği
tarihe kadar fiilen kamu hizmetine ayrılan veya kamu yararına ilişkin bir
ihtiyaca tahsis edilerek üzerinde tesis yapılan taşınmazlara veya kaynaklara
kısmen veya tamamen veyahut irtifak hakkı tesis etmek suretiyle malikin rızası
olmaksızın fiili el konulması veya hukuki el atılması sebebiyle mülkiyet
hakkından doğan taleplere dair bedel ve tazminata ilişkin davalarda verilen
mahkeme kararları kesinleşmedikçe icraya konulamaz. Bu maddenin yürürlüğe
girdiği tarihten önce, kesinleşmemiş mahkeme kararlarına dayanılarak başlatılan
icra takipleri kesinleşmiş mahkeme kararı ibraz edilinceye kadar durdurulur.”
BAŞKAN – Sayın
Komisyon, önergeye salt çoğunlukla katılıyor musunuz?
PLAN VE BÜTÇE
KOMİSYONU BAŞKANI LÜTFİ ELVAN (Mersin) – Sayın Başkan, salt çoğunluğumuz
vardır, katılıyoruz. 
BAŞKAN –
Komisyon önergeye salt çoğunlukla katılmış olduğundan, önerge üzerinde yeni bir
madde olarak görüşme açıyorum. 
Söz isteyen?
Yok.
Soru-cevap? Yok.

Yeni maddeyi
oylarınıza sunuyorum: Kabul edenler… Kabul etmeyenler… Yeni madde kabul edilmiş
ve teklife eklenmiştir. 
Herhangi bir
karışıklığa mahal vermemek için, bundan sonra maddeler üzerinde önerge
işlemlerine mevcut sıra sayısı metnindeki madde numaraları üzerinden devam
edilecek, kanunun yazımı esnasında madde numaraları teselsül ettirilecektir. 
Sayın
milletvekilleri, yeni madde ihdasına dair bir önerge daha vardır; az önce
yaptığımız açıklamayla aynı şekilde, emsal teşkil etmemek üzere işleme
alacağım. Şimdi önergeyi okutup Komisyona sunacağım. Komisyon önergeye salt
çoğunlukla yani 16 üyesiyle katılırsa önerge üzerinde yeni bir madde olarak
görüşme açacağım. Komisyonun salt çoğunlukla katılmaması hâlinde ise önergeyi
işlemden kaldıracağım. 
Şimdi önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Teklifi’ne 20’nci maddesinden sonra gelmek üzere
aşağıdaki maddenin eklenmesini ve diğer maddelerin buna göre teselsül
ettirilmesini arz ve teklif ederiz. 
 Özgür
Özel  Erkan Akçay  Mehmet
Muş
 Manisa
 Manisa  İstanbul

 Lütfü
Türkkan  Mehmet Doğan Kubat  Fatma
Kurtulan 
 Kocaeli
 İstanbul  Mersin
“GEÇİCİ MADDE 1-
Hazine ve Maliye Bakanlığı ile Gelir İdaresi Başkanlığı kadrolarında bulunan ve
sınav tarihi itibarıyla en az üç yıl görev yapan, uyarma ve kınama hariç son üç
yıl içinde herhangi bir disiplin cezası almayan, Defterdarlık Uzmanı ve Gelir
Uzmanı olabilmek için yaş ve öğrenim alanı şartları hariç mevzuatında öngörülen
diğer şartları taşıyan personelden; usul ve esasları Hazine ve Maliye Bakanlığı
ile Gelir İdaresi Başkanlığı tarafından belirlenerek kadrolarında bulundukları
Kurum tarafından bu maddenin yayımı tarihinden itibaren, beş yıl içinde iki
defa yapılacak sınavda başarılı olanlar, kurumlarında Defterdarlık Uzmanı ve
Gelir Uzmanı kadrolarına atanırlar.”
BAŞKAN – Sayın
Komisyon, önergeye salt çoğunlukla katılıyor musunuz?
PLAN VE BÜTÇE
KOMİSYONU BAŞKANI LÜTFİ ELVAN (Mersin) – Sayın Başkan, salt çoğunluğumuz
vardır, katılıyoruz.
BAŞKAN –
Komisyon önergeye salt çoğunlukla katılmış olduğundan, önerge üzerinde yeni bir
madde olarak görüşme açıyorum.
Söz isteyen?
Yok.
Soru-cevap? Yok.
Yeni maddeyi
oylarınıza sunuyorum: Kabul edenler… Kabul etmeyenler… Yeni madde kabul edilmiş
ve teklife yeni bir madde eklenmiştir.
Herhangi bir
karışıklığa mahal vermemek için bundan sonra maddeler üzerinde önerge
işlemlerine mevcut sıra sayısı metnindeki madde numaraları üzerinden devam
edilecek, kanunun yazımı esnasında madde numaraları teselsül ettirilecek. 
21’inci madde
üzerinde iki önerge vardır, aykırılık sırasına göre işleme alacağım.
İlk önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi’nin 21’inci maddesinin aşağıdaki şekilde değiştirilmesini arz ve
teklif ederiz.
“MADDE 21- Bu
Kanun yayım tarihinden 10 gün sonra yürürlüğe girer.”
 Mehmet Metanet
Çulhaoğlu Tuba Vural Çokal Muhammet
Naci Cinisli
 Adana Antalya Erzurum
 Fahrettin
Yokuş Behiç Çelik Yasin
Öztürk
 Konya Mersin Denizli
BAŞKAN – Komisyon
önergeye katılıyor mu?
PLAN VE BÜTÇE
KOMİSYONU BAŞKANI LÜTFİ ELVAN (Mersin) – Katılmıyoruz Sayın Başkan. 
BAŞKAN – Önerge
hakkında konuşmak isteyen, Denizli Milletvekili Sayın Yasin Öztürk.
Süreniz beş
dakikadır. (İYİ PARTİ sıralarından alkışlar)
YASİN ÖZTÜRK
(Denizli) – Sayın Başkan, kıymetli milletvekilleri; kanun maddesi üzerine söz
aldım ama ben sadece 18’inci maddede yapmış olduğum konuşmadan dolayı ak
partisi grup başkan vekilinin benim adıma Denizlili vatandaşlardan özür
dilemesiyle ilgili kısa bir konuşma yapacağım. 
Öncelikle, ben
İYİ PARTİ milletvekiliyim, benim adıma, İYİ PARTİ milletvekili adına hiçbir
şekilde ak partisi grup başkan vekili özür dileyemez. Geçmiş yıllarda taşıdığı
plakayı bilenler bilir, bilmeyenler için de ben söyleyeyim “FG” Dolayısıyla bu
hain terör örgütünü bu ülkeye musallat edenlerin arasında yer aldığı için,
esas, Denizli halkından özür dilemesi gereken biri varsa o da sizin ak partisi
grup başkan vekilinizdir. Ben şunu gördüm: Çaycısını, çorbacısını içeriye attınız
ama plakasını taşıdığından dolayı grup başkan vekili yaptınız.
Teşekkür ederim.
Hepinizi
saygıyla selamlıyorum. (İYİ PARTİ sıralarından alkışlar)
CAHİT ÖZKAN
(Denizli) – Sayın Başkanım, müsaade ederseniz kürsüden…
BAŞKAN – Buyurun
Sayın Özkan. 
VII.- SATAŞMALARA İLİŞKİN KONUŞMALAR (Devam)
3.- Denizli Milletvekili Cahit Özkan’ın, Denizli Milletvekili Yasin
Öztürk’ün 68 sıra sayılı Kanun Teklifi’nin 21’inci maddesiyle ilgili önerge
üzerinde yaptığı konuşması sırasında şahsına sataşması nedeniyle konuşması
CAHİT ÖZKAN
(Denizli) – Sayın Başkan, değerli milletvekilleri; tabii, Denizli aşkımız,
sevdamız depreşti. Bayrama yaklaştığımız bu anda Denizli’mizin adı geçince
elbette, kürsüde Denizli’mizi anlatmamız gerekiyor.
Denizli’miz
alperenlerin, Ahi teşkilatlarının kurduğu ve medeniyetimizin bütün
güzelliklerini taşıyan, Türkiye'nin 8’inci büyük ihracat kenti olarak modern
şehirciliğin bütün güzel örneklerini taşıyan…
YASİN ÖZTÜRK
(Denizli) - Kendini anlat, kendini.
CAHİT ÖZKAN
(Devamla) – …temizliğin, nezafetin, güzelliğin, hoşgörünün, farklılıklara
tahammülün ve saygının yani modern şehirciliğin bütün güzel örneklerini
taşıyan, Ege’mizin vizyon kenti, Türkiye’mizin parlayan yıldızıdır. Evet,
Denizli’mizi bu kavramlar içerisinde değerlendirmenizi sizden istirham ederim.
Şu milletin
kürsüsü hiçbir zaman yalanın ve iftiranın ifade edildiği bir kürsü olmadı,
olmaz ve olamayacak. Buna asla müsaade etmeyeceğim. Şimdi, göreceksiniz,
buradan ilan ediyorum, yargısal makamlar nezdinde, yasama dokunulmazlığı
kapsamında olmayan tazminat hukukunu işleterek biraz önce şahsıma yapılan
iftirayla ilgili tazminatımızı alacağız ve inşallah, sayın milletvekillerim, en
güzel ziyafetleri sizlere ikram edeceğim. 
Yeniden
bayramınızı kutluyor, sizleri saygıyla, hürmetle selamlıyorum. Sağ olun. (AK
PARTİ sıralarından alkışlar)
YASİN ÖZTÜRK
(Denizli) – Plakanı söyle, sadece plakanı!
CAHİT ÖZKAN
(Denizli) – Onun hesabını mahkemelerde soracağım, ant olsun, muhakkak ki
soracağım. Bakın, nasıl bir yalan söylediğini… (İYİ PARTİ sıralarından gürültüler)
YASİN ÖZTÜRK
(Denizli) – Sadece plakanı istiyoruz, başka bir şey değil.
CAHİT ÖZKAN
(Denizli) – FETÖ’yle ilişkini de...
YASİN ÖZTÜRK
(Denizli) – Fenerbahçe Orduevinin önünde sen vardın, ben değil.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN – Sayın
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Teklifi’nin 21’inci maddesinin aşağıdaki şekilde
değiştirilmesini arz ve teklif ederiz.
 Cahit
Özkan Mehmet Doğan Kubat Ramazan
Can
 Denizli İstanbul Kırıkkale
 Selim
Yağcı  Tülay
Kaynarca
 Bilecik  İstanbul
“MADDE
21.- Bu Kanunun; 
a)
20’nci maddesi 9/7/2018 tarihinden itibaren uygulanmak üzere yayımı tarihinde. 
b)
Diğer maddeleri yayımı tarihinde, 
yürürlüğe
girer.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU BAŞKANI LÜTFİ ELVAN (Mersin) – Takdire bırakıyoruz Sayın
Başkan. 
MEHMET
DOĞAN KUBAT (İstanbul) – Gerekçe… 
BAŞKAN
– Gerekçeyi okutuyorum: 
Gerekçe:

Maddelerin
yürürlük tarihlerine ilişkin düzenleme yapılmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
21’nci
maddeyi kabul edilen önerge doğrultusunda oylarınıza sunuyorum: Kabul edenler…
Kabul etmeyenler… Madde kabul edilmiştir. 
22’nci
madde üzerinde önerge yok. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Sayın
milletvekilleri, Plan ve Bütçe Komisyonunun görüşülmekte olan Kanun Teklifi’nin
14’üncü maddesinin yeniden görüşülmesine ilişkin İç Tüzük’ün 89’uncu maddesine
göre bir talebi vardır; Başkanlık bu talebi yerine getirecektir. 
Danışma
Kurulunun Komisyonun görüşülmekte olan Kanun Teklifi’nin 14’üncü maddesinin
yeniden görüşülmesine ilişkin talebi hakkında görüşünü okutuyorum. 
VIII.- ÖNERİLER
A) Danışma Kurulu Önerileri
1.- Danışma Kurulunun, 68 sıra sayılı Kanun Teklifi’nin Genel Kurulun 30
Mayıs 2019 tarihli 86’ncı Birleşiminde kabul edilen 14’üncü maddesinin yeniden
görüşülmesine dair Plan ve Bütçe Komisyonu Başkanının talebi İç Tüzük’ün
89’uncu maddesi uyarınca uygun görüldüğüne ilişkin görüşü
Danışma Kurulu
Önerisi 
Görüşülmekte
olan 68 sıra sayılı Kanun Teklifi’nin Genel Kurulun 30/5/2019 tarihli 86’ncı
Birleşiminde kabul edilen 14’üncü maddesinin yeniden görüşülmesine dair Plan ve
Bütçe Komisyonu Başkanının talebi İç Tüzük’ün 89’uncu maddesi uyarınca Danışma
Kurulunca uygun görülmüştür. 

 Mustafa
Şentop
 Türkiye
Büyük Millet Meclisi 
 Başkanı

 Cahit
Özkan Özgür
Özel
 Adalet ve
Kalkınma Partisi Grubu  Cumhuriyet Halk
Partisi Grubu
 Başkan
Vekili Başkan
Vekili 

 Fatma
Kurtulan  Muhammed
Levent Bülbül
 Halkların
Demokratik Partisi Grubu  Milliyetçi
Hareket Partisi Grubu
 Başkan
Vekili Başkan
Vekili

 Lütfü
Türkkan
 İYİ
PARTİ Grubu 
 Başkan
Vekili
BAŞKAN
– Danışma Kurulunun görüşü bilgilerinize sunulur. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
B) Yeniden Görüşmeleri Yapılan Teklifler (Tekririmüzakere)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Madde 14)
BAŞKAN
– Şimdi Komisyonun istemini okutup oylarınıza sunacağım. 
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Teklifi’nin 14’üncü maddesinin, görülen lüzum
üzerine, İç Tüzük’ün 89’uncu maddesi gereğince yeniden görüşülmesini arz ve
teklif ederiz. 
 Lütfi
Elvan
 Mersin
 Plan
ve Bütçe Komisyonu Başkanı
BAŞKAN –
Komisyonun istemini oylarınıza sunuyorum: Kabul edenler… Kabul etmeyenler…
Kabul edilmiştir. 
Bu durumda,
teklifin 14’üncü maddesini yeniden müzakereye açıyorum. 
14’üncü madde
üzerinde söz isteyen? Yok. 
Madde üzerinde
bir önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan
68 sıra sayılı Kanun Teklifi’nin yeniden görüşülen 14’üncü maddesiyle
değiştirilmesi öngörülen 5686 sayılı Kanun’un ek 1’inci maddesinin (3)’üncü
fıkrasının teklif metninden çıkarılması arz ve talep olunur. 
 Cahit
Özkan Lütfü Türkkan  Fatma
Kurtulan
 Denizli Kocaeli Mersin
 Özgür
Özel  Muhammed
Levent Bülbül
 Manisa  Sakarya
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU BAŞKANI LÜTFİ ELVAN (Mersin) – Takdire bırakıyoruz Sayın Başkan. 
BAŞKAN –
Gerekçeyi okutuyorum: 
Gerekçe: 
Görülen lüzum
üzerine bu değişikliği yapma ihtiyacı hasıl olmuştur. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Şimdi, maddeyi
kabul edilen önerge doğrultusunda oylarınıza sunuyorum: Kabul edenler… Kabul etmeyenler…
14’üncü madde kabul edilmiştir. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 61 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1908) ile Plan ve Bütçe Komisyonu Raporu (S. Sayısı: 68) (Devam)
BAŞKAN
- İkinci bölümde yer alan maddelerin oylamaları tamamlanmıştır. 
Teklifin
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir. 
Oylama
için iki dakika süre vereceğim. Bu süre içerisinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içerisinde Başkanlığa
ulaştırmalarını rica ediyorum.
Oylama
işlemini başlatıyorum. 
(Elektronik
cihazla oylama yapıldı) 
BAŞKAN
– Açık oylama sonuç tutanağı gelmiştir, okutuyorum:
İstanbul
Milletvekili Nevzat Şatıroğlu ve Adalet ve Kalkınma Partisi Grup Başkanvekili
Tokat Milletvekili Özlem Zengin ile 61 Milletvekilinin Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi açık oylama
sonucu:
“Kullanılan oy sayısı : 239
Kabul : 221
Ret : 18 (x)
 Kâtip
Üye  Kâtip Üye
 Nurhayat
Altaca Kayışoğlu Bayram Özçelik
 Bursa Burdur”
Teklif
kabul edilmiş ve kanunlaşmıştır.
ÖZGÜR
ÖZEL (Manisa) – Sayın Başkan, müsaade eder misiniz…
BAŞKAN
– Buyurun Sayın Özel.
IV.- AÇIKLAMALAR (Devam)
41.- Manisa Milletvekili Özgür Özel’in, torba yasa teklifinin yanlış bir
yasama biçimi olması nedeniyle 68 sıra sayılı torba Yasa Teklifi’nde karşı
oldukları maddeler olduğu gibi destekledikleri maddeler de olduğuna, CHP Grubu
olarak tutumlarının teklifin bütünü üzerinde herhangi bir oy kullanmama yönünde
olduğuna ilişkin açıklaması
ÖZGÜR
ÖZEL (Manisa) – Sayın Başkanım, bir konuda tutumumuzu netleştirmeye ihtiyaç
var. 
Bir
torba yasa var; içinde çok karşı olduğumuz maddeler var, desteklediğimiz
maddeler var. Zaten torba yasayı… Anayasa ve İç Tüzük’ün aynı hukuk dalını,
aynı alanı düzenleyen maddeler çok uzun olursa otuzar, otuzar görüşebilirsiniz
dediği temel kanun tanımı ve torba yasayla ilgili de yerleşmiş teamül ve bizim
buna temel itirazlarımız da bundan.
Bu
yüzden, biz, örneğin, kültür-turizm alanlarında jeotermal tesis kurulmasını
olanaklı kılan maddeye muhalefet ettik; onu kaldıran ortak önergeye imza attık,
oy verdik. Örneğin, bir yıllık ertelemeyi Adıyamanlı tütün üreticisi için doğru
bulduk, destekledik, oy verdik ama diğer olumsuz gördüklerimize ret oyu
kullandık. “Hadi gel, bütününe bir oy kullan.” Bütününe grup olarak herhangi
bir oy kullanmadık. Örneğin, dış ilişkilerle ilgili maddeyi Anayasa Mahkemesine
de götüreceğiz ama buradaki durum, torba yasa mantığının çarpıklığından ve
“Gel, bunun bütününe bir oy kullan…” Bir yandan desteklemediğin şey, bir yandan
desteklediğin madde; hepsine bir oy olmaz. Torba yasanın ne kadar kötü olduğunu
herkes görsün ve ne kadar yanlış bir yasama biçimi olduğunu herkes görsün diye
bu sözü kullanmış bulunuyorum.
Tutumumuz,
bütünü üzerinde herhangi bir oy kullanmama yönünde olmuştur.
Teşekkür
ederim.
BAŞKAN
- 2’nci sırada yer alan, 69 sıra sayılı Kanun Teklifi’nin görüşmelerine
başlıyoruz.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
2.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Milli Savunma Komisyonu Raporu (S. Sayısı: 69)
BAŞKAN
– Komisyon? Yok.
Ertelenmiştir.
3’üncü
sırada yer alan, Türkiye Büyük Millet Meclisi Başkanı İzmir Milletvekili Binali
Yıldırım’ın Azerbaycan Cumhuriyeti Hükümeti, Gürcistan Hükümeti ve Türkiye
Cumhuriyeti Hükümeti Arasında Savunma Alanında İşbirliği Mutabakat Muhtırasının
Onaylanmasının Uygun Bulunduğuna Dair Kanun Teklifi ve Dışişleri Komisyonu
Raporu’nun görüşmelerine başlıyoruz. 
3.- Türkiye Büyük Millet Meclisi Başkanı İzmir Milletvekili Binali
Yıldırım’ın Azerbaycan Cumhuriyeti Hükümeti, Gürcistan Hükümeti ve Türkiye
Cumhuriyeti Hükümeti Arasında Savunma Alanında İşbirliği Mutabakat Muhtırasının
Onaylanmasının Uygun Bulunduğuna Dair Kanun Teklifi (2/1187) ve Dışişleri
Komisyonu Raporu (S.Sayısı:17) (x)
BAŞKAN –
Komisyon? Yerinde. 
Komisyon Raporu
17 sıra sayısıyla bastırılıp dağıtılmıştır. 
Teklifin tümü
üzerinde söz isteyen? Yok. 
Teklifin tümü
üzerinde görüşmeler tamamlanmıştır. 
Maddelerine geçilmesini
oylarınıza sunuyorum: Kabul edenler… Kabul etmeyenler… Kabul edilmiştir. 
1’inci maddeyi
okutuyorum: 
AZERBAYCAN CUMHURİYETİ HÜKÜMETİ, GÜRCİSTAN HÜKÜMETİ VE
TÜRKİYE CUMHURİYETİ HÜKÜMETİ ARASINDA SAVUNMA ALANINDA İŞBİRLİĞİ MUTABAKAT
MUHTIRASININ ONAYLANMASININ UYGUN BULUNDUĞUNA DAİR KANUN TEKLİFİ
MADDE 1- (1)
31 Mart 2018 tarihinde Giresun’da imzalanan “Azerbaycan Cumhuriyeti Hükümeti,
Gürcistan Hükümeti ve Türkiye Cumhuriyeti Hükümeti Arasında Savunma Alanında
İşbirliği Mutabakat Muhtırası”nın onaylanması uygun bulunmuştur.
BAŞKAN – 1’inci
madde üzerinde gruplar adına ilk söz, Cumhuriyet Halk Partisi adına İzmir
Milletvekili Mehmet Ali Çelebi’ye aittir. 
Buyurun Sayın
Çelebi. (CHP sıralarından alkışlar) 
Süreniz on
dakikadır. 
CHP GRUBU ADINA
MEHMET ALİ ÇELEBİ (İzmir) – Teşekkürler Sayın Başkan. 
Yüce Meclisi
saygıyla selamlıyorum. 
Irak’ın kuzeyinde
hain terör örgütü PKK’ya karşı düzenlenen Pençe Harekâtı’nda yiğitlerimiz
Teğmen Raşit Aydın, Uzman Çavuş Mehmet Taşhan şehit düşmüştür. Türk milletinin başı
sağ olsun, vatan sağ olsun diyorum. 
Ama taziyeden
öte geçemiyoruz, hep başsağlığı diliyoruz, hep başarı diliyoruz. Şu an, sizlere
250 bin profesyonel Mehmetçik’imizin sorunlarından bahsetmek istiyorum on
dakika içerisinde.
Sözleşmeli
erler: Sözleşmeli erler profesyonel piramidin en altında. 7/24, üç sene boyunca
birlik içinde kalıyorlar; profesyonel yapıyorlar ama birlik içerisinde
kalıyorlar sanki hapis gibi, sanki modern yeniçeri gibi. Bunlar yedi sene sonra
da görevden alınıyorlar, gönderiliyorlar. Yani en verimli zamanlarında
faydalanıyoruz, herhangi bir hak vermeden “Güle, güle.” diyoruz. Bu, kabul
edilebilir bir şey değil. Birlik içerisinde iskân ettiklerinden dolayı aileleri
bunların dağılmaktadır ve boşanma vakaları çok üst seviyededir. Sözleşmeli
erlerin refakat izni, mehil izni, yol harcırahı, asgari geçim indirimi, aile
yardımı ve çocuk yardımı gibi haklardan faydalanma şansları yok. Eş durumundan
tayin hakları kısıtlı. Derece ve kademe, emeklilik hakkı, kıdem tazminatı gibi
temel çalışma haklarından mahrumlar. Türk Silahlı Kuvvetlerine Ocak 2018
yılında yapılan 400 lira iyileştirme zammından faydalanamadılar, dışarıda
bırakıldılar ve yapılmadığı gibi, sözleşmeli er maaş sisteminde arıza olması
nedeniyle sözleşmeli erlere geçmişe dönük borç çıkarıldı. Şehit yakınlarına ve
gazilere yapılan kira yardımı sözleşmeli erlere yapılmıyor. Şehit olduklarında
dahi ayrımcılık var. Şehit yakınlarına verilen maaş diğer şehit yakınlarına
verilenden daha az, orada bile ayrımcılık var. Savaştırıyoruz, zati tabanca
hakkı vermiyoruz. Mesleki motivasyon için de rütbe işaretleri yok.
Şimdi gelelim
–şehit vermiştik, biraz önce söylemiştim, Uzman Çavuş Mehmet Taşhan- uzman
erbaşlarımızın haklarına: Uzman erbaşlarımız sözleşmeyle çalışıyorlar,
kadroları yok. Bir yıl içerisinde doksan gün hava değişimi, istirahat alırlarsa
o sözleşme de yok, sözleşme feshediliyor. Mahalle bekçisine devlet silah
veriyor, uzman çavuşa zati tabanca yok. Teknik kapasitelerini artıracakları
uzman çavuş okulu yok. Devlet kadrolarında herkese kıdem var, uzman erbaşa yok.
Bir senelik uzman çavuş ile yirmi senelik uzman çavuş aynı. Uzman çavuşluktan
astsubaylığa geçiş yüzdesi yüzde 10. Herkese aile hayatı var, uzman erbaşa yok.
Hakkâri’ye gidiyor, geçici görevle Kayseri’ye görevlendiriliyor, “Batıya
gideceğim, rahatlayacağım.” diye seviniyor ama Kayseri’deki birlik Şırnak’a
verilmiş ve bunlar, bu geçici görevler doğu hizmet sürelerinden sayılmıyor.
Evet, yıllarca doğuda kalıyorlar. Herkese var, uzman çavuşa lojman yok, yüzde
5. 3600 ek göstergeyi, şehit olsa namazını kıldıracak imama vermeyi
düşünüyorsunuz, uzman erbaşa vermeyi düşünmüyorsunuz. Nöbet yönetmelikleri yok,
izin yönetmelikleri yok, tayin yönetmelikleri yok, Sağlık Yönetmeliği’nde
açıklayıcı maddeler yok; kurs, ödül yönetmeliği yok, sicil yönetmelikleri yok. 
Bir de 6000
sayılı uzman mağdurlar var. Akılda kalıcı olması için 6000 sayılı mağdurları
size şöyle anlatmak istiyorum: Düşünün ki bir uzman erbaş altı bin gün uzman
erbaş olarak çalışıyor, on beş yirmi sene. 45 yaş haddinden dolayı, zamanında,
altı gün sivil memurluğa geçiriyorsunuz; altı gün sivil memurluk yaptıktan
sonra sivil memur olarak en düşük memur statüsünden emekli ediyorsunuz. Böyle
bir mağduriyet olabilir mi? Yirmi sene uzman erbaş olarak görev yapacak, bir
gün -bir gün olan bile var- sivil memur olarak görev yapacak, sivil memurluktan
emekli edeceksiniz, mağdur edeceksiniz. Böyle bir mağduriyet var ve söz
verdiğiniz hâlde bunu çözmediniz. 
Görevden olmayan
hastalıklardan dolayı malul olarak emekli olan arkadaşlar var, bunları “adi
malul” olarak adlandırıyorlar -bunun ismi çok çirkin, “sağlık malulü” olması
gerekiyor- ve maaşları 1.300 lira; 2008 öncesine döndürülmeleri gerekiyor.
Gelelim bir üst
katmana, astsubaylarımız: Astsubaylarımıza verilen görev tazminatı sözü hâlen
yerine getirilmedi, bu söz yerine getirilmedi. Meslek yüksekokulu mezunlarının
9’a 2’nci dereceden, lisans mezunlarının 8’inci derecenin 1’inci kademesinden
başlamaları adil bir çalışma ortamı yaratabilir. Astsubaylarımız emekli
olduklarında muvazzafken aldıkları maaşın yüzde 49’unu alıyorlar; çok düşük,
bunun artırılması gerekiyor. Yüksekokul seviyesinde eğitim alıyorlar. Şu an
artık, uzman erbaşlarımızın bile yüzde 60’ı lisans seviyesinde dolayısıyla bu
çağ dışı kalmıştır, lisans seviyesine geçmeleri gerekmektedir. Eğer çözüm
istiyorsak 1’inci dereceye düşen emekli astsubayları 1’in 4’üne almamız
gerekiyor, bu şekilde 7 bin kişi kurtuluyor; 1’inci dereceye düşemeyen, malulen
emekli olanları da 1’in 1’ine alırsak 2 bin kişi de oradan kurtuluyor ve çözüm geliyor.

Şimdi gelelim
bir üst katmana, sözleşmeli astsubay ve subaylarımız: Bunlar da aslında
2.000-2.500 kişilik bir kitle. Bunlar, subaylar yüzbaşılığa kadar
gelebiliyorlar, astsubaylar da üstçavuşluğa kadar gelebiliyorlar. Şimdi “Erden
general yapacağız.” diyorsunuz ya, bunlar burada da kalıyorlar subay olarak
çalışmasına rağmen. Bunların kontenjanları düşük, 46 yaşına kadar
çalışabiliyorlar, yirmi bir sene de sözleşmeli olarak görev yapabiliyorlar.
Ayrıca, potansiyel emeklilik sorunları hâlen çözülemedi. 
Şimdi, şuraya
gelmek istiyorum: 2002’de iktidara geldiğinizdeki askere bakış ile bugünkü
bakış arasında dağlar kadar fark var. Önceden, vatana feda olsun diye
Mehmetçik’e kına yakarlardı, askerliğini yapmayana da kız vermezlerdi. Peki,
nasıl geldik bu noktaya? Nasıl geldik “Vatani hizmetini yapsın diye maaş
verelim, ücretsiz bilet verelim, ev dağıtalım.” demeye? Genelkurmay Başkanını
terörist, Şemdin Sakık’ı tanık yaparsanız, vatanına hiçbir karşılık beklemeden
hizmet eden kahramanları kumpaslarla cezaevine doldurursanız, Habur’da
teröristleri şenliklerle karşılayıp subayları şenliklerle tutuklarsanız;
FETÖ’nün türlü işkencelerle okullardan attığı 3 bin Harbiyeliye ses
çıkarmazsanız; 15 Temmuzda hiçbir eyleme karışmayan, bakın, hiçbir eyleme
karışmayan, sadece komutanı emir verdiği için dışarı çıkan ere, askerî
öğrenciye, uzmana, astsubaya, subaya müebbet verirseniz; eline daha av tüfeği
almamış adamı Millî Savunma Üniversitesine rektör yapar, “Komutan
yetiştireceksin.” derseniz; benim gibi bir teğmeni alıp telefonuna terörist
numaraları sehven yüklendiğinde sesinizi çıkarmazsanız, işte bugün orduya adam
ararsınız. (CHP ve İYİ PARTİ sıralarından alkışlar) Nutuk ona suç unsuru
yapıldığında ses çıkarmazsanız -Türkiye Cumhuriyeti’nin kuruluş destanı Nutuk-
işte, bu orduya adam ararsınız. Biz o gün de dik durduk, o gün de FETÖ’cü
hâkimlere şöyle söyledik: “Bizler, karşımızda ölüm, elimiz vicdanımızda,
torunlarımızın yarın inceleyeceği tarihe ait mesuliyetler gözümüzün önünde,
yolumuzu Mustafa Kemal Atatürk’ün Türkiye Cumhuriyeti için yaşam nöbeti tutan
sözleri ve direktifleri çerçevesinde çiziyoruz. Herkes bilsin ki biz burada
nöbetteyiz.” Bu düşman ceza hukuku karşısında asla eğilmemiştik, bir kez bile
tahliye talep etmemiştik; diz çöktüremediniz, bundan sonra da diz
çöktüremezsiniz. Çünkü bizler hiçbir kuşun uçamadığı yükseklerin, hiçbir ayağın
inemediği uçurumların, yangınlar ortasında kurulan Türkiye Cumhuriyeti’nin
evlatlarıyız. Bu nedenle kazanamadınız. (CHP ve İYİ PARTİ sıralarından
alkışlar)
AHMET TAN (Kütahya)
– Sen ne diyorsun!
MEHMET ALİ
ÇELEBİ (Devamla) – Siz değil, “örgütün finansörü” dediğiniz ama cenazesini
belediyenin kaldırdığı Kuddusi Okkır kazandı. Siz değil, Ali Tatar kazandı.
“Subay” diye bedeninden önce şerefini koruyan adama derler. Abdülkerim Kırca,
Kaşif Kozinoğlu, Muzaffer Tekin kazandı. Siz değil, Türkan Saylan, İlhan Selçuk
kazandı, cumhuriyet aydınlığı kazandı. 
Bu insanlara
“şehit” diyemeyenler, mezarına gidip ailesinden helallik isteyemeyenler var ya,
işte, onlara sesleniyorum: Ülkeler kadar kibriniz, mendilinizden küçük
utancınız var. Sizler aydın olamadınız çünkü hakikate gerçekten sevdalı
değilsiniz siz. Vicdanlarınızı ve hakikate olan ödenmez borçlarınızı ideolojik
konumlarınıza feda ettiniz, aydın olamadınız. Sizin yanınızda aydınlığımızı
unutuyoruz, sizin yanınızda gecenin altında örtülmüş gibiyiz. 
Son sözüm CHP’yi
terörle yan yana getirmek isteyenlere, beni iyi dinleyin: Hiçbir bölücü, hiçbir
yıkıcı bizim yanımızda serçe parmağını dahi oynatamaz. (AK PARTİ sıralarından
gürültüler) Bu ülkenin birliği ve dirliği için bizim kalbimiz çatlarcasına
atar.
(Mikrofon
otomatik cihaz tarafından kapatıldı)
MEHMET ALİ
ÇELEBİ (Devamla) – Sayın Başkanım, son cümleler…
BAŞKAN –
Toparlayın.
MEHMET ALİ
ÇELEBİ (Devamla) – Tarih şahittir ki biz bu toprakların yetiştirdiği
karanfillerdeniz, bataklıklarda yetişen iftiracı sivrisineklerden değil. Biz
nesilden nesle, dilden dile aktarılan türkülerin, dirilişlerin, birlikte
göğüslenen acıların ama asla yaşam sevincini yitirmeyen bir inancın partisiyiz.
O nedenle bizim ciğerimizdeki son soluk dahi milletimize kazandıracağımız bir
zafere tutunacaktır. O zafer, hür ve bağımsız doğacak her çocuğun ilk
çığlığıdır.
Yüce Meclisi
saygıyla selamlarım. (CHP ve İYİ PARTİ sıralarından alkışlar)
BAŞKAN – İYİ
PARTİ Grubu adına Samsun Milletvekili Bedri Yaşar konuşacak.
Buyurun Sayın
Yaşar. (İYİ PARTİ sıralarından alkışlar)
Süreniz on
dakikadır.
İYİ PARTİ GRUBU
ADINA BEDRİ YAŞAR (Samsun) - Sayın Başkan, değerli milletvekilleri; yüce
heyetinizi saygıyla selamlıyorum. 
Azerbaycan
Cumhuriyeti Hükümeti, Gürcistan Hükümeti ve Türkiye Cumhuriyeti Hükümeti
Arasında Savunma Alanında İşbirliği Mutabakat Muhtırasının Onaylanmasının Uygun
Bulunduğuna Dair Kanun Teklifi üzerinde grubum adına söz almış bulunuyorum. 
31 Mart 2018
tarihinde Giresun’da imzalanan Azerbaycan Cumhuriyeti Hükümeti, Gürcistan
Hükümeti ve Türkiye Cumhuriyeti Hükümeti Arasında Savunma Alanında İşbirliği
Mutabakat Muhtırası’yla 3 ülke arasında savunma alanında iş birliğinin esas ve
ilkeleri belirlenerek iş birliğinin daha ileri seviyeye taşınması gündeme
gelmiştir. 
Özellikle bu
kanun teklifini desteklediğimizi alenen belirtmek isterim. Söz konusu mutabakat
muhtırasının, taraflar arasındaki mevcut dostane ilişkilerin, uluslararası
kurallar ve anlaşmalara uygun olarak geliştirildiği ve geliştirileceği de
açıktır. Söz konusu bu anlaşma geneli itibarıyla değerlendirildiğinde
görülmektedir ki bu anlaşma üçlü bir mekanizmayı teşkil ediyor. Bu anlaşmanın,
“iki devlet, bir millet” anlayışı benimsediğimiz Azerbaycan ve bölgedeki
stratejik ortağımızla yapılmış olması, uluslararası arenada atmış olduğumuz
adımlar açısından önemlidir.
Değerli
milletvekilleri; Türkiye, Gürcistan, Azerbaycan bölgede önemli projelere ev
sahipliği yapmaktadır. Özellikle, Bakü-Tiflis-Kars Demir Yolu, TANAP projesi,
Bakü-Tiflis-Erzurum Doğal Gaz Boru Hattı Projesi, Bakü-Tiflis-Ceyhan Boru Hattı
bu 3 ülkenin ortak emellerinin, birliklerinin, dayanışmalarının ve birbirlerine
olan güvenlerinin olumlu sonuçlarıdır. Hepimizin bildiği gibi Türkiye, Asya’dan
Avrupa’ya enerji koridoru üzerindedir ve bu 3 proje de Türkiye için hayati
öneme sahiptir. Yine, Asya’nın enerji kaynaklarının Avrupa’ya ulaşması yönünde
de önemli bir duraktır. Bu anlaşmaları bu manada destekliyoruz. 
Aynı zamanda,
hepimizin bildiği gibi Türkiye, özellikle doğal gaz ve petrol açısından yüzde
90 oranında yurt dışına bağımlı. Hem kendi ihtiyaçlarını karşılaması açısından
hem de Avrupa’ya güvenli bir şekilde doğal gazın ve petrolün ulaşması açısından
da bu koridorların önemli olduğuna inanıyoruz. Bu anlaşmaları da bu çerçevede
destekliyoruz.
Şunu da
unutmamak lazım ki ben Hükûmetimizin özellikle son dönemde Asya’ya biraz önem
vermediği kanaatindeyim. Şunu başta söyleyeyim: Avrupa’da kaynakların
tükendiği, özellikle Avrupalıların bile Asya’ya yöneldiği bir dönemde bizim
Asya’yı ihmal etmemiz gibi bir şey söz konusu olamaz. Son dönemde, bu
cumhuriyetlerle olan diyaloglarımız azaldı, mesela Türkmenistan. İki yıl
öncesine kadar 600 tane firmanın çalıştığı Türkmenistan’da bugün firma sayısı
bir elin parmaklarını geçmiyor. Bu ülkelere iş adamlarımızı göndermekle iş
bitmiyor; bunların arkasında durmamız lazım, bunların sorunlarının çözümüne
yönelik adımlarımızı atmamız lazım. Bunun için de Hükûmetimizin, özellikle Türk
cumhuriyetleriyle olan diyaloglarını geliştirmesi lazım. Bizim bu konuyla
ilgili her türlü katkıyı, her türlü somut öneriyi, her türlü adımı
desteklediğimizi de tekrar buradan ifade ediyorum. 
Türkmenistan
ölçeğinde… Türkmenistan iki yıldır Sayın Cumhurbaşkanımızı bekliyor. Ben de
ümit ediyorum, bu kürsüden de sesleniyorum ki Sayın Cumhurbaşkanım, siz
gitmeden Türkmenistan’daki sorunların çözülmesi mümkün görünmüyor. Türkmenistan
sıradan bir ülke değil. Geçmiş dönemde, iki yıl öncesine kadar -50 milyar
dolarlık- dünyada en fazla iş yaptığımız ülkelerin başında gelen bir ülkeydi
ama son iki yıldır diyaloglarımızda zayıflama var. Biz inanıyoruz ve
güveniyoruz ki Sayın Cumhurbaşkanımız bir an önce Türkmenistan’a gider, bu
diyaloglar tekrar başlar, iş adamlarımızın önündeki engeller de orta yerden
kalkar. 
Türkmenistan
böyleyken diğer ülkelerde de farklı bir yapı yok; Özbekistan’da da daha yeni
yeni gelişmeler var, Kırgızistan öyle, Kazakistan öyle. Unutmayalım ki son
dönemde Hazar’ın statüsüyle ilgili Hazar’a kıyısı bulunan 5 ülke 12 Ağustos itibarıyla
bir anlaşma imzaladılar; İran, Kazakistan, Türkmenistan, Rusya ve Azerbaycan
arasında bu anlaşma imzalandı, Hazar’ın statüsü üzerinde de bir mutabakat
oluştu. Yani, Hazar’ın kaynaklarının da Avrupa’ya ulaştırılması açısından bu
projenin ciddi bir önemi var. Dolayısıyla, biz buraları unuttuğumuz sürece,
buralarla irtibatı kestiğimiz sürece gelecekte ciddi sıkıntılar yaşarız.
Biliyorum, iftar
saati yaklaştı ama bir şeyi de söyleyeyim: Bakü-Tiflis-Kars Demir Yolu açıldı
ama çok ciddi problemler var. Mersin’den yükü yüklüyorsunuz. Artık Londra ile
Pekin’i birbirine bağlayan bir demir yolundan bahsediyoruz. Hakikaten, bu
konuda biz Hükûmete de teşekkür ediyoruz. Zaman zaman söylüyorum, burada iyi
yaptığınız her şeyi destekliyoruz ama yanlış yaptığınızda da bizim
önerilerimizi dikkate alacağınızı ümit ediyoruz. Şimdi, bu hat üzerinde ciddi
problemler var yani evraksal problemler var. Buradan da Demiryolları Sayın
Genel Müdürümüz inşallah… Zaman zaman buradan söylüyoruz, bakanları bulamıyoruz
ama hiç olmazsa onları temsilen buradan atıfta bulunalım, onlar bu
görüşmelerimizi takip ediyorlardır.
ÖZKAN YALIM
(Uşak) – Sinyalizasyonu unutuyorsun Sayın Vekilim. 
BEDRİ YAŞAR
(Devamla) – Çok ciddi problemler var yani Mersin’den yüklenen bir konteynerin
Pekin’e giderken geçtiği ülkelerde yapılan muamelelerle ilgili problemler var.
Bunların giderilmesine yönelik çalışmaların bir an önce yapılması lazım. Bu,
aynı zamanda tarihî İpek Yolu’nu da ifade etmektedir. Bu hat önemli bir hattır,
hem yolcu taşıması açısından önemlidir hem yük taşıması açısından önemlidir.
Niye? Şu an İran üzerinde, bildiğiniz gibi, ambargo var. İran üzerinden Asya’ya
giden malların bırakın içeriğini, oradan geçmesi dolayısıyla bile paraları
ödenmiyor, akreditifleri açılmıyor, ödemeleri yapılmıyor. Dolayısıyla… 
LÜTFÜ TÜRKKAN
(Kocaeli) – Bedri Bey, iftara gideceğiz Bedri Bey. 
BEDRİ YAŞAR
(Devamla) – Peki, ben umumi istek üzerine tamamlıyorum sözlerimi. 
Arkadaşlar, bir
an önce, bu sorunların giderilmesini; özellikle Türk dünyasına gönderdiğimiz,
dünyanın farklı yerlerine gönderdiğimiz iş adamlarımıza sahip çıkılmasını iş
dünyasından gelen biri olarak, Türk dünyasında ve farklı ülkelerde çalışan
birisi olarak… Devletini yanında görmek istemekten başka hiçbir talebi yok iş
adamlarının, “Zaman zaman yanımızda olun, problemlerimizi çözün.” diyorlar. Ben
de bunu buradan ifade etmiş oluyorum. 
Hepinizin Kadir
Gecesi’ni ve gelen Ramazan Bayramı’nızı şimdiden tebrik ediyorum. Umumi istek
üzerine sözlerimi burada sonlandırıyor, hepinize saygılar sunuyorum. (İYİ PARTİ
sıralarından alkışlar)
BAŞKAN –
Teşekkür ederiz. 
Halkların
Demokratik Partisi Grubu adına Diyarbakır Milletvekili Hişyar Özsoy.
Buyurun Sayın
Özsoy. (HDP sıralarından alkışlar)
Süreniz on
dakikadır.
HDP GRUBU ADINA
HİŞYAR ÖZSOY (Diyarbakır) – Teşekkür ederim Sayın Başkan.
Değerli
milletvekilleri, ben de konuşmamı on dakikadan daha kısa tutmaya çalışayım.
İnşallah becerebilirim.
Gürcistan,
Azerbaycan ve Türkiye arasında savunma alanında yapılan bir anlaşmaya dair söz
almış bulunuyorum ama ben bu kısa süreyi iki konu üzerinde fikirlerimi
paylaşarak kullanmak istiyorum.
Birinci konu:
Dün Avrupa Birliği Komisyonunun Türkiye’nin demokratik kurumlarının işleyişine
dair raporu çıktı biliyorsunuz, ülke raporları çıkıyor. Türkiye, 2017 yılından
bu yana Avrupa Konseyinin izleme sürecine girmiş ve 2017, 2018, 2019
raporlarının hepsinde Türkiye’nin demokrasi, hukuk ve insan hakları alanında
bırakın bir ilerlemeyi, bir reformu, bir gerileme yaşadığı ifade ediliyor.
Yine, tutuklu vekillerimizden, eş başkanlarımızdan, kayyum atanan
belediyelerden, seçim kazandığı hâlde mazbataları verilmeyen belediye
başkanlarından, sivil toplum üzerindeki baskılardan, gazeteciler üzerindeki
baskılardan geniş bir şekilde bahsediliyor. Ve bütün bunların üzerine, Avrupa
Birliği, Türkiye’yle bu sene de hiçbir müzakere başlığı altında görüşme
yapmayacağını da ifade ediyor.
Tabii, bu, dün
açıklandı. Aslında beklenen bir durumdu. HDP olarak biz, tabii bu konularda
sürekli olarak onlarla da istişare hâlindeyiz, bize de bilgi veriyorlar. Yani o
kadar çok şey var ki çok çok küçük bir kısmının raporlara girdiğini
düşünüyoruz. Durumun çok daha vahim olduğunu ifade etmek istiyorum.
Şimdi, dün
açıklanan öyle bir rapordan sonra, bugün Cumhurbaşkanı yargı reformuna dair bir
strateji belgesi açıkladı. Bu, tabii, geçmişi olan bir çalışma. İki yıldır,
biliyorsunuz, bir Reform Eylem Grubu var. 9 Mayıs Avrupa Günü’nde 6’ncı
toplantılarını yapmışlardı. Reform Eylem Grubunun içerisinde Dışişleri Bakanı,
İçişleri Bakanı, Adalet Bakanı ve Hazine ve Maliye Bakanı bulunuyor. Uzun
zamandır Avrupa Konseyinin ilgili kurumlarıyla, özellikle Venedik
Komisyonu’yla, Avrupa Konseyi İnsan Hakları Komiseriyle, Avrupa İnsan Hakları
Mahkemesiyle, Avrupa Birliği yetkilileriyle çalışıyorlar. Gerçekten, bizim de
belli bir beklentimiz vardı yani belki doğru düzgün bir yargı reformuna vesile
olabilecek bir strateji belgesi çıkar dedik ama çıkmadı, kocaman bir hayal
kırıklığı olduğunu ifade etmek istiyorum. Zaten bugünkü döviz piyasalarına
bakarsanız, sabah sert bir şekilde bir düşüş olmuştu çünkü bugün Yargı Reformu
Strateji Belgesi açıklanacaktı; uluslararası sermaye, işverenler, herkes
bekliyordu aslında, hani, sağlam bir şey çıkarsa onun üzerinden belki piyasalar
biraz hareketlenebilirdi fakat Strateji Belgesi’nin maddeleri açıklandıkça biz
tekrar doların, euronun tekrar yukarı çıktığını, piyasaların bile beklentisini
karşılamadığını müşahede ettik. 
Kıymetli
arkadaşlar, Cumhurbaşkanı bu Strateji Belgesi’ni açıklarken madde madde, tek
tek sayarken bir yerde şöyle çok güzel bir ifade kullandı, dedi ki: “Adalet
küçüldükçe zulüm büyür.” Altına imzamızı atıyoruz ve hem buradaki arkadaşlara
hem de bizi ekranları başında seyreden değerli halkımıza bu cümlenin kimi
resmettiğini artık kendi takdirlerine bırakıyoruz.
Kıymetli
arkadaşlar, yargı reformunun içerisinde mesela “Daha fazla adalet getireceğiz.”
değil “Daha fazla adliye yapacağız.” sözü var. “Daha fazla istinaf mahkemesi
getireceğiz.” diyorlar yani daha fazla insanın cezaevlerine gireceğini
söylüyorlar. İfade özgürlüğüyle ilgili istinaf kararlarında, lütfedip “E, artık
bundan sonra Yargıtaya gidebilirsiniz.” diyorlar. Yani eşeğini çaldırıp,
buldurup sevindirme herhâlde böyle bir şey olsa gerek. Yalnız, Türkiye ile
Avrupa Birliği ve Avrupa Konseyi arasında temel tartışma konusu olan vize
serbestisi, gümrük birliği ve müzakerelerin başlaması konusunda engel teşkil
eden Terörle Mücadele Yasası, Türk Ceza Kanunu’nun 299’uncu -Cumhurbaşkanına
hakaret- ve 301’inci maddeleri hakkında tek bir referans dahi söz konusu değil.
Yaklaşan İstanbul seçimleri, içerideki sıkıntılar, derinleşen ekonomik kriz
karşısında gelen bütün baskıları bir şekilde öteleyebilmek için, maalesef,
kozmetik birtakım değişikliklerden ibaret bir Yargı Reformu Strateji Belgesi
açıklandı. Kesinlikle ne bizim ne de geniş toplumsal, siyasal kesimlerin
beklentilerine karşılık vermemektedir. Şunu da şimdiden söyleyelim: Bu kafayla
giderlerse hem ekonomik anlamda derinleşen kriz hem de siyasal istikrarsızlık
önümüzdeki dönemde bu ülkeyi kasıp kavuracak ve Türkiye-AB, Türkiye-Avrupa
Konseyi ilişkilerini de çok olumsuz etkileyecektir. 
Ben konuşmamı
burada bitireyim, grup başkan vekilimden toparlamama dair işaretler geliyor. 
Bu vesileyle,
bir önceki vekilimizin yaptığı gibi, şimdiden hem Kadir Gecenizin mübarek
olmasını diliyoruz hem de yaklaşmakta olan bayramı kutluyoruz.
İyi akşamlar
diliyoruz. (HDP sıralarından alkışlar) 
BAŞKAN –
Milliyetçi Hareket Partisi Grubu adına Kayseri Milletvekili İsmail Özdemir. 
Buyurun Sayın
Özdemir. (MHP sıralarından alkışlar) 
Süreniz on
dakikadır. 
MHP GRUBU ADINA
İSMAİL ÖZDEMİR (Kayseri) – Sayın Başkan, sayın milletvekilleri; Gazi
Meclisimizi en derin sevgi ve saygılarımla selamlıyorum. 
Milliyetçi
Hareket Partisi Grubu adına, Azerbaycan Cumhuriyeti Hükümeti, Gürcistan
Hükümeti ve Türkiye Cumhuriyeti Hükümeti Arasında Savunma Alanında İşbirliği
Mutabakat Muhtırasının Onaylanmasının Uygun Bulunduğuna Dair Kanun Teklifi
üzerine söz almış bulunmaktayım. 
Bu kanun
teklifini desteklediğimizi ifade etmek isterim. Özellikle Sovyetler Birliği’nin
yıkılmasının ardından 3 ülkenin geliştirmiş olduğu ilişki seyri, bugün
hakikaten sadece bölgemize değil, dünyaya örnek olacak ve aynı zamanda
bölgemizin istikrarıyla birlikte tüm dünyanın geri kalanının istikrarına katkı
sağlayacak bir düzlemde ilerlemeye devam ediyor. Bu, son derece olumludur.
Nitekim, 3 ülkenin iş birliğinin kırılgan coğrafyaların başında gelen Kafkasya
coğrafyası gibi bir bölgeyle birlikte aynı zamanda Orta Doğu coğrafyasına da
tesir ettiğini gözlemlememiz lazım. Benzer şekilde, Hazar Denizi ile Doğu
Akdeniz’in de, hatta ve hatta Karadeniz’in de 3 ülkenin yani Türkiye, Gürcistan
ve Azerbaycan’ın beraber, müştereken geliştirmiş olduğu iş birliği sayesinde
huzur iklimine sahip olduğunu bizler gözlemliyoruz. 
Bakü-Tiflis-Kars
Demir Yolu gibi, TANAP gibi, Bakü-Tiflis-Erzurum Doğal Gaz Boru Hattı Projesi
gibi veyahut Bakü-Tiflis-Ceyhan Petrol Boru Hattı gibi 3 ülke tarafından
geliştirilen ve faaliyete sokulan bu projeler, gerçekten bir model olma
özelliğini taşıyor, hem enerjinin istikrarını tesis etme anlamında hem
ulaşımın, malların, ticaretin sürekliliği ve korunması anlamında hem de diğer
siyasi neticeler anlamında, bu 3 ülkenin, ülkemizin Azerbaycan ve Gürcistan’la
geliştirmiş olduğu iş birliğinin anlam ve öneminin büyük olduğunu ifade etmek
isteriz.
Tabii, yine,
ülkelerimizin iş birliğinin sadece bu coğrafyayla sınırlı kalmadığı, aynı
şekilde Türkiye Cumhuriyeti devleti açısından bir seçenek olmayan ancak aynı
şekilde zorunluluklarımız arasında yer alan Türk dünyasıyla iletişimimizin ve
bağımızın tesis edilmesi ve korunması açısından da gerçekten Azerbaycan ve
Gürcistan’la olan iş birliğimizin seviyesinin gelişmesi büyük önem arz ediyor.
21’inci
yüzyılda, artık, hem güç hem de sermaye gitgide daha fazla Batı’dan Doğu’ya
doğru kayan bir hâl almaya başladı. Kimileri, bu düzenin artık Vestfalya’yla
alakalı başlayan tartışmaları da sonlandıracağı, üstünlük mücadelesi
serüveninde de birtakım değişimlere sebep olacağı şeklinde değerlendirmeyi
ortaya koydular. 
İşte, böylesi
bir dönemde, Çin gibi bir ülkenin yeni İpek Yolu Projesi’ni başlatmasının hemen
ardından “Orta Kuşak” olarak adlandırılan coğrafyada yani hem Türkistan
coğrafyası hem de aynı düzlemde yer alan ülkemizin yer aldığı paralelde yeni
ulaşım güzergâhlarının hayata geçirilecek olması, hiç şüphe yok ki Türkiye'nin
Azerbaycan ve Gürcistan’la beraber attığı adımlar, bu çaba, gayret elinin
güçlenmesine sebep olan neticeleri doğurmuştur. Edirne-Kars Demir Yolu Projesi,
Yavuz Sultan Selim Köprüsü gibi altyapı ve ulaşım yatırımlarının yapılması belki
bugünlerde farklı gerekçelerle de olsa tartışmaya sebebiyet vermiş olabilir
ancak gelecek noktasında gerçekten Türkiye’nin elini güçlendiren projeler
olmakla beraber, uluslararası arenada da yine ülkemizin prestijine ve diğer
alanlarına katkı sağlayacak girişimler şeklinde değerlendirilecektir
düşüncesini taşıyorum. 
Bu
sebepten ülkemizin Gürcistan ve Azerbaycan’la birlikte –can Azerbaycan’la
birlikte- var olan iş birliğini daha da ileri bir seviyeye taşıyarak bunu
savunma alanına da götürmesi hakikaten değerlidir. 
Sayın
Başkan, değerli milletvekilleri; konuşmamın bundan sonraki bölümünde ise son
günlerde gündemimiz içerisinde yer alan bir başka hususa dikkatinizi çekmek
istiyorum ki o da Doğu Akdeniz’de yaşanan gelişmelerdir. Son yıllarda Doğu
Akdeniz’de bulunan hidrokarbon yatakları, sadece buraya kıyısı olan ülkelerin
değil aynı zamanda küresel düzlemde, yine biraz önce ifade ettiğimiz tarzda
üstünlük mücadelesi veren ülkelerin de dikkatinin bu alana çekilmesine
sebebiyet vermiştir. Dikkat buyurunuz, bu alanda tahminlere göre 1,7 milyar
varil petrol bulunmaktadır; yine, 122 trilyon fitküp doğal gaz gibi bir
miktardan bahsedilmektedir ki bu, hem küresel petrol piyasasını hem de küresel
doğal gaz piyasasını baştan sona etkileyecek, siyasi bazı sonuçları olacak,
ciddi sonuçları olacak bir kaynağın varlığına işaret ediyor. 
İşte,
böylesi bir dönemde ülkemizin Fatih ve Barbaros gemileriyle Doğu Akdeniz’de
uluslararası deniz hukuku gereğince bize ait olan alanlarda arama tarama ve
sondaj faaliyetlerini icra etmesini de önemsediğimizi ifade etmek isterim.
İnşallah bu çabalar netice verir ve Türkiye Cumhuriyeti devleti kendi gemisiyle
kendi mavi deniz alanlarında kendi kaynağına ulaşır ve bu kendi kaynağını da
yine millî imkânlarla kullanarak Türkiye'nin kendisine katkı sağlar düşüncesini
taşıyorum. 
Bütün bunlar
olurken, dikkat buyurursanız, ülkemizin Doğu Akdeniz’de var olan deniz
sahalarını sınırlandırma çabaları da artmış durumda. Bölgedeki askerî
hareketlilik oldukça fazla ancak bütün bunlar içerisinde bir husus var ki buna
dikkat çekerek sözlerimi tamamlamak istiyorum. 
Geride
bıraktığımız yıllarda hatırlarsak İtalya’ya ait bir enerji şirketi Kuzey Kıbrıs
Türk Cumhuriyeti’nin hemen güneydoğusundaki bir alanda arama tarama
faaliyetlerine girmek istemişti. Ülkemizin bu anlamda sergilemiş olduğu kararlı
duruş ve donanmamızın faaliyetleri karşısında bu enerji şirketi geri çekilmek
durumunda kalmıştı. Ve Güney Kıbrıs Rum kesimi de hem ülkemizin hem de Kuzey
Kıbrıs Türk Cumhuriyeti’nin haklarını gasbeden bir anlayışla ilan ettiği Doğu
Akdeniz’deki 13 parselle alakalı, bundan sonraki süreçte, gerçekten, ciddi
manada zorlandığını hissetmişti, bunu da duyurmuştu. Şimdi bu, bir tecrübe
edindirmiş olacak ki geride bıraktığımız günlerde Güney Kıbrıs Rum kesiminin
bir ülkeyle iletişimi oldu ve bir anlaşma imzaladıklarına dair belli başlı
bilgiler, başta Rum medyası olmak üzere bazı Avrupa medyasında da yer aldı.
Fransa ile Güney Kıbrıs Rum kesiminin yapmış olduğu anlaşmaya göre; Fransa,
Güney Kıbrıs’ta bulunan Evangelos Florakis Deniz Üssü’nü kullanma hakkına sahip
olacak önümüzdeki dönemde ve Fransız donanmasının da yine bu üs sebebiyle,
Güney Kıbrıs Rum kesimiyle beraber Doğu Akdeniz’de bulunmasının da önünün
açılacağı ifade ediliyor. 
Başka bir husus
daha var ki son derece önemli, o da şudur: Fransa’ya ait olan bir enerji
şirketinin Güney Kıbrıs Rum kesiminin ilan ettiği sözde parsellerde yapacağı
arama tarama faaliyetlerinde Fransız donanmasının bu Fransız enerji şirketine
eşlik edeceği ve bunu koruyacağı hususu. Kime karşı? Güya Türkiye’ye karşı.
Kimin alanlarında? Türkiye'nin sahip olduğu deniz alanlarında. 
Elbette bir
konunun altını çizmek lazım yeri gelmişken. Hem 1960 Anayasası’na göre
-Kıbrıs’la alakalı- hem de 1959 ve 1960 yıllarında imzalanan Londra ve Zürih
Anlaşmaları gereğince Kıbrıs Adası’nda 3 garantör ülke var: Biri Yunanistan,
biri İngiltere, diğeri de biziz. Tabii, geride bıraktığımız yıl Kıbrıs’la
alakalı müzakereler İsviçre’nin Crans-Montana kentinde sürerken hem bu
müzakereler esnasında hem de bu müzakerelerin başında öne sürülen bir husus
vardı ki bizim de zaten kabul etmediğimiz ana konuların başında geliyordu, o da
adadaki garantörlük sisteminin kaldırılması yahut değiştirilmesi hususuydu.
İşte bu şartlar altında bu tartışmalar alevlendirilmişken içerisinde
bulunduğumuz dönemde birileri diyor ki: “Efendim, garantörlükler değişsin,
Birleşmiş Milletler Güvenlik Konseyi Kıbrıs’a garantörlük dâhilinde gelsin,
yerleşsin.” Başka? “NATO gelebilir.” Başka? “Avrupa Birliği gelebilir.”
Yunanistan ve Güney Kıbrıs Rum kesiminin bu anlamda Avrupa Birliğini ön plana
sürdüğünü görüyoruz. Kaldı ki bahse konu olan izah ettiğimiz anlaşmalar
çerçevesinde Yunanistan’ın burada herhangi bir askerî üs kuramayacağı
ortadayken, işte, dikkat edilmesi gereken husus karşımıza çıkıyor.
(Mikrofon
otomatik cihaz tarafından kapatıldı) 
İSMAİL ÖZDEMİR
(Devamla) – Sayın Başkanım, tamamlıyorum.
Fransa’nın
buraya getireceği donanmasını ve askerlerini, Avrupa Birliğinin daha evvelden
kurmuş olduğu ve “PESCO” adı verilen ortak Avrupa ordusu çerçevesinde
taşınabileceği ifade ediliyor. Hiç şüphe yok ki önümüzdeki dönemde Doğu Akdeniz
konusu daha fazla gündemimize gelecek.
Ancak burada
Kıbrıs Türklüğünün hak ve menfaatlerini korurken, ülkemizin Doğu Akdeniz’de yer
alan mavi vatan hudutlarını hassasiyetle ve kararlılıkla korurken Kıbrıs
üzerindeki garantörlük haklarımızı da korumamızın elzem olduğunu ifade
ediyorum.
Hepinize
teşekkür ediyorum.
Sevgi ve
saygılarımı sunuyorum. (MHP ve AK PARTİ sıralarından alkışlar)
BAŞKAN – 1’inci
madde üzerinde görüşmeler tamamlanmıştır.
1’inci maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
2’nci
maddeyi okutuyorum:
MADDE 2- (1)
Bu Kanun yayımı tarihinde yürürlüğe girer. 
BAŞKAN
– 2’nci madde üzerinde söz isteyen? Yok.
2’nci
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
3’üncü
maddeyi okutuyorum:
MADDE 3- (1) Bu Kanun hükümlerini Cumhurbaşkanı yürütür.
BAŞKAN
– 3’üncü madde üzerinde söz isteyen? Yok.
3’üncü
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Teklifin
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir. 
Oylama
için iki dakika süre vereceğim. Bu süre içinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN – Açık
oylama sonuç tutanağı gelmiştir, okutuyorum:
Türkiye Büyük
Millet Meclisi Başkanı İzmir Milletvekili Binali Yıldırım’ın Azerbaycan
Cumhuriyeti Hükümeti, Gürcistan Hükümeti ve Türkiye Cumhuriyeti Hükümeti
Arasında Savunma Alanında İşbirliği Mutabakat Muhtırasının Onaylanmasının Uygun
Bulunduğuna Dair Kanun Teklifi açık oylama sonucu:
“Kullanılan oy sayısı : 232
Kabul : 232 (x)
 Kâtip
Üye  Kâtip Üye
 Nurhayat
Altaca Kayışoğlu Bayram Özçelik
 Bursa Burdur”
BAŞKAN
– Teklif kabul edilmiş ve kanunlaşmıştır. 
Danışma
Kurulunun bir önerisi vardır, okutup oylarınıza sunacağım.
VIII.- ÖNERİLER (Devam)
A) Danışma Kurulu Önerileri (Devam)
2.- Danışma Kurulunun, Genel Kurulun 31 Mayıs 2019 Cuma günü
toplanmamasına ilişkin önerisi
Danışma Kurulu Önerisi
Danışma
Kurulunun 30/5/2019 Perşembe günü yaptığı toplantıda, Genel Kurulun daha
önceden çalışmasına karar verilen 31/5/2019 Cuma günkü birleşiminde
toplanmaması önerisinin Genel Kurulun onayına sunulması uygun görülmüştür. 

 Mustafa
Şentop Cahit Özkan Fatma
Kurtulan
 Türkiye Büyük
Millet Meclisi  Adalet ve Kalkınma Partisi  Halkların
Demokratik Partisi
 Başkanı Grubu
Başkan Vekili Grubu Başkan Vekili
 Muhammed
Levent Bülbül Lütfü Türkkan Özgür
Özel 
 Milliyetçi
Hareket Partisi  İYİ PARTİ  Cumhuriyet
Halk Partisi 
 Grubu
Başkan Vekili Grubu Başkan Vekili Grubu
Başkan Vekili
BAŞKAN – Danışma
Kurulu önerisini oylarınıza sunuyorum: Kabul edenler... Kabul etmeyenler...
Kabul edilmiştir. 
4’üncü sırada
yer alan, Türkiye Büyük Millet Meclisi Başkanı Tekirdağ Milletvekili Mustafa
Şentop’un Türkiye Cumhuriyeti Hükümeti ile Kuzey Kıbrıs Türk Cumhuriyeti
Hükümeti Arasında Ulusal Sürücü Belgelerinin/Sürüş Ehliyetlerinin Karşılıklı
Olarak Tanınması ve Değişimi Anlaşmasının Onaylanmasının Uygun Bulunduğuna Dair
Kanun Teklifi ve Dışişleri Komisyonu Raporu’nun görüşmelerine başlıyoruz. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
4.- Türkiye Büyük Millet Meclisi Başkanı Tekirdağ Milletvekili Mustafa Şentop’un
Türkiye Cumhuriyeti Hükümeti ile Kuzey Kıbrıs Türk Cumhuriyeti Hükümeti
Arasında Ulusal Sürücü Belgelerinin/Sürüş Ehliyetlerinin Karşılıklı Olarak
Tanınması ve Değişimi Anlaşmasının Onaylanmasının Uygun Bulunduğuna Dair Kanun
Teklifi (2/1771) ve Dışişleri Komisyonu Raporu (S. Sayısı: 57) (x)
BAŞKAN –
Komisyon? Yerinde. 
Komisyon Raporu
57 sıra sayısıyla bastırılıp dağıtılmıştır. 
Teklifin tümü
üzerinde söz isteyen? Yok. 
Teklifin tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum:
TÜRKİYE CUMHURİYETİ HÜKÜMETİ İLE KUZEY KIBRIS TÜRK
CUMHURİYETİ HÜKÜMETİ ARASINDA ULUSAL SÜRÜCÜ BELGELERİNİN/SÜRÜŞ EHLİYETLERİNİN
KARŞILIKLI OLARAK TANINMASI VE DEĞİŞİMİ ANLAŞMASININ ONAYLANMASININ UYGUN
BULUNDUĞUNA DAİR KANUN TEKLİFİ
MADDE 1- (1)
23 Ocak 2019 tarihinde Ankara’da imzalanan “Türkiye Cumhuriyeti Hükümeti ile
Kuzey Kıbrıs Türk Cumhuriyeti Hükümeti Arasında Ulusal Sürücü
Belgelerinin/Sürüş Ehliyetlerinin Karşılıklı Olarak Tanınması ve Değişimi
Anlaşması”nın onaylanması uygun bulunmuştur.
BAŞKAN – 1’inci
madde üzerinde söz isteyen? Yok. 
1’inci maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
2’nci maddeyi
okutuyorum: 
MADDE 2- (1)
Bu Kanun yayımı tarihinde yürürlüğe girer.
BAŞKAN – 2’nci
madde üzerinde söz isteyen? Yok. 
2’nci maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
3’üncü maddeyi
okutuyorum: 
MADDE 3- (1)
Bu Kanun hükümlerini Cumhurbaşkanı yürütür.
BAŞKAN – 3’üncü
madde üzerinde söz isteyen? Yok. 
3’üncü maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Teklifin tümü
açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler...
Kabul etmeyenler... Kabul edilmiştir.
Oylama
için iki dakika süre vereceğim. Bu süre içinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığımıza teslim
etmelerini rica ediyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Açık oylama sonuç tutanağı gelmiştir, okutuyorum:
Türkiye
Büyük Millet Meclisi Başkanı Tekirdağ Milletvekili Mustafa Şentop’un Türkiye
Cumhuriyeti Hükümeti ile Kuzey Kıbrıs Türk Cumhuriyeti Hükümeti Arasında Ulusal
Sürücü Belgelerinin/Sürüş Ehliyetlerinin Karşılıklı Olarak Tanınması ve
Değişimi Anlaşmasının Onaylanmasının Uygun Bulunduğuna Dair Kanun Teklifi’nin
açık oylama sonucu:
“Kullanılan oy sayısı : 235
Kabul : 234
Çekimser : 1 (x)
 Kâtip
Üye  Kâtip Üye
 Nurhayat
Altaca Kayışoğlu Bayram Özçelik
 Bursa Burdur”
BAŞKAN
– Teklif kabul edilmiş ve kanunlaşmıştır. 
Gündemimizde
başka bir iş bulunmadığından, denetim konuları ve kanun teklifleri ile
komisyonlardan gelen diğer işleri sırasıyla görüşmek için 11 Haziran 2019 Salı
günü saat 15.00’te toplanmak üzere birleşimi kapatıyorum. 
Kapanma Saati: 20.07




(x) 68 S. Sayılı Basmayazı 28/5/2019
tarihli 84’üncü Birleşim Tutanağı’na eklidir. 


(x) Açık oylama kesin sonuçlarını
gösteren tablo tutanağa eklidir.


(x) 17 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 57 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




