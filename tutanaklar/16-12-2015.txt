



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 15’inci
Birleşim
 16
Aralık 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR

IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Batman Milletvekili Mehmet Ali
Aslan’ın, 18 Aralık Dünya Arapça Günü’ne ilişkin gündem dışı konuşması
2.- Edirne Milletvekili Okan
Gaytancıoğlu’nun, çeltik üreticilerinin sorunlarına ilişkin gündem dışı
konuşması
3.- İstanbul Milletvekili Tülay Kaynarca’nın,
18 Aralık Uluslararası Göçmenler Günü’ne ilişkin gündem dışı konuşması

V.- AÇIKLAMALAR
1.- Mersin Milletvekili Aytuğ Atıcı’nın,
Mersin Millî Eğitim Müdürlüğünün çocuk tiyatrolarının bazı oyunlarını
yasaklamasına ilişkin açıklaması
2.- Manisa Milletvekili Tur Yıldız
Biçer’in, gerçek sorumluların yargılanmadığı Soma davasının sonucu ne olursa
olsun bir kara leke olarak kalacağına ilişkin açıklaması
3.- Muğla Milletvekili Nurettin Demir’in,
Credit Suisse Araştırma Enstitüsü tarafından yapılan bir araştırmada
Türkiye’nin ileri düzeyde eşitsizliğin olduğu ülkelerden biri olarak işaret
edildiğine ve işsizlik rakamlarının bunun önemli bir göstergesi olduğuna
ilişkin açıklaması
4.- Bursa Milletvekili Ceyhun İrgil’in,
Hükûmetin kamulaştırma işlemlerinde adil davranması gerektiğine ilişkin
açıklaması
5.- İstanbul Milletvekili Mahmut Tanal’ın,
iktidarın yolsuzlukla mücadeleyle ilgili bir eylem planı olup olmadığını
öğrenmek istediğine ilişkin açıklaması
6.- Adana Milletvekili Seyfettin Yılmaz’ın,
Mecliste Türkçe dışında dillerin konuşulmasının milletin birliğine vurulan bir
darbe olduğuna ve polis ve askerlerin şehit olmasında sorumluluğu bulunanlardan
hesap sorulması gerektiğine ilişkin açıklaması
7.- Isparta Milletvekili Nuri Okutan’ın,
Güneydoğu Anadolu Bölgesi’nin bazı illerinde öğretmenlerin bir SMS mesajıyla
evlerine gönderildiğine ve hangi şartlarda olursa olsun öğretmenlerin eğitime devam
etmesi gerektiğine ilişkin açıklaması
8.- Bursa Milletvekili Orhan Sarıbal’ın,
Bursa’da metal söktöründe direniş yapan işçilerin, anlaşmaya rağmen işlerine
son verilmesine ilişkin açıklaması
9.- Burdur Milletvekili Mehmet Göker’in,
TBMM Başkan Vekili Mehmet Akif Hamzaçebi’ye görevinde başarılar dilediğine, Akdeniz
Elektrik Dağıtım Anonim Şirketinin, Cumhuriyet Halk Partili Yeşilova
Belediyesinin kapalı pazar yeri ısıtma projesi için uygunluk bildirimi
vermeyerek belediyeler arasında ayrımcılık yaptığına ilişkin açıklaması
10.- Samsun Milletvekili Kemal Zeybek’in,
TBMM Başkan Vekili Mehmet Akif Hamzaçebi’ye görevinde başarılar dilediğine ve
Rusya’yla bozulan ilişkiler nedeniyle ekonomik olarak batan Samsun’daki Köytür
firmasına sahip çıkılması gerektiğine ilişkin açıklaması
11.- Niğde Milletvekili Ömer Fethi
Gürer’in, yapımı için söz verilen Niğde havaalanının 2016 yılında programa
alınmasını talep ettiğine ilişkin açıklaması
12.- Bursa Milletvekili Erkan Aydın’ın,
Suriye’den Türkiye’ye zorunlu göç eden kaç kişiye TC vatandaşlığı verildiğini
ve kaç kişinin müracaatı bulunduğunu öğrenmek istediğine ilişkin açıklaması
13.- İzmir Milletvekili Atila Sertel’in, 23
Aralıkta Kubilay’ın 85’inci ölüm yıl dönümü nedeniyle yapılacak törende İzmir
Valisi’nin Menemen Belediye Başkanı Tahir Şahin’in konuşmasını engellemek
istediğine ilişkin açıklaması
14.- Balıkesir Milletvekili Ahmet Akın’ın,
açıklanan çeltik alım fiyatı nedeniyle Balıkesir’deki çeltik üreticilerinin zor
durumda kalacaklarına ilişkin açıklaması
15.- Bursa Milletvekili Nurhayat Altaca
Kayışoğlu’nun, Hükûmetin, Büyükşehir Yasası’yla kendisinden olmayan bütün
belediyelere zulüm yaptığına ilişkin açıklaması
16.- Giresun Milletvekili Bülent Yener
Bektaşoğlu’nun, TBMM Başkan Vekili Mehmet Akif Hamzaçebi’ye görevinde başarılar
dilediğine ve Giresun’da istihdam artırıcı yatırımlar yapılmadığına ilişkin
açıklaması
17.- Kocaeli Milletvekili Haydar Akar’ın,
zorunlu trafik sigortasına yapılan zamlarla vatandaşın mağdur edildiğine
ilişkin açıklaması
18.- İzmir Milletvekili Ali Yiğit’in,
kaynağı belirsiz döviz girişlerinin artmasına ve bu meblağın bütçede net hata
noksan kaleminde gösterilmesinin ekonomi için normal olup olmadığını öğrenmek
istediğine ilişkin açıklaması
19.- İstanbul Milletvekili Barış
Yarkadaş’ın, Kartal Adliyesinde çalışan DEV-TURİZM-İŞ Sendikası üyesi 130
işçinin durumuna ve Hükûmetin, güneydoğuda yaşanan olaylara ilişkin Meclise
bilgi vermesini istediğine ilişkin açıklaması
20.- İstanbul Milletvekili Arzu Erdem’in,
kadına yönelik şiddete karşı mücadele yürüttüğünü söyleyen iktidar partisi ve
ilgili bakanlığı sözde mücadele yerine yasaları uygulamaya davet ettiğine
ilişkin açıklaması
21.- Manisa Milletvekili Özgür Özel’in,
TBMM Başkan Vekili Mehmet Akif Hamzaçebi’ye görevinde başarılar dilediğine
ilişkin açıklaması
22.- İstanbul Milletvekili Engin Altay’ın,
TBMM Başkan Vekili Mehmet Akif Hamzaçebi’ye görevinde başarılar dilediğine ve
Başbakan Yardımcısı Numan Kurtulmuş’un TRT ve Anadolu Ajansında çalışan üst
düzey bürokratlardan tarihsiz istifa dilekçeleri alıp almadığını öğrenmek
istediğine ilişkin açıklaması
23.- Manisa Milletvekili Erkan Akçay’ın,
Türkiye’deki işsizlik oranının artmasını Hükûmetin dikkatine sunmak istediğine
ilişkin açıklaması
24.- Başbakan Yardımcısı Lütfi Elvan’ın,
TBMM Başkan Vekili Mehmet Akif Hamzaçebi’ye görevinde başarılar dilediğine ve
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
25.- Diyarbakır Milletvekili İdris
Baluken’in, Güneydoğu Anadolu Bölgesi’nin bazı yerleşim yerlerinde uygulanan
sokağa çıkma yasaklarının farklı bir boyuta geçtiğine, bu konuda Türkiye
kamuoyunun duyarlı olması gerektiğine ve Şırnak Milletvekili Ferhat Encu ile
belediye eş başkanlarının evlerine yapılan baskınları Meclis Başkanlık
Divanının kınamasını rica ettiğine ilişkin açıklaması
26.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in yaptığı açıklamasındaki
bazı ifadelerine ilişkin açıklaması
27.- Ankara Milletvekili Levent Gök’ün,
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
28.- Amasya Milletvekili Mehmet Naci
Bostancı’nın, Hakkâri Milletvekili Nihat Akdoğan’ın düzeltmeyle ilgili yaptığı
konuşmasındaki bazı ifadelerine ilişkin açıklaması
29.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı
açıklamasındaki bazı ifadelerine ilişkin açıklaması
30.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken ile İstanbul Milletvekili
Mahmut Tanal’ın sataşma nedeniyle yaptıkları konuşmalarındaki bazı ifadelerine
ilişkin açıklaması
31.- Manisa Milletvekili Özgür Özel’in,
Başika’daki askerî varlığımıza IŞİD tarafından bir saldırı düzenlendiği ve 4
askerin ağır yaralı olduğu konusundaki haberlerle ilgili Hükûmetten bilgi talep
ettiklerine ilişkin açıklaması
32.- Gümrük ve Ticaret Bakanı Bülent
Tüfenkci’nin, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Adana Milletvekili Necdet Ünüvar ve 21
milletvekilinin, kanser hastalarının ve yakınlarının terminal dönemde
yaşadıkları sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/25)
2.- Bolu Milletvekili Ali Ercoşkun ve 20
milletvekilinin, ülkemiz genelinde iklim değişikliğiyle ilgili sorunların ve
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/26)
3.- Bursa Milletvekili Hüseyin Şahin ve 26
milletvekilinin, mobilya sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/27)

VII.- GEÇEN TUTANAK HAKKINDA KONUŞMALAR
1.- Hakkâri Milletvekili Nihat Akdoğan’ın,
15/12/2015 tarihli 14’üncü Birleşimdeki bazı ifadelerini düzelttiğine ilişkin
konuşması

VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, Diyarbakır, Suruç ve Ankara
katliamlarının gerçekleşmesi sürecinde adli ve idari ihmallerin, açıkların ve
varsa kasıtların bulunması, bu katliamların arka planlarının aydınlatılması ve
cezai yolların açılması amacıyla 14/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 16 Aralık 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi

IX.- SATAŞMALARA İLİŞKİN KONUŞMALAR
1.- Adana Milletvekili Meral Danış
Beştaş’ın, Bartın Milletvekili Yılmaz Tunç’un HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
2.- Malatya Milletvekili Veli Ağbaba’nın,
Bartın Milletvekili Yılmaz Tunç’un HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
3.- Amasya Milletvekili Mehmet Naci
Bostancı’nın, İstanbul Milletvekili Mahmut Tanal’ın HDP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle konuşması
4.- Manisa Milletvekili Erkan Akçay’ın, Bartın
Milletvekili Yılmaz Tunç’un HDP grup önerisi üzerinde yaptığı konuşması sırasında
Milliyetçi Hareket Partisine sataşması nedeniyle konuşması
5.- Diyarbakır Milletvekili İdris
Baluken’in, Bartın Milletvekili Yılmaz Tunç’un HDP grup önerisi üzerinde yaptığı
konuşması sırasında şahsına sataşması nedeniyle konuşması
6.- İstanbul Milletvekili Mahmut Tanal’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
7.- Manisa Milletvekili Erkan Akçay’ın,
Maliye Bakanı Naci Ağbal’ın 1 sıra sayılı Kanun Tasarısı’nın tümü üzerinde
Hükûmet adına yaptığı konuşması sırasında Milliyetçi Hareket Partisine
sataşması nedeniyle konuşması
8.- İstanbul Milletvekili Aykut
Erdoğdu’nun, Maliye Bakanı Naci Ağbal’ın 1 sıra sayılı Kanun Tasarısı’nın tümü
üzerinde Hükûmet adına yaptığı konuşması sırasında CHP Grubuna sataşması
nedeniyle konuşması
9.- Amasya Milletvekili Mehmet Naci
Bostancı’nın, İstanbul Milletvekili Aykut Erdoğdu’nun 1 sıra sayılı Kanun Tasarısı’nın
tümü üzerinde şahsı adına yaptığı konuşması sırasında Adalet ve Kalkınma
Partisine sataşması nedeniyle konuşması
10.- İstanbul Milletvekili Aykut
Erdoğdu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması



X.- SEÇİMLER
A) Komisyonlarda Açık Bulunan Üyeliklere
Seçim
1.- İnsan Haklarını İnceleme Komisyonunda
açık bulunan üyeliğe seçim

XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2016 Yılı Merkezi Yönetim Geçici Bütçe
Kanunu Tasarısı ile Plan ve Bütçe Komisyonu Raporu (1/317) (S. Sayısı: 1)
16 Aralık 2015 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mücahit DURMUŞOĞLU (Osmaniye), Zihni AÇBA
(Sakarya)
------0-----
BAŞKAN
– Türkiye Büyük Millet Meclisinin 15’inci Birleşimini açıyorum.
III.- YOKLAMA
BAŞKAN
- Elektronik cihazla yoklama yapacağız. 
Yoklama
için beş dakika süre vereceğim. Sayın milletvekillerinin oy düğmelerine basarak
salonda bulunduklarını bildirmelerini, bu süre içerisinde elektronik sisteme
giremeyen milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla beş dakikalık süre içerisinde Başkanlığa
ulaştırmalarını rica ediyorum. 
Şimdi
yoklama işlemini başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur.
Birleşime
on dakika ara veriyorum. 
Kapanma Saati: 14.06
İKİNCİ OTURUM
Açılma Saati: 14.19
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mücahit DURMUŞOĞLU (Osmaniye), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 15’inci Birleşiminin
İkinci Oturumunu açıyorum.
III.- YOKLAMA
BAŞKAN
- Açılışta yapılan yoklamada toplantı yeter sayısı bulunamamıştı.
Şimdi
yoklama işlemini tekrarlayacağım.
Yoklama
için üç dakika süre veriyorum.
(Elektronik cihazla yoklamaya
başlandı)
BAŞKAN
– Değerli milletvekilleri, bir yandan elektronik cihazla oy kullanıp diğer
yandan pusula gönderen arkadaşlar olup olmadığını kontrol amacıyla kâtip üye
arkadaşlar çalışıyor. 
Bilginize
sunuyorum.
(Elektronik
cihazla yoklamaya devam edildi)
BAŞKAN
– Toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı konuşmalarda süreler beşer dakikadır. Hükûmet bu konuşmalara cevap
verebilir. Hükûmetin cevap süresi yirmi dakikadır. 
Gündem
dışı ilk söz, Dünya Arapça Günü hakkında söz isteyen Batman Milletvekili Sayın
Mehmet Ali Aslan’a aittir. 
Buyurun
Sayın Aslan. 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Batman Milletvekili Mehmet Ali
Aslan’ın, 18 Aralık Dünya Arapça Günü’ne ilişkin gündem dışı konuşması
MEHMET
ALİ ASLAN (Batman) – Sayın Başkan, Sayın Divan, Sayın Meclis ve bütün
halklarımızı saygıyla selamlıyorum. “…” (*)
FARUK
ÖZLÜ (Düzce) – Türkçe konuş, Türkçe.
MEHMET
ALİ ASLAN (Devamla) – “…” (**)
FARUK
ÖZLÜ (Düzce) – Türkçe konuş Türkçe, Türkçe; anlamıyoruz. 
MEHMET
ALİ ASLAN (Devamla) – “…” (***) (AK PARTİ sıralarından sıra
kapaklarına vurmalar, MHP sıralarından gürültüler)
OKTAY
VURAL (İzmir) – Sayın Başkan, Sayın Başkan; yasama dilimiz Türkçedir. 
ERKAN
AKÇAY (Manisa) – Bu kadarı da meydan okuma olur Sayın Başkan. 
BAŞKAN
– Sayın milletvekilleri… Sayın Aslan; Dünya Arapça Günü dolayısıyla söz
aldınız. Dolayısıyla, İç Tüzük uyarınca sizi konuşma konunuzda konuşmaya davet
ediyorum. 
MEHMET
ALİ ASLAN (Devamla) – Sayın Başkan, Türkiye’deki bütün dillerle ben selamlama
yapıyorum. Dünya Arapça Günü olması hasebiyle…
OKTAY
VURAL (İzmir) – Burası Meclis, Meclis; Türkiye Büyük Millet Meclisi.
MEHMET
ALİ ASLAN (Devamla) – …Türkiye’deki bütün ana dillere sevginin, selamın,
saygının bir ifadesi olarak bir selamlama yapıyorum.
OKTAY
VURAL (İzmir) – Türkçe yap, Türkçe.
BAŞKAN
– Sayın Aslan…
OKTAY
VURAL (İzmir) – Türkçeye niye düşmanlık yapıyorsunuz?
MEHMET
ALİ ASLAN (Devamla) – Lütfen, bu konuda ana dillere saygılı olalım. (AK PARTİ
ve MHP sıralarından gürültüler)
OKTAY
VURAL (İzmir) – Sen saygılı ol!
MEHMET
ALİ ASLAN (Devamla) – “…” (*)
BAŞKAN
– Sayın Aslan… Değerli milletvekilleri, lütfen…
MEHMET
ALİ ASLAN (Devamla) – “…” (**) (AK PARTİ sıralarından sıra
kapaklarına vurmalar, MHP sıralarından gürültüler)
BAŞKAN
– Sayın Aslan, Anayasa’mıza göre resmî dil Türkçedir. 
Ayrıca,
milletvekilleri Anayasa’mızın 80’inci maddesine göre sadece seçildikleri
bölgenin veya kendilerini seçenlerin değil bütün Türkiye'nin milletvekilidir. 
MEHMET
ALİ ASLAN (Devamla) – Sayın Başkan, bunu biliyorum, sağ olun.
BAŞKAN
– Dolayısıyla, ben konuşmanızı Meclis Başkan Vekili olarak anlamak isterim,
milletvekillerinin anlama ihtiyacı var.
MEHMET
ALİ ASLAN (Devamla) – İşte, müsaade ederseniz, biz Türkçe konuşacaktık.
TAHİR
ÖZTÜRK (Elâzığ) – Türkçe konuş, Türkçe.
BAŞKAN
– Bizi izleyen vatandaşlarımızın anlama ihtiyacı var. Lütfen, sizi konuya davet
ediyorum. Herkesin anlayabileceği bir şekilde bir konuşma bekliyorum sizden.
MEHMET
ALİ ASLAN (Devamla) – Sayın Başkan, sizin ve AKP’nin müdahalesiyle üç dakikam
gitti.
FARUK
ÖZLÜ (Düzce) – AK PARTİ.
BAŞKAN
– Ben sürenizi ilave edeceğim.
MEHMET
ALİ ASLAN (Devamla) – Tamam.
BAŞKAN
– Konuya dönün ben size ek süre vereceğim.
MEHMET
ALİ ASLAN (Devamla) – Zaten şu anda konuya dönüyoruz müsaade ederseniz.
18
Aralık 1973’te Arapça, Birleşmiş Milletlerin 6’ncı resmî dili olarak kabul
edilmiştir. 2012’de de “Dünya Arapça Günü” olarak ilan edilmiştir 18 Aralık.
2013’ten bu yana da Türkiye’deki Mıhellemi Derneği, Anadolu Arap Birliği
Derneği ve Türkiye’deki diğer Arap dernekleri bu günü etkinliklerle, coşkuyla
kutlamaktadırlar.
FARUK
ÖZLÜ (Düzce) – Hayırlı olsun.
MEHMET
ALİ ASLAN (Devamla) – Milattan öncesine dayanan Türkiye’deki Arap halkları
Mardin, Batman, Siirt, Urfa, Bitlis, Muş, Malatya, Gaziantep, Adana ve
Mersin’de yerli halk olarak yaşamaktadırlar. 
Arapça,
1 milyon 250 bin kelimesi ve 35 lehçesiyle dünyanın en zengin dilidir.
Dünyada
500 milyon insanın ana dili olan Arapçayı yaklaşık 1 milyar insan da konuşabilmektedir.
Türkiye’de konuşulan 15 dilden biri de Arapçadır ve Türkiye’de konuşulan Arapça
lehçeler filologlarca çok önemseniyor olup tarihleri Akadlar öncesine
dayanmaktadır. 
Tabii,
Türkiye’de Arapların ve Arapçanın bütün ana diller gibi kendilerine has sorunları
vardır. Örneğin, 2015 yılı içinde Mardin Valiliğinin suç duyurusuyla Midyat
Savcılığı 3 tane Arap derneğimizi kapatmıştır. Gerekçeler, eş başkanlığa yer
vermemizin, kadınlara, çocuklara, engellilere yönelik faaliyetlerde bulunma
isteğimizin tüzükte yer almasıdır. Bunları da biz belgeleyebiliriz. 
Yine,
maalesef, Türkiye’de ders kitaplarında ve Türkçe Dil Kurumu sözlüğünde, hâlâ
Araplar için -tırnak içinde söylüyorum- “ilk ihanet edenler”, “bizi ilk arkadan
vuranlar” şeklinde ders kitaplarında ifadeler yer almaktadır. Yine, buna bağlı
olarak… 
(Mikrofon otomatik cihaz tarafından kapatıldı)
BAŞKAN – Sayın Aslan, tartışmalar nedeniyle geçen sürenin
telafisi açısından size ilave bir dakika süre veriyorum.
MEHMET
ALİ ASLAN (Devamla) – Sayın Başkan, en az üç dakika bizi engellediniz siz ve
AKP Grubu ve ben buradan görüyordum yani önümüzde görünüyor, iki buçuk dakika
engellendim.
BAŞKAN
– Sayın Aslan, birinci dakika sonunda size müdahale veya “Lütfen konuya dönün.”
şeklinde laf atmalar başladı. Dolayısıyla, ilk bir dakikada siz normal
konuşmanızı yaptınız, ondan sonraki kaybınız bir dakikadır ama arzu ediyorsanız
size ilave bir dakika daha, siz eğer iki dakika olarak bunu yorumluyorsanız iki
dakika süre veriyorum size Sayın Aslan.
Buyurun.
MEHMET
ALİ ASLAN (Devamla) – İki dakika olsun, ne yapalım, kalem sizde.
…“ne
Şam’ın şekeri ne Arap’ın yüzü”, “Anladıysam arap olayım.”, “Her şey arapsaçına
döndü.” gibi utanç verici tabirler, nefret kokan tabirler hâlâ TDK sözlüğünde
yer almaktadır. Ve bir bilim insanımız olan, Nobel’i bilim adına kazanan Sayın
Aziz Sancar’ın, biliyorsunuz, anne dili de baba dili de Arapçadır. Yani,
buradan da biz onun akademik başarısını kutluyoruz.
ERKAN
AKÇAY (Manisa) – Ayrımcılık yapma! “Türküm” diyor. Türk milletinin bir ferdidir
Aziz Sancar. Irkçılık yapma, ayrımcılık yapma!
MEHMET
ALİ ASLAN (Devamla) - Ve Sayın Millî Eğitim Bakanımız ve Hükûmet sadece Araplar
için değil, bütün ana diller ve ırklar için ders kitaplarında ya da yardımcı
kaynaklarda yer alan ötekileştirici ifadeleri -lütfen bir komisyon kurup-
ilgili ders kitaplarından ve temel kaynaklardan çıkarsınlar.
Yine,
taleplerimiz var Araplar olarak: Eski köy isimlerimizi istiyoruz, Arapça TV
istiyoruz. Şu an Türkiye’deki TRT Arapça dünya Araplarına “modern, standart
Arapça” dedikleri dil ile hitap ediyor, Türkiye’deki hiçbir Arap onu
anlamamaktadır. Ve yine, tüm ana diller Türkçenin yanı sıra zorunlu olarak
kişiye öğretilmelidir ailenin ve kişinin isteğine bakmaksızın. Türkiye’de
konuşulan Arapça lehçelerle ile ilgili üniversitelerde bölümler açılmalıdır. Ve
yine, tüm Arap köy ve beldelerinde tapu kadastro sorunları vardır, yeniden
tapulama ve kadastrolama çalışmaları bir an önce başlatılmalıdır çünkü bundan
dolayı katliamlar yaşanmaktadır. Bilge köyü katliamının temelinde tapu kadastronun
yanlış belgelendirilmesi olayı vardır. Araplarda olsun, Kürtlerde olsun,
Süryanilerde olsun, bütün Türkiye’de olsun tapu kadastro sorunu da ciddi bir
sorundur, yeniden ele alınması gerekiyor.
Teşekkürler.
(HDP sıralarından alkışlar) 
BAŞKAN
– Teşekkür ederim Sayın Aslan.
Gündem
dışı ikinci söz, çeltik üreticilerinin sorunları hakkında söz isteyen Edirne
Milletvekili Okan Gaytancıoğlu’na aittir.
Buyurun
Gaytancıoğlu. (CHP sıralarından alkışlar) 
2.- Edirne Milletvekili Okan
Gaytancıoğlu’nun, çeltik üreticilerinin sorunlarına ilişkin gündem dışı
konuşması
OKAN
GAYTANCIOĞLU (Edirne) – Sayın Başkan, değerli milletvekilleri; bugün
Türkiye’deki çeltik üreticilerinin sorunlarını ve perişan olan durumlarını dile
getirmek üzere söz almış bulunmaktayım. Sizleri saygıyla selamlıyorum. 
Yaklaşık
iki buçuk ay önce Türkiye Büyük Millet Meclisinin basın toplantı odasında
“Türkiye Çeltik Üretiminde Uygulanan Tutarsız Politikalar ve Sonuçları” isimli
bir basın toplantısı düzenlemiştim ve burada, 2014 yılında çeltik üreticilerinin
ürünlerini kilogramı 1 lira 80 kuruş, 2 liradan sattıklarını fakat bu yıl
hasadın 1,5 liralardan başladığını ve fiyatların düşeceğini dile getirerek
kamuoyunu bilgilendirmiştim ve özellikle bir müdahale kurumu olan Toprak
Mahsulleri Ofisini de göreve çağırmıştım. “Gelin, üreticinin hâlini görün;
üreticiler şu anda ürünlerini pazarlamakta güçlük çekiyorlar, üreticiler
karşılarında muhatap bulamıyorlar.” demiştim, hatta yetkililerle de
görüşmüştüm. Bana dedikleri “Piyasanın oturmasını bekliyoruz.” Ben tarım
ekonomistiyim, piyasanın ne olduğunu çok iyi bilirim. Piyasanın gerçekleşmesi
için alıcı ve satıcının olması lazım, satıcının olduğu ama alıcının olmadığı
bir ortamda piyasa da, fiyat da oluşmaz, bunu sürekli söyledim. Dedim ki:
“Önlem almazsanız sosyal patlamalar başlayacak.” Nitekim korktuğumuz başımıza
geldi, ticaret yapan, çeltik ticareti yapan bir firmanın sahibi Sayın Mehmet
Pekmezci intihar etti. Nedeni, üreticilerden çeltik toplayarak bunu başkalarına
satmış ama parasını alamamış. Ve fiyat, korktuğumuz gibi, 1 lira 20 kuruşlara
geriledi. Bu, ticaret borsasının rakamları. Hâlen o çağrılarıma bir türlü yanıt
alamadım. Bugün öğrendim ki, Toprak Mahsulleri Ofisi -Sayın Tarım Bakanı
açıklamış- 1 lira 58 kuruştan alım yapacakmış. Üreticiler ürünlerini sattılar,
yok pahasına 1 lira 20 kuruştan elden çıkardılar, şimdi siz fiyat
açıklıyorsunuz. Bu ne biçim tarım politikası? AKP’nin uyguladığı tarım
politikası iflas etmiştir. 
AKP,
iktidarda olduğu on üç yıldan beri tam 3,8 milyon ton çeltik ve pirinci
Türkiye’ye ithal ettirmiş ve bunun karşılığında da 1,7 milyar dolar döviz
ödemişiz yani kendi çiftçimize bu parayı çok görmüşüz ama Hintli çiftçiye,
Çinli çiftçiye, Amerikalı çiftçiye bu paraları ödemişiz. Peki, Türkiye’de 22
bin tane çeltik üreticisi var, İpsala’da, Gönen’de, Biga’da, Terme’de,
Bafra’daki çeltik üreticileri ne yapıyorlar? Ürünleri ellerinde hâlen
bekliyorlar, senetleri bekliyorlar, borç batağına batmış durumda bekliyorlar. 
Türkiye,
bilinçli, tutarlı ve hükûmetlere göre değişmeyen tarım politikaları uygulamış
olsaydı ithalata gerek olmayacağını bu konuyu bilen bir bilim adamı ve
Cumhuriyet Halk Partisi Edirne milletvekili olarak buradan söylüyorum.
Partimizin politikaları çok açık ve nettir. Biz üreten bir çiftçi istiyoruz,
böyle eylem yapan çiftçi istemiyoruz. Bakın, çiftçimiz burada hakkını arıyor,
tabii ki arayacak ama nerede Ofis? Nerede çiftçinin kara gün dostu olan Toprak
Mahsulleri Ofisi? Bugün fiyat açıklıyor. Hasat iki buçuk ay önce olmuş. İki
buçuk ayda küçük üreticide ürün kalır mı? Bakın, bu da on üç yıl önce çekilmiş
bir fotoğraf. Dolu, ürün var. Nerede? Toprak Mahsulleri Ofisinin önünde. Neden?
Çünkü ürün var, üretim var. Şimdi, bu ürünleri biz nerede ithal ediyoruz?
Maalesef, karnımızı doyurmak için yılda 12-13 milyar dolarlık ithalat
yapıyoruz. Kendi çiftçinizden esirgediğiniz paraları maalesef yabancı ülkelerin
çiftçilerine ödemek zorunda kalıyoruz. 
Dünyanın
en pahalı mazotunu biz kullanıyoruz ama yat sahipleri çok ucuza; 1,5 liradan
mazot kullanıyorlar. 
Dinlediğiniz
için çok teşekkür ediyor, saygılar sunuyorum. (CHP sıralarından alkışlar) 
BAŞKAN
– Sayın Gaytancıoğlu, teşekkür ederim. Bir teşekkürüm de süreyi hakikaten çok
iyi kullandınız, beş dakikada bitirdiniz, onun için ayrıca bir kez daha
teşekkür ediyorum.
Gündem
dışı üçüncü söz, 18 Aralık Uluslararası Göçmenler Günü hakkında söz talep eden
İstanbul Milletvekili Tülay Kaynarca’ya aittir.
Buyurun
Sayın Kaynarca. (AK PARTİ sıralarından alkışlar)
3.- İstanbul Milletvekili Tülay
Kaynarca’nın, 18 Aralık Uluslararası Göçmenler Günü’ne ilişkin gündem dışı
konuşması
TÜLAY
KAYNARCA (İstanbul) – Sayın Başkan, değerli milletvekilleri; 18 Aralık
Uluslararası Göçmenler Günü dolayısıyla söz aldım. Genel Kurulu saygıyla
selamlıyorum.
Öncelikle,
Meclis Başkan Vekilimiz Sayın Hamza Çebi’ye yeni görevinde başarılar diliyorum.
Değerli
milletvekilleri, 18 Aralık 2000 yılından bu yana, Birleşmiş Milletler
tarafından Uluslararası Göçmenler Günü olarak kabul edilmektedir. Peki, neden
18 Aralık tercih edildi? Çünkü 1990’lı yıllarda Birleşmiş Milletler Genel
Kurulunda, uluslararası göçmen işçiler ve aileleriyle ilgili, bunların
haklarıyla ilgili kanun konvansiyonu imzalanmıştı ve bu nedenle de 2000 yılında
bu karar alındığında, 18 Aralık Birleşmiş Milletler Uluslararası Göçmenler Günü
olarak kabul edildi. Peki, bu amacın arkasında neler var? Evini, yurdunu
kaybeden, bazen terör, bazen zalim yönetimler tarafından evsiz bırakılan ve göç
mecburiyetinde kalan insanlarımız için, haklar için oluşturulan; bunların
siyasi, hukuki, ekonomik haklarını araştıran, bunu amaçlayan bir gün olarak
kabul ediliyor.
Aslında,
ben de bir göçmen ailenin torunuyum, Ahıska’dan ailelerimiz gelmiş,
dedelerimiz. Küçükken onların hikâyelerini dinleyerek, ağıtları, acıları
dinleyerek büyüdüm ben. 93 harbi… 1944 yıllarında Stalin döneminden sonraki
yaşanan zulümler, o süreçte yaşananlar ve bir gecede -gece belli bir süre
sonra- bir saat içerisinde evinizi terk edin. Büyük sürgün… Ve insanlar göç
ettirildi yaşadığı yerlerden. O torunlar olarak bugün dedelerimizden dinlediğimiz
ve hâlâ çok ciddi bir yara olan o süreci düşündüğüm zaman, gerçekten hem dram
hem acı ve hâlâ devam eden bir yapıya dikkat çekmek istiyorum çünkü büyükbaş
hayvanların sevkiyatının yapıldığı trenlerde, vagonlarda salgın hastalıklarıyla
ölen binlerce insan ve Sibirya’da donarak ölen binlerce Ahıskalı ve devamında
göçe maruz bırakılan insanlık dramı.
Bugün
farklı mı? Bugün dünyaya baktığınızda, bugün dünyanın birçok noktasında ve çok
uzağa gitmeyelim, hemen sınırımızda bir Suriye gerçeği var ve göç eden insanlarımız
var. Dünya nasıl bakıyor bu olaya? Avrupa nasıl bakıyor? Ve Türkiye, Türkiye
Cumhuriyeti devleti bugün, Suriye’deki yaşananlardan sonra 2 milyon 406 bin…
Dün aldım bu verileri ve baktım, rakam inanılmaz bir boyutta, ülkemizde bulunan
Suriyeli kardeşlerimizin sayısı 2 milyon 406 bine ulaştı. Yine, Türkiye’de
doğan 80 bini aşkın çocuk var ve 150 bine yakın da bu kamplarda yaşayan çocuk
var. Bu yaşanan dramların, acıların en büyük şahitleri, bu acıyı yüreğinde en
büyük hisseden ve yapı içerisinde zulüm gören çocuk ve kadınların etki oranı da
çok çok fazla, buna özellikle dikkat çekmek istiyorum ama Türkiye bu konuda,
Allah’a çok şükürler olsun ki, 10 ilde 25 geçici barınma merkezinde yaklaşık
246 bin Suriyeliyi barındırıyor. Devamında da Türkiye’nin birçok noktasında
kardeşlerimiz var. Yani ülkemiz ensar ruhuyla sahip çıkıyor kardeşlerimize.
Türkiye bugün dünyada sığınmacı nüfusunun en fazla olduğu ülkelerden bir tanesi
ve göç artık sadece Türkiye’nin değil, hem Avrupa’nın bir sorunu hem bütün
dünyanın bir sorunu, yani küresel bir problem olarak ele alınması gerekiyor. Bu
konudaki istatistiki veriler de bunu gösteriyor; göçmenlerin, yerinden edilmiş
insanların sayısının dünya genelinde 200 milyonu aşkın olduğu düşünüldüğü zaman
da gerçekten bu tablo çok vahim.
Bu
duygu ve düşüncelerle diyorum ki 18 Aralık Uluslararası Göçmenler Günü’nün, hiç
kimsenin evinden, barkından, yurdundan olmaması dileğiyle, biz Türkiye
Cumhuriyeti devleti olarak sorumluluklarımızı sonuna kadar yerine getiriyor ve
ensar ruhuyla sahip çıkıyoruz kardeşlerimize. 
Aynı
yapının sürmesini diliyor, Genel Kurulu saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ederim Sayın Kaynarca. 
Sayın
Kaynarca’ya da süreye riayet ettiği için ayrıca teşekkür ediyorum.
Değerli
milletvekilleri, elektronik cihazla sisteme girip söz talep eden milletvekili
arkadaşlarım olduğunu görüyorum. 
Söz
talep sırasına göre ilk 20 kişiye birer dakikalık söz vereceğimi ifade
ediyorum.
Evet,
ilk söz Sayın Atıcı’nın. 
V.- AÇIKLAMALAR
1.- Mersin Milletvekili Aytuğ Atıcı’nın,
Mersin Millî Eğitim Müdürlüğünün çocuk tiyatrolarının bazı oyunlarını
yasaklamasına ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli
milletvekilleri, yasakları kaldıracağız diye halktan oy isteyen ve iktidar olan
AKP, bir yandan basılmış, basılmamış kitapları toplatırken, yasaklarda sınır
tanımayarak Mersin’de çocuk tiyatrolarının oyunlarını yasaklamıştır. Yanlış
duymadınız, çocuk tiyatrolarının oyunlarını yasaklamıştır. 
Mersin
Millî Eğitim Müdürlüğü, Mersin Tiyatro Derneğinin 4 oyununu yasakladı. Tiyatro
Arya grubu “Gökkuşağı Altında” oyununu oynayamayacak. Tiyatro Agon grubu “Gıdık
Ali ve Robotu” ve “Harikalar Sirki”ni artık oynayamayacak. Hayalicinas grubu
“Karagöz Süper Dede”yi artık oynayamayacak ve “Karagöz Süper Dede” UNESCO
ödülüne layık görülmüş ve daha önce izin almış bir oyundur. Allah aşkına,
Karagöz’den niye korkuyorsunuz? Karagöz düşünmeyi ve sorgulamayı öğrettiği için
mi korkuyorsunuz? Korkacaksınız. (CHP sıralarından alkışlar)
BAŞKAN
– Sayın Biçer…
2.- Manisa Milletvekili Tur Yıldız
Biçer’in, gerçek sorumluların yargılanmadığı Soma davasının sonucu ne olursa
olsun bir kara leke olarak kalacağına ilişkin açıklaması
TUR
YILDIZ BİÇER (Manisa) – Sayın Başkan, sayın milletvekilleri; Soma’da 301 insan
13 Mayıs 2014’te değil, 3213 sayılı Maden Kanunu gereğince maden ruhsatları
Enerji ve Tabii Kaynaklar Bakanlığı Maden İşleri Genel Müdürlüğünce verilirken,
2012’de Başbakanlık genelgesiyle Başbakanlık iznine bağlandığı gün öldü. 301
madenci, Eynez madeninde müfettişlerce 2012, 2013 ve Mart 2014’te yapılan
denetim sonucunda mevzuata aykırı bir durum görülmediği bilgisi verildiği gün
öldü. 301 madenci, Enerji Bakanı Taner Yıldız’ın, Erdoğan’ın posterinin
altında, Soma Holdinge ait ocağın açılış töreninde madenin iş güvenliği
açısından güvenlik sistemleriyle donatılan örnek bir işletme olduğunu söylediği
gün öldü. 
Bu
hafta Manisa’da Soma davasının 5’inci oturumu gerçekleştiriliyor. Yargılanan 46
kişiyle ilgili karar ne olursa olsun, gerçek sorumluların yargılanmadığı bu
dava kömür karasından daha kara bir leke olarak kalacaktır.
Saygılar
sunarım. (CHP sıralarından alkışlar)
BAŞKAN
– Sayın Demir…
3.- Muğla Milletvekili Nurettin Demir’in,
Credit Suisse Araştırma Enstitüsü tarafından yapılan bir araştırmada
Türkiye’nin ileri düzeyde eşitsizliğin olduğu ülkelerden biri olarak işaret
edildiğine ve işsizlik rakamlarının bunun önemli bir göstergesi olduğuna
ilişkin açıklaması
NURETTİN
DEMİR (Muğla) – Teşekkür ederim Sayın Başkan.
Credit
Suisse Araştırma Enstitüsü tarafından yapılan araştırmaya göre, Türkiye ileri
düzeyde eşitsizliğin olduğu ülkelerden biri olarak işaret edilmektedir. Dün
açıklanan işsizlik rakamları da bunun önemli bir göstergesi. Ülkemizde geniş
tanımlı işsizlik 16,6, işsizlik sayısı ise 5,4 milyondur. Toplum Yararına
Çalıştırma Programı’nda işçi sayılmayanlar istatistiklerde çalışan olarak ele
alınmış, buna rağmen işsiz sayısı dönem rekoru kırmıştır. İşsizlik her ay daha
da artarken istikrardan söz etmek mümkün müdür? 
Çalışma
yaşamındaki koşullara bağlı ölümlerin yüzde 86’sı meslek hastalıkları sebebiyle
olmaktadır. Ancak Türkiye dahil pek çok ülkenin kayıt sistemlerine meslek
hastalıklarına bağlı ölümler girmemektedir. 
(Mikrofon
otomatik cihaz tarafından kapatıldı)
BAŞKAN
– Sayın İrgil…
4.- Bursa Milletvekili Ceyhun İrgil’in,
Hükûmetin kamulaştırma işlemlerinde adil davranması gerektiğine ilişkin
açıklaması
CEYHUN
İRGİL (Bursa) – Sayın Başkan teşekkür ederim söz verdiğiniz için. 
Değerli
milletvekilleri, 8 Aralıkta Resmî Gazete’de yayımlanan Bakanlar Kurulu
kararıyla, Bursa Mustafakemalpaşa, Karacabey ve Nilüfer ilçeleri ile
Balıkesir’de Kamulaştırma Kanunu’nun 27’nci maddesi kapsamında binlerce parseli
kamulaştırma kararı çıktı. Kamulaştırılan yerlerden bazıları daha önce
toplulaştırma işlemine tabi tutulmuş, bu işlemin Danıştay tarafından iptali
üzerine idare normal kamulaştırma yerine acele kamulaştırma, kamulaştırmasız el
koyma yolunu tercih etmiştir. Biz Hükûmetin ve Bakanlığın bu konuda daha adil
davranmasını, bu tür el koyma metotlarından vazgeçmesini istiyoruz.
Teşekkür
ederim.
BAŞKAN
– Sayın Tanal…
5.- İstanbul Milletvekili Mahmut Tanal’ın,
iktidarın yolsuzlukla mücadeleyle ilgili bir eylem planı olup olmadığını
öğrenmek istediğine ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Yarın
17 Aralık. 17 Aralık, 25 Aralık operasyonlarını yapan polisler ve savcılar
gerçek bir demokrasinin yaşandığı bir başka ülkede olmuş olsaydı demokrasi ve
hukuk kahramanları olarak ilan edilirken ülkemizde yolsuzlukla mücadele eden
polis ve savcılar hakkında soruşturmalar başlatılmış durumda. Sayın iktidarın
yolsuzlukla mücadeleyle ilgili bir eylem planı var mıdır, yoksa bu
yolsuzluklara bulaştıkları için, bunu yazan gazetecileri cezaevine göndermeye,
bunu yayınlayan televizyonları kapatmaya devam edecekler midir?
Teşekkür
ediyorum.
BAŞKAN
– Sayın Yılmaz…
6.- Adana Milletvekili Seyfettin Yılmaz’ın,
Mecliste Türkçe dışında dillerin konuşulmasının milletin birliğine vurulan bir
darbe olduğuna ve polis ve askerlerin şehit olmasında sorumluluğu bulunanlardan
hesap sorulması gerektiğine ilişkin açıklaması
SEYFETTİN
YILMAZ (Adana) – Teşekkür ediyorum Sayın Başkan.
Burası
Türkiye Büyük Millet Meclisi. Anayasa’mıza göre resmî dil Türkçedir ama
Mecliste ne yazık ki anayasal suç işlenerek Türkçe dışında dillerin konuşulması
ve burada “kürdistan” gibi ifadelerden bahsedilmesi milletimizin birliğine
vurulan en büyük darbedir. Adalet ve Kalkınma Partisi zaten son dört yıldır
uyguladığı açılım, Kürt politikası, Kürt açılımı, millî birlik ve kardeşlik
politikası neticesinde bugün ülkeyi yönetilemeyecek noktaya getirmiştir. Dört
yıldır bunları ifade ederken sert bir dille buna karşı çıkan Adalet ve Kalkınma
Partisi…
Temmuz
ayından beri, 20 Temmuzdan beri 220 tane vatan evladı Mehmetçik’imiz ve polisimiz
şehit olmuştur. Bu süreç içerisinde bu polis ve askerlerimizi şehit eden
roketatarlar, ağır silahlar, bombalar, yollara döşenen mayınlar ve dinamitler,
kimin denetimi ve gözetimi altında, kimin talimatları doğrultusunda, hangi vali
bunları görmemiştir? Bunun sorumluları kimlerdir? Bunlardan mutlaka ve mutlaka
hesap sorulması gerektiğini düşünüyorum.
BAŞKAN
– Sayın Okutan…
7.- Isparta Milletvekili Nuri Okutan’ın,
Güneydoğu Anadolu Bölgesi’nin bazı illerinde öğretmenlerin bir SMS mesajıyla
evlerine gönderildiğine ve hangi şartlarda olursa olsun öğretmenlerin eğitime
devam etmesi gerektiğine ilişkin açıklaması
NURİ
OKUTAN (Isparta) - Teşekkür ederim Sayın Başkanım. 
Kamuoyunun
da bildiği gibi güneydoğuda bazı illerimizde çok acı tablolar yaşanıyor. Ama
bilhassa geçtiğimiz iki gün içerisinde öğretmenlerimize de bir SMS çekilerek
evlerine gönderdiler. 
Millî
mücadele yıllarında bile Ulu Önder Atatürk, Sakarya Meydan Muharebesi’ndeki
bütün o olumsuz şartlarda öğretmenleri topladı; “Türkiye’de ulus nasıl inşa edilecek?”
şeklinde öğretmenlerle toplantılar yaptı o kara günlerde. Artık ne olursa
olsun, hangi şartlarda olursa olsun öğretmenlerimizin eğitime devam etmesi
gerekir. Oralarda bu zor şartların aşılmasını bekliyorsak ancak onları
öğretmenlerle, okulla, kitapla, ilimle aşabiliriz. Bu bakımdan, derhâl
öğretmenlerimizi, harcırahları da verilerek, evlerinde bir müddet alıkoyarak
tekrar geri gönderilmesi ve eğitime başlanması gerekir. Aksi takdirde bu SMS’i
geçen gerek Bakanlık yetkilileri gerek kimse, onların görevlerini bırakmaları,
evlerine gitmeleri… 
(Mikrofon
otomatik cihaz tarafından kapatıldı) 
BAŞKAN
– Sayın Sarıbal…
8.- Bursa Milletvekili Orhan Sarıbal’ın,
Bursa’da metal söktöründe direniş yapan işçilerin, anlaşmaya rağmen işlerine
son verilmesine ilişkin açıklaması
ORHAN
SARIBAL (Bursa) – Teşekkür ederim Sayın Başkan.
Bursa’da
5 Mayıs tarihi itibarıyla başlayan metal sektöründeki emekçi dostlarımızın
direnişi, kendi haklarını arama mücadelesi bir anlaşmayla sonuçlanmıştı.
Anlaşmanın sonucunda işverenlerin eylem yapan sendika üyelerinin hiçbirini
işten atmayacağını, buna tanık olarak da valinin, hatta o günün Çalışma ve
Sosyal Güvenlik Bakanını telefonla arayarak bunları teyit ettiği açıkça kamuoyu
tarafından bilinmektedir. Maalesef, daha sonraki süreçte 1.500’e yakın metal
çalışanı işlerinden atılmış, o iş yerlerinde etkin olan sendika ve işveren
aracılığıyla hem işlerinden atılmakla kalmamış, aynı zamanda bundan sonra iş
bulmalarının da önüne geçilmiştir.
Buradan
Bursa Valisi Münir Karaloğlu’na, Çalışma ve Sosyal Güvenlik Bakanına ve
işverenlere bir kez daha, işçilerin haklarını geri almaları için, onları işe
geri almaları için ve yeni iş bulmalarındaki engelleri kaldırmaları için,
kamuoyuna sizler aracılığıyla, uyarıda bulunuyorum.
Teşekkür
ederim.
BAŞKAN
– Sayın Göker…
9.- Burdur Milletvekili Mehmet Göker’in,
TBMM Başkan Vekili Mehmet Akif Hamzaçebi’ye görevinde başarılar dilediğine,
Akdeniz Elektrik Dağıtım Anonim Şirketinin, Cumhuriyet Halk Partili Yeşilova
Belediyesinin kapalı pazar yeri ısıtma projesi için uygunluk bildirimi
vermeyerek belediyeler arasında ayrımcılık yaptığına ilişkin açıklaması
MEHMET
GÖKER (Burdur) – Sayın Başkan, bu vesileyle yeni görevinizde başarılar
diliyorum. 
Bundan
iki yıl önce Burdur Yeşilova Belediyesi tarafından kapalı pazar yeri üzerine
güneş enerji sistemi marifetiyle ısıtma sağlanması için bir proje hazırlanmış
ve İller Bankasına başvuru yapılmıştır. İller Bankası söz konusu projeyi kabul
etmiş ve sonrasında Yeşilova Belediyesi hibe kredi almak için Avrupa Birliğine
başvuruda bulunmuştur. Avrupa Birliği de söz konusu projeye olumlu yanıt
vererek yaklaşık 1 milyon 200 bin avroluk kredinin finansmanını sağlamıştır. 
Diğer
taraftan, Akdeniz Elektrik Dağıtım Anonim Şirketi trafo için yer yok
bahanesiyle projeye uygunluk bildirimi vermemiştir. Ancak, aynı şirket söz
konusu benzer bir projeyle sonradan başvuran Dirmil Belediyesine olumlu yanıt
vermiş ve projeyle ilgili çalışmalar başlamıştır. 
Yeşilova
Belediyesi Cumhuriyet Halk Partili bir belediye olduğu için mi kendilerine trafo
için yer gösterilmemiştir? Yöre halkının çıkarları için bu ayrımcılığa son
verilmesini talep ediyorum. 
Teşekkür
ederim. 
BAŞKAN
– Sayın Zeybek…
10.- Samsun Milletvekili Kemal Zeybek’in,
TBMM Başkan Vekili Mehmet Akif Hamzaçebi’ye görevinde başarılar dilediğine ve
Rusya’yla bozulan ilişkiler nedeniyle ekonomik olarak batan Samsun’daki Köytür
firmasına sahip çıkılması gerektiğine ilişkin açıklaması
KEMAL
ZEYBEK (Samsun) – Sayın Başkan, görevinize yeni başlamanızdan dolayı sizi
tebrik ediyor, başarılar diliyorum. 
Orta
Doğu’da ve Suriye’de gelişen politikalar dolayısıyla -AKP’nin uyguladığı
politikalar- Rusya’yla ilişkilerimizin bozulması sonucu Samsun’da Köytür firmasının ekonomik olarak batışı
gerçekleşmiştir ve şu anda 200 milyonun üzerinde bir batak söz konusudur, tavuk
ihracatı durmuştur. Bu duruşu sağlayan, bu ihracatı engelleyen şu andaki mevcut
AKP iktidarının yeniden ekonominin düzelmesi için, Samsun’daki Köytür firmasının ve tabana yayılan ekonominin
bozulmasına etki edebilecek bu politikanın durdurulması için Köytür’e sahip çıkması gerektiğini, Samsun
ekonomisinin yerinde incelenerek Köytür mağdurlarının
desteklenmesinin sağlanması gerektiğini düşünüyorum. 
Saygılar
sunuyorum. 
BAŞKAN
– Sayın Gürer…
11.- Niğde Milletvekili Ömer Fethi
Gürer’in, yapımı için söz verilen Niğde havaalanının 2016 yılında programa
alınmasını talep ettiğine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan.
1996
yılında Niğde’de havaalanı için temel atıldı. O günden bugüne kadar havaalanı
yapılmadığı gibi, her seçim döneminde de seçmenlere havaalanı yapılacağı
konusunda özellikle iktidar partisinin verdiği bir söz var. Bu dönemde de
64’üncü Hükûmetin Programı’nı incelediğimde “Niğde” adı yalnızca otoyolla
ilgili geçiyor. Bu nedenle, Niğde havaalanının, seçmenlere söz verildiği gibi
2016 yılında programa alınmasını ve yapılmasını yüce Meclisin bilgisine
sunuyorum.
BAŞKAN
– Sayın Aydın…
12.- Bursa Milletvekili Erkan Aydın’ın,
Suriye’den Türkiye’ye zorunlu göç eden kaç kişiye TC vatandaşlığı verildiğini ve
kaç kişinin müracaatı bulunduğunu öğrenmek istediğine ilişkin açıklaması
ERKAN
AYDIN (Bursa) – Sayın Başkan, değerli milletvekilleri; bilindiği gibi
29/5/2009’da kabul edilen 5901 sayılı Kanun’da, Türkiye Cumhuriyeti
vatandaşlığının nasıl elde edileceği yoruma açık bırakılmaksızın
belirlenmiştir. 
Kanunun
11’inci maddesinde şöyle denilmektedir: “Türk vatandaşlığını kazanmak isteyen
yabancılarda: Kendi millî kanununa, vatansız ise Türk kanunlarına göre ergin ve
ayırt etme gücüne sahip olmak, başvuru tarihinden geriye doğru Türkiye’de
kesintisiz beş yıl ikamet etmek, Türkiye’de yerleşmeye karar verdiğini
davranışları ile teyit etmek, genel sağlık bakımından tehlike teşkil eden bir
hastalığı bulunmamak, iyi ahlak sahibi olmak.” gibi… 
Bu
bağlamda, Suriye’den Türkiye’ye zorunlu göç eden kaç kişiye TC vatandaşlığı
verilmiştir? Suriye’deki çatışmalardan sonra Türkiye’ye gelen göçmenlerden
kaçına TC vatandaşlığı verilmiştir? Hâlâ TC vatandaşlığı almak isteyen Suriye
uyruklu kaç kişinin müracaatı bulunmaktadır? Önümüzdeki süreçte Suriye uyruklu
kaç kişiye vatandaşlık verilecektir? 
(Mikrofon
otomatik cihaz tarafından kapatıldı) 
BAŞKAN
– Sayın Sertel…
13.- İzmir Milletvekili Atila Sertel’in, 23
Aralıkta Kubilay’ın 85’inci ölüm yıl dönümü nedeniyle yapılacak törende İzmir
Valisi’nin Menemen Belediye Başkanı Tahir Şahin’in konuşmasını engellemek
istediğine ilişkin açıklaması
ATİLA
SERTEL (İzmir) – Sayın Başkan, çok teşekkür ediyorum.
23
Aralık 1930’da devrim şehidi Kubilay gericiler tarafından Menemen’de
katledildi. 23 Aralık 2015’te -85’inci yılda- onu bir kez daha binlerce
yurttaşımızla beraber sevgi ve saygıyla anacağız.
Sayın
Başkan ve sayın milletvekilleri; ancak bu yıl ilk kez Menemen Belediye Başkanı
Sayın Tahir Şahin, İzmir Valisi tarafından, konuşturulmama kararıyla,
kendisinin sesi kısılmak, mikrofona çıkartılmamak istenmektedir. Vali
tarafından, seçilmiş bir belediye başkanının resmî bir törende konuşmasının
engellenmesini acaba ileri demokrasinin gereği olarak mı yorumlamak gerekiyor
yoksa sayın valinin kendi hakkının ve hukukunun ötesinde bir davranış biçimi
olarak mı değerlendirmek gerekiyor? Meclisin takdirine sunuyorum.
BAŞKAN – Sayın Akın…
14.- Balıkesir Milletvekili Ahmet Akın’ın,
açıklanan çeltik alım fiyatı nedeniyle Balıkesir’deki çeltik üreticilerinin zor
durumda kalacaklarına ilişkin açıklaması
AHMET AKIN (Balıkesir) – Sayın Başkan,
değerli milletvekilleri; bugün Gıda, Tarım ve Hayvancılık Bakanı çeltik alım
fiyatını ton başına 1.580 TL olarak açıkladı. Ülkemizin önemli çeltik üretim
merkezlerinden olan Balıkesir Gönen’den çok sayıda hemşehrim bugün beni aradı.
Açıklanan fiyatı çok düşük buluyorlar. Dünyanın neredeyse en pahalı girdilerini
kullanarak çeltik üreten çiftçilerimiz, açıklanan fiyatın maliyeti bile
karşılamaktan uzak olduğunu belirtiliyorlar. Ayrıca, Bakanlığı, şimdiye kadar
fiyat açıklamayarak piyasada çeltik fiyatlarının daha da aşağılara düşmesine
neden olduğu için eleştiriyorlar. Bakanlık çeltik alım fiyatlarını gözden
geçirmek zorundadır, yoksa çeltik üreticilerimiz perişan olacaklardır;
bankalara olan borçlarını ödeyemeyeceklerini belirtiyorlar. Çeltik üretiminin
ne kadar zor ve zahmetli bir iş olduğunu çok iyi biliyorum. Hükûmeti bu
gerçekler karşısında çeltik üreticilerine daha duyarlı olmaya ve sahip çıkmaya
çağırıyorum.
BAŞKAN – Sayın Kayışoğlu…
15.- Bursa Milletvekili Nurhayat Altaca
Kayışoğlu’nun, Hükûmetin, Büyükşehir Yasası’yla kendisinden olmayan bütün
belediyelere zulüm yaptığına ilişkin açıklaması
NURHAYAT ALTACA KAYIŞOĞLU (Bursa) –
Teşekkür ederim Sayın Başkanım.
Hükûmet, geçen dönem çıkarılan Büyükşehir
Yasası’yla, kendisinden olmayan bütün belediyelere her gün zulüm yapmaktadır.
Bunun bir örneği de Bursa’nın Mudanya ilçesinde yaşanmaktadır. Mudanya
Belediyesini Cumhuriyet Halk Partisi kazandığından beri yapılmayan kalmamıştır.
Örneğin, belediye binası için tahsis edilmiş olan arsayla ilgili tahsis kararı
kaldırılmıştır. Örneğin, iskele Büyükşehre tahsis edilmiştir. Örneğin, sahil
projesi yapılacağı gerekçesiyle kıyıların önüne metrelerce set çekilmiş ve
yaklaşık bir yıldır Mudanya’da yaşayanlar Mudanya’da denizi dahi
görememektedirler. İhale ellerine yüzlerine bulaştırılmıştır ve Mudanya’da
yaşayan halk bunun acısını her gün yaşamaktadır. Bir sahil düşünün ki insanlar
denizi göremiyorlar, havasını koklayamıyorlar. Artık bu antidemokratik yasanın
verdiği gücü kullanmaktan ve halka zulmetmekten vazgeçin.
BAŞKAN – Sayın Bektaşoğlu…
16.- Giresun Milletvekili Bülent Yener
Bektaşoğlu’nun, TBMM Başkan Vekili Mehmet Akif Hamzaçebi’ye görevinde başarılar
dilediğine ve Giresun’da istihdam artırıcı yatırımlar yapılmadığına ilişkin
açıklaması
BÜLENT YENER BEKTAŞOĞLU (Giresun) – Sayın
Başkan, teşekkür ediyorum.
Önce, sizi tebrik ediyorum, kutluyorum.
Çalışmanız gayet başarılı devam ediyor, inşallah hep böyle, size yakışır
şekilde devam edersiniz.
Efendim,
Giresun’da on üç yıl boyunca aralarında SEKA Kâğıt Fabrikası, sunta fabrikası,
Adel Kalem Fabrikası gibi önemli tesisler ve çoğu fındık sektöründe faaliyet
gösteren irili ufaklı KOBİ türü devlet ve özel sektöre ait fabrikaların tamamı
kapatılmıştır. 10 bin dolayında kişi ilimizde işsiz kalmıştır. Hâlen, ilimizde
SGK’ya başvuran işsiz sayısı 33 bin civarındadır, 17 bin kişi de devletten
yardım almaktadır. Hâl böyleyken hükûmetleriniz süresince zorunlu devlet
hizmetleri dışında Giresun’da yatırım ve istihdam artırıcı tek bir bütçe
ödenekli yatırım yapılmamıştır. Ek bütçe ve 2015-2016 yılı bütçesinde yüzde 66
oy aldığınız Giresun’da hangi hizmetleri öngöreceksiniz? İlimize bakış açınız
değişecek midir yoksa üvey evlat muameleniz sürecek midir? 
Çok
teşekkür ediyorum.
BAŞKAN
– Sayın Akar...
17.- Kocaeli Milletvekili Haydar Akar’ın,
zorunlu trafik sigortasına yapılan zamlarla vatandaşın mağdur edildiğine
ilişkin açıklaması
HAYDAR
AKAR (Kocaeli) – Sayın Başkan, 1 Haziranda yürürlüğe giren zorunlu trafik
sigortasıyla ilgili bugünlerde vatandaşımız mağdur olmaktadır. 2015 yılı
içerisinde çeşitli zamanlarda yapılan 8 adet zamla birlikte yüzde 300’lere
varan bir artış araç sahibi vatandaşımızı zor durumda bırakmaktadır.
Türkiye’deki gelir dağılımına bakıldığında ve 19 milyon aracın hangi gruba ait
olduğuna bakıldığında genelde bin TL civarında ücret alan insanlarımızın bu
araçlara sahip olduğu görülmektedir. Geçmişte 250-300 TL’ye yapılan zorunlu
trafik sigortaları, bugün ulaştığı noktada minimum 700-800 TL’ye yapılmak
zorunda. Yani neredeyse bir emeklinin bir maaşı ya da asgari ücretlinin bir
maaşına denk gelmektedir. 1 Haziranda yapılan bu yönetmelik değişikliğini...
Sigorta şirketleri maliyetlerin artışı nedeniyle bu şekilde davrandıklarını
ifade ediyorlar. Hükûmetin bu konuda derhâl tedbir alması ve vatandaşlarımızın
mağduriyetini gidermesi gerektiğini ifade etmek istiyorum.
BAŞKAN
– Sayın Yiğit...
18.- İzmir Milletvekili Ali Yiğit’in,
kaynağı belirsiz döviz girişlerinin artmasına ve bu meblağın bütçede net hata
noksan kaleminde gösterilmesinin ekonomi için normal olup olmadığını öğrenmek
istediğine ilişkin açıklaması
ALİ
YİĞİT (İzmir) – Sayın Başkan, geçici bütçeyi konuşacağımız bugün de cari açığın
finansmanında en önemli kalemlerden birini oluşturan net hata noksan kalemi,
genel olarak toplumda ve ekonomik çevrelerde kayıt dışı işlemler veya elden
gelen nakit unsurlar olarak tanımlanmaktadır. Bu doğrultuda, ülkemize yönelik
kaynağı belirsiz döviz girişleri yılın ilk dokuz aylık döneminde geçen yılın aynı
dönemine göre yüzde 52 oranında artmıştır. Yani bu rakam 13,44 milyar dolara
ulaşmıştır.
Bu
kadar büyük bir meblağın net hata noksan kaleminden gösterilmesi sağlıklı
büyüyen bir ekonomi için normal midir, yoksa Türkiye kayıt dışı cennetine mi
dönüşmektedir? 
Saygılar
sunarım. 
BAŞKAN
– Sayın Yarkadaş…
19.- İstanbul Milletvekili Barış
Yarkadaş’ın, Kartal Adliyesinde çalışan DEV-TURİZM-İŞ Sendikası üyesi 130
işçinin durumuna ve Hükûmetin, güneydoğuda yaşanan olaylara ilişkin Meclise
bilgi vermesini istediğine ilişkin açıklaması
BARIŞ
YARKADAŞ (İstanbul) – Sayın Başkan, Adalet Bakanlığının adliye binalarını
ticarethane gibi görme anlayışı sonucu, Kartal Adliyesinde çalışan
DEV-TURİZM-İŞ sendikası üyesi 130 işçi mağdur edilmiştir. Adliyenin
hizmetlerini üstlenen taşeron şirket hiçbir gerekçe göstermiyor ve işçilerin
maaşlarını iki aydır ödemiyor. Adalet Bakanlığının sorunu çözmesini talep
ediyorum. 
Ayrıca,
ülkemizin güneydoğusu alev alev yanmaktadır. Hükûmetin güneydoğuda yaşananlara
ilişkin Anayasa hükümleri gereğince Meclise bilgi vermesini istiyorum. 
Saygılar
sunuyorum. 
BAŞKAN
– Sayın Erdem…
20.- İstanbul Milletvekili Arzu Erdem’in,
kadına yönelik şiddete karşı mücadele yürüttüğünü söyleyen iktidar partisi ve
ilgili bakanlığı sözde mücadele yerine yasaları uygulamaya davet ettiğine
ilişkin açıklaması
ARZU
ERDEM (İstanbul) - Sayın Başkan, teşekkür ederim. 
Dün
Aile ve Sosyal Politikalar Bakanı Sayın Ramazanoğlu sözlü sorularımıza cevap
vermiştir. Verilen cevaplarla ilgili tespitimi ifade etmek istiyorum. 
Sorduğum
soru: “Kadın sığınmaevi açma yükümlülüğü olan belediyelerin nüfusu 100 bindir.
Bu nüfusu aşan 201 belediye varken şu an toplam kaç kadın sığınmaevi vardır?”
Sayın Ramazanoğlu’nun ifade ettiği gibi, şu an Türkiye’de 135 adet sığınmaevi
vardır. Kadına şiddete karşı mücadele yürüttüğünü söyleyen iktidar partisi ve
ilgili bakanlığı sözde mücadele yerine, binaları turuncuya boyamak yerine kendi
iktidarlarında konulmuş olan yasaları uygulamaya davet eder, saygılarımı
sunarım.
BAŞKAN
– Teşekkür ederim. 
Talep
sırasına göre 20 milletvekili arkadaşıma söz vereceğimi ifade etmiştim, 20
sayısına ulaştık. 
Sayın
Özgür Özel’in söz talebini görüyorum. 
Buyurun
Sayın Özel. 
21.- Manisa Milletvekili Özgür Özel’in,
TBMM Başkan Vekili Mehmet Akif Hamzaçebi’ye görevinde başarılar dilediğine
ilişkin açıklaması
ÖZGÜR
ÖZEL (Manisa) – Sayın Başkanım, dün ilk kez Meclis Başkan Vekili göreviyle
birleşimi yönettiniz. Özel bir mazeretimden dolayı burada değildim. Öncelikle,
size bundan sonraki görevinizde başarılar diliyoruz. 
Daha
önce grup başkan vekilli olarak burada görev yaptığınız sürece sadece
grubumuzun milletvekillerine değil, tüm partilerden milletvekillerine bilginiz,
deneyiminiz, nezaket ve centilmenliğinizle çok şey kattınız, örnek oldunuz.
(CHP sıralarından alkışlar) Dünkü yönetim şeklinizi de televizyon başından
izledim, tutanaklardan sabah takip ettim. Bugün de şu ana kadarki yönetim
şeklinizle Parlamentoda milletvekillerinin, özellikle muhalefet
milletvekillerinin kendilerini ifade etme, sorunları gündeme getirme konusunda
gitgide daralan alanına rağmen, yönetim şekliniz bir umut oldu, hepimize nefes
oldu. Umuyoruz, bu olumlu örnek diğer mevkidaşlarınıza da bir ilham kaynağı
olur. Sizi, başarılı çalışmalarınızın devam edeceğine inancımızla Cumhuriyet
Halk Partisi Grubu olarak bir kez daha saygıyla selamlıyoruz. 
Teşekkür
ederim. (CHP sıralarından alkışlar)
BAŞKAN
– Teşekkür ediyorum Sayın Özel.
Gündeme
geçiyoruz. 
Başkanlığın
Genel Kurula sunuşları vardır.
ENGİN
ALTAY (İstanbul) – Sayın Başkan…
BAŞKAN
– Sayın Altay, söz talebiniz mi var?
ENGİN
ALTAY (İstanbul) – Evet.
ERKAN
AKÇAY (Manisa) – Sayın Başkan…
BAŞKAN
– Sizin de mi var Sayın Akçay?
ERKAN
AKÇAY (Manisa) – Var.
BAŞKAN
– Vereceğim efendim, vereceğim.
Buyurun
Sayın Altay.
22.- İstanbul Milletvekili Engin Altay’ın,
TBMM Başkan Vekili Mehmet Akif Hamzaçebi’ye görevinde başarılar dilediğine ve
Başbakan Yardımcısı Numan Kurtulmuş’un TRT ve Anadolu Ajansında çalışan üst
düzey bürokratlardan tarihsiz istifa dilekçeleri alıp almadığını öğrenmek
istediğine ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Yeni
görevinizle ilgili, grubumuzun düşüncelerini Sayın Özel söyledi, biz de
katılıyoruz. Allah muvaffak etsin, başarılar diliyoruz öncelikle.
Sayın
Başkan, Sayın Başbakan Yardımcımıza bir konuyu sormak istiyorum: Diğer Başbakan
Yardımcımız Sayın Numan Kurtulmuş’un, TRT ve Anadolu Ajansında çalışan üst
düzey bürokratlardan tarihsiz istifa dilekçesi aldığına dair bir duyum ve
bilgiye sahibiz. Bu doğru mudur? Doğruysa hukuka uygun mudur? Bu iş nedir Sayın
Bakan? Lütfen, bu konuda Parlamentoyu bilgilendirir misiniz.
Teşekkür
ederim.
BAŞKAN
– Size daha sonra söz vereceğim Sayın Bakan.
Sayın
Akçay…
23.- Manisa Milletvekili Erkan Akçay’ın,
Türkiye’deki işsizlik oranının artmasını Hükûmetin dikkatine sunmak istediğine
ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Dün
işsizlik verileri açıklandı ve bu oran da yıllık 10,3 olarak açıklandı.
Hatırlayacak olursak 2002’de de bu 10,3 oranı vardı. Bu oranı görünce Sayın
Başbakanın bu “360 derecelik fark” sözü aklımıza geldi. Anlıyoruz ki Adalet ve
Kalkınma Partisi bu işsizlik konusunda az gitti uz gitti, dere tepe düz gitti;
gide gide başladığı yere dönmüş oldu. Gittiğiyle vardığı yer arasında 360
derecelik bir fark oluşmuş oldu. Gerçi, terörde, dış politikada, iç ve dış
güvenlikte, yolsuzlukta 2002’ye göre 180 derecelik bir fark var ama işsizlikte
bu oran 360 derece olarak görünüyor. Ekonomi verilerinde hep 2002’yle
karşılaştırma yapan Adalet ve Kalkınma Partisi Hükûmeti, işsizlik oranında
2002’ye göre 360 derecelik bir farkı göstermiş oldu.
İşsizlik
oranı aynı ama işsiz sayısı 2002’ye göre yüzde 26 arttı, 2 milyon 464 binden 3
milyon 103 bine yükseldi. İşin esasında, bu oran da ülkemizdeki gerçek
işsizliği vermekten son derece uzaktır. Gerçek işsizlik, resmî işsizler, iş
aramayıp çalışmaya hazır olanlar, mevsimlik işçiler, ücretsiz aile işçileri
dâhil edilerek bulunur. Buna göre, işsiz sayısı 9 milyonu aşmakta ve gerçek
işsizlik oranı ise yüzde 29’dan 30’a doğru ibreyi göstermektedir. Hükûmet
işsizlik rakamlarını gizlemek için elinden geleni yapsa da artık bu gerçeği
gizlemek mümkün değildir. Üniversite mezunu işsiz sayısının 800 bine ulaştığı
günümüzde işsizlik toplumsal huzuru da sabote etmektedir. Bu konuya Hükûmetin
dikkatini çekmek istiyorum.
Teşekkür
ederim Sayın Başkan.
BAŞKAN
– Sayın Bakanın söz talebi vardır, Sayın Başbakan Yardımcısı Lütfi Elvan. 
Buyurun
efendim.
Görevinizde
başarılar diliyorum ayrıca.
24.- Başbakan Yardımcısı Lütfi Elvan’ın,
TBMM Başkan Vekili Mehmet Akif Hamzaçebi’ye görevinde başarılar dilediğine ve
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
BAŞBAKAN
YARDIMCISI LÜTFİ ELVAN (Mersin) – Çok teşekkür ediyorum.
Sayın
Başkanım, öncelikle, Meclis Başkan Vekilliğiniz için sizleri kutluyorum, tebrik
ediyorum. Ben inanıyorum ki gerçekten başarılı bir süreç olacak. O nedenle
sizleri tekrar tebrik etmek istedim.
Bu
arada tabii, Sayın Numan Kurtulmuş Bey’e yönelik bir soru ve diğer
bakanlarımıza yönelik bazı sorular da yöneltildi. Bu yöneltilen soruları -ben
de notumu aldım, hem de tutanaklardan da bunları ayrıca alacağım, belki birkaç
tane kaçırmış olduğum olabilir- ilgili bakanlarımıza aktaracağım. Ancak, sadece
Sayın Akçay işsizlikle ilgili konuyu gündeme getirdiği için birkaç cümle ifade
etmek istiyorum.
Özellikle
son yıllarda başta kadın olmak üzere iş gücüne katılım oranında inanılmaz bir
artış oldu ve dünya geneliyle kıyaslandığında iş gücüne katılım oranındaki
artışın özellikle gelişmiş ve gelişmekte olan ülkeler arasında ön sıralarda yer
aldığını görüyoruz. Aşağı yukarı 900 bine yaklaştı yıllık iş gücüne katılım
oranı, ki yüzde 40’lar seviyesinde iken bugün iş gücüne katılım oranı yüzde
50’nin üzerine çıktı, yüzde 55’e kadar yükseldi, şu anda yüzde 52 seviyesinde.
Yılda da ortalama 1 milyon civarında istihdam sağlanıyor. Dolayısıyla, iş
gücüne katılım oranındaki yüksek artıştan dolayı, doğrudur, işsizlik oranı
yüzde 10’lar mertebesinde ama gelişmiş ve gelişmekte olan ülkelerle
kıyaslandığında özellikle istihdam yaratma açısından Türkiye'nin başarılı bir
ülke olduğunu söylememiz mümkün. Özellikle Avrupa ülkeleri arasında istihdam
yaratma açısından en başarılı ülke konumunda. Bu bilgiyi de sizlere arz etmek
istedim.
Efendim,
yeni görevinizde tekrar başarılar diliyorum.
Sağ
olun.
BAŞKAN
– Teşekkür ediyorum Sayın Bakan.
Ben
bütün tebrik mesajlarına, güzel cümlelere bir kez daha teşekkür ediyorum. Sayın
Özel biraz önce çok uzun cümlelerle ifade ettiler, Sayın Bakanımız güzel
cümleler ifade ettiler; diğer siyasi partilerimizin grup başkan vekilleri,
milletvekillerimiz, kürsüye çıkan kimi konuşmacılarımız başarı dileklerini
ilettiler. Ben bir kez daha bu dileklerin hepsine yürekten teşekkür ediyorum,
en içten saygılarımı sunuyorum. (CHP sıralarından alkışlar) 
Sayın
Baluken, söz talebiniz var sanıyorum.
Buyurun
efendim.
25.- Diyarbakır Milletvekili İdris
Baluken’in, Güneydoğu Anadolu Bölgesi’nin bazı yerleşim yerlerinde uygulanan
sokağa çıkma yasaklarının farklı bir boyuta geçtiğine, bu konuda Türkiye
kamuoyunun duyarlı olması gerektiğine ve Şırnak Milletvekili Ferhat Encu ile
belediye eş başkanlarının evlerine yapılan baskınları Meclis Başkanlık
Divanının kınamasını rica ettiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın Başkan, AKP Hükûmetinin talimatıyla hukuksuz,
yasa dışı bir şekilde Kürt illerinde uygulanan sokağa çıkma yasakları maalesef
farklı bir boyuta, farklı bir aşamaya geçti. Birkaç gün öncesinde özellikle
orada çalışan öğretmenlerin ve devlet memurlarının çıkarılmasıyla birlikte bir
steril katliam ortamı zemininin hazırlandığını ifade etmiştik. Dünden itibaren
Cizre ve Silopi başta olmak üzere bu ablukanın uygulandığı birçok kent
merkezinde artık sokaklarda tanklar, zırhlı araçlar sivil yerleşim alanlarını
bombalamaya başladı. Âdeta Kürt illerinde ordu eliyle, şu anda AKP Hükûmeti
tarafından gerek katliamlarla gerekse de o bölgeler insansızlaştırılmak
suretiyle bir etnik temizlik operasyonu yürütülüyor. Bunun aşama
değiştirdiğini, artık bir etnik temizlik boyutuna geldiğini buradan açık bir
şekilde vurgulamak istiyoruz. Tabii, AKP’nin bu suçlarına ordunun dâhil
olmasıyla ilgili buradan Halkların Demokratik Partisi olarak uyarılarımızı
yapmak istiyoruz. Ordu eğer halkın ordusuysa kendi halkının sivil yerleşim
alanlarını bombalayamaz, tank atışlarına maruz bırakamaz; ev ev kapıları
kırarak, baskınlar yaparak o evlerde yaşayanları darp edemez, evleri talan
edemez. Maalesef şu anda Silopi’de ve Cizre’de ordu halkın ordusu değil AKP’nin
ve sarayın ordusu gibi, sivil halk üzerinde, ifade ettiğim bu katliam
konseptinin bir parçası hâline gelmiş durumda. Daha önce Genelkurmay Başkanı
“Biz hiçbir kent merkezinde tankların yürütülmesini doğru bulmuyoruz.” demişti,
yine bu ülkenin Cumhurbaşkanı da “Bizden önceki dönemlerde sokaklarda tanklar
yürüyordu ama biz tankları yürüten dönemden demokratik sürece geçişi sağladık.”
demişti. Bütün milletvekilleri bilsin ki, şu anda Silopi’de, Cizre’de, Sur’da
tanklar yürümüyor, tanklar sivil yerleşim alanlarını açık bir şekilde
bombalıyor. Buna karşı bütün Türkiye kamuoyunun duyarlı olması gerektiğini
ifade ediyorum. 
Diğer
taraftan, Başkanlık Divanınıza da bir bilgilendirme yapmıştım. Silopi’deki bu
baskınlar sırasında Şırnak Milletvekilimiz Sayın Ferhat Encu’nun ve belediye eş
başkanlarımızın evlerine de baskınlar yapılmıştır. Kapılar kırılmak suretiyle
milletvekillerimize ve eş başkanlarımıza silah doğrultularak ölüm tehdidi
yapılmıştır. Bu konuyla ilgili biz Başkanlık Divanını bilgilendirmiştik.
Gerekli ilgili yetkililere de ulaştık. Bu saldırıyı yapan, halkın iradesine
silah doğrultan anlayışı buradan kınıyoruz. Başkanlık Divanı olarak da bu
konuyla ilgili sizin bir kınama yapmanızı, milletvekilinin ve Parlamentonun
itibarını bir kez daha bütün kamuoyuna hatırlatmanızı rica ediyoruz.
Teşekkür
ederim.
BAŞKAN
– Sayın Baluken, bu sabah telefonla görüştük. Siz beni aradınız, bir
milletvekili arkadaşımızla ilgili olarak yaşandığını ifade ettiğiniz bir olayı
bana söylediniz. Ben de bunun üzerine Türkiye Büyük Millet Meclisi Sayın
Başkanını aradım, kendisini bilgilendirdim. O da ilgili ilin valisiyle
görüşerek bilgiyi aldı, ben de bu bilgiyi sizlere ilettim. Sabah böyle bir
paylaşımımız oldu. Bunun dışında şu aşamada benim verebileceğim ilave bir bilgi
yok ama Hükûmetimiz buradadır, ilave bir bilgi ihtiyacı var ise şüphesiz
Hükûmetimiz bu bilgiyi karşılayacaktır diye düşünüyorum. 
İDRİS
BALUKEN (Diyarbakır) – Sayın Başkan, milletvekilinin bulunduğu konuta yönelik,
kapılar kırılarak yapılan baskınlar konusunda ve milletvekillerine silah
doğrultularak ölümle tehdit edilmesi karşısında sizin Başkanlık Divanı olarak
bununla ilgili yapmanız gereken bir açıklama olmalı diye düşünüyorum, yoksa biz
sizin kişisel çabanızı zaten takdir ediyoruz. 
BAŞKAN
– Sayın Baluken, o zaman biraz daha konuyu açayım. 
Ben
sabahki görüşmemizden sonra sizden herhangi bir şey gelmeyince benim o konuda
yaptığım girişimi yeterli bulduğunuz şeklinde bir değerlendirme yapmıştım. Öyle
anlıyorum ki yeterli bulunmamış, biraz daha açıklama yapayım: Şimdi, adı geçen
milletvekilimizin bulunduğu konut dediniz, ben de bunu Sayın Meclis Başkanımıza
ilettim. İkamet ettiği konut mu, bulunduğu konut mu bunu bilemiyorum ama
“bulunduğu konut” şeklinde bana ifade edildiğini ifade ettim. 
İDRİS
BALUKEN (Diyarbakır) – Belediye eş başkanımızın da. 
BAŞKAN
– Evet. Sayın valinin vermiş olduğu bilgi: “Ya savcının izniyle güvenlik
güçlerimiz operasyon yapıyor ya da sıcak takip sonucu operasyon yapılıyor.” Ben
de yani valinin söylediğini söylüyorum: “Bende bir milletvekiliyle ilgili böyle
bir işlem olduğu yönünde bir bilgi yok.” dedi, ben de bu bilgiyi aktardım.
Elbette, bir milletvekiline, Türkiye Büyük Millet Meclisinin mensubu olan bir
milletvekiline böyle bir davranışın olması asla kabul edilemez, bunu ifade
ediyorum. Ama, sayın validen gelen bilgi de “Bende bir milletvekiline yönelik
böyle bir davranış olduğu yönünde bilgi yok.” şeklindeydi. Bilemiyorum sizdeki
son bilgi nedir ama yaşadığınızı söylüyorsunuz. 
GARO
PAYLAN (İstanbul) – Görüntüler var. 
BAŞKAN
- Elbette, böyle şeyler olmamalı, bunların olmasını asla tasvip etmeyiz. Ama,
orada nasıl bir olay, nasıl bir ortam var, ne cereyan ediyor bunu bilmiyoruz
ama ne olursa olsun, milletvekillerine yönelik böyle bir davranışın hiçbir
şekilde olmaması gerekir. Başkanlık Divanı olarak ya da Meclis Başkan Vekili
olarak, birleşimi yöneten Meclis Başkan Vekili olarak görüşüm budur Sayın
Baluken. 
İDRİS
BALUKEN (Diyarbakır) – Tutanaklara geçmesi açısından bir hususu ifade edeyim. 
Ev
baskınıyla ilgili herhangi bir savcılık talimatı ya da o anlama gelecek hiçbir
belge yoktur. Milletvekilimiz talep etmesine rağmen, orada yapılan baskınla
ilgili, savcılığın “Baskın yapılması gerekir.” şeklinde iletmiş olduğu herhangi
bir tebligat kesinlikle gösterilmemiştir. 
İkincisi:
Bir milletvekili ya da bir belediye başkanı “sıcak takip” adı altında bu
şekilde bir muameleye maruz kalamaz, bunu kabul etmiyoruz; “milletvekilin sıcak
takibi” diye bir şey söz konusu olamaz. Eğer o vali Türkiye Cumhuriyeti’nin
yasalarını bilmiyorsa bunu ilgili makamda bulunan yetkililer olarak kendisine
hatırlatmalı, milletvekiliyle ilgili hukuki süreçlerin de nasıl ele alınması
gerektiğini bir kez daha kendisine ifade etmelisiniz diye düşünüyoruz.
Son
bir bilgi olarak da yine tutanaklara geçsin: Konu sadece milletvekili ya da
belediye eş başkanlarımızın evinin basılması olayı değil. Şu anda Silopi’de ve
Cizre’de bulunan bütün kenar mahallelerde bu ev baskınları yapılıyor; kapılar
kırılarak içerideki insanlar darp ediliyor, o insanlar evlerini boşaltmaya
zorlanıyor; keskin nişancılar yerleştirilerek, Anayasa’nın barınma hakkı ihlal
edilmek suretiyle yurttaşlara ait evler bir savaş cephesi hâline getiriliyor.
Dolayısıyla valinin size vermiş olduğu ifadeler tamamen gerçeği çarpıtmaya
yönelik ifadelerdir; bunları da tutanağa geçmesi açısından ifade ediyoruz.
BAŞKAN
– Teşekkür ederim Sayın Baluken.
Konuyu
uzatmayacağım ama ilave bir şey daha söyleme ihtiyacı duyuyorum. Bu
açıklamalarınıza yönelik olarak Hükûmet arzu ederse tabii ki açıklama
yapabilir. 
Değerli
milletvekilleri, milletvekili dokunulmazlığı milletvekiline bir ayrıcalık
sağlamak için değildir; tam tersine, milletvekili dokunulmazlığı
milletvekilliği görevinin hakkıyla, layıkıyla yerine getirilmesini sağlamak
içindir, onu birtakım baskılardan korumak içindir. Eğer milletvekili “Her an
gözaltına alınabilirim, tutuklanabilirim, benim başıma bir iş gelebilir.”
endişesini yaşıyor ise görevini yapamaz. O nedenle, milletvekiline yapılan
böyle bir işlem var ise bu asla kabul edilemez diyorum çünkü dokunulmazlığa
sahiptir ama dokunulmazlığın bir ayrıcalık olmadığını da ifade etmek istiyorum.
Hiçbir milletvekiline, hiçbir şekilde, milletvekili kimliğini ibraz ettiği
andan itibaren hiçbir şey yapılmamalıdır; ta ki, bunun istisnaları vardır,
cürmü meşhut vardır, suçüstü vardır, bunun Anayasa’da kuralları belirlenmiştir.
Evet, bunu ifade ediyorum.
Sayın
Bostancı’nın söz talebi var.
Buyurun
Sayın Bostancı.
26.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in yaptığı açıklamasındaki
bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, çok teşekkür ediyorum.
Doğuda
bazı vilayetlerde yaşanan “sokağa çıkma yasağı” dediğimiz uygulamanın esası,
PKK’nın temmuz ayından itibaren yeniden silaha sarılarak yeni bir konseptle
teröre başvurmasının bir yan ürünüdür, neticesidir. Temmuzdan bu yana Orta
Doğu’daki yaşanan gelişmeler çerçevesinde hedef büyüten ve burada belli
alanlarda egemenlik kurabileceği hülyasına kapılan PKK, geçmişten farklı
olarak, kırda değil, bu çatışmayı şehirlere taşımak için hendekler açtırmış, evlere
teröristler girmiş ve buradan güvenlik güçlerine yönelik olarak saldırılar
gerçekleştirilmiştir. Hiçbir devlet kendi egemenlik alanında kimi yerlerin
hendeklerle, patlayıcılarla doldurularak buralarda kendi egemenliğinin dışında
bir terör örgütünün egemenlik kurmaya kalkışmasını kabul edemez, Türkiye
Cumhuriyeti devleti de kabul etmez. Terör örgütünün şehirlere bunu taşımasının
kastı, sivil halk ile güvenlik güçlerini karşı karşıya getirmek, yaşanan
çatışmalarda hayat kayıpları olduğunda bunları da birer propaganda malzemesi
hâline getirerek ki istediği, arzu ettiği, çok sayıda kadının, çocuğun
ölmesidir. Sivil halkı kendi eyleminin siperi yapan PKK’dır, terör örgütüdür.
Devlet keyfekeder bir şekilde orada güvenlik güçleri bulundurmuyor, o sokağa
çıkma yasağını “Keyfimden buralarda sokağa çıkma yasağı ilan edeyim.” diye
yapmıyor. Gerçeklere gözlerimizi açalım. Terör örgütünün kastı, sivil halkı bir
kalkan gibi kullanarak orada devlet güvenlik güçlerinin etkinliğini azaltmak,
propaganda marifetiyle de onun bu alanlardaki hükümranlık kapasitesini zaafa
uğratmaktır. 
Bizim
meşru siyasete destek vererek mutlak surette Kürt meselesini çözme
doğrultusundaki yaklaşımımız, meşru siyasetin imkânları üzerinden bu konuya
ilişkin olarak farklı bir pozisyon almayı ve terör örgütünün işine
yarayabilecek tarzda açıklamalar yapmayı gerektirmez. Devlet bu ülkede herkesin
hayat hakkına ilişkin gereken dikkati göstererek bu mücadeleyi sürdürmeye
çalışıyor. Ama hiç kimse evlere saklanmış, buradan güvenlik güçlerinin üzerine
kalaşnikoflarla ateş açan, evlerden eve geçen, kapıları kırarak evlere giren ve
buraları kendisinin harekât alanları hâline getiren terör örgütü mensuplarına
karşı mücadelenin kolay olduğu iddiasında bulunmasın. Gerçekleri görmek…
(Mikrofon
otomatik cihaz tarafından kapatıldı)
MEHMET
NACİ BOSTANCI (Amasya) – …ve eğer Kürt meselesinin çözümünü istiyorsak bu
gerçeklerin üzerine bunu bina etmek gerekiyor. Lütfen rüyadan uyanalım.
Saygılar
sunuyorum. (AK PARTİ sıralarından alkışlar)
BAŞKAN
– Sayın Gök, söz talebiniz olduğunu görüyorum.
Buyurun
efendim.
27.- Ankara Milletvekili Levent Gök’ün,
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, dün Parlamentoda yaşadığımız tartışmalarda doğuda, güneydoğuda neler
olup bittiği konusunda ısrarlı çabalarımıza rağmen çok soyut bir açıklamayla,
iki cümlelik bir açıklamayla bizlere cevap verildi. Olay vahim bir şekilde
güneydoğuda ve doğuda devam ediyor ve bu gerçeklerin tabii yüce Meclisimiz
tarafından da bilinmesi gerekiyor. Az önce burada HDP Grup Başkan Vekili Sayın
İdris Baluken’in ifade ettiği konuda ben de bilgi sahibiyim. Şırnak
Milletvekilimiz Sayın Ferhat Encu ve Silopi eş başkanlarımızın bulunduğu bir binada
emniyet güçleri tarafından etraflarının sarıldığı ve kapılarının kırıldığı
bilgisi bana bizzat kendileri tarafından telefonla aranarak ifade edildi. Ben o
anda telefonda o karışıklığın neden olduğu gürültüye de tanık oldum. Bu
nedenle, bir milletvekilinin ve seçilmiş 2 eş başkanın böylesine bir tablo
içerisinde özgürlüklerinin kısıtlanması, tehdit edilmesi, tahdit edilmesi
elbette hiç kimsenin kabul edemeyeceği bir gerçekliktir. Bu nedenle, her ne
kadar siz kimi kamu görevlileriyle görüşmeler yapabilmişseniz de, kamu
görevlilerinin de bugünlerde doğruyu söylemediği bir vakıadır. Yaşadığımız
tablolar karşısında ben bizzat tanık olduğum bu olayı az önce ifade edilen
hususlar çerçevesinde yüce Meclisimizin ve sizin de bilginize sunmayı uygun
gördüm. Şu anda bir milletvekilimizin hürriyeti kısıtlanmış durumdadır. Yani
Parlamento ne yapacaktır? “Egemenlik kayıtsız, şartsız milletindir.” dediğimiz
bir tabloda Sayın Ferhat Encu neden, hangi gerekçeyle orada tutuluyor? Ne
yapmıştır da orada polis, emniyet güçleri onun etrafını sarmıştır? Bunun
bilinmesi ve aydınlatılması gerekiyor. Eğer ortada bir milletvekiline yönelik
bir tehdit varsa bu hepimizi ilgilendirir, Meclisimizi ilgilendirir. Yani böyle
bir vahim tabloda sessiz de kalınmaması gerekir. Ben bilgimi ve bildiklerimi
sizlerle paylaşmayı, yüce Meclisimle paylaşmayı uygun buldum. 
Teşekkür
ederim. 
BAŞKAN
– Teşekkür ederim Sayın Gök. 
Bu
konuda görüşlerimi ifade ettim. 
Değerli
milletvekilleri, İç Tüzük’ümüzün 58’inci maddesine göre bir önceki birleşim
tutanağında geçen kendisine ait bir beyanın düzeltilmesini milletvekillerimiz
talep edebilirler. Bu amaçla şu an Divanımıza bir talep intikal etmiştir.
Milletvekilimiz Sayın Nihat Akdoğan bir talepte bulunmuştur ama hangi beyanın
düzeltileceği konusunda Başkanlığımıza ulaşan tezkereye bir açıklama yazmadığı
için önce kendisine onu soracağım. 
Sayın
Akdoğan, hangi beyanın düzeltilmesi için söz talebinde bulundunuz efendim? 
NİHAT
AKDOĞAN (Hakkâri) – Sayın Başkan, ilk başta ben “makul Kürt” dememiştim. Bunu
benim yüzüme dönerek işte “Ben makul Kürt’üm, sizin nasıl Kürt olduğunuzu ben
bilmiyorum.” derken yüzüme… Ben bunun düzeltilmesini istiyorum. Bu konuda söz
talep ediyorum. 
BAŞKAN
– Şöyle oldu sanıyorum Sayın Akdoğan. Kürsüde konuşan Sayın Miroğlu’yla sizin
aranızda bir tartışma oldu. 
NİHAT
AKDOĞAN (Hakkâri) – Evet, tutanak yanımda.
BAŞKAN
– Bu bir sataşma yani kürsüden sizin yaptığınız bir beyan söz konusu değil,
dolayısıyla size kürsüden söz vermem söz konusu olamaz ama 60’ıncı maddeye göre
size yerinizden bir dakikalık söz verebilirim. 
İDRİS
BALUKEN (Diyarbakır) – Sayın Başkan, “kürsü” diye bir şey belirtilmiyor. Yani
burada, İç Tüzük 58’e göre, geçen birleşim tutanağında yer alan bir beyanın
düzeltilmesi konusunda söz isterse o durumda Başkan… 
BAŞKAN
– Sayın Baluken, şöyle yapalım: Ben tutanakları getireyim efendim, tutanakları
bir getireyim bakayım. Daha sonra bu…
İDRİS
BALUKEN (Diyarbakır) – Yani milletvekilimiz kendisine ait olmayan bir beyanın
tutanaklara geçtiğini düzeltmek istiyor. Dolayısıyla, kürsüden söz talebimiz
var.
BAŞKAN
– Tutanakları getireyim, inceleyeyim, cevabını size bildireceğim.
Şimdi
gündeme geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, ayrı ayrı okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Adana Milletvekili Necdet Ünüvar ve 21
milletvekilinin, kanser hastalarının ve yakınlarının terminal dönemde
yaşadıkları sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/25)
Türkiye Büyük Millet Meclisi Başkanlığına
Ekte
gerekçesi sunulan “kanser hastalarının ve yakınlarının terminal dönemde
sorunları” konusunda gereken önlemlerin tespit edilmesi için Anayasa'nın
98'inci, İç Tüzük’ün 104'üncü ve 105'inci maddeleri gereğince Meclis
araştırması açılmasını arz ederim.
1) Necdet
Ünüvar  (Adana)
2) Ali
Ercoşkun  (Bolu)
3) Vural
Kavuncu  (Kütahya)
4) Lütfiye
İlksen Ceritoğlu Kurt  (Çorum)
5) Hilmi
Bilgin   (Sivas)
6) Erkan
Kandemir  (İstanbul)
7) Mustafa
Baloğlu  (Konya)
8) Halil
Etyemez  (Konya)
9) Mehmet
Erdoğan  (Gaziantep)
10) Hüseyin
Filiz  (Çankırı)
11) Süreyya
Sadi Bilgiç  (Isparta)
12) Hüsnüye
Erdoğan  (Konya)
13) Ömer
Ünal  (Konya)
14) Şirin
Ünal  (İstanbul)
15) Tülay
Kaynarca  (İstanbul)
16) Oktay
Çanak  (Ordu)
17) Öznur
Çalık  (Malatya)
18) Sebahattin
Karakelle  (Erzincan)
19) Hüseyin
Bürge  (İstanbul)
20) Şahin
Tin  (Denizli)
21) Ziya
Altunyaldız  (Konya)
22) Hasan
Karal  (Rize)
Gerekçe:
Kanser,
hem dünyada hem de ülkemizde önemli bir halk sağlığı problemidir. Kanser,
dünyada birinci, ülkemizde ise kardiyovasküler hastalıklardan sonra ikinci ölüm
sebebi olması açısından ayrı bir önem taşımaktadır.
Türkiye'de
her yıl yaklaşık 170 bin kişi kanser tanısı almaktadır. 2014 yılında 77.587
kişi kanser sebebiyle ölmüştür. Ailesi ve çevresi ile birlikte düşünüldüğünde
oldukça önemli sayıda insanımızı etkileyen kanser ölümlerinin ülkemiz açısından
dikkatle ele alınması gerektiği açıktır.
Kanserle
mücadelede ülkemizde önemli adımlar atılmış olmasına rağmen ölümü bekleyen
kanser hastalarının yönetimi konusunda eksiklikler müşahede edilmektedir.
Bireyin
yaşamının son günleri, son ayları terminal dönemidir. Terminal dönemde
bireylerin diğer insanlara ve olaylara psikolojik, sosyolojik bakışları ve
beklentileri değişmekte, topluma yaklaşımları farklılaşmaktadır. Çok ciddi
ruhsal değişim yaşayan bireyi anlamak, ona doğru yaklaşımda bulunmak kolay
değildir. Gereksiz tahlil ve tedavilerin yapılması, gereksiz girişimler
yapılması, hastaların yakınlarından ve sevdiklerinden uzakta çoğunlukla yoğun
bakımda ölmesi terminal dönem hastalarımızın başlıca sorunlarıdır. Ölüm insana
yakışır bir şekilde olmalıdır. Hasta için iyi bir ölüm; ağrısız, ailesi ve
sevdiklerinin yanında, saygın bir şekilde ve kendi seçtiği yerde olmalıdır.
Terminal döneme ait özel bakım, bakıma muhtaç kişinin kalan hayat süresi için
kısa hedefli planlamalar yapılmasını ve duyguların paylaşılmasını sağlar. Bu
bakım özellikle mümkünse evinde verilmeli, bu mümkün değilse hastanelerimizdeki
özel palyatif bakım merkezlerinde ya da özelleşmiş merkezlerde verilmelidir.
Bilimsel
araştırmalar terminal dönemde verilen hizmetlerin maliyet olarak etkin olduğu,
acil başvurularını, hastane başvurularını azalttığını göstermektedir. Gelişmiş
ülkelerde kanser hastalarının önemli bir kısmı (yüzde 80) evlerinde vefat
etmektedir.
1-3
Nisan 2015 tarihinde Ankara'da düzenlenen Hasta Çalıştayları Sempozyumu’nda bu
konu gündeme alınmış, kanserli hasta ve yakınlarının ilettiği sorunlar bir
rapor hâline getirilmiştir. Raporda palyatif bakım eksikliği, psikososyal
destek eksikliği, tedavi sürecinde bozulan aile ilişkileri, tedavi sonrası
psikolojik desteğin yetersiz olması sorunlarına sıkça yer verildiği
görülmektedir.
Tüm
bu nedenlerden dolayı ülkemizin önemli sağlık sorunlarından birisi olan kanser
hastalarının terminal dönemde sorunları ve yakınlarının sorunları konusunda
gereken önlemlerin tespit edilmesi için Anayasa'nın 98'inci, İç Tüzük’ün
104'üncü ve 105'inci maddeleri gereğince Meclis araştırması açılmasını arz
ederim. 
2.- Bolu Milletvekili Ali Ercoşkun ve 20
milletvekilinin, ülkemiz genelinde iklim değişikliğiyle ilgili sorunların ve
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/26)
Türkiye Büyük Millet Meclisi Başkanlığına
Ülkemiz
genelinde iklim değişikliğiyle ilgili sorunların ve nedenlerin tespit edilmesi
ile alınması gereken önlemlerin belirlenmesi amacıyla Anayasa’nın 98’inci,
Türkiye Büyük Millet Meclisi İçtüzüğü’nün 104’üncü ve 105’inci maddeleri
gereğince Meclis araştırması açılmasını arz ederiz. 
1)
Ali Ercoşkun (Bolu)
2)
Hasan Karal (Rize)
3)
Vural Kavuncu (Kütahya)
4)
Hüseyin Filiz (Çankırı)
5)
Hilmi Bilgin (Sivas)
6)
Erkan Kandemir (İstanbul)
7)
Mehmet Babaoğlu (Konya)
8)
Mustafa Baloğlu (Konya)
9)
Öznur Çalık (Malatya)
10)
Ömer Ünal (Konya)
11)
Halil Etyemez (Konya)
12)
Mehmet Erdoğan (Gaziantep)
13)
Hüsnüye Erdoğan (Konya)
14)
Tülay Kaynarca (İstanbul)
15)
Şirin Ünal (İstanbul)
16)
Hüseyin Bürge (İstanbul)
17)
Şahin Tin (Denizli)
18)
Süreyya Sadi Bilgiç (Isparta)
19)
Sebahattin Karakelle (Erzincan)
20)
Ziya Altunyaldız (Konya)
21)
Oktay Çanak (Ordu)
Gerekçe:
Yerkürenin
geleceğiyle ilgili büyük değişimlere sebep olması beklenen iklim değişikliği,
ülkemizin gündeminde de sıkça yer alan konulardan bir tanesidir. Sanayi
devrimiyle birlikte özellikle fosil yakıtların aşırı kullanımı, arazi
kullanımındaki değişiklikler, ormansızlaşma ve endüstrileşme gibi insan
etkinlikleri sonucunda 19’uncu yüzyılın ortalarından itibaren dünya tarihinde
ilk kez iklimdeki doğal değişebilirliğe ek olarak, insan etkinliklerinin de rol
oynadığı yeni bir döneme girilmiştir. Küresel iklim değişikliğine bağlı olarak
öncelikle su kaynakları ve tarımsal üretim başta olmak üzere sağlık,
ormancılık, biyoçeşitlilik, turizm gibi sektörlerin etkilenmesi beklenmektedir.
Uluslararası
arenada yürütülen bilimsel çalışmalarda, bu yüzyılda aşırı yağışların taşkın
olaylarının sıklığını ve şiddetini arttıracağı, bununla birlikte su kalitesinde
bozulma, su kaynaklarının kirlenmesi, su kıtlığı gibi etkilerle can ve mal
kaybının artabileceği belirtilmektedir. Yine aynı raporlarda 2080 itibarıyla
dünya nüfusunun yüzde 20’sinin iklim değişikliği etkisiyle taşkın zararlarının
arttığı havzalarda yaşayacağı belirtilmekte, yüz yıl frekanslı taşkınların çok
daha sık yaşanacağı bildirilmektedir. Hâlihazırda hidro-meteorolojik afetler
her yıl dünya genelinde 300 binden fazla insanın ölümüne, 325 milyon insanın
ciddi bir şekilde etkilenmesine ve 125 milyar ABD doları tutarında ekonomik
kayba sebep olmaktadır.
Türkiye'nin
iklim değişikliğinden etkilenme durumu ise dünyadaki pek çok diğer bölgeyle eş
niteliklidir. 21’inci yüzyılda Türkiye'de daha sık, şiddetli ve uzun süreli
kuraklıklar, sıcak hava dalgaları ve orman yangınlarının görülmesi
beklenmektedir. Ayrıca, kısa süreli fakat şiddetli sağanak yağış görülen
günlerin sayısındaki artışla beraber, ani taşkınlarda da önemli artışların
olması öngörülmektedir.
Ülkemizin,
Doğu Akdeniz Havzası’nda yer alması, geniş alanlarında Akdeniz iklim
özelliklerinin görülmesi, kurak ve yarı kurak alanlarının yanında alçak
uzanımlı kıyı alanlarının ve doğal afetlere eğilimli bölgelerinin bulunması,
kuraklığa ve çölleşmeye duyarlı alanlara sahip olması, kendine özgü çeşitli
sulak alan, bozkır, dağ, orman ve dağlık orman ekosistemlerine sahip olması
gibi sebepler iklim değişikliğinin olumsuz etkileri yönünden yüksek risk grubu
ülkeler arasında olmasına sebep olmaktadır.
Etkilerin
yoğun olmasına ilaveten, Hükûmetlerarası İklim Değişikliği Paneli (IPCC)'nin
4’üncü Değerlendirme Raporu’na göre Türkiye, muhtemel iklim değişikliği
etkilerine karşı son derece savunmasız durumdadır. Dünya Bankası (2009)
tarafından yayınlanan raporun aktardığı bir çalışmaya göre Türkiye, 21’inci
yüzyılın sonlarına doğru Avrupa ve Orta Asya Bölgesi’nde aşırı (ekstrem) iklim
olaylarına en çok maruz kalacak 3’üncü ülke olacaktır. Avrupa Çevre Ajansı
(AÇA) tarafından gerçekleştirilen bir çalışmada ise Türkiye'de 2030 itibarıyla,
iç ve batı bölgelerinde yüzde 40'ı aşan oranda su stresi yaşanacağı, Güneydoğu
ve Doğu bölgelerinde ise bu oranın yüzde 20-40 arasında olacağı
öngörülmektedir. Bu sonuçlar önümüzdeki yıllarda uygun tedbirler alınmadığında
sellere ve kuraklıklara bağlı can ve mal kayıplarının da artacağını
göstermektedir. İklim değişikliğinin etkileri özellikle ekonomileri tarıma
dayalı gelişmekte olan ülkeleri etkileyecek; buralarda zaten var olan sorunları
daha da derinleştirecektir.
Yukarıda açıklandığı üzere iklim
değişikliği ülkemizde öncelikle su kaynaklarının üzerindeki baskıyı
arttıracaktır. Su kaynaklarımız zaten sanayileşme, hızlı kentleşme, tüketim
politikaları nedenleriyle baskı altındadır. İklim değişikliğinin yalnızca
çevresel bir sorun olmadığı, sosyoekonomik sonuçlarının da olması sebebiyle
konunun çözümü veya seyrinin belirlenmesinde siyasi kararlar belirleyici
olmaktadır. Bu sorunun derinleşmesinin önlenmesi için neyi ne kadar yapmamız
gerektiğine ilişkin bilimsel dayanaklı ve konuya ulusal ölçekte yaklaşabilen
araştırmalara ve bu araştırmaların sonuçlarında ortaya çıkacak önlemlerin de
uygulanmasına ihtiyaç vardır. 
3.- Bursa Milletvekili Hüseyin Şahin ve 26
milletvekilinin, mobilya sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/27)
Türkiye
Büyük Millet Meclisi Başkanlığına
Mobilya sektörünün önündeki engellerin
kaldırılması, markalaşma ve ihracata yönelik üretimin daha da artırılması,
üretim ve istihdamla dünyadaki payımızın artırılması amacıyla yeni politikalar
belirlenmesi için Anayasa'nın 98’inci, Türkiye Büyük Millet Meclisi
İçtüzüğü’nün 104 ve 105’inci maddeleri uyarınca Meclis araştırması açılmasını
arz ve teklif ederiz.
1) Hüseyin Şahin (Bursa)
2) Nihat Zeybekci (Denizli)
3) Fikri Demirel (Yalova)
4) Hüseyin Filiz (Çankırı)
5) Ali Ercoşkun (Bolu)
6) Salim Uslu (Çorum)
7) Sema Ramazanoğlu (Denizli)
8) Ejder Açıkkapı (Elâzığ)
9) Ramazan Can (Kırıkkale)
10) Muhammet Emin Akbaşoğlu (Çankırı)
11) Emine Yavuz Gözgeç (Bursa)
12) İsmet Uçma  (İstanbul)
13) Hasan Karal  (Rize)
14) Hacı Osman Akgül  (Gümüşhane)
15) Ayşe Nur Bahçekapılı  (İstanbul)
16) Taner Yıldız  (Kayseri)
17) Yusuf Beyazıt  (Tokat)
18) Fatma Benli  (İstanbul)
19) Hasan Sert  (İstanbul)
20) Markar Eseyan  (İstanbul)
21) Bayram Özçelik  (Burdur)
22) Mikail Arslan  (Kırşehir)
23) Ertuğrul Soysal  (Yozgat)
24) Yılmaz Tunç  (Bartın)
25) Fatih Şahin  (Ankara)
26) İsmail Tamer  (Kayseri)
27) Celalettin Güvenç  (Kahramanmaraş)
Türkiye Büyük Millet Meclisi Başkanlığına
Türkiye'de
siyasi istikrar, doğru politikalar, yapısal reformlar beraberindeki birçok
sorunun çözümünü ve refah artışını getirmiştir. 2001 krizinden sonra AK
PARTİ'nin akılcı ve sürdürülebilir tedbirleriyle toparlanan ve küresel krizin
etkilerini en az düzeyde hisseden Türkiye ekonomisi, günden güne büyümekte,
2023 yılı itibarıyla dünyanın ilk 10 ekonomisi arasına girmeyi hedeflemektedir.
Ülkemizde
mobilya sektörü çoğu geleneksel yöntemlerle çalışan atölye tipi, küçük ölçekli
işletmelerin ağırlıklı olduğu görünüme sahiptir. Aile işletmesi olarak faaliyet
gösteren bu işletmeler düşük kapasite kullanım oranları ile verimsiz
çalıştıklarından üretim maliyetleri de yüksek olmaktadır. 1970'li yıllardan
sonra başlayan endüstriyel üretim ile küçük ölçekli işletmelerin yanı sıra orta
ve büyük ölçekli işletmelerin sayısı artmıştır. 6 milyar dolarlar seviyesinde
bir büyüklüğü ve daha da büyüme potansiyeli olan sektörün, kesin envanter
çıkarılma çalışmaları, atıl yatırım, kapasite kullanımı, bilgi birikimi
yetersizlikleri ve branşlaşmama nedeniyle maliyet ve kalite sorunları
bulunmaktadır.
Mobilya
sanayi son dönemlerde hızlı bir dönüşüm geçirmekte ve küreselleşme süreci
yaşamaktadır. Sektörde artan rekabet karşısında ekonomik ölçekte ve dünya
standartlarında üretim yapan tesisler kurulmuş, bayilik teşkilatlarıyla ülke
sathına ve dünyaya ürün satar konuma ulaşılmıştır.
Türkiye'de
son yıllarda hızlı bir büyüme yakalayan mobilya ihracatı 2009'da 1,2 milyar
dolar olarak gerçekleşmiş iken 2012'de 1,899 milyar dolara kadar çıkmış, 2013
yılına gelindiğinde söz konusu sektörden ihracatını 2,2 milyar dolara kadar
yükseltmeyi başarmıştır. Buna karşın 2009 yılında 567,6 milyon dolar olan
mobilya ithalatı, 2012'de 817,3 milyon dolar, 2013 yılında 968,6 milyon dolar
değerinde gerçekleşmiştir.
2013
yılında mobilya ihracatından en büyük payı Çin almıştır. Bunu Almanya, İtalya,
Polonya takip etmektedir. Türkiye ise 228 ülke arasından dünyanın en fazla
mobilya ihracatı yapan 15’inci ülkesi olarak başarıyla yerini almıştır. Dünya
mobilya sektöründe üretim anlamında Çin başı çekmekte ve son beş yıllık süre
zarfında sektöre çeşitli açılardan yön vermektedir. Bütün dünyada üretilen
mobilyanın dörtte 1’i tek başına Çin'de üretilmektedir. Çin'in ardından
sırasıyla ABD (yüzde 15), İtalya (yüzde 8) ve Almanya (yüzde 7) gelmektedir.
Üretim anlamında Türkiye yüzde 1'lik bir orana sahiptir ve potansiyel olarak bu
oranın üzerine çıkma eğilimdedir. İhracat yüzdelerini incelediğimizde Çin'in yüzde
35,3'lük oranla yine ilk sırada olduğunu; onu sırasıyla, Almanya (yüzde 7,6),
İtalya (yüzde 6,8), Polonya (yüzde 5,7), ABD (yüzde 4,8) ve Meksika'nın (yüzde
3,9) takip ettiğini söyleyebiliriz.
Türkiye'de
ihracatta istenilen düzeylere ulaşılamaması sektörün iç piyasaya dönük
yapılanması kadar modern, tasarım odaklı üretimin yeterince kullanılmayışı da
önemli bir etkendir. Ayrıca, finansman sorunları ile özellikle küçük ve orta
ölçekli firmaların dış pazarlar konusunda bilgi eksikliği de önemli bir problemdir.
Bu
çerçevede ülkemizdeki tüm sanayi sektörlerinde olduğu gibi, mobilya sektörü
için makroekonomik istikrarın sağlanması ve büyümenin sürdürülmesi, yapısal
reform çalışmalarının devam ettirilerek üretim ve yatırım ortamının
iyileştirilmesi, doğrudan yabancı yatırımlardaki artışın devam ettirilmesi,
mikro ölçekteki dönüşümlerle verimlilik artışının sürdürülmesi, dünyada artan
enerji fiyatlarının getirdiği baskıya rağmen içeride fiyat istikrarının
sağlanabilmesi, mesleki eğitime verilecek özel önemle istihdam alanlarını
geliştirerek işsizliğin azaltılması, küresel pazarlarda rekabet gücünün
artırılması için üretimin üzerindeki her türlü mali ve idari yükün azaltılması,
yenilikçiliğin özendirilmesi, AR-GE ve patent çalışmaları ile teknoloji
üretiminin geliştirilmesi büyük önem arz etmektedir.
Bu
nedenlerle, sektörün sorunlarının tespit edilerek yeni politikalar belirlenmesi
için Meclis araştırması açılması faydalı olacaktır.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Sayın
Akdoğan, tutanak önümde. Dün, Sayın Orhan Miroğlu kürsüde konuşurken siz
bulunduğunuz yerden “Makul Kürt!” şeklinde bir cümle kullanıyorsunuz. Tutanağı
okuyayım.
Sayın
Miroğlu kürsüden “Makul Kürt’üm,” şeklinde bir ifadeyle başlayan cümle kuruyor,
sonrasında yine siz oturduğunuz yerden “Makul Kürt’ün ilinde şu anda sokağa
çıkma yasağı var.” diyorsunuz. 
NİHAT
AKDOĞAN (Hakkâri) – Sayın Başkan…
BAŞKAN
– Bir saniye, ben bitireyim. 
Yani,
tutanağa göre iki yerde siz “makul Kürt” kavramını kullanıyorsunuz. 
NİHAT
AKDOĞAN (Hakkâri) – Bir yerde söylemişim Başkanım. 
BAŞKAN
– Başkanlığımıza ulaşan tezkerede diyorsunuz ki: “Bana ait olmayan bir ifade
tutanağa geçmiştir.” Yani “Ben böyle bir şeyi söylemedim.” diyorsunuz. 
Sayın
Akdoğan, tutanaklar, burada, hem elektronik sistemle söylenen sözler kayıt
alınmak suretiyle hem de stenografların tuttukları kayıtlar bununla
karşılaştırılmak suretiyle düzenleniyor. Eğer burada bir hata olduğunu, “Ben
söylemediğim hâlde bu cümle bana aitmiş gibi tutanağa geçti.” diyor iseniz bu
bir teknik inceleme konusudur. Bunun için Başkanlığa başvurmak, Tutanak
Müdürlüğüne başvurup bu ses kaydını dinlemek mümkündür. Geçmişte ben böyle bir
iki işlem yaptım. Ama, siz şunu demek istiyorsanız yani “Ben ‘makul Kürt’
kelimesini kullandım ama benim buna verdiğim anlam ile kamuoyunda anlaşılan
anlam arasında fark var. Ben bu anlama ilişkin bir düzeltme yapmak istiyorum
58’inci madde çerçevesinde, ben geçen tutanak hakkında bu nedenle söz
istiyorum.” diyorsanız size verebilirim, aksi takdirde “Bu ifade benim değil,
tutanağa böyle bana aitmiş gibi geçmiştir.” derseniz size söz vermem mümkün
değil. Bir teknik incelemeyle anlaşılabilecek olan bir konudur. Bu iddianız
elbette ciddi bir iddiadır.
NİHAT
AKDOĞAN (Hakkâri) – Beyanımın düzeltilmesini istiyorum.
BAŞKAN
– Ama, Türkiye Büyük Millet Meclisinin kayıt sistemi, tutanak sistemi de son
derece sağlıklı, düzgün işleyen bir sistemdir. Yine de bir hata olabilir, teknik
incelemeyle bu iddianızı incelemek mümkündür. O nedenle ben sizden talebinizi
bir kez daha alayım. Soruyorum şimdi siz 58’inci maddeye göre hangi amaçla söz
istiyorsunuz?
NİHAT
AKDOĞAN (Hakkâri) – Ben beyanatı düzeltmek istiyorum.
BAŞKAN
– Duyamıyorum.
NİHAT
AKDOĞAN (Hakkâri) – Beyanatı düzeltmek istiyorum.
BAŞKAN
– Hangi beyanı düzelteceksiniz?
Sistemi
açayım, oradan bir açıklama yapın.
Yani
hangi… 58’inci madde diyor ki: “Bir milletvekili geçen birleşim tutanağında yer
alan bir ifadeye ilişkin bir düzeltme talebinde bulunursa kendisine söz
verilir.” Siz hangi ifadenin düzeltilmesi için benden talepte bulunuyorsunuz?
NİHAT
AKDOĞAN (Hakkâri) – Şimdi, Sayın Başkan, bizim orada söylediğimiz, ilk başta
arkadaşımızın kurduğu bir cümle vardı, “makul Kürt” dedi. Ondan sonraki onun
söylemi… Gerçekten burada Başkanlık Divanının bu konuda bana söz hakkı vermesi
gerekiyordu. “Senin neyin Kürt’ü olduğunu ben bilmiyorum.” Burada bize bir
hakaret var, dolayısıyla -ben şahsın burada olmasını da istiyorum- ben bu konuda
burada bir hakareti gördüm. Ben bu konuda beyanımın, söylemediğim bir cümle
üzerinden özellikle, söylemediğim bir cümle üzerinden sayın hatibin bu konuda
“Senin neyin Kürt'ü olduğunu bilmiyorum.” demesi üzerine ben bir beyanımın aynı
zamanda burada düzeltilmesini de istiyordum. 
İkincisinde
ben söylemiştim, işte makul Kürt’ün şu anda bulunduğu şehirde sokağa çıkma
yasağı vardır, ben onu söylemiştim, onu özellikle burada belirtmek isterim.
BAŞKAN
– Yani ikinci cümledeki “makul Kürt”ü söylediğinizi kabul ediyorsunuz ama…
NİHAT
AKDOĞAN (Hakkâri) – Sayın Başkan, evet.
BAŞKAN
- …ilkini söylemediğinizi ifade ediyorsunuz öyle mi?
NİHAT
AKDOĞAN (Hakkâri) – Evet. 
İDRİS
BALUKEN (Diyarbakır) – Düzeltilmeye muhtaç bir durum var.
BAŞKAN
– Bir saniye Sayın Baluken, bir saniye efendim. Önce bir… Bir saniye efendim,
düzeltme talebinde bulunan Sayın Akdoğan’dır.
Sayın Akdoğan,
önce şu konuda bir açıklama yapayım. Ben dün Sayın Miroğlu’nun konuşmasını
dikkatle izledim, sizi de dikkatle orada takip etmeye çalıştım. Ben bekledim ki
69’uncu maddeye göre siz sataşmadan dolayı söz talep edersiniz, edebilirsiniz.
Bu hakkınızı kullanmadınız. Sayın Baluken kalktı, sataşma nedeniyle söz istedi,
grup adına konuşmacı olarak Sayın Mithat Sancar’ı önerdi, Mardin
Milletvekilimiz. Şahsına yapılan sataşmadan dolayı da Sayın Baluken ayrıca söz
istedi.
NİHAT AKDOĞAN
(Hakkâri) – Evet.
BAŞKAN – Ben bu
sataşma talebi nedeniyle söz taleplerini karşıladım. Grup adına yapılan
konuşmada size ilişkin -yani siz de bu grubun, HDP Grubunun bir milletvekili
olarak- bu ifadeye yönelik bir açıklama gelmedi. Olabilir, Sayın Sancar öyle
bir takdir kullanmış olabilir. Siz de talepte bulunmadınız. Sataşma nedeniyle
Divanın kendiliğinden milletvekiline söz vermesi mümkün değildir. 
NİHAT AKDOĞAN
(Hakkâri) – Evet.
BAŞKAN – İç
Tüzük’ümüzün 69’uncu maddesi gayet açıktır. Kendisine sataşılan bir
milletvekili söz talep ederse Başkanlık bunun gereğini takdir etmekle
yükümlüdür. Talep etmediğiniz bir sözü Başkanlığın size kendiliğinden vermesi
mümkün değildir. 
Şimdi ben talebinizi
hâlâ net anlamış değilim. 
NİHAT AKDOĞAN
(Hakkâri) – Başkanımız söylesin.
BAŞKAN –
Diyorsunuz ki “Birinci olarak geçen ‘makul Kürt’ kelimesini ben söylemedim.” 
NİHAT AKDOĞAN
(Hakkâri) – Evet.
BAŞKAN – Ama
tutanaklara göre, söylenmiştir. Bu konuda başvuru yapacağınız merci bizim
Tutanak Müdürlüğüdür. Başvurursunuz, bu incelenir, ona göre değerlendirmesi
yapılır. 
İkinci “makul
Kürt” kelimesini zaten kullandığınızı söylüyorsunuz. Bunda bir tereddüt yok
sanıyorum. 
İDRİS BALUKEN
(Diyarbakır) – Sayın Başkan, müsaade ederseniz ben bir açıklama getireyim.
BAŞKAN – Evet,
buyurun Sayın Baluken. 
İDRİS BALUKEN (Diyarbakır) – Tabii, siz haklı olarak,
dünkü diyaloglar esnasında grubumuzun söz talepleri üzerinden sataşma durumuna
bir açıklık getirdiniz. Ancak biz daha sonra o tutanakları incelediğimiz zaman
diyaloğun bütünlüğü içerisinde şöyle bir anlam çıkıyor: Yani sayın hatibimizin
kullanmış olduğu “makul Kürt” kelimesi, diyaloğun devamı sırasında “Makul
Kürt’ün ilinde sokağa çıkma yasağı var.” şeklindeki bir mecazi anlam üzerinden
sanki Mardin’de, Nusaybin’deki diğer Kürtler makul değil de Orhan Miroğlu
makulmüş gibi bir anlam çıkıyor, o mecazı tam tersine çeviren bir durum ortaya çıkıyor. Yazılı basına da yansıdığı için,
bu beyanın düzeltilmesi gerekiyor. Yani sayın hatibimizin kastı orada, bu
belirtmiş olduğum husus değildi. O nedenle, buna, diyaloğun bütünlüğü
içerisinde bir açıklık getirme ihtiyacı var. 
BAŞKAN
– Sayın Baluken, ben, 58’inci maddeye göre talepte bulunan bir
milletvekilimizin talebini karşılamakla yükümlüyüm. 
İDRİS
BALUKEN (Diyarbakır) – Evet, 58’inci maddeye göre…
BAŞKAN
- Bu konuda bir takdir hakkım yok. Ama Sayın Akdoğan diyor ki: “Ben ikinci kez
geçen ‘makul Kürt’ kavramını kullandım, birinci olarak geçeni kullanmadım.
Dolayısıyla, söz talebim bu konudadır.” Bu konuda 58’inci maddeye göre söz
vermem mümkün değil Sayın Baluken.
İDRİS
BALUKEN (Diyarbakır) – Hayır, diyaloğun bütünlüğü içerisinde bir anlam kayması
var Sayın Başkan.
BAŞKAN
– Ama öyle bir talepte bulunmuyor.
İDRİS
BALUKEN (Diyarbakır) – Yani “makul Kürt” derken sayın milletvekilimiz, orada,
aslında “biat etmiş Kürt” anlamıyla bir mecaz yapıyor.
BAŞKAN
– Ama Sayın Akdoğan bana böyle bir açıklamada bulunmuyor.
İDRİS
BALUKEN (Diyarbakır) – Ama ben açıklıyorum işte Grup Başkan Vekili olarak Sayın
Başkan.
BAŞKAN
– Ama Sayın Baluken, lütfen, rica ediyorum… 
Şimdi,
talepte bulunan kişi, Türkiye Büyük Millet Meclisinin bir milletvekili.
Sanıyorum kendi meramını anlatabilir.
İDRİS
BALUKEN (Diyarbakır) – Hayır, birlikte istişare ettik Sayın Başkan.
BAŞKAN
– Ben, bir kez daha Sayın Akdoğan’a soruyorum: Sayın Akdoğan, 58’inci maddeye
göre…
İDRİS
BALUKEN (Diyarbakır) – Sayın Başkan, böyle bir usulümüz yok ki. Bugüne kadar
tutanaklarla ilgili düzeltmelerde grup başkan vekilleri söz alıp o gerekçeyi,
milletvekilleriyle ortaklaştıktan sonra, Başkanlık Divanına sunmuşlardır.
Kaldı
ki sayın milletvekilimiz size yazılı dilekçe vermiştir. Yani talebi nettir.
Biz, talebin gerekçesiyle ilgili, milletvekillerimize ek olarak, Başkanlık
Divanına bilgilendirmede bulunuyoruz.
BAŞKAN
– Sayın Baluken, şimdi “Bugüne kadar böyle bir usul yoktur ki.” diyorsunuz. Ben
de, sizlerle birlikte, orada uzun yıllar görev yaptım ve şunu tekrar ifade
ediyorum: Meclis başkan vekilinin amacı, birinci amacı, birleşimin gerilimsiz
yönetilmesidir. Benim birinci amacım budur. Gerilimsiz bir tartışma, görüşme
ortamını sağlamaktır. Bu çerçevede, bütün söz taleplerini karşılamaya hazırım.
“Bugüne kadar böyle bir usul yok.” derken, ben, sizin belirttiğiniz şekilde bir
usul olduğunu hatırlamıyorum. 58’inci maddeye göre, beyanın düzeltilmesini
isteyen çok sayıda milletvekilimiz geçen dönemlerde söz istemiştir. Hatta,
bunu, bazı yasa tasarılarının görüşülmesine yönelik bir engelleme amacıyla
kullanan milletvekillerimiz de olmuştur ama bu da onların en doğal haklarıdır,
milletvekillerimizin en doğal hakkıdır. Ama talep sahibi, daima
milletvekilidir. 
58’inci
madde gayet açık. Kaldı ki “Milletvekilimizin size gönderdiği bir tezkere
vardır.” diyorsunuz. Tezkereyi okuyorum ben tekrar size. Bu tezkereye göre ben
Sayın Akdoğan’a hiç söz veremem ama vermek için kendisinden bir açıklama talep
ediyorum, onu da alamıyorum.
Tezkereyi
okuyorum:
“TBMM
Başkanlık Divanına,
Bana
ait olmayan bir ifadenin tutanaklara bana ait olduğu geçilmiştir. Bunun düzeltilmesi
adına İç Tüzük 58’inci maddeden söz talebinde bulunuyorum.”
İDRİS
BALUKEN (Diyarbakır) – “Düzeltilmesi” diyor, evet.
BAŞKAN
– Ama bakın “Bana ait olmayan bir ifade.” diyor. Ben diyorum ki bu ifade
tutanaklarda bu şekilde yer almaktadır. Tutanaklarda bir maddi hata olduğu
ifade ediliyorsa bu, ayrı bir incelemeye ihtiyaç duyar. Ama Sayın Akdoğan “Ben
bu kastedilen anlamda bunu kullanmadım, farklı bir amaçla kullandım, yanlış
anlaşılıyor, niyetim o değildi, aslında tutanaklara bu şekilde geçti ama benim
amacımı ifade eden bir anlamda geçmemiş oldu, ben bunu düzeltmek istiyorum.”
şeklinde bir talepte bulunmuyor.
Bulunuyor
mu Sayın Akdoğan?
İDRİS
BALUKEN (Diyarbakır) – Bulunuyor işte Sayın Başkan.
NİHAT
AKDOĞAN (Hakkâri) – Düzeltilmesini istiyorum.
BAŞKAN
– Sistemi açıyorum tekrar. Lütfen…
Şimdi,
58’inci maddeye göre söz talep gerekçenizi almak istiyorum sizden.
VII.- GEÇEN TUTANAK HAKKINDA KONUŞMALAR
1.- Hakkâri Milletvekili Nihat Akdoğan’ın,
15/12/2015 tarihli 14’üncü Birleşimdeki bazı ifadelerini düzelttiğine ilişkin
konuşması (x)
NİHAT
AKDOĞAN (Hakkâri) – Sayın Başkan, aslında şunu söyleyecektim ben dün, özellikle
onu belirteyim.
“AKP’nin
makul Kürt’ü” diyecektik. Aslında, burada, bizim o ikincisinde söyleyeceğimiz
cümle oydu. Ama hatip, özellikle grubumuza dönerek bütün konuşmasını bize
yönelik yapınca da aslında buradaki meramımızı, bizim o cümleyle söylemek
istediğimiz, “AKP’nin makul Kürt’ü” kendi ilçesinde, kendi bulunduğu şehirde,
ait olduğu yerde insanların sokağa çıkmasını engelleyen bir Hükûmetin
içerisinde yer alıyor. 
Bakın,
bugün bile… Sayın Başkan, özellikle bunu belirtmek için söylemiştim. Bugün
Cizre’de, 11 yaşında, Salih Edim, ayağında terlik olan bir çocuk, vuruldu ve bu
Hükûmetin içerisinde, AKP’nin içerisinde yer alan bir milletvekilinin yüreğinin
harekete geçmesi gerekiyordu. Bu geçmediği için biz, susturulmuş, vicdanı
alınmış, sessizleştirilmiş bir milletvekili profilinden bahsetmek istedik. 
Dün
hatibin, işte, “Biz sizin Kürtlüğünüzün ne olduğunu bilmiyoruz.” Kendisi iyi
bilir, vekil adayı olduğunda, Mersin’de, işte bu mazlum halkın iradesine talip
olduğunda… (AK PARTİ sıralarından gürültüler)
MEHMET
NACİ BOSTANCI (Amasya) – Sayın Başkanım, burada olmayan bir şahısla ilgili
yorumlarda bulunuyor. Sabırla dinliyoruz…
ÖZGÜR
ÖZEL (Manisa) – Ama burada olması gereken bir şahıs, Meclise gelmemek
mağduriyet sayılmaz. 
İDRİS
BALUKEN (Diyarbakır) – Açıklama yapıyor. Hayır, müdahale edemezler. 
BAŞKAN
– Sayın Bostancı, lütfen müdahale etmeyin.
MEHMET
NACİ BOSTANCI (Amasya) – Olmaz ki!
İDRİS
BALUKEN (Diyarbakır) – Açıklama yapıyor, müdahale edemezsin. 
MEHMET
NACİ BOSTANCI (Amasya) – Ne açıklaması! 
İDRİS
BALUKEN (Diyarbakır) – Açıklama yapıyor ya, neye müdahale ediyorsun! (AK PARTİ
sıralarından gürültüler)
BAŞKAN
– Lütfen müdahale etmeyin. 
MEHMET
NACİ BOSTANCI (Amasya) – Burada olmayan bir milletvekiline sataşamaz, hakaret
edemez.
İDRİS
BALUKEN (Diyarbakır) – Ne alakası var! 
BAŞKAN
– Devam edin Sayın Akdoğan.
NİHAT
AKDOĞAN (Hakkâri) – Kendisinin…
İDRİS
BALUKEN (Diyarbakır) – Açıklama yapıyor, beyanını düzeltiyor. 
MEHMET
NACİ BOSTANCI (Amasya) – Açıklama falan değil o, neresi açıklama?
BAŞKAN
– Devam edin, devam edin. 
NİHAT
AKDOĞAN (Hakkâri) – …Mersin’de milletvekili adayı olduğu dönemde sokak sokak
çalışan biriyim ve diyor ki: “Ne Kürt’ü olduğunu bilmiyorum.” Ben de o zaman
söyleyeyim: Sayın Başkan, ben HADEP, DEHAP, DTP, BDP ve HDP süreçlerinde görev
almış biriyim. İki partide parti meclisi üyesi ve son süreçte de, 25 ve 26’ncı
Dönemde de Hakkâri milletvekiliyim. Biz kendisine söylüyoruz: Siz kimin
milletvekilisiniz? (AK PARTİ sıralarından gürültüler)
AHMET
GÜNDOĞDU (Ankara) – Sayın Başkan, dün cevap veremeyen adamın…
BAŞKAN
– Lütfen sözlerinizi tamamlayın Sayın Akdoğan.
NİHAT
AKDOĞAN (Hakkâri) – Ben şunu söylemek istiyordum: Özellikle bu konuda, halkın
iradesine yönelik bu kadar saldırıların olduğu bir yerde, milletvekillerinin
kimilerinin basın üzerinden sindirildiği, kimilerinin de kapılarının kırıldığı
bir ortamda Meclisin iradesinin ortaya çıkması gerekiyordu. Bir yerlere bağlı
değil, Meclisin kendi hür iradesiyle ortaya bir iradenin çıkması gerekiyordu
ama maalesef bastırılmış bir irade var, bastırılmış duygular var. 
FARUK
ÖZLÜ (Düzce) – Seninki bastırılmış.
NİHAT
AKDOĞAN (Hakkâri) – Kendi halkının, kendi şehrinin sokaklarının tanklarla, silahlarla,
askerî yığınaklarla zulüm altına alındığı bir yerde makul AKP Kürdü’nün dün
“Biz sizi tanımıyoruz…” Ben de sizi tanımıyorum.
Teşekkür
ediyorum Sayın Başkan.
BAŞKAN
– Evet, teşekkür ederim Sayın Akdoğan.
İDRİS
BALUKEN (Diyarbakır) – Amaç hasıl olmuştur.
BAŞKAN
– Amaç hasıl olmuştur.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun efendim.
V.- AÇIKLAMALAR (Devam)
28.- Amasya Milletvekili Mehmet Naci
Bostancı’nın, Hakkâri Milletvekili Nihat Akdoğan’ın düzeltmeyle ilgili yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, geçen dönem de 58’e göre, sizin ifade
ettiğiniz gibi, söz alan ve daha önce tutanaklara geçmiş ifadelerine ilişkin
açıklama yapan sayın vekiller oldu. Ama bunu bir vesile bilerek bu şekilde
açıklama kastının ve İç Tüzük’ün kendisine vermiş olduğu hakkın ötesine geçen,
bir nevi Kürtlüğünü ispat gayretiyle bir retoriğe dönüşen konuşma bağlamında
herhangi bir şeye rastlamadık, önce bunun altını çizeyim.
İkincisi:
“AKP’nin makul Kürt’ü, biat eden Kürt…” Esasen, öyle anlaşılıyor ki bu
arkadaşın ve benzer kanaatleri paylaşanlar var ise onlar da dâhil olmak üzere,
önce Kürtleri bölüyorlar. Önce Kürtlerin bir kısmını, kendilerindense o, kabul
edilebilir bir Kürt, doğru yolda olan bir Kürt, gerçek bir Kürt; eğer HDP’de
değilse, onlarla aynı çizgide değilse, aynı retoriği paylaşmıyorsa o zaman bu,
Kürt değil, bu, biat eden Kürt, uygun olmayan Kürt, kabul edilemez Kürt.
Kendilerine
geçmişte de burada, kürsüde ifade ettik. Mesele, Türkiyelileşme meselesi değil.
Kürtlerin davası iddiasında olan bir siyasetin, önce bu faşizan, bu totaliter,
bu kendisinden olmayanlara karşı tahakkümcü, aşağılayıcı dilden kaçınması,
kollarını en önce o Kürtlere açması gerekir, Kürtlere. Burada tahkir edilen, AK
PARTİ değil, Kürtlerdir, Kürtler. Bunun altını çizmek isterim.
Sağ
olun. (AK PARTİ sıralarından alkışlar) 
BAŞKAN
– Teşekkür ederim Sayın Bostancı.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken, çok kısaca… 
Sayın
Baluken’e de söz veriyorum.
29.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı
açıklamasındaki bazı ifadelerine ilişkin açıklaması
İDRİS
BALUKEN (Diyarbakır) – Yani en azından Sayın Bostancı’nın konuşma süresi kadar
bir meramımızı anlatalım.
Burada
“AKP’nin biat etmiş Kürt’ü” tespitini yapmak, bir siyasi eleştiridir. Sayın
Bostancı’nın belirttiği şekilde tamamen dışlayan, hedefleştiren, kendinden
olmayana yaşam hakkı tanımayan bir anlama asla gelmeyen bir ibaredir, bunu en
iyi Sayın Bostancı’nın bilmesi gerekir. 
Diğer
taraftan, bu konuya açıklık getirmesi açısından, parti grubumuzun tavrını ifade
etmek istiyorum. Yani dün de ben kürsüye çıktığımda, Sayın Miroğlu’nun baştan
sona gerçekleri çarpıtarak ifade ettiği konuşmaya cevap vermemiştim. Çünkü biz
şöyle düşünüyoruz: Sayın Başkan, tüm milletvekilleri dinlerse… Yeryüzünün en
güzel sesli ve en güzel renklerini taşıyan kuşları kekliklerdir. Keklik sesine
tıpkı diğer keklikler gibi hiçbir canlının kayıtsız kalamayacağı söylenir. Bu
özelliğini bilen avcılar, yakaladıkları bir kekliği demir kafesin içerisine
hapsederek ava çıktıkları zaman tuzağa yakın bir yere bırakırlar ve o keklik
ötmeye başladığında, o sesi duyan bütün kınalı keklikler tuzağa doğru kanat çırpmaya
başlarlar. Ne var ki tuzağı fark ettiklerinde, zalim avcının açmış olduğu
ateşle de büyük bir katliamdan geçerler. Biz keklik soylu siyasetçileri muhatap
almıyoruz. Onlar kendi halkını tuzağa çekmek için buraya gelip gerçekleri
yalanlarla söylemiş olabilirler. Bizim derdimiz, onları fikirsel anlamda demir
kafese koyan o zalim avcılarladır. O avcılara karşı da direniş gösteriyoruz,
direniş göstermeye devam edeceğiz. O avcının korkusunu, paniğini buraya getirip
gerçek dışı beyanlarla kimse bütün Türkiye toplumunu kandıracak şekilde burada
ifade etmesin. 
AHMET
HAMDİ ÇAMLI (İstanbul) – Sen kimin yalancı kekliğisin? Sen ondan bahset.
İDRİS
BALUKEN (Diyarbakır) - Son olarak da şunu ifade edeyim: Bu keklik soylu
siyasetçilerin ne keklik gibi sesleri güzeldir ne de onların seslerine artık
kanacak kınalı keklikler vardır.
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Baluken.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, Diyarbakır, Suruç ve Ankara
katliamlarının gerçekleşmesi sürecinde adli ve idari ihmallerin, açıkların ve
varsa kasıtların bulunması, bu katliamların arka planlarının aydınlatılması ve
cezai yolların açılması amacıyla 14/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel Kurulun
16 Aralık 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
16/12/2015
Türkiye Büyük Millet Meclisi
Başkanlığına
Danışma
Kurulunun 16/12/2015 Çarşamba günü (bugün) yaptığı toplantısında,
toplanamadığından, grubumuzun aşağıdaki önerisinin İç Tüzük'ün 19’uncu maddesi
gereğince Genel Kurulun onayına sunulmasını saygılarımla arz ederim.
İdris Baluken
Diyarbakır
Grup Başkan Vekili
Öneri:
14
Aralık 2015 tarihinde Diyarbakır Milletvekili Grup Başkan Vekili İdris Baluken
tarafından verilen (256 Sıra No.lu) "Diyarbakır, Suruç ve Ankara
katliamlarının gerçekleşmesi sürecinde adli ve idari ihmallerin, açıkların ve
varsa kasıtların bulunması, bu katliamların arka planlarının aydınlatılması ve
cezai yolların açılması" amacıyla Türkiye Büyük Millet Meclisine verilmiş
olan Meclis araştırma önergesinin, Genel Kurulun bilgisine sunulmak üzere
bekleyen diğer önergelerin önüne alınarak 16/12/2015 Çarşamba günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN
– Halkların Demokratik Partisi Grubu önerisi üzerinde, lehinde olmak üzere ilk
söz, Diyarbakır Milletvekili İdris Baluken’e aittir.
Buyurun
Sayın Baluken. 
İDRİS
BALUKEN (Diyarbakır) – Teşekkür ederim.
Sayın Başkan, değerli milletvekilleri; hepinizi tekrar
saygıyla selamlıyorum. 
Son derece önemli bir önerge getirdik. Türkiye siyaset
tarihinin, Türkiye demokrasi tarihinin hatta bölgesel tarih açısından
düşündüğümüzde bütün bölge tarihinin en önemli katliamlarının araştırılması,
gerçeklerin açığa çıkarılması ve bu konuda sorumlular hakkında kamuoyuna doğru
bilgilerin aktarılması amacıyla buraya bir önerge getirmiş olduk.
Diyarbakır’da yüz binlerce insanın katıldığı bir mitingde
yapılan katliam, Suruç’ta Kobani’ye yardım malzemesi götürmek isteyen Türkiyeli
devrimci gençlere yönelik yapılan katliam
ve en son, Ankara’ya savaş konseptine karşı barış ve demokrasi sesini haykırmak
için gelen barışsever insanlara yönelik yapılan bu katliamın Meclis tarafından
araştırılmasını istiyoruz. Bu konuda daha önce de, Suruç katliamından sonra
buraya bir araştırma komisyonu talebi getirilmişti ama maalesef, o dönem
iktidar partisinin kalkan elleriyle o önerge reddedilmiş, bir komisyon
kurulmamış ve peşi sıra da, Suruç’tan sonra 100 yurttaşımızı yitirdiğimiz
Ankara katliamı gerçekleşmiştir. 
Diyarbakır’da
5 Haziranda patlayan bombayla 5 yurttaşımız yaşamını yitirdi, 400’den fazla
yurttaşımız ağır yaralandı, birçok yurttaşımız eli ve ayağı kesilmek suretiyle,
ampute edilmek suretiyle hayatının bundan sonraki kısımlarını böylesi bir
fiziksel engelle geçirmek zorunda kaldı. Suruç’ta, 20 Temmuzda, Türkiye’nin
dört bir tarafından Kobani halkıyla dayanışmak üzere, Kobani’deki çocuklara
oyuncak ve kırtasiye malzemesi götürmek üzere toplanan Türkiyeli devrimci
gençlere, SGDF mensubu gençlere yönelik bu toprakların en vahşi, en kanlı, en
acımasız katliamı yapıldı ve maalesef 33 gencimiz bu katliam neticesinde
paramparça olarak yaşamını yitirdi. 
Biz
bütün bu süreçlerin birbiriyle bağlantılı olduğunu düşünüyoruz; Diyarbakır
katliamı, Suruç katliamı ve Ankara katliamı. Gerek planlayanlar gerekse göz
yumup katliamcıları kollayanlar açısından birbiriyle ilişkili, birbiriyle
bağlantılı katliamlar olduğunu düşünüyoruz. Ancak, bu bağlantıyı bir türlü
açığa çıkarmak istemeyen AKP Hükûmetinin bugüne kadarki mevcut durumunu, mevcut
tutumunu bütün Türkiye kamuoyuyla da paylaşmak istiyoruz. Biliyoruz ki Suruç
katliamı birkaç sebepten dolayı yapıldı. Birincisi: Çözüm masasını devirmiş,
müzakere mekanizmalarını reddetmiş, 7 Haziran öncesinden savaşın fragmanlarını
sahaya sürmüş olan AKP’nin böyle kanlı bir savaş filmi için bir gerekçeye
ihtiyaç vardı ve bu gerekçeyi de Suruç’taki katliamla aynı merkezden planlanmış
olan Adıyaman ve Ceylânpınar’da 1 asker ve 2 polisin yaşamını yitirdiği o
infazlarla birlikte hayata geçirdi. 
Bakın, Suruç’taki katliamdan sonra “Ben
savaşı başlatıyorum.” diyenler, Suruç’un, Diyarbakır’ın, Ankara’nın faili olan
IŞİD’e yönelik doğru dürüst tek bir operasyon bile yapmadılar. O tarihten
itibaren, savaşı başlatan AKP Hükûmeti, Orta Doğu’da IŞİD’le en çok mücadele
eden, Orta Doğu’yu IŞİD’e dar eden PKK’yle büyük ve kanlı bir savaşı başlattı,
Kürt halkıyla büyük ve kanlı bir savaşı başlattı, birinci gerekçe bu. 
İkincisi: “Rojava devrimiyle, Kobani
devrimiyle dayanışma içerisinde olan hiç kimse kendisini rahat hissetmesin.”
mesajı verilmek istendi. Yani “Türkiye’nin dört bir tarafından toplanıp siz
Kobani direnişiyle, Rojava devrimiyle dayanışma içerisinde olursanız bu tarz
katliamlara da maruz kalırsınız.” mesajı verilmek istendi. 
Üçüncüsü: Kobani’de yenilen, Rojava’da
yenilen ve bu anlamda da gerçek yüzü teşhir olan IŞİD’in bir nefes almaya
ihtiyacı vardı. IŞİD beli kırılmış, omurgası kırılmış, bütün dünya tarafından
lanetlenmiş bir pozisyonda tartışılıyorken IŞİD’e karşı mevcut sahayı
rahatlatma, IŞİD’in bir nefes almasıyla ilgili birtakım kanlı süreçler devreye
kondu. 
Ve belki de bütün bunların özeti olarak
da “Kobani düşmemiş olabilir ama IŞİD’le birlikte biz hâlâ Kobani’nin düşeceği
o süreci takip ediyoruz.”un mesajı verildi. 
Bunlara
karşı itirazınız olabilir, her itirazınıza da verecek bir cevabımız var. Öyle
hamaset söylemleriyle burada konuşmuyoruz. Bakın, hem Diyarbakır’da hem
Suruç’ta hem Ankara’da katliamın olduğu ilk saniyelerden itibaren oraya sağlık
ekiplerinin gitmesi gerekirken oraya maalesef TOMA’lı ve gazlı müdahalelerle
polis ekipleri gönderildi. 
Bir
hekim olarak ifade ediyorum, gerek Suruç’ta gerek Ankara’da birçok yaralının o
yapılan gazlı müdahaleden dolayı nefessiz kalmak suretiyle yaşamını
yitirdiğini, burada büyük bir ibretle ifade etmek istiyorum. Bu tablo
ortadayken, katliamla ilgili bu gerçeklikler ortadayken hemen büyük bir panikle
medyaya yayın yasağı getirildi. Aynı gün soruşturma dosyalarına gizlilik kararı
getirildi ve her üç katliam için de bu yapıldı hem Diyarbakır için hem Suruç
için hem Ankara için. 
Oysaki
ilk katliamdan itibaren, Diyarbakır’dan itibaren üstüne gidilmiş olsaydı, aynı
hücreden çıkan bu katliamlar engellenmiş olacaktı çünkü biliyoruz ki
Diyarbakır’ın İstasyon Meydanı’nda bombayı koyan da Suruç’ta kendini patlatan
da Ankara’daki canlı bombalar da aynı hücrelerden çıkan kardeş faillerdi ama
maalesef bunların üzerine gidilmediği için Diyarbakır’dan sonra Suruç, Suruç’tan
sonra da Ankara katliamı oldu.
Bu
katliamlara karşı demokratik tepkisini göstermek isteyenlere karşı Türkiye'nin
her tarafında ölümcül müdahaleler yapıldı, itibarsızlaştırma operasyonları
yapıldı. Bu katliamdan sağ kurtulanlar, âdeta “Niye kurtuldunuz?” denilmek
suretiyle gece yarıları evlerine baskınlar yapılarak gözaltına alındı,
darbedildi. Ben işin kriminal boyutunu artık çok fazla açamıyorum, zamanımız
yok ama Diyarbakır bombacısının bir gece önceden polis tarafından kimlik
kontrolüne tabi tutulduğu, bir yıldır takip altında olan bir terör zanlısının
sadece hâl hatırının sorularak âdeta “Bir eksiğin var mı?” denilmek suretiyle o
katliama yönlendirildiğini çok iyi biliyoruz.
Yine,
aynı hücreden çıkanların Suruç’a elini kolunu sallayarak nasıl geldiklerini,
Ankara katliamını yapanların Suriye’den Antep’e nasıl geldiklerini, o gece
Antep’te geceyi nerede geçirdiklerini ve Antep-Ankara arasındaki yol
kontrollerinden nasıl geçtiklerini çok iyi biliyoruz. Bütün bunların
planlayıcısı olan kişi de, ilginçtir, Kobani direnişine kadar teknik takip
altındadır, Kobani’de IŞİD yenildikten sonra teknik takipten çıkıyor, Emniyet
kendisine ulaşılamadığını kayıtlara alıyor ama kendisini arayan gazeteciler
bile cep telefonundan bu üç saldırıyı planlayana çok rahatlıkla ulaşabiliyor.
Yani, bütün bu kriminal incelemeler de bu saldırıdaki bağlantıları ve bu
saldırılardaki AKP Hükûmetinin sorumluluğunu çok net olarak ortaya çıkarıyor. 
Başbakanın yapmış olduğu açıklamalar
vardı, siyaset tarihine ve adalet tarihine geçecek olan açıklamalar. “Biz canlı
bombaları biliyorduk ama onları tutuklamak için eylem yapmalarını bekliyorduk.”
açıklaması vardı. Yani, eylem yapan bir canlı bombanın tutuklanacağını sanan
bir Başbakanla karşı karşıyayız. Aynı şekilde, “Suruç katliamını yapanı
tutuklayıp yargıya teslim ettik.” diyen bir ciddiyetsizlik vardı karşımızda. 
Bütün bunları bir araya getirdiğimizde bu
önergelere niçin ret oyu verdiğinizi çok açık bir şekilde görüyoruz. 
Ben konuşmamın son kısmında… Aileler dün
Meclis grubumuzu ziyaret ettiler, onların talepleri var, o talepleri son derece
insani taleplerdir. O taleplerin bir tanesi de bu Meclisin bir soruşturma
komisyonu kurması ve bu olayın arkasındaki bütün detayları kamuoyuna
açıklamasıdır. Soruşturmadaki gizliliğin bir an önce kaldırılmasını,
katledilenlerin özel eşyalarının, hatıralarının kendilerine verilmesini ve
bugüne kadar bu konuyla ilgili hâlâ ailelerden özür dilemeyenlerin bir an önce
ailelerden özür dilemesini talep ediyorlar. Gelin, özür için bu önerge bir ilk
olsun, hep birlikte bir komisyon kurup tarihimizin bu en kanlı katliamlarını
Meclis adına birlikte aydınlatalım diyorum.
Hepinizi saygıyla selamlıyorum. (HDP
sıralarından alkışlar)
BAŞKAN – Önerinin aleyhinde olmak üzere
ikinci söz hakkı Bartın Milletvekili Sayın Yılmaz Tunç’a aittir.
Buyurun Sayın Tunç. (AK PARTİ
sıralarından alkışlar)
YILMAZ
TUNÇ (Bartın) – Sayın Başkan, değerli milletvekilleri; HDP grup önerisinin
aleyhinde söz aldım. Bu vesileyle, Genel Kurulu saygılarımla selamlıyorum. 
Öncelikle
şunu ifade etmek istiyorum: Bir kere, PKK terör örgütüyle mücadelemiz, bir
savaş değildir. PKK, eli kanlı bir terör örgütüdür, bölgede yaşayan Kürt
vatandaşlarımıza zulmetmektedir; askerimizi, polisimizi, doktorumuzu, sağlık
memurlarımızı şehit etmektedir ve orada yatırım yapan iş adamlarının,
müteahhitlerin iş makinelerini ateşe vermektedir. Onların o zulmünü sona
erdirmek için devletimizin otuz yıldan fazla zamandır yaptığı mücadele, bir
savaş değil, çeteyle mücadeledir, terörle mücadeledir. (AK PARTİ sıralarından alkışlar)
Bunu buradan ikide bir çıkıp “savaş” olarak nitelemek son derece yanlıştır,
HDP’nin artık bundan vazgeçmesi gerekir.
NURSEL
AYDOĞAN (Diyarbakır) – Sizi davet ediyoruz bölgeye.
YILMAZ
TUNÇ (Devamla) - Değerli milletvekilleri, HDP grup önerisinde, 4 vatandaşımızın
hayatını kaybettiği HDP’nin Diyarbakır mitingindeki patlama, 32 gencin
katledildiği Suruç ve 102 vatandaşımızın vefat ettiği Ankara katliamının
gerçekleşmesi sürecinde adli ve idari ihmal olup olmadığı, açıkların ve varsa
kasıtların bulunması, bu katliamların arka planlarının aydınlatılması ve cezai
yolların açılması amacıyla Anayasa’nın 98, İç Tüzük’ün 104 ve 105’inci
maddeleri gereğince Meclis araştırması açılması istenmektedir. Meclis
araştırması önergesine baktığımızda, aslında önergenin Anayasa’mız ve Meclis
İçtüzüğü’müze aykırı olduğu ve aslında gündeme alınmaması gerektiği
kanaatindeyim. Çünkü önergenin gerekçesinde bir araştırma talebinden ziyade,
devleti suçlayan, terör örgütleri ile devlet arasında irtibat kurma çabasını
açıkça görüyoruz. Önergenin gerekçesinde Türkiye’nin IŞİD’e destek verdiği gibi
hiçbir aslı ve astarı olmayan iftiraların yer aldığını görüyoruz. Aslında
önerge Diyarbakır, Suruç ve Ankara katliamlarının araştırılmasını değil,
Türkiye’nin DAİŞ’le irtibatlı olduğu kara propagandasına yönelik bir önerge
olduğunu ilk bakışta görebiliyoruz. HDP’nin Diyarbakır Mitingi’nde meydana
gelen patlama ülkemizin birlik, beraberliğine yönelik bir saldırıdır. 7 Haziran
seçimlerinden iki gün önce seçim sandıklarını etkilemeye yönelik bir
provokasyondur. Bu olayla ilgili adli ve idari soruşturmalar açılmış ve adli
süreç devam etmektedir. 
Yine,
Suruç’ta 33 gencin katledildiği canlı bomba eylemi de ülkemizde kaos ortamı
oluşturmak isteyen karanlık güçlerin bir tezgâhıdır. Bu olayla ilgili
soruşturmalar açılmış ve devam etmektedir.
VELİ
AĞBABA (Malatya) – Kaç kişi görevden alındı, kaç kişi? 
YILMAZ
TUNÇ (Devamla) - 1 Kasım seçimleri öncesinde…
VELİ
AĞBABA (Malatya) – Sayın Tunç, bekçi var mı görevden alınan, bekçi var mı? 
YILMAZ
TUNÇ (Devamla) - …Ankara Garı önünde mitinge gitmek isteyen vatandaşlarımızın
arasında patlatılan bombalar da…
VELİ
AĞBABA (Malatya) – Surç’ta kaç kişi görevden alındı? Yüz elli gün oldu, yüz
elli; tam beş ay. 
YILMAZ
TUNÇ (Devamla) - …ülkemizin huzuruna, birlik ve beraberliğine atılan bombalar
olarak tarihe geçmiştir. Bu olayla ilgili olarak da adli ve idari soruşturmalar
yapılmakta. Olayın faillerinin bir kısmına kısa süre içerisinde ulaşılmıştır. 
VELİ
AĞBABA (Malatya) – Ölenlerin ailelerini suçladınız. Bir tane var mı görevden
alınan? Bekçi var mı, bekçi?
YILMAZ
TUNÇ (Devamla) - Her üç olayda da eski adıyla IŞİD, yeni adıyla DAİŞ terör
örgütü bağlantıları ortaya çıkmıştır. 
BARIŞ
YARKADAŞ (İstanbul) – Yeni adı mı? Ne zaman koydunuz adını? 
YILMAZ
TUNÇ (Devamla) - Suçluların tespiti ve cezalandırılması için de cezai
soruşturmalar devam etmektedir. 
Diyarbakır…

VELİ
AĞBABA (Malatya) – Ne oldu? Ne oldu? Sonuç ne?
YILMAZ
TUNÇ (Devamla) – Biraz sonra anlatacağım, bir dinle. 
VELİ
AĞBABA (Malatya) – Beş ay geçti, beş ay. 34 insan öldü. Beş ay, beş ay! 
YILMAZ
TUNÇ (Devamla) - Sayın Ağbaba, bir dinlersen, biraz sonra o olaylarla ilgili
soruşturmaların detaylarının ne olduğunu da gizlilik kararı elverdiği ölçüde
size aktarmaya çalışacağım. 
VELİ
AĞBABA (Malatya) – Bekçiyi aldınız mı görevden, bekçiyi? Bırak kaymakamı,
valiyi, İçişleri Bakanını…
YILMAZ
TUNÇ (Devamla) - Bir dinleyin. 
MEHMET
NACİ BOSTANCI (Amasya) – Sayın Başkan, böyle bir usul olmaz.
YILMAZ
TUNÇ (Devamla) - Suruç olayıyla ilgili olarak, bombacının kimliğinin tespiti
konusundaki… 
VELİ
AĞBABA (Malatya) – Maşallah! Soruşturmada gizlilik kararı, başka bir şey yok. 
YILMAZ
TUNÇ (Devamla) - …çalışmalar neticesinde bombacıya ait olduğu düşünülen vücut
parçalarıyla şahsın babasından alınan örneklerin DNA incelemesi neticesinde
canlı bombanın kimliği tespit edilmiş…
VELİ
AĞBABA (Malatya) – Günaydın! Bunu bilmeyen mi var?
YILMAZ
TUNÇ (Devamla) - …Suruç Cumhuriyet Başsavcılığınca yapılan soruşturma Şanlıurfa
Cumhuriyet Başsavcılığına gönderilmiş ve soruşturma burada devam etmektedir. 
VELİ
AĞBABA (Malatya) – Bunu bilmeyen var mıydı?
YILMAZ
TUNÇ (Devamla) - Ankara’daki patlamayla ilgili olarak da patlamanın 2 canlı
bomba tarafından gerçekleştirildiği tespit edilmiş…
VELİ
AĞBABA (Malatya) – Onu da 9 Ağustosta CHP heyeti söyledi. CHP heyeti dedi ki 9
Ağustosta: “Bunlar canlı bomba.” 
YILMAZ
TUNÇ (Devamla) - …18 kişi göz altına alınmış, 11 kişi tutuklanmış… 
VELİ
AĞBABA (Malatya) – Siz korudunuz onları. 
YILMAZ
TUNÇ (Devamla) - …ve olaya karışanlardan Halil İbrahim Durgun Gaziantep’te
yakalanmış…
VELİ
AĞBABA (Malatya) – Korudunuz onları. 
YILMAZ
TUNÇ (Devamla) - …ama kendini patlatarak ölü olarak etkisiz hâle getirilmiştir.

VELİ
AĞBABA (Malatya) – Resmen korudunuz. 
ALİ
ÖZKAYA (Afyonkarahisar) – HDP’nin artçısı mısınız?
BAŞKAN
– Sayın milletvekilleri, lütfen, hatibi dinleyelim. 
YILMAZ
TUNÇ (Devamla) – Olayla ilgili bulunan firari kişilerin yakalanmalarına yönelik
çalışmalar sürmektedir. Şüphelilerin adreslerinde yapılan aramalar neticesinde
ele geçirilen bir kısım dijital verilere ilişkin yapılan incelemelerde elde
edilen veriler kapsamında soruşturma işlemleri Ankara Cumhuriyet
Başsavcılığında devam etmektedir.
Meydana gelen olayların karanlıkta
kalmaması için en ince ayrıntısına kadar soruşturan...
VELİ AĞBABA (Malatya) – Soruşturmaya
gizlilik kararı, başka bir şey yok.
YILMAZ
TUNÇ (Devamla) - …faillerinin bir kısmına ulaşan ve bağlantılarını büyük ölçüde
tespit eden bir devlet varken “Bu olayların arkasında devlet var.” şeklindeki
bir suçlama… 
VELİ
AĞBABA (Malatya) – Aynen öyle, aynen öyle; korudunuz, onları korudunuz,
korudunuz.
YILMAZ
TUNÇ (Devamla) - …hiç kusura bakmayın, terör örgütlerini perdelemektir, onları
aklamaktır, aynı anlama gelir.
VELİ
AĞBABA (Malatya) – Korudunuz onları, aynen korudunuz.
YILMAZ
TUNÇ (Devamla) - Türkiye Cumhuriyeti Hükûmeti 1990’lı yılların hükûmeti
değildir değerli milletvekilleri.
VELİ
AĞBABA (Malatya) – Korudunuz. 9 Ağustosta rapor yazdık, bunların canlı bomba
olduğunu. Korudunuz, korudunuz.
BAŞKAN
– Değerli milletvekilleri…
YILMAZ
TUNÇ (Devamla) - Sizin bildiğiniz devlet anlayışı yoktur. Hangi terör örgütü
olursa olsun kararlılıkla üzerine giden bir devlet vardır… (AK PARTİ ve CHP
sıraları arasında karşılıklı laf atmalar) 
VELİ
AĞBABA (Malatya) – Hükûmet korudu Sayın Tunç, korudu.
BAŞKAN
- Sayın milletvekilleri, hatibi dinlemeye davet ediyorum sizi.
VELİ
AĞBABA (Malatya) – Korudunuz, korudunuz.
YILMAZ
TUNÇ (Devamla) - …ve bu olayların arka planını açığa çıkarmakta kararlı olan
bir Türkiye Cumhuriyeti Hükûmeti vardır. 
VELİ
AĞBABA (Malatya) – Bir daha söylüyorum, Ankara’daki katliamı, canlı bombaları
korudunuz.
YILMAZ
TUNÇ (Devamla) – Bu olayların karanlıkta kalmaması için devletin kurumlarını…
İDRİS
BALUKEN (Diyarbakır) – Gizlilik kararı niye alıyorsunuz? 
VELİ
AĞBABA (Malatya) – Soruşturmaya gizlilik kararı verdiniz.
YILMAZ
TUNÇ (Devamla) - …güvenlik ve istihbarat teşkilatını ve adli makamları seferber
eden bir ülkeyi suçlamak çok büyük bir haksızlıktır. 
VELİ
AĞBABA (Malatya) – Korudunuz, ölenleri suçladınız.
İDRİS
BALUKEN (Diyarbakır) – Gizlilik kararı ne anlama geliyor?
YILMAZ
TUNÇ (Devamla) - Beraberce hem Cumhuriyet Halk Partisi hem HDP suçlamaya devam
edin… 
VELİ
AĞBABA (Malatya) – Ölenleri suçladınız, ölenleri suçladınız. Ne zaman işinize
gelirse… Barış isteyen gençlerin ölümüne göz yumdunuz siz.
YILMAZ
TUNÇ (Devamla) - …ama bu olayların arka planını da açığa çıkaracak kararlılıkta
olan bir Türkiye Cumhuriyeti Hükûmeti vardır, bundan hiç kimsenin şüphesi
olmasın. (AK PARTİ sıralarından alkışlar) 
VELİ
AĞBABA (Malatya) – Suruç’ta göz yumdunuz, Ankara’da göz yumdunuz.
YILMAZ
TUNÇ (Devamla) - DAİŞ terör örgütüyle mücadele eden bir ülkeyi bu örgütle
irtibatlandırmak iyi niyetli bir tutum değildir. 
VELİ
AĞBABA (Malatya) – Göz yumdunuz, göz! Onları koruyan sizsiniz, sizin
anlayışınız!
BARIŞ
YARKADAŞ (İstanbul) – Aydınlatılmış bir tane vakanız var mı?
İDRİS
BALUKEN (Diyarbakır) – Hem sorumlulukta hem failde kardeşsiniz.
YILMAZ
TUNÇ (Devamla) - Türkiye'nin DAİŞ’le irtibatlandırılması, DAİŞ’e destek verdiği
şeklindeki iddialar tamamen asılsız, hiçbir delili olmayan iddialardır. DAİŞ’i
destekleyenlerin kimler olduğunu bütün dünya bilmektedir. 
VELİ
AĞBABA (Malatya) – Düne kadar İmralı’yla flört eden sensin, sen! İmralı’yla
flört eden sensin! Kandil’le flört eden sensin, Kandil’le!
İDRİS
BALUKEN (Diyarbakır) – Petrol ticaretini kim yapıyor biliyor. Petrol ticaretini
kim yapıyor biliyor, silahı kim veriyor biliyor, mühimmatı kim veriyor biliyor,
sınırları kim açıyor biliyor. Bütün dünya biliyor, merak etme.
YILMAZ
TUNÇ (Devamla) - DAİŞ’in petrol sattığı şirketlerin sahiplerinin ortaklarının
hangi ülkelerden, hangi vatandaşlardan oluştuğunu ve petrolü de Esad rejimine
nasıl pazarladıklarını bütün dünya artık bilmektedir.
İDRİS
BALUKEN (Diyarbakır) – Az kaldı ceza mahkemesinde yargılanmaya gitmeye, az
kaldı. Uluslararası Ceza Mahkemesinde yargılanacaksınız, az kaldı, hiç merak
etme.
YILMAZ
TUNÇ (Devamla) - Siz de biliyorsunuz aslında, Esad rejimini ayakta tutmak
isteyenler, “DAİŞ’i vuruyorum.” diye Türkmen dağlarını bombalayanlar,
Türkmenlere giden yardım tırlarının önünü keserek “IŞİD’e gidiyordu.” diye kara
propaganda yapanlar aslında kendi suçlarını örtmek için bu iftiraları ülkemiz
üzerine atmaktadırlar. 
NİHAT
AKDOĞAN (Hakkâri) – 2 bin tır nereye gitti?
YILMAZ
TUNÇ (Devamla) - İşin üzüntü verici yanı ülkemizde de bazı kesimlerin bu yalan
ve iftiraları gerek ulusal basında gerekse yabancı basın ve kanallarda dile
getiriyor olmalarıdır. 
NİHAT
AKDOĞAN (Hakkâri) – Yalansa bakanınıza söyleyin o zaman.
YILMAZ
TUNÇ (Devamla) – Değerli milletvekilleri, 2004 yılında bugünkünden farklı bir
isimle kurulan DAİŞ, Suriye ve Irak topraklarında yayılmacı bir politika
izleyen…
TUĞBA
HEZER ÖZTÜRK (Van) – Sayenizde, sayenizde.
VELİ
AĞBABA (Malatya) – Öfkeli gençler onlar, öfkeli gençler!
YILMAZ
TUNÇ (Devamla) – …Suriye’deki iç savaşı da içinden çıkılmaz bir hâle sokan,
çoğu Batı ülkelerinden gelen suçlulardan oluşan terörist bir örgüttür. Türkiye
bu örgütü Bakanlar Kurulu kararıyla 2005 yılında terör örgütü ilan etmiştir ve
yeni adıyla da 2013 yılında Bakanlar Kurulu kararıyla terör örgütü ilan
etmiştir.
VELİ
AĞBABA (Malatya) – Bu da doğru değil, bu da doğru değil. Yanlış okuyorsun, bu
da doğru değil.
YILMAZ
TUNÇ (Devamla) – Örgüt Türkiye’ye karşı saldırılar başlattığında son üç yılda
düzenlenen operasyonlarda 3 bine yakın kişi gözaltına alınmış, 632 kişi
tutuklanarak cezaevine konulmuştur. Türkiye DAİŞ’e karşı uluslararası
koalisyonda aktif rol almış, bu kapsamda, İncirlik Üssü’nü DAİŞ’le mücadele
için koalisyon güçlerine açmıştır. Aslında, dünyada DAİŞ’le en ciddi şekilde mücadele
eden ülke Türkiye’dir. [CHP sıralarından “Bravo” sesleri, alkışlar(!)] 
BARIŞ
YARKADAŞ (İstanbul) – Daha dün gece 25 kişiyi serbest bıraktınız; IŞİD üyesi 25
kişiyi serbest bıraktırdınız, ne mücadelesinden bahsediyorsunuz! 
YILMAZ
TUNÇ (Devamla) – DAİŞ’i herkesten önce terör örgütü listesine alan ve mücadele
eden Türkiye’yi son zamanlarda DAİŞ’e destek veren bir ülke gibi göstermeye
çalışan ülkelerin burada sözcülüğünü yapıyorsunuz, son derece yanlıştır. (CHP
ve HDP sıralarından gürültüler) 
İDRİS
BALUKEN (Diyarbakır) – Tırlar nereye gitti, tırlar, tırlar? MİT tırları nereye
gitti?
BARIŞ
YARKADAŞ (İstanbul) – Hangi mücadeleden bahsediyorsunuz! “Öfkeli gençler” deyip
IŞİD’cileri korudunuz, koruma altına aldınız.
YILMAZ
TUNÇ (Devamla) – Araştırma önergesinde bahsedilen hususlarda şu anda adli ve
idari soruşturmalar devam etmektedir. (CHP ve HDP sıralarından gürültüler)
VELİ
AĞBABA (Malatya) – Suruç’ta kaç kişiyi görevden aldın, kaç kişiyi?
BARIŞ
YARKADAŞ (İstanbul) – 25 kişiyi gözaltından bıraktırdınız.
İDRİS
BALUKEN (Diyarbakır) – 2 bin tır nereye gitti?
BAŞKAN
– Sayın milletvekilleri, lütfen sakin olalım.
VELİ
AĞBABA (Malatya) – Kaç kişiyi görevden aldın Suruç’ta, söylesene. Sadece
gizlilik kararı verdiniz, başka bir şey var mı?
YILMAZ
TUNÇ (Devamla) – Anayasa’mızın 138’inci maddesi açıktır: Yürütülmekte olan bir
soruşturma varken Mecliste araştırma önergesi verilemez, soru sorulamaz, bu
konuda görüşme yapılamaz. Bu, yargı bağımsızlığının da bir gereğidir çünkü o
dosyalar şu anda gizli olarak yürütülmektedir. 
TUĞBA
HEZER ÖZTÜRK (Van) - Neden gizli, neden gizli? Açıklayın bize, neden gizli?
VELİ
AĞBABA (Malatya) – Katilleri korudunuz, katilleri.
YILMAZ
TUNÇ (Devamla) – Bu nedenle, Anayasa’nın 138’inci maddesi gereğince bir
araştırma komisyonu kuramayacağımızı siz de biliyorsunuz. 
VELİ
AĞBABA (Malatya) – 205 insan öldü, 205.
TUĞBA
HEZER ÖZTÜRK (Van) – Neden gizli, neden gizli?
YILMAZ
TUNÇ (Devamla) – Bu, tamamen, buraya farklı bir propaganda amacıyla getirilmiş
bir önergedir. 
VELİ
AĞBABA (Malatya) – Öfkeli gençler var ya, bu öfkeli gençler 205 insanı
katletti.
YILMAZ
TUNÇ (Devamla) – Bu nedenle önergenin aleyhinde olduğumu belirtiyor, Genel
Kurulu saygılarımla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Tunç. 
İDRİS
BALUKEN (Diyarbakır) – Sayın Başkan…
BAŞKAN
– Dinliyorum Sayın Baluken.
İDRİS
BALUKEN (Diyarbakır) – Sayın Başkan, AKP Grubu adına konuşan sayın hatip, hem
şahsıma yönelik hem de grubumuza yönelik ayrı ayrı sataşmalarda bulundu. (AK
PARTİ sıralarından “Ne dedi?” sesleri)
BAŞKAN
– Bir saniye sayın milletvekilleri…
İLYAS
ŞEKER (Kocaeli) – Sayın Başkan, ne dedi duyalım yani, ne diye sataştı?
İDRİS
BALUKEN (Diyarbakır) – Şahsıma yönelik sataşmada, bölgede yaşanan durumu savaş
olarak tanımlayıp gerçekleri çarpıttığımı… 
ALİ
ÖZKAYA (Afyonkarahisar) – Doğru söyledi, ne var bunda?
İDRİS
BALUKEN (Diyarbakır) – …bölgede bir savaş durumunun olmadığını, Genel Kurulu
yanlış bilgilendirdiğimi ifade etti…
NURSEL
AYDOĞAN (Diyarbakır) – Çatışma yok, savaş var, savaş, iç savaş var.
İDRİS
BALUKEN (Diyarbakır) – …terörle mücadele sürdürüldüğünü ifade etti. 
Ondan
dolayı… (AK PARTİ sıralarından gürültüler)
NURSEL
AYDOĞAN (Diyarbakır) – Şehir savaşı var, şehir savaşı, gel de gör.
BAŞKAN
– Değerli milletvekilleri, bir saniye, ben dinliyorum.
NURSEL
AYDOĞAN (Diyarbakır) – Gel gör, burada oturmakla olmuyor, oradan bakacaksın,
göreceksin, Ankara’dan bakmakla olmuyor öyle.
İDRİS
BALUKEN (Diyarbakır) – Kürsüyü kullanın, kürsüyü.
Sayın
Başkan…
BAŞKAN
– Sayın Baluken, şöyle yapalım: Tutanakları getirteceğim, talebinizi…
İDRİS
BALUKEN (Diyarbakır) – Aynı zamanda da grubumuza yönelik defaaten sataşmalarda
bulundu; önergeyi maksatlı getirdiğimizi, önergenin içeriğinde bu olayın açığa
çıkmasıyla ilgili herhangi bir şey olmadığını, bütün amacının AKP-IŞİD ilişkisi
üzerine kurulduğunu ifade ettiler. Hem şahsım adına hem grup adına söz
istiyorum.
BAŞKAN
– Tutanakları getirteceğim, değerlendireceğim, size cevap vereceğim Sayın
Baluken. 
ÖZGÜR
ÖZEL (Manisa) – Sayın Başkanım…
BAŞKAN
– Sayın Özel…
ÖZGÜR
ÖZEL (Manisa) – Sayın Başkanım, Cumhuriyet Halk Partisi ile HDP Grubunun iş
birliği içinde olduğu gibi bir ithamı oldu, benim de aynı noktada söz talebim
var.
BAŞKAN
– Sayın Özel, onu da değerlendireceğim.
ERKAN
AKÇAY (Manisa) – Sayın Başkan...
BAŞKAN
– Sayın Akçay… 
ERKAN
AKÇAY (Manisa) – Sayın Başkan, biraz evvel kürsüden konuşan sayın hatip iki
önemli hususa temas etti… (AK PARTİ ve CHP sıraları arasında karşılıklı laf
atmalar)
BAŞKAN
– Değerli milletvekilleri, duyamıyorum, rica ediyorum. 
ERKAN
AKÇAY (Manisa) – Birincisi, 1990’lı yıllarda Türkiye Cumhuriyetini, devleti
töhmet altında bırakan çok vahim ifadelerde bulundu. Bu konuyla ilgili…
BAŞKAN
– Sataşma nedeniyle mi söz istiyorsunuz?
ERKAN
AKÇAY (Manisa) – Yani elbette, Türkiye Cumhuriyeti devletinedir, illa
şahsımıza, partimize yapılması gerekmiyor efendim. Ona ilişkin görüşleri Sayın
Ümit Özdağ, arzu ederseniz yerinden veya buradan, tutanaklara girmesi
bakımından… 
BAŞKAN
– Değerlendireceğim Sayın Akçay. 
ERKAN
AKÇAY (Manisa) – İkinci önemli husus… (AK PARTİ ve CHP sıraları arasında
karşılıklı laf atmalar)
BAŞKAN
– Değerli milletvekilleri, Sayın Erkan Akçay’ı dinliyorum, izin verin. 
ERKAN
AKÇAY (Manisa) – İkinci önemli husus da yine sayın hatip, soruşturması devam
eden, adli soruşturması devam eden bir konuda Meclis araştırma komisyonu
kurulamayacağını ifade etti, bu da doğru değil efendim.
BAŞKAN
– Evet, anladım Sayın Akçay, değerlendireceğim taleplerinizi. 
ERKAN
AKÇAY (Manisa) – Çünkü, bunun geçmişte çok örnekleri var. Örneğin bir tanesi
Soma Komisyonudur. Bir taraftan soruşturma devam etmiştir.
BAŞKAN
– Sayın Akçay, teşekkür ediyorum. 
ERKAN
AKÇAY (Manisa) – Ben teşekkür ederim. 
BAŞKAN
– Öneri hakkında üçüncü söz, lehinde olmak üzere, İstanbul Milletvekili Sayın
Mahmut Tanal’a aittir.
Buyurun
Sayın Tanal. (CHP sıralarından alkışlar)
ERKAN
AKÇAY (Manisa) – Sayın Başkan, Ümit Özdağ bir meramını anlatacaktı.
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla
selamlıyorum.
Tabii,
Diyarbakır, Suruç, Ankara katliamının tüm çıplaklığıyla açığa çıkarılmasını
bence demokratik hukuk devleti olan ülkelerde herkesin desteklemesi lazım. Eğer
gerçekten bir katliamın ortaya çıkmasını istemeyen kesimler varsa… Suça
bulaşmış olan kesimler istemez. Yani eğer gerçekten adınız gibi ak iseniz
buyurun tüm aklığıyla ortaya çıksın, gerçekten burada kim suça bulaştı, kim
bulaşmadı. Ben tek bir örnek vereceğim, tek bir örnek. Siyasi parti olan
AKP’nin, hukuk dışına çıkmış olan AKP iktidarının, hukukla bir ilgisi olmayan
iktidarın, terör örgütleriyle iş birliği yapan iktidarın Cilvegözü dosyasını
çıkarın ortaya. Dosya çekiyorum ben size, Cilvegözü dosyasını. (CHP
sıralarından alkışlar) Cilvegözü dosyasında, o patlamadan önce SIM kartlarını
alıp, o teröristlere teslim edip katliamı yaptıktan sonra Türkiye’den sınır
dışına kaçan teröristlere ondan sonra tekrar SIM kartını teslim eden görevli
kim? Bunu açıklayın arkadaşlar.
BARIŞ
YARKADAŞ (İstanbul) – Yenimahalle’de olmasın, Yenimahalle’de?
MAHMUT
TANAL (Devamla) – Şimdi, yani siyasi partiyi, iktidarı bununla
ilişkilendiriyorsunuz. 
Değerli
meslektaşım… Hukukçu meslektaşım olduğun için meslektaşım diyorum,
milletvekilliği meslektaşlık değil. Bakın, Cilvegözü dosyasını çıkarın, siyasi
partiyi… O dönem kim iktidardaydı? Adalet ve Kalkınma Partisi. Orada gerçekten
göreceksiniz, Allah’a inandığımız gibi o belgeleri biliyoruz, orada o SIM
kartlarını veren görevlilerdir değerli kardeşim. Ha, bunun bakanınızla ilgisi
var mı, yok mu; sizin denetim görevinizdir. Yani, burada kasten mi yapıldı,
ihmalen mi yapıldı, görev kötüye mi kullanıldı, bunlar ancak bu araştırma
önergeleriyle ortaya çıkabilir. Bu araştırma önergesinin aleyhinde olmak ve
netice itibarıyla bunu kapatmak ne olur, kimin işine yarar? Suç işleyenlerin
işine yarar, katliam yapanların işine yarar. Burada örneklere biz devam edecek
olursak…
“Büyük
devlet” diyorsunuz. Allah rızası için ya, büyük devlet olan ülke Fransa ne
yaptı? Paris’te katliam yapıldı, hemen IŞİD’e saldırılar düzenledi. Siz ne
yaptınız? IŞİD’den korktunuz, korktunuz. IŞİD’den korktuğunuz için Rusya
uçağını düşürdünüz. O bir mesajdı IŞİD’e aslında.
BARIŞ
YARKADAŞ (İstanbul) – Moral verdiler IŞİD’e, moral!
MAHMUT
TANAL (Devamla) – Rusya uçağının düşürülmesindeki amaçların bir tanesi de
şuydu: Bakın “Aman IŞİD, sen bize katliam yapma, bize dokunma. Bak, Rusya size
saldırıda bulunuyor, ben Rusya uçağını düşürüyorum.” dediniz. Ne yaptınız,
sonuç ne oldu? Yani, netice itibarıyla, büyüklükle falan hiç kendinizi
ölçmeyin. Fransa, IŞİD terör örgütüyle ilgili gereken cevabı verdi. “Büyük
ülkeyiz.” diyorsunuz. Keşke büyük ülke olabilsek. Bununla övünürüz, sizi de
takdir ederiz büyük ülke olsak.
Musul
Konsolosluğumuz ne durumda, kimin işgalinde? IŞİD’in işgalinde değil midir?
Süleyman Şah Türbesi… Bir ülkenin namusu, haysiyeti, şerefi, o ülkenin toprağıdır.
Ne yaptık biz?
BÜLENT
YENER BEKTAŞOĞLU (Giresun) – Gece kaçırdık.
MAHMUT
TANAL (Devamla) – Süleyman Şah Türbesi’ni, mülkiyeti Türkiye Cumhuriyeti
devletinin olan yeri terk ettik, bize en yakın olan bir yere gittik.
BARIŞ
YARKADAŞ (İstanbul) – PYD’yle iş birliği yapıp kaçırdılar hem de, PYD’yle!
MAHMUT
TANAL (Devamla) – Netice itibarıyla, biz orada işgalci konumundayız. Bir devlet
işgalci olur mu? Kendi mülkiyetinde olan yeri koruyamayacaksın, “Ne fark eder?
Ben sizin işte filan yerdeki yeri terk ettim, bir başka yere yerleşiyorum.”
Değerli arkadaşlar, geçmişte bu hadiseler olduğu zaman o ülkenin muvafakati ve
rızasıyla olmuştu.
Netice
itibarıyla, burada bizim amacımız, gayemiz ülkemizin gerçekten hak ettiği
mertebeye yükselmesidir. Bizim amacımız, gayemiz hukuk dışına çıkmış olan
siyasi iktidarı hukukun zemini ve kalıplarının içerisine çekmektir. Yani,
burada, hukukun dışına çıkan bir siyasi iktidarın terör örgütlerinden farkı
olmaz, çok ciddi ve samimi olarak söylüyoruz bunu. Netice itibarıyla, Ankara
katliamı… Ankara katliamından önce orada barış mitingini düzenleyenler
katliamdan üç gün önce niçin gözaltına alındı, sebep neydi? Bir sefer bunun
açığa çıkması lazım.Ankara katliamında, orada TOMA’larla, biber gazı ve
suyla saldırılması… Bu, delillerin süpürülmesi anlamında değil midir? Bu,
delillerin yok edilmesi anlamında değil midir? Bu, delillerin tahrifi anlamında
değil midir? 
BÜLENT
YENER BEKTAŞOĞLU (Giresun) – Hepsini söyleme canım.
MAHMUT
TANAL (Devamla) - Netice itibarıyla, değerli arkadaşlar, bakın, terör
örgütleriyle mücadeleyi hep birlikte, buyurun, omuz omuza verelim, destek
desteğe verelim. Allah rızası için, Oslo’da gidip gizli görüşme yapmadınız mı?
Oslo’daki gizli görüşmeleriniz, “tape”leriniz düştüğü zaman…
BÜLENT
YENER BEKTAŞOĞLU (Giresun) - Devlet yaptı, devlet.
MAHMUT
TANAL (Devamla) - …o dönemdeki yetkilileriniz ne diyordu? “Sizin şehirlere
nasıl yığınak yaptığınızı biliyoruz.” Peki, Oslo’daki görüşmede sizden talep
neydi? “Efendim, bu valilerinizi, üstümüze gelen Emniyet mensuplarınızı geri
çekin.” deniliyordu. Siz ne yaptınız? Valilere gayet rahat talimatları
verdiniz, “Lütfen PKK’nın gidişini görmezlikten gelin, şehirlerin yığınak
hâline getirilmesinde...” 
Ya,
biraz da siyasi parti disiplininizden ayrılın, vicdanen bir hesaplaşın
kendinizle; o dönem görmezlikten gelindi mi, gelinmedi mi? Peki, teröre yardım
ve yataklıktan dolayı, bunu görmezlikten gelmekten dolayı günün birinde o
dönemin bakanlarının, Emniyet müdürlerinin, valilerinin yargılanmayacağını mı
zannediyorsunuz? Arkadaşlar, suçlu ne kadar kaçarsa kaçsın mutlaka iz bırakır.
Ve gerçekten, bu dönem burada, netice itibarıyla, mesela Suruç’taki katliamdan,
Ankara’daki katliamdan Diyarbakır’ı, Reyhanlı’yı, Cilvegözü’nü tutun… 
Şu
anda Türkiye'nin terörle mücadelede göz bebeği neresidir? İstihbarat
örgütleridir. Ankara istihbarat örgütü, Türk Silahlı Kuvvetlerinin Ankara
istihbarat örgütü şu anda Hasdal Cezaevinde, İstanbul Hasdal Cezaevinde; Türk
Silahlı Kuvvetlerinin Adana istihbarat örgütü mensupları İstanbul Hasdal
Cezaevinde; Türk Silahlı Kuvvetlerinin Hatay istihbarat örgütleri şu anda
Hasdal Cezaevinde. Peki, bu istihbarat örgütlerini siz niçin cezaevine
tıktınız, sebep neydi? Bunlar cezaevine alındıktan sonra gayet rahat terör
örgütleri bölgede cirit atıyor. 
O
bölgede ne deniliyor IŞİD’e? “Gündüz külahlı, gece silahlı.” deniliyor. E,
bunlar kimin sayesinde oldu arkadaşlar? Gerçekten ortada bir zafiyet var,
ortada görevi kötüye kullanma var, ortada bilerek ve isteyerek IŞİD terör
örgütüne bir destek var değerli arkadaşlar. Yani, bunu siz ne kadar kapatmaya
çalışsanız da mümkün değil. Mesela MİT tırlarıyla ilgili değerli arkadaşımız
bahsetti, MİT tırlarıyla ilgili devlet suç işlemez, devlet suç işlememelidir.
“MİT tırları içerisinde yardım vardı…” E, külliyen yalan, yardım yoktu; hepsi
silahtı, mühimmattı. Devlet işlediği suçu devlet sırrı olarak kapatamaz,
devletin suç işleme özgürlüğü yoktur. O tırların içerisinde insan cesetleri
olsaydı “Bu, devlet sırrıdır, bunun üstüne bakılmaz, bunun böyle geçmesi
gerekir.” mi diyecektik biz? Dünyanın hiçbir ülkesinde suç, devlet sırrı kabul
edilmemiştir. Eğer biz suçu devlet sırrı kabul edebilirsek o zaman faili meçhul
cinayetlerin tamamına “devlet sırrı” denilecek ve o şekilde kapatılacak. 
Bakın,
şu anda ülkemizin Güneydoğu Anadolu Bölgesi’nde sokağa çıkma yasağı var. Sokağa
çıkma yasağı… Bana “Gerekli güvenlik tedbirlerini alır.” demeyin. Anayasa’nın
15’inci maddesi “Bu insan hakları ihlali ancak olağanüstü dönemlerde kanunla
düzenlenebilir.” diyor, 13’üncü madde de “Temel hak ve özgürlüklerin özüne
dokunulamaz.” diyor. İçinizde kaç tane hukukçu var, Allah rızası için biriniz
gelin “Ya, valiye ve kaymakama şu yetki verilmiştir.” deyin, ben bugün
milletvekilliğinden istifa edeyim, açık ve net. Ve bu valiler… Geçmişte nasıl
Zekeriya Öz’e zırhlı araçlar verdiniz, nasıl o dönem kumpasları kurdunuz, bugün
de aynı şekilde o valilerle bu kumpasları kuruyorsunuz, bu kaymakamlarla bu
kumpasları kuruyorsunuz. (CHP sıralarından alkışlar) Bu kaymakamlar ve valiler…
Nasıl Zekeriya Öz yurt dışına kaçtıysa günün birinde bunlar da bu hesabı vermek
zorunda. 
BARIŞ
YARKADAŞ (İstanbul) – Vali değil onlar, parti militanı, ne valisi? Öyle vali mi
olur?
MAHMUT
TANAL (Devamla) – Devletin suç işleme özgürlüğü yok. Valilerin, bir siyasi
partinin, bir iktidarın il başkanı gibi görev yapma hakkı da yok. 
AHMET
HAMDİ ÇAMLI (İstanbul) – Sizin CHP’de var o, CHP tarihinde var.
CAHİT
ÖZKAN (Denizli) – İl başkanlarınızı nasıl idare ettiğinizi… 
ÖZGÜR
ÖZEL (Manisa) – Torunları sizde milletvekili, torunları… Torunları sizde
milletvekili arkadaşlar, tek parti dönemine laf etmeyin. (AK PARTİ sıralarından
gürültüler)
MAHMUT
TANAL (Devamla) - Bu devlet, netice itibarıyla hukukun içerisinde kalmak
zorunda. 
(Mikrofon
otomatik cihaz tarafından kapatıldı) 
MAHMUT
TANAL (Devamla) – Değerli arkadaşlarım, dinlediğiniz için teşekkür ediyorum.
Bilgisi
olan, fikri olan, zikri olan, sayın grup başkan vekiliniz gibi söz alırsınız,
gelirsiniz burada konuşursunuz.
Saygılarımı
sunuyorum.
NURSEL
REYHANLIOĞLU (Kahramanmaraş) – Biraz önce siz öyle yapmadınız.
BAŞKAN
– Teşekkür ediyorum Sayın Tanal.
Sayın
Bostancı…
MEHMET
NACİ BOSTANCI (Amasya) – Sayın Başkanım, değerli konuşmacı “Terör örgütüyle iş
birliği yapan AKP iktidarı” diyerek…
MAHMUT
TANAL (İstanbul) – “İktidar” dedim. AKP, Hükûmet yetkilileri cevap versin.
Partiye söylemedim ben, Hükûmete söyledim.
BAŞKAN
– Bir saniye Sayın Tanal.
MEHMET
NACİ BOSTANCI (Amasya) – …sataşmada bulunmuştur. 
BAŞKAN
– Hükûmete yönelik sataşmada bulundu…
MAHMUT
TANAL (İstanbul) – Ben “Hükûmet” dedim. Hükûmet yetkilileri cevap versin, ben
partiyi söylemedim.
MEHMET
NACİ BOSTANCI (Amasya) – “AKP iktidarı”, ifadesi aynen böyledir. Aynı zamanda
“IŞİD’den korktuğunuz için Rusya’nın uçağını düşürdünüz.”, Süleyman Şah Türbesi
olayı vesaire; bunlar belki açıklama babından görülebilir ama “Terör örgütüyle
iş birliği yapan AKP iktidarı” açık bir sataşmadır. 69’a göre söz talebim var. 
BAŞKAN
– Yani, Sayın Bostancı, 69’a göre şöyle demek istiyorsunuz zannediyorum: “AKP
iktidarı” deyince Adalet ve Kalkınma Partisi anlaşılıyor. Dolayısıyla, o
nedenle 69’a göre söz istiyorsunuz.
MEHMET
NACİ BOSTANCI (Amasya) – Evet. 
BAŞKAN
– Diğer grup başkan vekillerimizin de söz talepleri vardı, hepsini birlikte
değerlendireceğim Sayın Bostancı.
Teşekkür
ederim.
MEHMET
NACİ BOSTANCI (Amasya) – Şimdi mi?
BAŞKAN
– Şimdi değil, diğer grup başkan vekillerimizin de söz talepleri vardı. 
Öneri
hakkında dördüncü söz, aleyhinde olmak üzere İstanbul Milletvekili Mustafa
Sezgin Tanrıkulu’na aittir.
Buyurun
Sayın Tanrıkulu.(CHP sıralarından alkışlar)
MUSTAFA SEZGİN TANRIKULU (İstanbul) –
Sayın Başkan, değerli milletvekilleri; HDP Grubu önerisinin aleyhinde söz aldım
usulen, ancak üzerinde ve lehinde konuşacağım.
5 Haziranda Diyarbakır’da… (AK PARTİ
sıralarından “Hayırlı olsun” sesleri) 
Bakın,
terbiyeli olun! Yine, size söylüyorum!
BAŞKAN
– Sayın Tanrıkulu, lütfen Genel Kurula hitap edin.
MUSTAFA
SEZGİN TANRIKULU (Devamla) – Terbiyeli olun! Tamam mı? Terbiyeli olun! (AK
PARTİ sıralarından gürültüler)
BAŞKAN
– Değerli milletvekilleri, hatibi dinleyelim.
Sayın
Tanrıkulu, siz Genel Kurula hitap edin efendim.
MUSTAFA
SEZGİN TANRIKULU (Devamla) – Değerli arkadaşlar, tabii, bakın, ölenlerin
kimliği, ölenlerin siyasi kimliği ve öldürenlerin kimliği ortada. O nedenle
böyle gülerek izliyorsunuz, hiçbir acı da duymadınız, ne 5 Hazirandan duydunuz
ne 20 Temmuzdan duydunuz ne de 10 Ekimden duydunuz. (AK PARTİ sıralarından
gürültüler)
MEHMET
NACİ BOSTANCI (Amasya) - Yapma Sezgin Bey, yapma!
MUSTAFA
SEZGİN TANRIKULU (Devamla) – Çünkü zihniyet akrabalığınız var ve DNA’larınız
IŞİD örgütüyle örtüşüyor, DNA’larınız örtüşüyor. 
MEHMET
NACİ BOSTANCI (Amasya) – Çok ayıp, çok ayıp!
MUSTAFA
SEZGİN TANRIKULU (Devamla) – Bakın, ben belgeyle konuşacağım sizlere. (AK PARTİ
sıralarından gürültüler) 
Değerli
arkadaşlar, bakın, Cilvegözü var, Reyhanlı var, Niğde var, daha sonra bu
saldırılar oldu. 
Ben
geçen dönem burada “Türkiye IŞİD’i ne zaman terör örgütü olarak gördü? Terörle
Mücadele Yasası’nın 1’inci maddesi ve TCK’nın 314’üncü maddesi uyarınca
‘Türkiye IŞİD’i’ diye bir örgüt var mıdır? Ne zaman terör örgütleri listesine
alınmıştır?” diye sordum. Bana hiç kimse cevap vermedi. Verdiğiniz cevap şu,
biraz önce de sayın hatip söyledi: Bakanlar Kurulunun 16 Haziran 2014 tarihli
kararnamesi ile -elimde şu anda- yine Bakanlar Kurulunun 21 Mayıs 2014 tarihli
kararnamesi, bunlarla IŞİD terör örgütünün terör örgütü olarak görüldüğü ifade
edildi.
Değerli
arkadaşlar, bu büyük bir kandırmaca. Ben avukatım, bu işleri de iyi bilirim.
Eğer siz “Türkiye IŞİD’i” diye bir örgüt tanımlamamışsanız Terörle Mücadele
Yasası uyarınca da işlem yapmazsınız, TCK uyarınca da işlem yapmazsınız. Çünkü
“Türkiye IŞİD’i” diye bir örgütü Emniyet Genel Müdürlüğü 2015 yılına kadar
terör örgütleri listesine almamıştır; almışsa eğer, gelin bize belgesini
gösterin. Bunu nereden biliyorum? Değerli arkadaşlar, Yargıtay kararından
biliyorum. 2014 yılında Gaziantep Ağır Ceza Mahkemesi, Mısır uyruklu bir IŞİD
üyesine ceza veriyor IŞİD terör örgütü üyesi olmaktan ama Yargıtay bozuyor.
Yargıtayın bozma gerekçesinde şu var değerli arkadaşlar: “IŞİD adlı oluşumun
3713 sayılı Kanun’un 1’inci ve TCK'nın 314’üncü maddelerinde tanımlanan terör
örgütü ya da silahlı terör örgütü olduğunu gösterir örgütün kuruluşu,
kurucuları, lideri, amacı, stratejisi, eylemleri, Türkiye'de ve Türkiye dışında,
Türk vatandaşları ya da Türkiye Cumhuriyeti kurum ve kuruluşlarına karşı
gerçekleştirdiği eylem ve faaliyetlerinin bulunup bulunmadığı araştırılmadan
verilmiş karar hukuka aykırıdır.” deyip dosyayı bozuyor. Bunu neden söylüyorum?
Bu kararın tarihi 7 Nisan 2015. Eğer Emniyet Genel Müdürlüğü, yakaladığı bu
IŞİD mensubunun dosyasına Emniyet Genel Müdürlüğünün IŞİD’i terör örgütü olarak
tanımladığı yazıyı koysaydı –çünkü yok, olsa koyar- Yargıtay böyle bir bozma
kararı vermeyecekti ama vermiş. Niye? Çünkü siz, IŞİD’i, Hükûmet olarak terör
örgütleri listesine almadınız. Emniyet Genel Müdürlüğü, 2015 yılına kadar
“Türkiye IŞİD’i” diye bir örgütü tanımlamadı. Bana gösterdiğiniz, Hükûmetin
bana gösterdiği, Birleşmiş Milletler Güvenlik Konseyinin küresel IŞİD örgütünün
mal varlıklarının yasaklanmasına ve dondurulmasına ilişkin karar, 2 karar da
bu. IŞİD’le siz bu kararla mı mücadele ettiniz arkadaşlar? Bununla mı mücadele
ettiniz, soruyorum. 
Bakın,
kararnameyi de okuyorum: “Bu karar yayımı tarihinde yürürlüğe girer. Bu karar
hükümlerini Maliye Bakanlığı yürütür.” IŞİD’le Maliye Bakanlığı mı mücadele
etti? Evet, okuduğunuz bu arkadaşlar, bunun dışında başka bir şey yok Resmî
Gazete diye. 2 Resmî Gazete’yi de okuyorum size, 2’sinde de bu var. Küresel
IŞİD örgütünün –Türkiye IŞİD’i değil- 2015 yılına kadar, belki de şu anda bile
küresel “Türkiye IŞİD’i” adlı örgütün Emniyet Genel Müdürlüğü tarafından
tanındığına dair bir belge yok. Varsa gösterin bize, deyin ki: 2002 yılından bu
yana, 2003 yılından bu yana, biz bu örgütü terör örgütleri listesine aldık,
“Türkiye IŞİD’i” diye bir örgüt var, kurucusu bunlardır, faaliyetleri bunlardır
ama olmadı.
Niye?
Söyleyeyim size: Adıyaman’da yakalanıyor. Annesi gidiyor, polise diyor ki:
“Benim oğlum IŞİD lehine faaliyet gösteriyor.” Polis, polis memuru diyor ki:
“Biz bir şey yapamayız.” Suriye’ye gidiyor, eğitim görüyor, geliyor. Diyor ki:
“Bak, oğlum gitti, geldi. Buna bir şey yapın. IŞİD lehine faaliyette
bulunuyor.” Polis memuru bir daha diyor: “Biz bir şey yapamayız.” Ta ki bomba patlayana
kadar… Eğer IŞİD terör örgütleri listesine alınmış olsaydı, o polis böyle
davranamazdı ve Ankara saldırısından sonra da Sayın Başbakan şu ifadeyi
kullanamazdı: “Eylem yapmadan yakalayamıyoruz.” Eğer terör örgütleri listesine
alınmış olsaydı, eylem yapmadan da yakalayabilirdiniz, terör örgütü üyesi
olmaktan yakalardınız ama “Eylem yapmadan yakalayamıyoruz.” lafının arkasında
IŞİD’in terör örgütleri listesine alınmamış olması gerçeği vardır. Bunu kabul
etmelisiniz çünkü zihniyet akrabalığınız var ve 2012 yılından beri IŞİD’in
Türkiye’deki faaliyetlerini görmezden geldiniz, hoş gördünüz, destek oldunuz;
bu çok açık. Bu Hükûmet destek oldu IŞİD’e, görmezden geldi. Niye? Şam’daki
rejim nedeniyle. Dünyanın 70 ülkesinden, küresel IŞİD örgütünden vahşet örgütünün
mensupları Türkiye üzerinden Suriye’ye katıldı. Oradan geldiler Türkiye’ye,
bütün lojistiklerini Türkiye sağladı. Eğer böyle bir yasaklama kararı olsaydı,
Türkiye bakımından da bu faaliyetleri bu kadar kolay yapamazlardı. Ta ki 2015
yılının Temmuz ayının 15’inde Yargıtay bu görüşünü değiştirdi; yine Emniyet
Genel Müdürlüğünün kararıyla değil, kendisi Diyarbakır saldırısını gerekçe
göstererek, Niğde saldırısı ve Musul saldırısını gerekçe göstererek 15 Temmuz
2015 tarihli kararında “Evet, IŞİD artık Türkiye bakımından da bir terör
örgütü.” dedi. Aradan geçen zaman ne kadar? Üç yıl. Bütün Türkiye’de faaliyet
göstermişler. İstanbul’un orta yerinde, İstiklal Caddesi’nde bayraklarla
yürümüşler, İstanbul Üniversitesinde eylem yapmışlar, Türkiye'nin her yerinde
adam kazanma faaliyetleri yapmışlar. Türkiye'nin 70 ilinden IŞİD’e katılım var.
Eğer IŞİD terör örgütü olsaydı, böyle bir listeye alınmış olsaydı, bu 70
ilimizden IŞİD’e katılmak mümkün olabilir miydi? Onların eleman kazandırma
faaliyetleri kolay olabilir miydi? Çünkü görülmedi. Bu kadar açık. 
Değerli
arkadaşlar, bakın, şunu da ifade edeyim: Burada bir komisyon kurmakla hiçbir
şey olmaz. Yani, ne soruşturmaya müdahale ederiz ne de başka bir şey ama
toplumda bir inanç yaratırız, ölen yurttaşlarımızdan özür dilemiş oluruz ve bu
işin üzerine yargı dışında bizim de kararlılıkla gideceğimiz konusunda bir
irade ortaya çıkmış olabilir. Neden bundan kaçıyorsunuz? Ne olacak? Hangi
komisyon raporlarıyla olmuş bugüne kadar ki bununla olsun? Eğer ortaklığınız
yoksa, günahınız yoksa, parmağınız yoksa o işin içerisinde, gelin burada bir
komisyon kuralım. Milletvekillerinin de bu işle ilgili olduğu, Parlamentonun da
bu işle ilgili olduğu ve üzerine gideceği konusunda bir inanç yaratalım. Ama
dün de sokağa çıkma yasaklarıyla ilgili olarak verildi, kabul etmediniz; bugün
de bununla ilgili vermiyorsunuz. Biz denetim görevimizi bu konularda
yapmayacağız da ne zaman yapacağız? 
İşte,
Diyarbakır, Cizre, Silopi kan gölü. İnsanlarımızın bu Parlamentoya inancı
kalmamış, sırtlarını dönmüşler, Ankara diye bir vilayet yok artık onların
kafasında, yalnızlaştılar; vefasızlık gösteriyoruz. Bu Parlamento yasama
döneminin başında bunları yapmak durumundadır. Eğer biz Parlamentoda bunların
konuşulabileceği bir zemini yaratamazsak savaşanlar zaten savaşıyorlar, zaten
savaşıyorlar. O nedenle, bu işler böyle laf atmakla, gülmekle, şey yapmakla
olmaz arkadaşlar, olmaz. Gelin, beraber burada bir iradeyi ortaya koyalım. 
Bakın,
yasa teklifi verdik, Parlamentoda mutabakat komisyonu kurulsun diye, ortak akıl
heyeti kurulsun diye verdik; yasa teklifi verdik, komisyon da değil. Bu
Parlamentonun güvencesi altında çalışsın da Türkiye'nin Kürt meselesini gelin
beraber, barış içerisinde çözeceğimiz konusunda bir inanç yaratalım. Bundan
kaçmayın, kaçamayız. Kibirle, üstten bakmayla çözülmedi, otuz yıldır çözülmedi,
50 bin yurttaşımız yaşamını yitirdi. Güvenlik politikalarıyla çözülecek olsaydı
bugüne kadar 50 kere çözülmüş olurdu. Yine çözülmeyecek, polis de gitse, ordu
da gitse çözülmeyecek bu şekilde. İnsanlar yaşamını yitirecek, bizler
üzüleceğiz, anneler ağlayacak ama bu sorun bu şekilde çözülmeyecek. 
O
nedenle, sorun yakınken, daha derinleşmeden bu Parlamentonun bu soruna el
atması lazım.
Teşekkür
ediyorum, önergenin lehinde de oy kullanacağımızı ifade ediyorum. (CHP
sıralarından alkışlar)
BAŞKAN
– Teşekkür ederim Sayın Tanrıkulu.
Öneriyi
oylamaya geçmeden önce, İç Tüzük madde 69’a göre sataşma nedeniyle söz
talepleri olmuştu, şimdi o söz taleplerini karşılayacağım.
İlk
söz Sayın İdris Baluken’e ait.
İDRİS
BALUKEN (Diyarbakır) – Grubumuz adına da Meral Danış Beştaş… 
Ben
şahsıma sataşmadan söz istedim.
BAŞKAN
– Yok, grup adına veriyorum Sayın Baluken.
İDRİS
BALUKEN (Diyarbakır) – Hayır, hayır, Sayın Başkanım, benim şahsıma bir sataşma
vardı, bir da grubumuza sataşma oldu.
BAŞKAN
– Önce grup adına olan…
Sayın
Meral Danış Beştaş, buyurun efendim.
Süreniz
iki dakika.
IX.- SATAŞMALARA İLİŞKİN KONUŞMALAR
1.- Adana Milletvekili Meral Danış
Beştaş’ın, Bartın Milletvekili Yılmaz Tunç’un HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; ben de hepinizi
saygıyla selamlıyorum.
Doğrusu,
Türkiye'nin yakın tarihinde Suruç, Ankara, Diyarbakır katliamlarına dair
yapılan tartışmaları kamuoyu eminim büyük bir üzüntüyle ve acıyla izliyordur
çünkü burada bizim verdiğimiz önergenin aleyhine konuşmalarda -aslında,
önergemizle- katliamların esasına dair ve yaşanan acının, büyük katliamların
sonuçlarını telafi etmekten ziyade, başka bir siyasi saikla ve tümüyle iktidarı
korumaya dair bir konuşmayla karşı karşıyayız.
Bir
kere, şu anda Türkiye’de AKP iktidarı döneminde suçlar ve cezasızlık konusunda
çok ciddi bir idare ve yargı pratiğiyle karşı karşıyayız. AK PARTİ iktidarı
döneminde, kendisine karşı işlenen suçlarda en acımasız cezalar verilmekte ve
hiç kimse düşünce ve ifade özgürlüğünü kullanamamakta, basın-yayın özgürlüğü
dâhil her konuda çok korkunç bir şekilde baskı rejimi yürürlüğe konmuştur ama
kendisi dışındaki herkese işlenen suçlarda, özellikle kamuoyuna, muhalefete ve
halka karşı işlenen suçlarda failler büyük bir koruma zırhıyla korunmaktadır.
İşte şu anda, Suruç, Ankara ve Diyarbakır katliamlarının failleri de bu koruma
zırhından büyük oranda yararlanmaktadır. Bu gizlilik kararları suçun ortaya
çıkarılmasına yönelik değildir. Yüzlerce dava dosyasıyla ve katliam
dosyalarıyla, diğer örneklerle biliyoruz ki bu koruma, failleri korumaya
yöneliktir. Eğer katliamın faillerini ortaya çıkarmak istiyorsanız bir kere bu
gizlilik kararını kaldırmanız gerekiyor, Suruç’ta kaybettiğimiz canların,
Ankara’da kaybettiğimiz canların, Diyarbakır’da kaybettiğimiz canların
–Roboski’de de aynısını yaptınız- faillerini gizleme çabasından başka hiçbir
şey değildir. Soruşturma savcıları bu gizlilik kararlarını bize bazen
gayriresmî yollarla ifade ettiklerinde…
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) - ...“Emir büyük yerden, biz bunları, bu gizlilik
kararını vermek zorundayız.” diyorlar.
BAŞKAN
– Süre kimseye vermedim bugün Sayın Beştaş.
MERAL
DANIŞ BEŞTAŞ (Devamla) – Bu konuda cezasızlık temel bir politika olarak
önümüzde duruyor.
BAŞKAN
– Teşekkür ederim Sayın Beştaş.
Sayın
Özgür Özel…
ÖZGÜR
ÖZEL (Manisa) – Grubumuz adına Sayın Veli Ağbaba...
BAŞKAN
– Sayın Veli Ağbaba, buyurun efendim, süreniz iki dakikadır. (CHP sıralarından
alkışlar) 
2.- Malatya Milletvekili Veli Ağbaba’nın,
Bartın Milletvekili Yılmaz Tunç’un HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
VELİ
AĞBABA (Malatya) – Sayın Başkan, değerli milletvekilleri; biraz önceki sayın
hatip bizimle ilgili bir şeyler söyledi, önce Suruç’la ilgili birkaç şey
söylemek istiyorum. 
Değerli
arkadaşlar, önceden ilan edilmiş bir barış eyleminde, önceden AKP tarafından
ismi bilinen, devletin, Hükûmetin, valinin ismini bildiği, hatta Başbakanın
ismini bildiği bir katil tarafından, bir canlı bomba tarafından Suruç’ta 33
gencin bedeni paramparça oldu, göz göre göre geldi bu olay. 
Değerli
arkadaşlar, aylar öncesinden, IŞİD’e çocukları katılan aileler AKP’nin Adıyaman
milletvekilleri aracılığıyla Başbakandan randevu alıyorlar, Başbakanla
konuşuyorlar, diyorlar ki: “Sayın Başbakan, bizim çocuklarımız IŞİD’e katıldı,
bizim çocuklarımız Suriye’de.” diyorlar. Başbakan bir şey yapamıyor, hatta bir
aileye verdiği cevabı daha sonra söyleyeceğim. 
Değerli
arkadaşlar, maalesef hiçbir bir sonuç alınamıyor, bir tedbir alınamıyor. Bakın,
ardından, bunun üzerine, bu ismi bilinen canlı bomba Suruç gibi Türkiye’nin,
herkesin bildiği bir ilçeye gidiyor, 350 kişinin içerisinde bombayı patlatıyor
33 insan katlediliyor. Ardından, burada bir komisyon kurulsun diyoruz, AKP ve
MHP reddediyor. Biz, Genel Başkanımızın talimatıyla bir komisyon kuruyoruz, o
komisyon bir rapor hazırlıyor, 9 Ağustosta açıklıyor. 9 Ağustosta bu isimleri
tek tek söylüyoruz, hatta tedbir alınamazsa büyük bir katliam olabilir diyoruz,
ardından Ankara katliamı oluyor. İsmini kim biliyor? Polis biliyor, AKP
milletvekilleri biliyor ama maalesef, bir tedbir alınamıyor. Suruç’ta,
Reyhanlı’da, Ceylânpınar’da, Niğde’de öldürülen 208 insan var, bir tek insan
görevden alınabilmiş değil. Hükûmet sizsiniz, on üç yıldan beri övünüyorsunuz
ya “Hükûmet biziz.” diye. On üç yıldan beri Hükûmet sizsiniz, bunun sorumlusu
sizsiniz. Akan kanların sorumlusu sizsiniz. Suruç’ta öldürülen 33 gencecik
bedenin sorumlusu sizsiniz. Bunu kabul edeceksiniz. (AK PARTİ sıralarından
gürültüler)
(Mikrofon
otomatik cihaz tarafından kapatıldı) 
VELİ
AĞBABA (Devamla) – Ne yaptınız? Kim cezalandırıldı? Kimse. Ölen çocuklar
suçlandı değerli arkadaşlar. Bakın, dünyanın hangi ülkesinde oluyorsa olsun,
böyle bir şeyin bedeli olur. 
Son
olarak bir şey söylemek istiyorum değerli arkadaşlar: Bakın, yaranız yoksa,
eğer gocunmuyorsanız araştırma komisyonu kurulamasını istersiniz. Hepiniz
milletvekilisiniz, maaş alıyorsunuz, para alıyorsunuz, bunun için alıyorsunuz.
(AK PARTİ sıralarından gürültüler) Eğer yaranız yoksa -tekrar söylüyorum- eğer
IŞİD’i korumuyorsanız, IŞİD katillerini korumuyorsanız bu önergeye “evet”
dersiniz. 
BAŞKAN
– Teşekkür ederim Sayın Ağbaba.
VELİ
AĞBABA (Devamla) – Hemen bitiriyorum.
CHP-HDP
iş birliğine gelince: Düne kadar İmralı’yla, Kandil’le flört eden sizdiniz. 
BAŞKAN
– Sayın Ağbaba, teşekkür ediyorum.
VELİ
AĞBABA (Devamla) – Düne kadar Öcalan’la görüşen sizdiniz, düne kadar Kandil’e
mektup yazan sizdiniz. (CHP sıralarından alkışlar) 
BAŞKAN
– Sayın Ağbaba, çok teşekkür ederim.
ERKAN
AKÇAY (Manisa) – Sayın Başkan, sayın hatip partimizin de adını zikrederek
geçmişte, 25’inci Dönemde verilen bir araştırma önergesine ilişkin bir görüşte
bulunmuştur, bize atfetmiştir. İzin verirseniz bir açıklama yapmak istiyorum.
BAŞKAN
– Talebinizi karşılayacağım Sayın Akçay.
Sayın
Bostancı, 69’uncu maddeye göre, sataşma nedeniyle size de iki dakika süre
veriyorum.
Buyurun
efendim. (AK PARTİ sıralarından alkışlar) 
3.- Amasya Milletvekili Mehmet Naci
Bostancı’nın, İstanbul Milletvekili Mahmut Tanal’ın HDP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; insan söyleyeceği
sözlerin ikna ediciliğine yeteri kadar güvenemiyorsa işin drama boyutunu
artırır; bağırmaya çağırmaya, el kol hareketleriyle anlamını tahkim etmeye ve insanlar
üzerinde bir gerçeklik duygusu uyandırmaya çalışır ama çaresizdir. (AK PARTİ
sıralarından alkışlar) 
VELİ
AĞBABA (Malatya) – Aynı şeyi konuş bakalım Sayın Bostancı. Bırak laf ebeliğini
de cevap ver, cevap. Bırak da IŞİD’i korudun mu korumadın mı ona cevap ver. 
MEHMET
NACİ BOSTANCI (Devamla) – Bu belki tiyatroda işe yarayabilir ama siyasette
yaramaz, siyaset tiyatro değil. (AK PARTİ sıralarından alkışlar) 
VELİ
AĞBABA (Malatya) – Cevabını ver Hoca, bırak laf ebeliğini. Üniversite hocası
değilsin artık sen. O kanların hesabını ver, kanların.
MEHMET
NACİ BOSTANCI (Devamla) – Mahmut Bey benim saygı duyduğum bir hukukçudur,
gerçekten hukuka bağlı kalarak burada konuşmuş olsaydı kendi sözlerine kendisi
de hayret ederdi çünkü “terör örgütüyle iş birliği yapan AKP iktidarı” gibi
kallavi bir söz söyledikten sonra... 
VELİ
AĞBABA (Malatya) – Eksik söylemiş, az söylemiş. 
MEHMET
NACİ BOSTANCI (Devamla) - …bula bula, kanıt olarak telefonların kartından
bahsetmesi insanın aklına şunu getiriyor.
ENGİN
ALTAY (İstanbul) – Ya, MİT tırları var ya Sayın Bostancı. 
MEHMET
NACİ BOSTANCI (Devamla) - “Her yeri sel götürüyor, sel!” dedikten sonra,
bahçeye düşen bir damla yağmuru işaret etmek gibi; olmaz. (AK PARTİ
sıralarından alkışlar) 
ALİ
ŞEKER (İstanbul) – MİT tırlarını görmüyor musunuz hâlâ?
MEHMET
NACİ BOSTANCI (Devamla) - “IŞİD’den korktuğunuz için Rusya’nın uçağını
düşürdünüz.” dedin, vallahi kendi kendimi yedim. Eğer olayları takip edenler…
Buradaki herkes takip etmiştir, CHP’nin kıymetli grubu da takip etmiştir muhakkak.
Bir kere, Suriye’de Rusya IŞİD’le mücadele etmiyor, bunu siz biliyorsunuz değil
mi? Suriye’de Rusya’nın ne yaptığını biliyorsunuz. (CHP sıralarından
gürültüler) IŞİD’le mücadele ettiği için Rusya’ya karşı bir tavır içerisinde
olduğumuz düşüncesi Suriye’nin gerçekliği tarafından tekzip edilen, bırakın
Suriye’yi, uluslararası kamuoyunun, birçok ülkenin tekzip ettiği bir durum.
Bunu geçiyorum. 
Türkiye’nin
o uçak düşürme hadisesini nasıl yaşadığını biliyoruz. Mahmut Bey hukukçu, hava
sahasını ihlal eden, angajman kurallarını ihlal eden bir uçaktan bahsediyoruz.
Mahmut Bey acaba, elimizi kolumuzu bağlayalım, bunu mu ister? Bilmiyorum
doğrusu, bunu istemez diye düşünüyorum. Bu ülkenin hükümranlık haklarını
savunmak aynı zamanda CHP’nin de görevidir diye düşünüyorum. 
Saygılar
sunuyorum. (AK PARTİ sıralarından alkışlar, CHP sıralarından gürültüler)
BAŞKAN
– Teşekkür ederim Sayın Bostancı. 
Sayın
Tanal…
MAHMUT
TANAL (İstanbul) – Sayın hatip 3 sefer adımı zikrederek bana sataşmada
bulunmuştur, 69’uncu maddeye göre söz almak istiyorum. 
BAŞKAN
– Dinleyeceğim sizi Sayın Tanal, şu görüşmeleri tamamlayayım. 
Sayın
Erkan Akçay, size de 69’uncu madde nedeniyle, sataşma talebiniz üzerine söz
veriyorum, süreniz iki dakikadır. (MHP sıralarından alkışlar)
4.- Manisa Milletvekili Erkan Akçay’ın,
Bartın Milletvekili Yılmaz Tunç’un HDP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Teşekkür ederim Sayın Başkan. 
Sayın
milletvekilleri, hepinizi saygıyla selamlıyorum. 
Sayın
Ağbaba’nın biraz evvelki “AKP, MHP Meclis araştırması önergesini reddetti.”
şeklinde benzer ifadesine geçen hafta bir kısa cevap vermiştik. Şimdi tekraren
söylüyorum: Aynı Meclis araştırması önergesi gelirse Milliyetçi Hareket Partisi
yine “Hayır.” diyecektir. Çünkü, bu bizim duruşumuzdan, ilkelerimizden ve
konunun öneminden kaynaklanmaktadır. Bu Meclis araştırması önergesi “Önce
terörün sebeplerinin araştırılarak…” vesaire diye başlayan bir önergedir.
Terörün sebeplerinin araştırılmasından ziyade, otuz küsur yıldan bu yana giden
terörün artık faillerini soruşturma evresindedir Türkiye. Bu anlayıştan
hareketle, Milliyetçi Hareket Partisi Meclis araştırması önergesi değil Meclis
soruşturma önergesi vermiştir yani bu terörü destekleyenler, yardım edenler ve
yaratanların soruşturulması hadisesidir önemli olan değerli arkadaşlar. 
24’üncü
Dönemde, hatırlarsanız -Adalet ve Kalkınma Partisi ve HDP, birlikte- bu Meclis
araştırması komisyonu kurulmuştu, Cumhuriyet Halk Partisi de bir Meclis
araştırması önergesi vermişti. Hatırladığım kadarıyla, CHP o Meclis araştırması
komisyonuna üye vermemişti. Dolayısıyla, partileri tutarlılığı bakımından göz
önüne alacak olursak Milliyetçi Hareket Partisi dün neredeyse bugün yine
oradadır. 
“Çözüm
süreci” dediğiniz ihanet sürecine devam ediyordunuz, o zaman Meclis araştırması
komisyonu kurdunuz, daha sonra reddettiniz. Adalet ve Kalkınma Partisinin
reddetme nedeni ile Milliyetçi Hareket Partisinin reddetme nedeni birbirinden
son derece farklıdır. Bu konunun soruşturulması, sorumluların yargı önüne
çıkarılması gerekir. 
Hepinize
saygılar sunuyorum. (MHP sıralarından alkışlar) 
BAŞKAN
– Teşekkür ederim Sayın Akçay. 
MAHMUT
TANAL (İstanbul) – Sayın Başkan…
BAŞKAN
– Sayın Tanal dinleyeceğim sizi. 
Sayın
Baluken, şimdi, tüm siyasi parti gruplarına sataşma nedeniyle söz verdim. Siz
“Benim şahsıma da ayrıca sataşıldı.” dediniz. Ben tutanaklara baktım, belki iyi
görememiş ya da fark edememiş olabilirim. Acaba, hangi cümleyle size sataşıldı?
Onu söylerseniz talebinizi değerlendireceğim. 
İDRİS
BALUKEN (Diyarbakır) – Benim, bölgede yaşanan gerçekliği savaş olarak yanlış
bir şekilde Genel Kurula aksettirdiğimi, orada yaşananın bir terörle mücadele
olduğunu; dolayısıyla, benim de, HDP’li diğer vekillerin de bundan sonra
kürsüden bu söylemleri terk etmesi gerektiğini söyledi. Dolayısıyla açık bir
sataşmada bulundu.
BAŞKAN
– Sayın Baluken size söz vereceğim ancak sataşmalarda yani aynı anda bir siyasi
parti grubundan benzer gerekçelerle 2 kere söz alınması uygulamasına son
verelim lütfen. Ben, size şimdi söz veriyorum. Grup adına çıkan, grup adına
konuşan milletvekili bu eleştiriyi de karşılayabilirdi gayet rahat. 
Ben,
şimdi size söz veriyorum. 
Buyurun.

Süreniz
iki dakikadır. 
5.- Diyarbakır Milletvekili İdris Baluken’in,
Bartın Milletvekili Yılmaz Tunç’un HDP grup önerisi üzerinde yaptığı konuşması
sırasında şahsına sataşması nedeniyle konuşması
İDRİS
BALUKEN (Diyarbakır) – Teşekkür ederim. 
Sayın
Başkan, değerli milletvekilleri; hepinizi saygıyla selamlıyorum. 
Bölgede
yaşananın ne olduğunu merak ediyorsanız şu fotoğrafa bir bakın.
FARUK
ÖZLÜ (Düzce) – Ne var orada?
İDRİS
BALUKEN (Devamla) - Hiçbiriniz zahmet edip Nusaybin’e, Silopi’ye, Cizre’ye,
Sur’a gelmiyorsunuz ama bakın, burada bir ordunun abluka altına aldığı bir kent
gerçekliği var. Burada sivil yerleşim alanlarını bombalayan bir tank görüntüsü
var. Hiçbir ordu, kendi halkına yönelik, zırhlı araçlarla, tanklarla sivil
yerleşim alanlarını bombalayamaz. (AK PARTİ sıralarından sıra kapaklarına
vurmalar, gürültüler)
MEHMET
NACİ BOSTANCI (Amasya) – Halkı değil, halkı değil, terör örgütünü…
AHMET
YILDIRIM (Muş) – Niye bağırıyorsunuz! 
BAŞKAN-
Değerli milletvekilleri…
İDRİS
BALUKEN (Devamla) - Bombalarsa orada savaş var demektir. (AK PARTİ sıralarından
gürültüler)
MEHMET
NACİ BOSTANCI (Amasya) – Devleti halka karşı gösteremez!
BAŞKAN
– Sayın milletvekilleri… Sayın milletvekilleri… 
İDRİS
BALUKEN (Devamla) – Bunu yapan Esad’dı, bunu yapan Orta Doğu’nun diktatöryal
rejimleriydi. (AK PARTİ sıralarından gürültüler)
BAŞKAN
– Sayın milletvekilleri, hatibi dinleyelim. 
İDRİS
BALUKEN (Devamla) – Burada size bir görüntü izlettireyim. Bakın, şu görüntüyü,
görüntüyü bir izleyin.
MEHMET
NACİ BOSTANCI (Amasya) – Sayın Başkan, devleti halka karşı gösteremez, yaptığı
konuşma buna yönelik. 
BAŞKAN
– Efendim, dinleyelim, ona göre söylenecek bir şey varsa söylersiniz. 
İDRİS
BALUKEN (Devamla) – Bakın, Beyrut değil, Beyrut değil, Şam değil, Halep değil,
Kobani değil; burası Sur, Sur. Mahalle arasında tanklar sivil alanları
bombalıyor. İzle bunu, izle. Bak, Sur’da tanklar alanları bombalıyor. 
Bakın,
bir görüntü daha izleteyim size.
FARUK
ÖZLÜ (Düzce) – Onu Kandil’e göster, Kandil’e!
İDRİS
BALUKEN (Devamla) – Şurada, hani haftalardır Kurşunlu Camisi’ni konuşuyorsunuz
ya, bakın, Diyarbakır Sur’da Hacı Hamit Camisi havadan kurşunlanıyor, havadan
bombalanıyor.
FARUK
ÖZLÜ (Düzce) – Bunu PKK’ya göster!
İDRİS
BALUKEN (Devamla) - Bunun adı savaştır, savaş!
MEHMET
UĞUR DİLİPAK (Kahramanmaraş) – Terördür, terör!
İDRİS
BALUKEN (Devamla) - …ve bu hakikatle yüzleşmeden hiçbir bir meseleyi
çözemezsiniz. 
MEHMET
UĞUR DİLİPAK (Kahramanmaraş) – Terörü terk edin!
İDRİS
BALUKEN (Devamla) - Siz madem PKK’yle mücadele ettiğinizi söylüyorsunuz, niye
bir kentin tamamında sokağa çıkma yasağı ilan edip bir kentin tamamını
cezalandırıyorsunuz? Nusaybin’in tamamı, Cizre’nin tamamı, Silopi’nin tamamı
“PKK’yle mücadele” adı altında böyle bir teröre maruz bırakılabilir mi? (AK
PARTİ sıralarından gürültüler) Samimi değilsiniz, samimiyete davet ediyorum.
Hepinizi
saygıyla selamlıyorum. (HDP sıralarından alkışlar)
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, sizi dinleyeceğim. Daha önce Sayın Tanal’ın söz talebi vardı.
Önce Sayın Tanal’ı dinleyeyim.
Dinliyorum
Sayın Tanal.
MAHMUT
TANAL (İstanbul) – Sayın Başkan, Sayın Bostancı söz aldığında 3 sefer benim
adımı zikrederek bana sataşmada bulunmuştur. 69’uncu maddeye göre söz
istiyorum. Sarf edilen cümlelerin arasında “İnsanlar çaresiz olunca bağırıp
çağırırlar.” şeklinde yani beni çaresizlikle… 
BAŞKAN
– Sayın Tanal, buyurun. 69’uncu maddeye göre söz veriyorum. 
Süreniz
iki dakikadır. 
6.- İstanbul Milletvekili Mahmut Tanal’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
MAHMUT
TANAL (İstanbul) – Teşekkür ederim.
Değerli
Başkan, değerli milletvekilleri; hepinizi saygıyla selamlıyorum.
Değerli
Bostancı, ben, isminizi zikrederek belki sataşmadan dolayı söz istersiniz diye,
size hak doğsun diye söylüyorum. Bakın, ısrarla söylüyorum, Cilvegözü dosyasını
açın, siyasi iktidarın bağlantısını göreceksiniz. 
İki:
Şu anda Adana Cumhuriyet Başsavcısı cezaevinde, 4 cumhuriyet savcısı şu anda
Ankara Cezaevinde, Yargıtayda duruşması var, orada şoförlerin ifadesi alındı.
Şoförlerin ifadesine bakın, daha önceden, birden fazla, bu silahların tırlarla
taşındığını, teslim edildiğini söylüyorlar. Peki, bir siyasi iktidar -bununla
ilişkisi değil de ne olabilir- bunu görmezlikten geliyorsa, bunun ilişkisi
söylenilemez mi Değerli Başkanım? Yani netice itibarıyla, angajman kurallarını
söylediniz. 550 milletvekili burada var, hepinize ben saygı duyuyorum. Angajman
kurallarını toplumun hepsi bilmediği gibi sizler de bilmiyorsunuz. Angajman
kurallarını bir başka devlet bilemez, her ülkenin angajman kuralları o devlete
özgüdür. (CHP sıralarından alkışlar, AK PARTİ sıralarından gürültüler)
MEHMET
UĞUR DİLİPAK (Kahramanmaraş) - Dünyanın her tarafında…
MAHMUT
TANAL (Devamla) - Rusya’nın angajman kuralını Rusya bilir, Türkiye’nin angajman
kurallarını Türkiye bilir, Dışişleri Bakanlığınıza sorun. Bunu bilmiyorsanız…
BARIŞ
YARKADAŞ (İstanbul) - Bravo Tanal! Anlat, öğrensinler. 
MAHMUT
TANAL (Devamla) - …Mecliste 2 tane kitap var angajman kurallarıyla ilgili,
alın, okuyun, kör ve sağır olmayın, öğrenin biraz, ufkunuzu açın.
BARIŞ
YARKADAŞ (İstanbul) - Öğrenecekler, öğrenecekler zamanla.
MAHMUT
TANAL (Devamla) - Netice itibarıyla, angajman kuralları her ülkenin vardır.
Egemenliğimizi sonuna kadar koruyacağız. Egemenlik, sadece Rusya uçağı geçince
mi sizin aklınıza geldi? Musul Konsolosluğundan haber ver; egemenliğin nerede?
Süleyman Şah Türbesi; egemenliğin nerede senin? Yani IŞİD -sınırlar kevgir
gibi- gündüz külahlı, gece silahlı geziyor, “Efendim, biz egemenliğimize sahip
çıktık.” Egemenliğimize sonuna kadar sahip çıkalım ama terör örgütlerine teslim
etmeyelim. Bu hendekler açıldığında siz iktidarda değil miydiniz? Kim göz
yumdu, kim görmezlikten geldi? Oslo’da kim görüştü? Terör örgütleriyle iş
birliği yapan siz değil misiniz arkadaşlar? (AK PARTİ sıralarından gürültüler) 
(Mikrofon
otomatik cihaz tarafından kapatıldı)
ÜMİT
ÖZDAĞ (Gaziantep) – Dolmabahçe’yi de söyle.
MAHMUT
TANAL (Devamla) – Oslo’daki görüşmeyi inkâr edebiliyor musunuz? Edemiyorsunuz.
Edemediğinize göre demek ki burada fiilî boyutlu bağlantınız var. 
Teşekkür
ederim, saygılar sunarım. (AK PARTİ sıralarından gürültüler) 
BAŞKAN
– Teşekkür ederim Sayın Tanal. 
Sayın
Bostancı sizi dinliyorum…
VELİ
AĞBABA (Malatya) – Sayın Başkan… Sayın Başkan…
BAŞKAN
– Sayın Bostancı’ya söz verdim Sayın Ağbaba. 
V.- AÇIKLAMALAR (Devam)
30.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken ile İstanbul Milletvekili
Mahmut Tanal’ın sataşma nedeniyle yaptıkları konuşmalarındaki bazı ifadelerine
ilişkin açıklaması
MEHMET
NACİ BOSTANCI (Amasya) – Sayın Başkanım, çok teşekkür ediyorum. 
Sayın
Baluken kürsüden yapmış olduğu konuşmada daha önceki diskurlarda da kullanılan
bir ifadeyi tank resimlerini göstererek tekrar etmiş, “halkına karşı eyleme
geçen bir devlet” tanımlaması çerçevesinde Türkiye Cumhuriyeti devletini
“halkına karşı askeriyesini harekete geçiren bir devlet” şeklinde anlatmaya
çalışmıştır. Bir kere, bu talihsiz, bu son derece yanlış, bu o bölgede yaşanan
gerçekliği bütünüyle ters yüz eden yaklaşımı, ifadeyi reddediyorum. 
TUĞBA
HEZER ÖZTÜRK (Van) – Gerçeği ne o zaman? 
MEHMET
NACİ BOSTANCI (Amasya) – Bu devlet, aynı zamanda, bu çatının altında görev
yapan HDP’li vekillerin devletidir. 
İDRİS
BALUKEN (Diyarbakır) - Zaten onun için itiraz ediyoruz, hepimizin devleti
olduğu için böyle yapamaz diyoruz. 
MEHMET
NACİ BOSTANCI (Amasya) – Bu devlet hep beraber… Evet, buna hakaret ederek,
aşağılayarak, devleti halkına karşı göstererek değil… 
O
tanklar acaba, hangi büyük tehlike karşısında orada? Bu devlet hiçbir zaman
halkını tehlike olarak görmedi. Ama orada bir PKK tehlikesi, bir PKK tehdidi
var halkı kendisine kalkan olarak kullanan. Sayın Baluken bunun üzerine
konuşsun; o PKK örgütüne, onun eylemlerine, onun, halkın arkasına geçerek
güvenlik güçlerinin üzerine açmış olduğu ateşlere, girişmiş olduğu
bombalamalara, açtığı hendeklere ilişkin eleştirel bir laf etsin. Sonuçta bu
ülkede barışın sağlanmasının yolu elbette ki meşru siyaset içerisinde müzakere
ama terör örgütünün ne yaptığına ilişkin bir akıl da o müzakerenin içinde
gereklidir. 
Sayın
Mahmut Tanal Bey’in ifadesine ilişkin olarak: Angajman kurallarının ne olduğunu
biliyoruz biz. Bu ülke Suriye’ye de, Rusya’ya da o angajman kurallarını elbette
anlattı. Buna ilişkin birçok açıklamalar da vardır. Sınırınız var, sınırın
ötesinde yaşanan bir savaş hâli var. Siz o sınırı hangi kurallar çerçevesinde
koruduğunuza ilişkin karşılıklı bir anlayış içerisinde o bilgileri
veriyorsunuz. Ortada bir ihlal var; Türkiye’nin hükümranlık alanına ilişkin,
daha önce de yapılmış, tekrar edilmiş bir ihlal var. 
ENGİN
ALTAY (İstanbul) – 170 defa ihlal olmuş. Daha şimdi mi aklınıza geldi? 
MEHMET
NACİ BOSTANCI (Amasya) – Buna karşı kullanılmıştır angajman kuralları. 
Bir
de şu Musul Büyükelçiliği ve Süleyman Şah Türbesi meselesi sürekli
zikrediliyor. Musul Büyükelçiliğinde bizim görevlilerimiz IŞİD teröristleri
tarafından rehin alınmıştı. O zaman bu Mecliste şöyle bağırıyordu arkadaşlar:
“Tehlikenin geldiğini görüyorsunuz, niçin orayı boşaltmadınız?” Bağırma bu
şekildeydi. Süleyman Şah Türbesi’ni boşalttık, “Vatan toprağı boşaltılır mı?”
Bağırma bu defa buna dönüştü. “Boşaltmayın, provokasyon olsun, Türkiye savaşa
girsin.” Bu mu isteniyor? (AK PARTİ sıralarından alkışlar) 
VELİ
AĞBABA (Malatya) – Sayın Bostancı, bağırmayalım lütfen.
ÜMİT
ÖZDAĞ (Gaziantep) – Türkiye’yi de boşaltalım o zaman!
BAŞKAN
– Birleşime on beş dakika ara veriyorum. 
Kapanma Saati: 17.24
ÜÇÜNCÜ OTURUM
Açılma Saati: 17.42
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mücahit DURMUŞOĞLU (Osmaniye), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 15’inci Birleşiminin
Üçüncü Oturumunu açıyorum.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, Diyarbakır, Suruç ve Ankara
katliamlarının gerçekleşmesi sürecinde adli ve idari ihmallerin, açıkların ve
varsa kasıtların bulunması, bu katliamların arka planlarının aydınlatılması ve
cezai yolların açılması amacıyla 14/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 16 Aralık 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Halkların Demokratik Partisi Grubu önerisini oylarınıza sunuyorum…
ÖZGÜR
ÖZEL (Manisa) – Karar yeter sayısı talep ediyorum. 
BAŞKAN
– Karar yeter sayısı talebi var, karar yeter sayısı arayacağım.
Kabul
edenler… 
ERKAN
AKÇAY (Manisa) – Sayın Başkan, Sayın Özdağ’a da yerinden söz verecektiniz. 
BAŞKAN
– Oylamaya geçtik Sayın Akçay.
ERKAN
AKÇAY (Manisa) – Ama Sayın Başkan, hatırlattık. 
BAŞKAN
– Kabul etmeyenler… 
ERKAN
AKÇAY (Manisa) – Sayın Başkan, oylamaya geçmeden hatırlattık. 
BAŞKAN
– Karar yeter sayısı vardır, öneri kabul edilmemiştir. 
Sayın
Akçay, biliyorsunuz, 60’ıncı maddeye göre söz taleplerini gündem dışı
konuşmaların hemen sonrasında 20 söz talebi olarak yerine getirdim. Onun
dışında 60’ıncı maddeye göre bir söz talebi karşılamadım. Sanıyorum Sayın Özdağ’ın
talebi 60’ıncı maddeye göre, değil mi? 
Siz,
hangi…
ÜMİT
ÖZDAĞ (Gaziantep) – Başkanım, burada Türkiye Cumhuriyeti’nin manevi şahsiyetine
ve Türkiye Cumhuriyeti hükûmetlerinin manevi şahsiyetine hakaret edilmiştir.
Bakın, bana hakaret yok ama Türkiye Cumhuriyeti devletine hakaret var.
ÖZGÜR
ÖZEL (Manisa) – Efendim, böyle bir usul var mı? Hemen kürsüye gidip orada…
(Başkanlık
kürsüsü önüne gelen Gaziantep Milletvekili Ümit Özdağ ile Oturum Başkanı Mehmet
Akif Hamzaçebi’nin karşılıklı konuşmaları)
BAŞKAN
– Evet, teşekkür ederim. 
Gündemin
“Seçim” kısmına geçiyoruz. 
X.- SEÇİMLER
A) Komisyonlarda Açık Bulunan Üyeliklere
Seçim
1.- İnsan Haklarını İnceleme Komisyonunda
açık bulunan üyeliğe seçim
BAŞKAN
– İnsan Haklarını İnceleme Komisyonunda boş bulunan ve Adalet ve Kalkınma
Partisi Grubuna düşen 1 üyelik için Bursa Milletvekili İsmail Aydın aday
gösterilmiştir. 
Oylarınıza
sunuyorum: Kabul edenler... Kabul etmeyenler... Kabul edilmiştir.
Gündeme
geçiyoruz.
Alınan
karar gereğince sözlü soru önergelerini görüşmüyor ve gündemin "Kanun
Tasarı ve Teklifleri ile Komisyonlardan Gelen Diğer İşler" kısmına
geçiyoruz.
1’inci
sırada yer alan, 2016 Yılı Merkezi Yönetim Geçici Bütçe Kanunu Tasarısı ile
Plan ve Bütçe Komisyonu Raporu’nun görüşmelerine başlayacağız.
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2016 Yılı Merkezi Yönetim Geçici Bütçe Kanunu Tasarısı ile
Plan ve Bütçe Komisyonu Raporu (1/317) (S. Sayısı: 1) (x)
BAŞKAN
– Komisyon? Burada.
Hükûmet?
Burada.
Komisyon
Raporu 1 sıra sayısıyla bastırılıp dağıtılmıştır.
Sayın
Maliye Bakanına başarılar diliyorum.
MALİYE
BAKANI NACİ AĞBAL (Bayburt) – Teşekkür ederim Sayın Başkanım.
BAŞKAN
– Tasarının tümü üzerindeki söz taleplerini bilgilerinize sunuyorum: 
Halkların
Demokratik Partisi Grubu adına Muş Milletvekili Sayın Ahmet Yıldırım,
Milliyetçi Hareket Partisi Grubu adına Samsun Milletvekili Sayın Erhan Usta,
Cumhuriyet Halk Partisi Grubu adına İzmir Milletvekili Sayın Zekeriya Temizel,
Adalet ve Kalkınma Partisi Grubu adına İstanbul Milletvekili Sayın Mehmet Muş. 
Şahısları
adına: İbrahim Mustafa Turhan, İzmir Milletvekili; Aykut Erdoğdu, İstanbul
Milletvekili.
Şimdi,
ilk söz, Halkların Demokratik Partisi Grubu adına Sayın Ahmet Yıldırım’a
aittir.
Buyurun
Sayın Yıldırım.
Süreniz
yirmi dakikadır.
HDP
GRUBU ADINA AHMET YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; hepinizi saygıyla selamlıyorum. Halkların
Demokratik Partisi adına 2015 yılı geçici bütçe yasa tasarısı için söz almış
bulunmaktayım. 
Sayın
Başkan, değerli milletvekilleri; ülkelerin çoklu yıllardaki bütçeleri
hazırlayış biçimi o ülkelerin idari sistemini, demokratik standartlarını, insan
hakları karnesi ile kadın, gençlik, çevre, engelli bakış açılarını göstermesi açısından
oldukça önemlidir. Bu evrensel değer yargıları ile bir ülkenin bütçe hazırlama
süreci ve neticelenmesi arasında çok sıkı bağlar vardır. Halk için mi, yoksa
devleti ve sermayeyi korumak ve büyütmek için mi bütçenin hazırlandığı ülkede
hâkim olan demokratik standartları göstermesi açısından oldukça önemli
verilerdir. 
Türkiye gibi neoliberal ekonomilerin
uygulandığı ülkelerde dış politikanın iç piyasaları ve döviz dengesini doğrudan
etkilediği bilinmektedir. Orta Doğu’da kazanın kaynadığı son dört beş yılda AKP
iktidarının dış politikadaki yanlışları ülkemizi birçok açıdan etkilemiştir,
etkilemeye devam etmektedir. Yanlış dış politikalardan kaynaklı olarak İsrail,
Suriye, Irak, İran, Mısır gibi komşu ülkeler ile son olarak Rusya’yla yaşanan
problemler Türkiye ekonomisi açısından ihracat ve ithalat dengesini bozmuş,
dövizdeki oynamalar nedeniyle ülkenin emeği ve kaynakları artan faiz ve dış
borçlara boğdurulmuştur. Neredeyse iyi niyet ilişkisine sahip olduğumuz komşu
ülke kalmamış, bu durum sadece güvenlik, savunma ve dış ilişkileri zedelemekle
yetinmemiş aynı zamanda ekonomik açıdan da dış ticaret dengesini ülkemiz
açısından altüst etmiştir. 
Yaşanan son beş altı yıldaki küresel
ekonomik krizin üzerine bir de kötü yönetilen dış politikaya bağlı olarak bölgesel
krizde çok kötü bir noktaya gelinmiş olması zaten kırılgan olan ekonomiyi bir
kriz noktasına getirmiştir. Kaldı ki ülkemizde hiçbir küresel ve bölgesel kriz
ve bunun etkisi olmasaydı dahi, AKP’nin on üç yıllık iktidarının yanlış ekonomi
uygulamaları neticesinde gelip dayanacağı yer, bugünkü tıkanma ve ekonomik
problemler olacaktı. Çünkü, neoliberal politikalar kapsamında özelleştirme
uygulamalarıyla sıcak para yaratma sürecinin sonuna gelinmiştir.
Dün
de özellikle komisyonda tartışıldığı üzere, AKP iktidarı döneminde yapılan
özelleştirmelerden ülkemizin yaratmış olduğu sıcak para sadece 60 milyar
dolardır. Bu 60 milyar dolar bazı kamusal mal ve hizmetlerin satışından elde
edilmiş olmakla birlikte, eğer, bugün aynı mal ve hizmetlerin tekrar kamulaştırılması
durumunda bu maliyetle kurtarılmayacak kadar yüksek bir meblağla
karşılaşacağımız için, özelleştirme politikalarının ülke ekonomisine çok da
fazla bir hizmette bulunmadığı, katkısının olmadığını ifade etmek isterim.
Burada,
özellikle AKP iktidarının on üç yıllık yanlış ekonomi politikalarının sonuna
gelindiğini, ekonomide yaratılmış olan yapay bir bahar sürecinin tamamlandığını
ve önümüzdeki dönemde Türkiye halklarını sadece demokrasi, özgürlükler, barış
ve sosyal ilişkiler açısından değil, bunların yanı sıra özellikle başarısız
yönetim neticesinde ekonomide de ülkemizi ve ülke insanlarını kötü günlerin
beklediğini ifade etmek isterim. 
7
Haziran seçimlerinde seçimin kaybedilmesi ve halkın çoğunluğunun desteğine
mazhar olamama durumunun faturası anlaşılmaz bir biçimde çatışmasızlık, ateşkes
ve çözüm sürecine kesilmiş; 2015 yılının ikinci yarısından itibaren Türkiye,
planlı, kirli bir savaşın içine sokulmuştur. Başlayan çatışmalarla birlikte,
Kürt sorunu barışçıl ve diyalog yöntemi yerine, aşırı güvenlikçi ve akan kanın,
öldürülen gençlerin içerisinde bulunduğu bir cendereye bırakılmıştır. 
Ülkemizde iki buçuk yıl boyunca devam
eden çözüm sürecindeki barış ortamında ekonomik olarak neler yaşandı veya
ekonominin seyri nasıl, hangi istikamette ilerledi birkaç örnekle ifade etmek
istiyorum. İki buçuk yıl boyunca, bu barış ortamında, insanlar yarınlara daha
güvenle bakabilmiş ve müteşebbisler daha uzun vadeli planlama ve yatırımlara
girişmişlerdir. Ancak, 20 Temmuz 2015 tarihindeki Suruç patlaması ve sonrasında
geliştirilen savaş ortamında sadece kaybettiğimiz, şüphesiz, en kutsi
değerlerimiz olan canlarımız olmamış, sadece kaybettiğimiz mallarımız ve meskûn
mahallerimiz olmamış; bununla birlikte, zaten kırılgan ve hassas dengeler
üzerinde yürüyen ekonomi ile dezavantajlı koşullara sahip olan bölge ekonomisi
tümden durma noktasına gelmiştir. Bir yandan, artan askerî harcamalar
neticesinde yatırımların millî gelir içindeki oranı azalmış; diğer yandan,
bozulan istikrar ortamı sonrasında iç ve dış ticaret dengesinin kaybedilmesi
ülkeyi adım adım derinleşen ekonomik krizin içine sürüklemiş ve sürüklemeye de
devam etmektedir. 
Genel anlamda ifade edecek olursak,
özellikle, dünya ekonomileri ile Türkiye ekonomisinin münasebetlerini göz
önünde bulundurduğumuzda, Birinci ve İkinci Dünya Savaşı sonrasında,
kapitalizm, 1945 ilâ 1970 yılları ve 1970 ilâ 2000 yılları olmak üzere iki
farklı evre geçirerek kendini sürdürülebilir kılmanın araçlarını aramış,
aramaya devam etmektedir. Yapısal olarak hegemonyayı büyütmekten ve bunun
araçlarını üretmekten farklı bir yere tekabül etmeyen bu evreler, yani
1945-1970, 1970-2000 yılları arasındaki evreler, süreklilik isteğinden başka
bir şey değildir. Ünlü filozof Gilles Deleuze kapitalizm analizlerinden birinde
bu “sürdürülebilirlik” ve “kalkınma” sözcükleri için şu ifadeyi kullanmaktadır:
“Kapitalizm, kendisi tarafından yaratılmış olan tahribatları telafi etme
rejimidir.” Her kriz döneminde bohçaya yama yaparak sürekliliği devam ettirme
çabası kapitalizmin şanındandır. İkinci Dünya Savaşı sonrası üretime dayalı
kapitalist sistem, aynı dönemlerde ekonomi literatürüne “kalkınma” sözcüğünü
kapitalizmi küresel anlamda yaymak için almıştır.
İnsanların,
kapitalistlerin, özellikle de Batı dünyasında uygulanmış olan kapitalizm
biçiminin bütün zararlarını gördüğü neoliberal politikaların artık iflas
etmesinin test edildiği süreçten sonra, AKP iktidarı, başta ABD olmak üzere,
Batılı ülkelerin bırakmış olduğu sistemleri, tahribatlar ve deneyimler göz
önünde olmasına rağmen, ülkemizde 2002’den sonra uygulamaya başlamış ve şirin
gösterilerek hazırlanmış olan kapitalizmin öz sözcüğü “kalkınma” adı altında
bir de Kalkınma Bakanlığı kurulmuştur.
Ekonomiyi
büyütme odağına dayanan sanayileşme ve modernleşme esprisiyle az gelişmiş
ülkelerin çok gelişmiş ülkeleri yakalamaları üzerine kurulan kalkınma planları
her seferinde değişmek zorunda kalmış, hazırlanan kalkınma programlarının
hiçbirinde ama hiçbirinde hedef tutturulamamıştır. Her ülkenin özgün koşulları
olmasına rağmen, sonuçları görülmemiş sistemleri ülkelerine uygulamaya kalkan
ülkelerde toparlanamadan yeni krizler patlak vermiştir.
1970’den
sonra köklü değişikliklerle üretim odağından finans odağına kayan kalkınma
modellerinin en uzun süre uygulanan ve hâlâ uygulanmaya devam edilen modeli ise
neoliberal kalkınma modelidir. 1980’ler ve 1990’lar, ABD ve birçok Batı
ülkesinde neoliberal kalkınma politikalarının uygulandığı yıllar olmuştur. Bu
kalkınma programına göre özelleştirmeler, kamu hizmetlerinin daraltılması ve
kamusal alanın küçültülmesi, ücretler üzerinde oluşturulmuş olan baskılar, dış
ticaretin ve sermaye hareketlerinin serbestleştirilmesi gibi piyasa yönelimli
uygulamaları merkezine almıştır bu kalkınma hamleleri. Sermayeyi merkezine alan
ve yerelin özgünlüklerini düşünmeden sermayeye boğdurtmaya çalışan ekonomideki
büyümenin hegemonyasını sürdürme politikasını dikkate almayan her planlama
belli bir yerde patlak vermiştir veya vermek zorundadır. Sermayenin büyümesi ve
sürdürülmesi ilkesiyle yapılan tüm bu değişik kalkınma modellerini ise halka demokrasi
kavramı içerisinde pazarlamak oldukça ironiktir. Olabildiğince siyasal alan
içinde demokrasi kavramıyla ilişkilendirme ise siyaset kurumunun kurnazlığından
başka bir şey değildir. Yasalar önünde özgür ve eşit olarak kurgulanan
demokrasi, ekonomik alanda da bir eşitlik ilkesiyle buluşturulmadığı müddetçe
söylemde ve yasalar üzerinde kalacaktır. Yazılı metinler üzerinde kalmış olan
ve normal yaşamda karşılığını bulmayan bu demokrasi kılıfı altına sığdırılmış
olan kalkınma hamleleri özellikle başarısız olmaya, birçok dünya deneyiminde
olduğu üzere, mahkûmdur.
Ekonomide
de birikimin adaletli bölüşümü ve emeğin değerinin teslimi asıl sürdürülebilir
model olacaktır. Nitekim, günümüzde de farklı coğrafyalarda neoliberal kalkınma
modeline alternatif geliştirilen kalkınma modelleri olmaktadır. Fakat bunların
hepsindeki temel sorun, sermayeyi koruma ve kapitalizmi sürdürme eksenlidir. Bu
yüzden de tüm modeller bir yerden patlak vermektedir. Ekonomik
sıkışmışlıklardaki takvim ise gün geçtikçe daralarak kendini hissettirmektedir.
Halkların
Demokratik Partisi olarak, özellikle neoliberal politikalar yerine tahkim
edilmeye çalışılan bu kalkınma modellerinin yerine demokrasiyi yaşamın tüm
alanlarına taşıyabilecek, yerelin tüm hassasiyetlerini dikkate alarak kurgulanacak
en gerçekçi alternatif ekonomik model öz yönetim modelidir diyoruz. Merkezin
tüm karar alma mekanizmalarında yerel hassasiyetlerin dikkate alınması,
sistemin içinde bulunduğu kriz durumundan da çıkış yoludur aynı zamanda. 
Ekonominin
demokratikleşmesinin asli unsuru olan öz yönetim birimleri, aynı zamanda meta
ilişkilerini aşarak bir toplumsal gelişme projesinin ve demokrasinin yerleşik
hâle getirilmesinin esas unsuru hâline getirilebilir. Bugüne kadar kalkınma
deneyimleri geç kapitalistleşen coğrafyaların ve ülkelerin sorunlarının
derinleşmesi ve bu ülkelerde de deneyimlenmiş sorunların tekrar yaşanması
sonucunu kaçınılmaz kılmıştır. Konut fazlasının olduğu yerlerde hâlâ ülkemizde
evsizlerin bulunması, iş gücüne ihtiyaç olan yerlerde işsizler ordusunun var
olması, likidite fazlasının olduğu yerlerde milyonlarca yurttaşımızın borçlu
olması, karşılanamayacak ihtiyaçlara dönük kurulan yaşam tarzları ve hayal
kırıklıkları bu sistemin geldiği noktanın kırılgan noktalarından sadece
bazılarıdır. 
Reel ihtiyaçları
gözeten yapılaşma, belirlenmiş alanlara hitap edebilecek emek gücü, gerçek ve
gerçeklik arasındaki makasın kapanabileceği beklentiler dünyasını kurgulayan öz
yönetim modeli tüm mevcut sistemlere cevap niteliği taşımaktadır.
Burada eğitimde, özellikle iktidar olunan yıl sayısı
kadar farklı model geçirmiş bir ülke gerçekliğiyle karşı karşıyayız. Çocuklar
ve gençlerimizle eğitimde oynanan model değişiklikleriyle eğitim sistemimiz
yazboz tahtasına dönüştürülmüş; üniversitelerdeki özelleştirmelerle güvencesiz
ve kontrolsüz bir akademi ortamı yaratılmış; sağlıkta özel hastaneleri teşvik
eden, nitelikli eğitim veren tıp fakültelerindeki öğretim üyelerini küstüren ve
özelin kucağına iten bir sistemle nitelik kaybolmuş; enerjide ekolojik tüm
unsurlar görmezden gelinerek hegemonik bir bakış açısıyla termik ve nükleer
enerjiye yönelinmiş, HES’lerle doğa tahrip edilmiş, güvenlik barajlarıyla
canlıların habitat alanları yok edilmiş;
güvenlikte sömürgeci bir anlayışla, Kürtlerin yoğun yaşadığı iller başta olmak
üzere, bütün ülke talan edilmeye, halk ile devlet arasındaki duygu makası
açılmaya devam edilmiş; dış ilişkilerde “değersiz yalnızlık” dönemine
geçilmiştir. Bu kadar olumsuz faktörü üzerinde planlama yaparak bile bir araya
getirmek zor iken AKP, tüm alanlarda olumsuzlukları halkın başına sarmıştır. 
Bunlar
içerisinde, özellikle, bütün özel hastanelerden bütün yurttaşlarımızın sağlık
hizmeti alacağı vaadiyle çıkılan yolda, 2002’ye göre sağlıkta daha fazla vergi
ve harcama kalemi yurttaşlarımızın omzuna ve sorumluluğuna yüklenmiştir. Tüm
bunlar olurken halk gittikçe fakirleşmeye, zenginler ise gittikçe zenginleşmeye
devam etmiştir.
Türkiye’nin
dünyada gelir bölüşümünün adaletsiz dağıtıldığı ülkeler sıralamasında en üst
sıralarda yer alması, gerçekten, üzerinde ülkemiz açısından düşünülmesi gereken
bir konudur. Çünkü Türkiye’nin bir gelir sorunu yoktur, gelirin adaletli
bölüşüm sorunu vardır. Gelirin adaletli bölüşümünde Türkiye, OECD ülkeleri
arasında Şili ve Meksika’dan sonra sondan 3’üncü sırada bulunmaktadır. Tekrar
ediyorum: OECD ülkeleri içerisinde gelirin adaletli bölüşümü sıralamasında Şili
ve Meksika’dan sonra Türkiye, sondan 3’üncü sırada bulunmaktadır. Gelirin
adaletli dağıtılmadığı yapılan çalışmalarla da net bir biçimde ortaya
konmuştur.
Bununla
birlikte, Credit Suisse raporuna göre de dünyada servet bölüşümünün en
adaletsiz olduğu ülkeler sıralamasında Türkiye, 6’ncı sıradadır.
AKP
hükûmetleri süreci içerisinde, 2002’den 2015’e kadar, yoksul daha fazla
yoksullaşmış, zengin ise daha fazla zengin pozisyona gelmiştir. Yoksul ile
zengin arasındaki makas onarılmaz bir biçimde açılmıştır. Sadece bir örnek
üzerinden hareketle bu düşüncemizi desteklemek isteriz, 2002 yılında
Türkiye'nin en zengin yüzde 1’lik kesimi ile geri kalan yüzde 99’luk kesimi
arasındaki servet birikiminin dağılımı. En zengin yüzde 1’lik dilim 2002’de
sadece servetin yüzde 39,4’üne sahipken bugün 2015 yılında Türkiye servetinin yüzde
54,3’ü Türkiye'nin en zengin yüzde 1’lik kesimi arasında bölüştürülmüştür.
Makas bu kadar açılmıştır. Düşünün, ülke servetinin yüzde 54,3’ü nüfusun yüzde
1’inde, geri kalan yüzde 45’iyse yüzde 99’luk nüfus arasında bölüşülmüştür. 
Son
olarak ifade etmek isterim ki, savaş ekonomisinin giderek kendini ülkemizin
gündemine sokmaya başladığı, kentlerin bir viraneye, harabeye dönüştürüldüğü,
bunların zararlarının yeniden tazmininin özellikle ülke emekçilerinin alın
terinin tekrar buralara harcanmak zorunda kalınması, akademisyen, eğitimci,
sağlık personelinin artırımından daha fazla son yıllarda güvenlik personelinin
sayısının artırılması ve önümüzdeki dönemde en büyük kaygımız o ki silah
harcamalarının, savunma harcamalarının giderek artacak olması, savaşın yakıcı
gerçekliğini, şüphesiz yitip giden canlarla kıyaslamak doğru değil ama ekonomik
olarak da ülkemizi bir çıkmaz içerisine sokacaktır.
Tüm
bunların dışında özellikle başlatılan savaş konseptinin bu ülkeye maliyetiyle
ilgili çarpıcı bir rakam daha vermek isterim.
(Mikrofon
otomatik cihaz tarafından kapatıldı) 
BAŞKAN
– Sayın Yıldırım, ek süre uygulamamız yok biliyorsunuz. Bunu bugün açıkladım,
dün de ifade etmiştim.
AHMET
YILDIRIM (Devamla) – Sayın Başkan, çok kısa ek süre… İki cümle…
BAŞKAN
– Hiç ek süre uygulamamız yok Sayın Yıldırım. Lütfen…
İDRİS
BALUKEN (Diyarbakır) – Söyleyin, tutanaklara geçsin.
AHMET
YILDIRIM (Devamla) – Mayıs ile Ekim 2014 yılları arasındaki beş ayda savunma ve
güvenlik harcamaları 26 milyar TL iken aynı dönemin 2015 harcamaları 31 milyar
TL. Yani savaşın kamuya ek maliyeti 5 milyar TL artmıştır. Buna savaştan dolayı
yükselen kurun, yükselen faizin iç ve dış borç stoklarına maliyeti, turizm
gelirleri kaybı, borsa değer kayıpları gibi dolaylı maliyetleri de eklersek
savaşın ülkemize maliyetinin 150 milyar TL’yi aşacağını ifade etmek isterim. 
Bu
sebeplerle 2016 geçici bütçe yasa tasarısına Halkların Demokratik Partisi
olarak muhalefet edeceğimizi ifade etmek istiyorum. 
Divanı
ve Genel Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Yıldırım. 
Tasarı
hakkında, tümü üzerinde, ikinci söz Milliyetçi Hareket Partisi Grubu adına
Samsun Milletvekili Sayın Erhan Usta’ya aittir. 
Buyurun
Sayın Usta. (MHP sıralarından alkışlar) 
Süreniz
yirmi dakikadır.
MHP
GRUBU ADINA ERHAN USTA (Samsun) – Sayın Başkan, değerli milletvekilleri; 2016
Yılı Merkezi Yönetim Geçici Bütçe Kanunu Tasarısı’nın tümü üzerinde Milliyetçi
Hareket Partisinin görüşlerini ifade etmek üzere huzurlarınızdayım. Hepinizi
saygıyla selamlarım. 
Bütçe
görüşmeleri, hükûmetlerin geçmiş icraatlarının değerlendirilmesi açısından
bizlere önemli fırsatlar sunmaktadır. Her ne kadar geçici de olsa, üç aylık da
olsa şu anda bir bütçe görüşmesi yapıyoruz. On üç yıllık kesintisiz bir iktidar
sonrası bugün Türkiye ekonomisi ne durumdadır? Esas itibarıyla on üç yıllık
süre bir siyasi partinin programını uygulamak, ülkenin yapısal sorunlarını
çözmek açısından son derece yeterli ve uzun bir dönemdir. Çok partili siyasi
hayatımızda da, bildiğim kadarıyla, bu kadar uzun süreli hükûmet olma kimseye
nasip olmamıştır. Ama maalesef bugün birçok konuda Türkiye ekonomisi on üç yıl
öncesine göre daha iyi durumda değildir, hatta bazı konularda on üç yıl
öncesini arar durumdayız. 
Nedir
Türkiye ekonomisinin temel yapısal sorunları, isterseniz bunlara bir göz
atalım. 
Bana
göre, Türkiye ekonomisinin birinci temel sorunu büyük ölçüde dışa bağımlılık.
Bu, hem mal açısından dışa bağımlılık hem de finansman açısından. Mal açısından
derken, Türkiye’nin enerjiyle ilgili sorunlarını hepimiz biliyoruz fakat bu on
üç yıllık iktidar döneminde enerjiyle ilgili kayda değer, enerji arz açığımızla
ilgili kayda değer bir gelişme olmadığını sizlerin de takdir edeceğini
düşünüyorum. 
Teknoloji
üreten bir ekonomi olmadığımız için sermaye malının ithalatında da son derece
dışa bağımlıyız.
Ara
mallarında da, geçmişte ürettiğimiz birçok ara malını da uyguladığımız para
politikaları sonucunda, para ve kur politikaları sonucunda aslında, bugün yurt
dışından ithal eder duruma geldik. Bu anlamda, mal açısından Türkiye ekonomisi
dışa bağımlıdır. Türkiye ekonomisi büyümek istediği yıllarda çok ciddi
ithalatlar yapmak durumundadır. Bu da büyüme ile cari açık arasındaki çelişkili
durumu bizim önümüze getirmektedir.
Diğer
taraftan, finansman açısından biz dışa bağımlıyız. Büyümenin finansmanı için
kaynağa ihtiyaç var. Yurt içi tasarruflarımız son derece düşük. Yurt içi
tasarruflarımız yetersiz olunca yurt dışından tasarruf kullanmak
durumundasınız. Bunun adı da, biliyorsunuz, cari açık. Cari açığı kullanmanın
da bir sınırı olduğu için bizim büyümemizi sınırlandıran bir faktör olarak
önümüzde durmaktadır yurt içi tasarrufların düşüklüğü. Bu anlamda da yurt
dışına son derece bağımlıyız.
Özel
kesimde tasarruflar yüzde 10’a kadar düşmüştür, hatta hane halkında ilk 3
dilimde yani yüzde 20’lik dilimlerin ilk 3’ünde tasarruflar negatiftir. Yani
Türkiye’nin kabaca yüzde 60’ı gelirinden daha fazlasını tüketmektedir. Bu da
borçla finanse edilmektedir.
Şimdi,
tabii, tasarrufun düşük olmasının diğer taraftan anlamı tüketim, aşırı tüketim.
Aşırı tüketim özel sektörde olduğu gibi kamu sektöründe de çok fazladır. Kamuda
maalesef bir saltanat anlayışı vardır. Kamudaki bu saltanat anlayışına son
verilmesi gerekmektedir. Birazdan detaylarını söyleyeceğim ancak şu anda
görüşeceğimiz, görüşmekte olduğumuz geçici bütçe tasarısı da kamudaki bu
saltanat anlayışını sonlandırmaya yönelik herhangi bir unsur içermemektedir
maalesef.
Şimdi,
tasarruflarınız düşük olunca tabii ki yatırımlarınız da düşük oluyor. Yatırımın
düşüklüğü de büyümeyi kısıtlayan bir unsur olarak karşımıza çıkıyor. Türkiye’de
yatırımlar millî gelire oran olarak son yıllarda, 2000’li yıllardan sonra yüzde
20 civarındadır. Hâlbuki emsal ülkelerde bu yüzde 28 düzeyindedir, yüzde 30
düzeyindedir. Bizim de uzun vadeli hedeflerimiz açısından asgari yüzde 28’lik,
millî gelire oran olarak yüzde 28’lik bir yatırım ihtiyacımız vardır. Ancak,
Türkiye, maalesef yüzde 20’ler civarında bir yatırım yapmaktadır ve yatırımdaki
bu açık nedeniyle de büyümede istediğimiz seviyeye bir türlü gelemiyoruz. 
Yatırımlarımız
yetersiz fakat var olan yatırımlarımızı da aslında çok fazla üretken alanlarda
kullanmıyoruz, böyle de diğer bir sıkıntı var ekonomide. Üretken olmayan
alanlara –gayrimenkul, inşaat, ben bunlara betonlaşma diyorum- betonlaşmaya son
on yılda ciddi bir şekilde Türkiye ekonomisi kaynak ayırmıştır ve bugün Türkiye
ekonomisindeki büyümenin tıkanmasının temel nedeni de bu yanlış iktisat
politikasıdır. Dolayısıyla, devlet olarak, kamu olarak kaynak tahsisine bir
müdahale gerekiyor. Kaynaklarımızın üretken olmayan alanlardan, imalat sanayisi
gibi, yüksek teknolojili ürünler, üretim gibi üretken alanlara kaynaklarımızı
yönlendirmemiz gerekiyor. 
Tabii,
üretimin teknoloji seviyesinin düşük olduğunu da söylemeye gerek yok sanırım.
2002 yılında yüksek teknolojili ürünlerin ihracat içerisindeki payı yüzde
6,2’ydi. On üç yıllık iktidardan sonra, bugün geldiğimiz noktada yüksek
teknolojili ürünlerin ihracat içerisindeki payı yüzde 3,5’e düşmüştür. Bu oran
Avrupa Birliği ülkelerinde ortalama yüzde 20’dir. 
İşletmelerimizdeki
ölçek sorunu, ekonomimizin diğer bir temel sorunudur. Hem sanayide hem de
aslında tarım sektöründe ciddi bir ölçek sorunu vardır. Bu ölçeğin
büyütülmesine ilişkin de kamunun müdahale etmesi gerekir çünkü verimlilik ile
ölçek arasında yakın bir ilişki var. 
Diğer
bir sorun alanımız, enflasyon ve fiyat istikrarı. Enflasyon, evet, 2000 sonrası
uygulanan dezenflasyon programlarıyla Türkiye enflasyon konusunda ciddi bir
aşama kaydetmiştir ancak 2003-2004 sonrasında sürekli yüzde 5 enflasyon
hedeflerken bundan yüzde 50-60-70 sapan bir enflasyonla Türkiye
karşılaşmaktadır. Bu da karar alıcılar açısından, piyasa açısından bozucu bir
etki göstermektedir. 
Kur
ile enflasyon arasındaki geçişkenliğin azalmamış olması da Türkiye ekonomisinin
diğer bir sorunudur. Kur arttığı zaman enflasyon otomatik olarak artmaktadır.
İşte, az önce bahsettiğim üretimi artırma metotlarıyla, yüksek teknolojili
üretimle bu geçişkenliği azaltmamız gerekmektedir. 
Kamu
maliyesindeki kalite sorunu, Türkiye ekonomisinin içerisinde bulunduğu diğer
önemli bir sorun alanıdır. Türkiye ekonomisi, 1999 yılından itibaren yapılan yapısal
reformlarla, alınan kararlarla… 1999 yılında 57’nci Hükûmetin gerçekleştirdiği
sosyal güvenlik reformu burada mutlaka zikredilmesi gereken bir husustur.
Sosyal güvenlik reformuyla mali disiplini sağlayıcı önemli kararlar alınmaya
başlanmıştır. Bu, 2000-2002 döneminde devam etmiştir. Adalet ve Kalkınma
Partisi hükûmetleri de aslında burada takdire şayandır, kamu maliyesindeki
performansın 2005-2006’ya kadar son derece iyi olduğunu söylememiz
gerekmektedir. Fakat 2006 sonrasında kamu maliyesindeki bir gevşemeyle Türkiye
ekonomisi karşı karşıya kalmıştır. Ancak bundan daha önemlisi, yüksek açıklı
bir ekonomi olduğumuz için geçmiş yıllarda, 90’lı yıllarda, açığın düşürülmesi
ilk hedef olarak çok doğru, anlamlı bir hedeftir. Fakat sonrasında bunun
kalitesinin iyileştirilmesi gerekirdi yani kamu gelir ve harcamalarımızın
Türkiye’nin uzun vadeli hedeflerini destekleyecek şekle büründürülmesi
gerekirdi. Örneğin, ticareti, sanayiyi artırıcı, yüksek teknoloji üretimini
artırıcı bir vergi yapısına ulaşmamız gerekmektedir. Fakat Türkiye ekonomisi,
Adalet ve Kalkınma Partisi döneminde bu kalite sorununu aşamamıştır.
Yüksek
kayıt dışılık, Türkiye ekonomisinin diğer önemli bir sorunudur. Kayıt dışılık
ile rekabet arasında, daha doğrusu kayıt dışılığın yarattığı haksız rekabetin
ekonomide yarattığı tahribatı söylemeye sanırım gerek yoktur. 
İş
gücünün niteliği, niteliksizliği daha doğrusu ve bu konuda hiçbir kayda değer
çalışmanın yapılmamış olması, Türkiye ekonomisi açısından Türkiye’nin önünü
tıkayan diğer bir alandır. İş gücü piyasalarımızın etkin olmaması da diğer bir
sorun alanımızdır. Örneğin istihdam stratejisi çıkartılmıştır birkaç yıl önce,
daha o stratejide herhangi bir eylem tamamlanmamıştır. 
Kamu
ve özel kesimde kurumsal kapasite yetersizliği de Türkiye ekonomisinin önünde
durduğu… Bakın, bütün bunları on üç yıllık bir iktidar sonrasında sayıyoruz
arkadaşlar. On üç yıllık bir iktidardan sonra hiç kimsenin “Geçmişte şöyleydi,
geçmişte böyleydi.” diye bir mazerete sığınma hakkı yoktur. On üç yıllık
iktidar dönemi kesintisiz bir iktidar dönemi, son derece uzun bir dönemdir ve
bu sorunların hepsi bu dönemde aşılabilmeliydi, aşılabilirdi.
Kurumsal
kapasite yetersizliği önemli bir sorun alanıdır. Özellikle, 2015 yılında
Küresel Rekabet Endeksi’nde Türkiye 6 basamak birden düşmüştür ve bunun temel
nedeni kurumların niteliğindeki gerilemedir. Kamu kuruluşlarının niteliğindeki
gerilemeyi de burada özellikle zikretmemiz gerekiyor. 
Tabii
ki bu temel sorunlar sonrasında bunun birtakım makroekonomik sonuçları ortaya
çıkmıştır. Nedir? Birinci makroekonomik sonucu, ekonomimiz son derece
kırılgandır. Bir yerde herhangi küçük bir olayın olması Türkiye ekonomisinin
ateşini hemen yükseltmektedir, doları yukarıya çekmektedir, faizi yukarıya
çekmektedir, ekonomiye para girişini önemli ölçüde etkilemektedir. Örneğin,
Türk lirası yılbaşından bu yana yüzde 28 değer kaybetmiştir dolar karşısında.
Diğer
bir kırılganlık göstergesi olarak rezervleri verebiliriz. Biliyorsunuz, Sayın
Cumhurbaşkanı da Sayın Başbakan da sayın bakanlarımızın hepsi de bu rezervlerle
sürekli övünürlerdi fakat rezervlerin yalnız başına rakamı bir şey ifade
etmiyor. Bir ekonomi, rezervi kısa vadeli yükümlülüklerini karşılamak için
tutar. Rezervler ile kısa vadeli yükümlülükler arasındaki ilişkiye
baktığımızda, Türkiye ekonomisinin son on üç yılda son derece kötü bir
performans gösterdiğini görüyoruz. 2002 yılında kısa vadeli yükümlülüklerin,
ekonominin kısa vadeli dış yükümlülüğünün 1,7 katı rezervimiz varken 2015’in
ikinci çeyreği itibarıyla bu, 1’in altına düşmüştür yani bugün itibarıyla
Türkiye ekonomisinin rezervleri, o çok övündüğümüz rezervlerimiz bizim kısa
vadeli yükümlülüklerimizi karşılayamaz hâldedir. Dolayısıyla, Türkiye
ekonomisi, bu anlamda baktığımızda, Adalet ve Kalkınma Partisinin iktidara geldiği 2002
yılından daha kırılgan bir ekonomidir.
Düşük ve istikrarsız büyüme de diğer bir sonuçtur.
Emsallerimize göre, emsal ülkelere yani bizim yarıştığımız gelişmekte olan
ülkelere göre aramızdaki büyüme performansı da son derece açılmıştır. Bunların
rakamlarını şöyle ifade edebiliriz: Sürekli “90’lı yıllar” diyoruz. 1990-2002
döneminde Türkiye ekonomisi ile gelişmekte olan ülke ekonomileri arasındaki
büyüme farkı ne kadar diye baktığımızda, gelişmekte olan ülkelerin ortalaması,
1990-2002, on iki yıllık dönemde bizim ortalama büyümemizin 0,4 puan üzerinde
yani biz, 90’lı yıllarda, gelişmekte olan ülkelerin ortalamasına yakın bir
büyüme performansı göstermişiz. 
2003-2007 döneminde, Adalet ve Kalkınma Partisinin iyi
dediğimiz dönemlerinde bu performans, bu fark 0,7’ye çıkmıştır yani yine
gelişmekte olan ülkeler bizden 0,7 puan yüksek büyümüşlerdir ancak önemli
değil, yine biz onları takip etmişiz fakat 2008-2014 döneminde bu fark yüzde
2,3’e çıkmıştır. İşte -birazdan detaylarını açıklayacağım- Türkiye, 2008 sonrası
gösterdiği kötü performans nedeniyle emsal ülkelere göre, rekabet ettiğimiz ülkelere göre son derece kötü bir büyüme performansı
sergilemektedir. 
İmalat
sanayi üretimi yetersizdir, imalat sanayi üretimi sürekli azalmaktadır. Millî
gelir içerisindeki payı imalat sanayinin yüzde 14’lere kadar düşmüştür, emsal
ülkelerde bu, bizim en az 10 puan üzerimizdedir. Cari açığın temel
sorunlarından bir tanesi de yetersiz imalat sanayi üretimidir. 
İşsizliğin
yüksek olduğunu biliyoruz, bugün de sabahleyin bir tartışma oldu. En son orta
vadeli programda 2015 yılı işsizlik tahmini yüzde 10,5’tir, tarım dışı için
yüzde 12,7, gençlerde işsizlik oranı yüzde 19’dur; bu son derece yüksek bir
orandır. 
Düşük
gelir ve adaletsiz gelir dağılımında, gelir dağılımı eşitsizliğinde OECD
ülkelerinde en kötü 3’üncü ülkeyiz. Bu da üzerinde hassasiyetle durmamız
gereken Türkiye’nin bir sorun alanıdır. 
Yüksek
cari açık ve ekonomi genelindeki düşük verimlilik -az önce bunları zikrettim-
bunlar da bizim temel sorun alanlarımızın başlıcaları. 
Ve
son olarak da belki şunu zikretmemiz gerekir: Hem özel sektördeki firmalarda
hem de hane halkında yüksek oranlarda artan borçlanma Türkiye ekonomisinin
temel bir sorunudur. Bugün vatandaşlar kredi kartı borçlarını ödeyemez hâle
gelmiştir, tüketici kredileri son derece artmıştır, firmaların açık
pozisyonları son derece artmıştır. Örnek verecek olursak, 2002 yılında 43,1
milyar dolar özel sektörün dış borcu varken, 2015 ikinci çeyreğinde özel
sektörün dış borcu 287,5 milyar dolara çıkmıştır; kısa vadeli borçları da 110
milyar dolara çıkmıştır 13,9 milyar dolardan. Bunlar çok önemli artışlardır ve
açık pozisyon olarak baktığımızda, bankacılık dışı özel sektörün açık pozisyonu
bugün 175 milyar dolardır yani döviz cinsinden varlıkları ile yükümlülükleri arasındaki
fark 175 milyar dolardır. Dolayısıyla, dövizdeki artıştan bizim özel sektör
firmalarımız son derece yüksek oranda olumsuz şekilde etkilenmektedir, bu da
Türkiye’nin çözmesi gereken bir sorun alanıdır. 
Uluslararası
yatırım pozisyonu açısından da baktığımızda -ben burada sözü daha fazla uzatmak
istemiyorum- benzer sorunlarla karşılaşıyoruz. Ödemeler dengesi açısından
baktığımızda, Türkiye’nin varlıkları ile yükümlülükleri arasında ciddi bir fark
açılmaktadır. Bugün 2014 yılı sonu itibarıyla uluslararası yatırım pozisyonunda
açığımız 440 milyar dolara yükselmiştir. Bu, ekonomide kırılganlığı artıran
önemli bir husustur. 
Sayın Başkan,
değerli milletvekilleri; bugün görüşmekte olduğumuz geçici bütçe, işte,
maalesef ülkenin bu temel yapısal sorunlarını aşmaya yönelik herhangi bir unsur
içermemektedir. Geçici bütçe kanununun oturduğu makroekonomik çerçeve
belirsizdir. 2016 yılı ilk çeyreğinde nasıl bir büyüme, nasıl bir dış ticaret
hacmi, ne kadar enflasyon öngörülüyor, bu konuya ilişkin Hükûmetin ortaya koyduğu
ne bir varsayım ne bir senaryo ne de bir tahmin vardır. Nasıl bir dış ekonomik
konjonktür esas alınmıştır, bu belli değildir. Komisyonda bu konuları
sorduğumuz hâlde Hükûmet bir cevap verememiştir. Umarım Hükûmet adına konuşacak
Sayın Bakan, hiç olmazsa burada olsun cevap verir. 
5018 sayılı Kamu
Mali Yönetimi ve Kontrol Kanunu çerçevesinde yürürlüğe giren bir geçici bütçe
tasarısı ilk kez gündeme geliyor. Bu tasarının harcamaların yanında gelirleri
de içermesi en tabii olan husustur. Bir şeyin adı bütçeyse harcaması olmalı,
gelirleri olmalı bir de açığının belli olması lazım. Bu tasarıda gelir
tahminlerinin olmaması maalesef bu kanun tasarısının, bu bütçenin en büyük
zaafıdır. Buna bu anlamda “bütçe” deme imkânı yoktur. Elbette bunun, normal bir
bütçe gibi bütün unsurları o anlamda içermesini beklemiyoruz. Ancak, bir şeye
bütçe diyorsanız bunun harcaması olmalı, bunun karşılığında da bir gelir
tahmininin olması gerekmektedir. Burada üç aylık dönem için… 
Peki, birazdan Parlamentoda biz bunları onaylayacağız. Ne
kadarlık bir bütçe büyüklüğüne bu Parlamento olumlu veya olumsuz yönde oy
kullanacaktır, buna bir bakalım. Üç aylık dönem için 158,1 milyar TL’lik bir
ödenek talep ediliyor, toplam ödenek. Faiz dışı giderler için de 138,6 milyar
TL. Geçen yıl üç aylık dönemde ne olmuş diye baktığımızda -burada faiz dışı
giderler üzerinde biraz yoğunlaşmak daha anlamlı olur- geçen yılın üç ayında
100,5 milyar TL harcamışız. Yani, geçen yıl ki 100,5 milyar karşılığında bu
yıl, 2016 yılının ilk üç ayı için 138,6 milyar TL’lik bir ödenek talep
ediliyor. Buradaki artış yüzde 38’dir. Bu, maliye politikası açısından son
derece gevşek bir maliye politikasıdır. Sayın Başbakan, Sayın Maliye Bakanı
sürekli “Mali disipline riayet edeceğiz.” diyor fakat bugün önümüze gelen tasarı
yüzde 38’lik gider artışını içeren, yüzde 38’lik gider artışına izin veren bir
tasarıdır. Bu tasarının bu anlamda sınırlandırılması lazım çünkü bu durum
Türkiye ekonomisine ciddi zarar
verecektir. Örneğin, 2015 yılında ilk üç aylık dönemde bizim giderlerimiz ne
kadar artmış diye baktığımızda, bunun ocak-mart döneminde yüzde 9,4 arttığını
görüyoruz. Yani 2015’te 9,4 artan bir şeyin 2016 yılında yüzde 38 artmasına
izin verecek şekilde bir bütçe tasarısı getiriliyor önümüze. Bu anlamda, bütçe
tasarısının düzeltilmesi gerekmektedir.
Tabii
ki üç aylık dönem için harcamalarda görülen bu artışın yılın tamamında olup
olmayacağı konusunda da maalesef Maliye Bakanı doyurucu bir açıklama
yapmamıştır. Bunlar sadece bu üç aylık döneme has bir artış mıdır yoksa yılın kalanında
da bu artışı biz görecek miyiz? Yani zaten yılın kalanında da bu artışın
görülmesi Türkiye açısından tam bir felaket olacaktır çünkü yüzde 8-9’luk bir
gelir artışıyla yüzde 38’lik bir harcama artışını hiçbir bütçe dünyada
kaldıramaz. Bu durum Türkiye açısından ciddi bir risk oluşturmaktadır.
Plan
ve Bütçe Komisyonundaki görüşmeler esnasında bütün ısrarlarımıza rağmen Hükûmet
hiçbir gelir tahmini vermemiştir. Mevcut ekonomik konjonktür göz önüne
alındığında harcamalardaki bu artışa nispetle gelir artışı olamayacağı
aşikârdır. Bu durumda bütçe açığında önemli bir artış beklenmelidir. 
Örneğin,
harcamaların yüzde 38 artması –üç ay için söylüyorum- gelirin ise geçen yıl
olduğu gibi yüzde 8,5 artması durumunda, geçen yıl üç aylık dönemde 5 milyar TL
olan bütçe açığı bu yıl 35,5 milyar TL’ye çıkacaktır. Bu, 7 kat anlamına gelir.
Bu anlamda da son derece mahzurlu bir durum ortaya çıkacaktır.
İç
ve dış ekonomik şartlar çerçevesinde bütçe açığında önemli artışın Türkiye
ekonomisine zarar vereceği, piyasaları bozacağı gayet açıktır. 
Parlamentonun
bütçe hakkı çerçevesinde bakıldığında da esasında Türkiye Büyük Millet
Meclisinin ne kadar bir gelir karşılığında tasarıyla öngörülen ödenekleri
onaylayacağını bilme hakkı vardır. Geliri bilmeden Parlamentoda sadece harcamaların
görüşülmesi, Meclisin bütçe hakkının ihlali anlamına gelmektedir. Bu durumdan
iktidar partisinin milletvekilleri de rahatsız olmalıdır diye düşünüyorum.
Sayın
Başkan, değerli milletvekilleri; Türkiye ekonomisi 2008 sonrasında çok kötü bir
performans göstermektedir. 2008 yılında 10.400 dolar olan kişi başı gelire
ulaşıldığı hâlde 2015 yılında Hükûmetin kişi başı gelir hedefi 9.082 dolardır.
Bakın, 2008’de 10.400 dolar, 2015 yılında 9.082 doları hedefliyoruz. Daha da
vahimi, 2016 yılında kişi başı gelirin 8.834 dolara gerilemesi
hedeflenmektedir. İşte, bu nedenle On Birinci Orta Vadeli Program’da cari dolar
cinsinden kişi başı gelir rakamına yer verilmemiştir, oysa bu rakamlar bundan
önceki 10 tane orta vadeli programda yer almaktaydı. Daha iki buçuk yıl önce
yüce Meclisin kabul ettiği Onuncu Kalkınma Planı’nda 2018 yılı için 16 bin
dolar olan kişi başı gelir hedefi, az önce zikrettiğim orta vadeli programda
2018 yılı için 9.982 dolara düşürülmüştür. Türkiye on yılını kaybetmiştir
arkadaşlar. 2018 yılı için Hükûmetin kendi programında kişi başı gelir hedefi
9.982 dolardır, oysa 10.400 dolara Türkiye 2008 yılında ulaşmıştı. Bu örnekleri
artırmak mümkündür. Toplam millî gelirde, ihracatta, işsizlik oranlarında
maalesef aynı durum söz konusudur. Türkiye on yılını kaybetmiştir, Türkiye uzun
vadeli hedeflerinden hızla ulaşmaktadır. AKP döneminde 2023 hedefleri
ulaşılması imkânsız hedefler hâline gelmiştir. 
Sonuç
olarak, Türkiye’nin temel sorunlarını çözmeye yönelik unsurları içermemesi, bir
bütçe mantığı içinde hazırlanmaması, oturduğu makroekonomik çerçevenin
belirsizliği ve mali disipline riayet etmemesi nedeniyle 2016 Yılı Merkezi
Yönetim Geçici Bütçe Kanunu Tasarısı’na ret oyu kullanacağımızı belirtir, yüce
heyetinizi saygıyla selamlarım. (MHP sıralarından alkışlar)
BAŞKAN
– Teşekkür ederim Sayın Usta.
Üçüncü
olarak, tasarının tümü üzerinde Cumhuriyet Halk Partisi Grubu adına İzmir
Milletvekili Zekeriya Temizel konuşacaktır.
Buyurun
Sayın Temizel. (CHP sıralarından alkışlar)
Süreniz
yirmi dakika.
CHP
GRUBU ADINA ZEKERİYA TEMİZEL (İzmir) – Sayın Başkan, sayın milletvekilleri;
yeni yasama döneminin ilk yasa tasarısı olan (1/317)
esas numaralı 2016 Yılı Merkezi Yönetim Geçici Bütçe Kanunu Tasarısı’nın
tümü üzerinde Cumhuriyet Halk Partisi adına söz aldım. 
Öncelikle,
Meclisimizin bu yasama döneminde Anayasa’yla kendisine tanınan tüm yetkilerini
kullanacağına inancımı belirtmek istiyor ve siz değerli milletvekillerine bu
görevlerinizde başarılar diliyorum. İnanıyorum ki Meclisimiz bu yasama
döneminde Anayasa’yla kendisine tanınan tüm yetkileri kullanacak ve bu konuda
değerli çalışmalar yapacak olan sayın milletvekilleri de bu onuru taşıyacaktır.
Sayın
Başkan, size de deneyim ve birikiminizle Meclis çalışmalarının verimini
artıracağınız inancıyla yeni görevinizde kolaylıklar diliyorum.
Değerli
milletvekilleri, öncelikle, kamuoyunda doğru algılanmayan bir konuya açıklık
getirmek istiyorum. Bunun için de hepinizin bildiği bazı bilgileri sizlere
yeniden hatırlatmak zorundayım. Biliyorsunuz, bütçe kanunları yasama organı
tarafından yürütme organına harcama yapma ve gelir toplama yetkisi vermektedir.
Bu kanunun uygulanması, hazırlanması, görüşülmesine ilişkin neredeyse bütün
detaylar Anayasa’mızda yer almaktadır. Sadece bütçelerin hazırlanması ve
uygulanması değil, uygulama sonuçlarının kesin hesap kanunlarıyla denetlenmesi
de Anayasa hükmüdür. Yani, Meclisin Hükûmete verdiği yetkileri nasıl
kullandığının, kendisine verilen yetkiyi doğru kullanıp kullanmadığının, yetki
dışına çıkıp çıkmadığının yine bu Meclis tarafından denetlenmesi gerekmektedir.
Kısacası, hem yetkiyi vermek hem de denetlemek sizin göreviniz ve bu hiçbir
şekilde devredilmeyecek bir yetkidir. Anayasa’mızın konuyu bu kadar ayrıntılı
düzenlemesi, bütçenin görüşmelerinde sürelere kadar inmesi, kaç gün süreceğini
belirtmesi bunun Anayasa tarafından da ne kadar önemsendiğini ortaya
koymaktadır. 
Değerli
milletvekilleri, bütçe kanunlarının yapılması konusunda iktidar partisine özel
ayrıcalıklar tanınmaktadır. İktidar partisine politikalarını istediği gibi uygulama
olanağı vermenin bir gereğidir. Yani, bütçe hakkının bir gereğidir bu
ayrıcalıklar. Muhalefet partileri de bunun kesin olarak bilincindedir. Yani, bu
politikaların uygulanma konusundaki kararlılığı değiştirme gibi bir yetkisi
olamaz muhalefet partilerinin. Ancak, muhalefet, özellikle bu bütçelerin
hakkaniyetini sağlama konusunda, gereken uyarıları yapma konusunda da bütün
gücüyle karşısındadır bu olayın. Hakkaniyet, bütün sağlayacağımız olay budur.
Muhalefet olarak bizler, harcama kalemlerinin gerekli olup olmadığını,
kaynakların alternatif kullanım olanaklarını, uygulamaların ülkeyi nereye
sürükleyeceği konusunda dikkatleri çekmek, kısacası kaynakların hakkaniyetli
bir şekilde bölüşülmesi, tüm kesimlerin bütçeden hakkaniyete uygun bir şekilde
pay alması için mücadele ederiz. Burada verilen mücadelelerin bir iyi niyet
mücadelesi olduğunu, bir hak ve hakkaniyet mücadelesi olduğunu kesin olarak
Mecliste bulunan bütün arkadaşlarımız bilmelidir.
Değerli milletvekilleri, bu kısa
açıklamadan anlaşıldığı kadarıyla ana muhalefetin bütçe kanunlarındaki yetkinin
verilmesinden ziyade yetkinin nasıl kullanıldığıyla ilgilendiği ortaya çıkar.
Çünkü bütçe hakkı gereği olarak o yetki Anayasa tarafından iktidar partisine
verilmiş zaten ama verilen yetkinin yetki sınırları içerisinde kullanılıp
kullanılmadığı, yasalara ve diğer hukuki mevzuata uygun yapılıp yapılmadığı,
giderlerin gerçekten yapılıp yapılmadığı, yani harcamaların gerçek gereksinim
karşılığı olup olmadığı, kaynakların haksız ve yasalara aykırı bir şekilde kişi
ve gruplara aktarılıp aktarılmadığı bu Meclisin denetim işlevi içerisindedir.
Değerli
milletvekilleri, bizim, muhalefetin bu görevini ihmal etmesi asla düşünülemez,
muhalefet bu yetkisini tartışmaya da açmaz. Bütün bunların hepsini niye
anlattım? Yani sorumluluğun iktidar partisine ait olduğunu kesin olarak
biliyoruz ancak bu açıklamaların hepsinin açıklanmasında da önemli bir neden
vardı. 
Sayın
Başbakan, ülkemizin önemli sorunlarının olduğunu, hızla yapısal reformlar yapma
gereğinin bulunduğunu belirterek, geçici bütçe yapmak yerine süreleri
sıkıştırarak 2016 yılı bütçesinin görüşülmesini genel başkanlara önerdiklerini
ancak Cumhuriyet Halk Partisi Genel Başkanının konuyla ilgisi olmayan
nedenlerle bu öneriyi kabul etmediğini belirttiler. 
Sayın
milletvekilleri, Sayın Genel Başkanımızın konuyla ilgili olmadığı söylenen
önerisi, aslında, konunun tam da özüydü. Genel Başkanımız “Tamam, bütçeyi
anayasal sınırları içerisinde sıkıştırarak çıkarabiliriz ama geçmiş dönem
uygulama sonuçlarının denetimini de bir kesin hesap komisyonu kurmak suretiyle
ayrıca yapalım.” dedi. Biraz önce denetim hakkımızın devredilmeyeceğini
söylerken kastettiğim olay da buydu. Böylece, denetim işlevi aceleye
getirilmeyecek, ayrıntısıyla bütçenin denetimi, Sayıştay raporlarının incelenmesi
gerçekleştirilecekti. Yani biz, Cumhuriyet Halk Partisi Genel Başkanımız “2016
Yılı Bütçe Yasa Tasarısı’nın sürelerini yasal sınırlar içerisinde sıkıştırarak
görüşülmesini yapmayalım.” demedik, Genel Başkanımız da demedi. “Bütçeyi
sıkıştıracaksak hiç değilse yapılmış uygulamalarla ilgili olarak kesin hesap
kanun tasarılarını rahat rahat özel bir komisyonda, kesin hesap komisyonunda
inceleyelim.” dedi. Olay bundan ibaret. Bunun başka bir tartışması da yok. (CHP
sıralarından alkışlar) 
Değerli
arkadaşlar, deneyimli arkadaşlarımız gayet iyi bilirler, Meclis İçtüzüğü’nde ya
da 5018 sayılı Yasa’da bir günde eklenecek tek maddelik bir düzenlemeyle bu
komisyonun kurulması mümkündü. Ayrıca, Anayasa’ya aykırılık oluşturmaması
nedeniyle bu komisyonda görüşülecek olan raporlar -Plan ve Bütçe Komisyonu da
bunun içerisine eklenerek- bu olay da çözülebilirdi. Dolayısıyla eğer gerçekten
bu olayda böyle bir acillik var ise bu sorun çözülürdü. Kamuoyunun bunu bilme
hakkı vardı, o nedenle konuşmamım neredeyse yarısını bu konunun açıklığa
kavuşturulması için verdim.
Değerli
milletvekilleri, aslında, 2015 yılını seçimlerle geçirdik. Bir genel seçim
yaptık, sonuçlar beğenilmedi, yenisini yaptık. Sonuçlar artık beğenildiğine
göre yakın gelecekte herhangi bir seçim gözükmüyor. İnşallah referandum,
vesaire gibi nedenlerle de yeniden ortalığa dökülmeyiz. Ancak bu süreç
içerisinde Türkiye'nin riskleri büyümeye başladı: Terör ateşi ülkeyi sardı, her
gün ölüm haberleri yeniden gelmeye başladı, üstelik sadece iç siyasi sorunlarla
değil, bir de neredeyse bütün komşularımızla gırtlak gırtlağa geleceğiz; dolar,
döviz aldı başını gidiyor, enflasyon yükselme eğiliminde, para politikaları
bunlara uyumlu değil, hane halkının ve reel sektörün borçları sorunlar
listesinin en tepesinde. Seçim vaatlerinin finansmanı da önümüzde. Bu kadar
konuşulacak konu, bu kadar bulunacak çözüm varken biz bütçeyi sıkıştırmak
çabasındayız. Bu tavır bu Meclisten herhangi bir beklentinin olmadığı şeklinde
anlaşılabilir, oradan bu aceleyle çıksın, yapılması gerekenler daha farklı bir
şekilde yapılabilir şeklinde anlaşılabilir.
Değerli
arkadaşlar, bugün ekonomiyle ilgilenen herkesin gözü kulağı FED’de, yani
“Amerikan Federal Rezerv Bank”ta. Faizleri artıracak mı, faizleri artırmayacak
mı? Bu konuda birkaç saat sonra –büyük bir ihtimalle üç saat sonra, belki de
henüz biz bu salondayken- haberleri alacağız.
Değerli
arkadaşlar, Türkiye'nin bütün ekonomisinin birdenbire gözünü kulağını olduğu
gibi Amerika’ya çevirmesinin nedeni ne? Bunu çok iyi biliyorsunuz. Yani “FED
faizi artırıyorsa bize ne?” diyebiliriz. Hayır, bizimle doğrudan doğruya
ilgili. “Niye ilgili?” derseniz, şu andaki bizim borç yapımıza ve açığımıza
bakmak zorundayız. 
Değerli
arkadaşlar, rakamlarım 2015 yılının Nisan ayına… Çünkü o kadar yakından takip
edemiyoruz bu verileri ama şu anda özellikle sektörler itibarıyla bizim
açığımız, döviz açığımız 394 milyar dolar. Bunu kesin olarak yabana atmamak
gerekiyor. Bunun içerisinde Hükûmetin ve bankaların, Merkez Bankasının, reel
sektörün direkt olarak varlıklarını söyleyerek isterseniz vereyim, bu önemli
çünkü, diğer konulardan daha önemli: Hükûmetimizin Nisan 2015 itibarıyla
varlıkları 1 milyar 290 milyon dolar, yükümlülükleri 108 milyar 724 milyon
dolar; açığımız 107 milyar 434 milyon dolar. Merkez Bankamız iyi durumda çok
şükür. Dolayısıyla da Merkez Bankası varlık ve yükümlülükler arasındaki
farkımız 121 milyar dolar olarak duruyor. Bu iyi bir olay. Bankaların açık
yükümlülüğü 159 milyar dolar; varlıkları 32 milyar dolar, yükümlülükleri 192
milyar dolar; açıkları 159 milyar dolar. Reel sektör ve hane halkında da bu
açık 249 milyar dolar. 
Şimdi,
değerli arkadaşlar, ekonominin bu kadar kırılgan olduğu, yükümlülüklerin bu
kadar ağır olduğu bir dönemde -doğal olarak- bu Parlamentonun, bu Meclisin
gelecekle ilgili olarak projelerin hepsini bütün ayrıntısıyla tartışması,
konuşması, hatta varsa karşılıklı olarak yararlanılacak fikirlerden yararlanması
gerekiyor. O nedenle de bu geçici bütçenin bütün bu tartışmanın rahat rahat ve
süresinde yapılmasını sağlayacak bir zaman kazandırması nedeniyle olumlu bir
olay olduğunu kabul etmemiz gerekiyor. Nitekim, Plan ve Bütçe Komisyonunda
sadece bir günümüzü aldı, büyük bir olasılıkla burada da toplam mesai açısından
bir günlük bir süre içerisinde bitecek. Demek ki geçici bütçenin böyle engel
yaratacak, zaman kaybettirecek bir olayı yok, hepi topu 2015 yılı bütçesinin
bütün hükümlerini belirli oranlarda artırmak suretiyle o bütçeyi üç ay daha
uyguluyorsunuz. Bu önemli bir olaydır, bunu değerlendirmek gerek, ancak bunu
değerlendirirken de Türkiye ekonomisinin şu anda geldiği konumu çok net olarak
tanımlamak gerek. 
Türkiye
ekonomisi 2014 yılı itibarıyla 444 milyar 909 milyon dolarlık cari açık
biriktirmiş durumdadır. Yani bu şu anlama geliyor: Biz, her yıl ortalama olarak
40 küsur milyar dolar cari açık veriyoruz. Dış ticaret açığımız daha korkunç
vaziyette, 588 milyar dolar, sürekli açık veriyoruz dış ticarette. Yani döviz
kazandırıcı işlemimiz yok, ekonomimizi büyütmek için sürekli olarak borç bulup
bu açıkları kapatmak zorundayız. Bunu tartışmayalım mı? 2016 bütçesinde bu
olaylar değerlendirilmesin mi? Bu süreç içerisinde almış olduğumuz borçların
kullanımıyla ilgili rakamları ortaya koyup da acaba şu geçtiğimiz dönem
içerisindeki büyüme modelimiz -büyüdük, kabul ediyoruz- yeniden, bir daha
gözden geçirilmesin mi? Bu konuda Parlamento söz sahibi olmasın mı? 
Bu
arada, bu kadar borçlanma olayı ortaya çıktığı zaman ekonominize inanılmaz bir
yük daha gözüküyor, o da bu süreç içerisinde hazine nakit açığı ve bunun
finansmanı.
Değerli
arkadaşlar, 2003-2014 yılları arasında hazinemiz tam 584 milyar lira -bu dolar
değil, lira- faiz ödemiş. 584 milyar lira. Bu arada, bu süre içerisinde 249
milyar lira da faiz dışı fazla yaratmış. Bu önemli bir olaydır. Faiz dışı
fazla, bütçenin gelirlerinin giderlerinden daha fazla olması, faiz hariç
gelirlerinin giderlerinden daha fazlası anlamına geliyor. Bu 249 milyar lirayla
neler yapılır neler, onu özellikle sizler takdir edersiniz.
249
milyar lira faiz dışı fazla yaratmışız. 77 milyar lira da özelleştirme
gelirlerinden direkt olarak hazineye aktarmışız bunun için kullanılsın diye.
Onun yanında ayrıca 257 milyar lira da borçlanmışız. Demek ki 584 milyar
liralık faizi ödemek için biz 249 milyar lira faiz dışı fazlayı kullanmış
mıyız? Kullanmışız. 77 milyar lira özelleştirme gelirini kullanmış mıyız? Onu
da kullanmışız. Ayrıca, 257 milyar lira da borçlanmışız. Borçlanmışız, faiz
ödemişiz. Yatırımda kullanacağımız, üretimde kullanacağımız 249 milyar liralık
faiz dışı fazlamızı da kullanmışız. Şimdi, bunu değerlendirmeyelim mi? Bunu
ayrıntısıyla değerlendirip gelecekle ilgili olarak Türkiye’nin özellikle üretim
programlarını, yatırım programlarını gözden geçirmeyelim mi? Hâlâ sürekli
olarak beton biriktirerek veya sürekli olarak geri dönüşü olmayacak olan
verimsiz yatırımlara mı bunları koyalım? Yoksa, Türkiye’nin döviz kazandırıcı
işlemleri için yatırımlarını mı yapalım? 
Değerli
arkadaşlar, işte 2016 bütçesinin bütün bu sorunların hepsinin ayrıntısıyla
tartışılacağı bir zamanda hazırlanması çok önemliydi. Şimdi bu zamanınız var.
Bu zamanınız var ve geçici bütçe harcamaları sırasında geçirilen zaman da kesin
olarak boşa gitmiş bir zaman hiçbir şekilde olmayacak, olması da mümkün değil
zaten. Bu nedenle özellikle de bundan sonraki programlarla ilgili olarak, şu
Mecliste muhalefetiyle iktidarıyla bizim ekonomi programımızda nasıl bir
değişiklik olacağını bilme, öğrenme ve tartışma hakkımız var. Bunları
gerçekleştirmek zorundayız. Buna katkısı olacak insanların, milletvekili
arkadaşlarımızın hiçbir şeyden çekinmeksizin, hiçbir ön yargı taşımaksızın
gereken katkıların hepsini yapabileceğini görüyoruz. Plan ve Bütçe
Komisyonundaki arkadaşlarımızın konuşmalarından bunları gördük. Elinden geleni
yapıyor herkes. Dolayısıyla, onların iyi niyetlerini de kesin olarak göz ardı
etmememiz gerekiyor.
Değerli
arkadaşlar, geçici bütçenin 2015 yılının sadece üç aylık ödeneklerini belirli
oranlarda artırarak kullanmaktan başka bir özelliği yok. Yeni yatırıma
girilemez, yeni taahhütlere falan girilemez. Dolayısıyla, geçen seneki
ödenekleri belirli oranlarda artırıp bu geçici dönemi geçeriz. Teknik olarak
eksiklikleri vardır, fazlaları vardır, arkadaşlarımız onları dile getirecekler.
Ancak, önemli olan, bu bütçeyle kazanılan zamanın daha sonraki bütçe
görüşmeleri sırasında kesin olarak değerlendirilmesidir, Amerika’nın faiz
artırımıyla ortaya çıkacak sorunları nasıl aşacağımızın burada getirilecek
ekonomik programlarla desteklenmesidir, o programlara buranın, bu Meclisin
katkıda bulunmasıdır.
Meclisteki
bütçe çalışmalarının bu duygular içerisinde gerçekleştirileceğini umuyorum,
hepinize saygılar sunuyorum. Belirli nedenlerle bütçeye karşı oy vereceğimizi
belirtiyorum ama gelecek bütçelerde her türlü katkıyı yapabileceğimiz konusunda
da sizlere söz veriyorum. 
Saygılarımı
sunuyorum. (CHP sıralarından alkışlar)
BAŞKAN
– Teşekkür ederim Sayın Temizel.
Tasarının
tümü üzerinde, dördüncü olarak, Adalet ve Kalkınma Partisi Grubu adına İstanbul
Milletvekili Mehmet Muş konuşacaktır.
Buyurun
Sayın Muş.
Süreniz
yirmi dakikadır. (AK PARTİ sıralarından alkışlar)
AK
PARTİ GRUBU ADINA MEHMET MUŞ (İstanbul) – Sayın Başkan, değerli
milletvekilleri; 2016 Yılı Merkezi Yönetim Geçici Bütçe Kanunu Tasarısı
üzerinde AK PARTİ Grubu adına söz almış bulunmaktayım. Yüce heyetinizi saygıyla
selamlıyorum.
Dün
Diyarbakır’da şehit olan 3 kahraman polisimize Allah’tan rahmet diliyorum,
ailelerine sabırlar diliyorum, milletimizin başı sağ olsun.
Bu
geçici bütçenin hazırlanmasında emeği geçen bakanlarımıza, milletvekillerimize,
bürokratlarımıza ve Plan ve Bütçe Komisyonunun çok değerli üyelerine
huzurlarınızda ben de bir kez daha teşekkür ediyorum.
Peki,
Türkiye neden bir yılı kapsayan bir bütçe değil de bugün bir geçici bütçeyi
tartışmaktadır, isterseniz bu konuya biraz değinelim.
Değerli
milletvekilleri, Türkiye 2015 yılında 7 Haziran ve 1 Kasım olmak üzere 2 tane
seçim yaşadı. 1 Kasım seçimlerinden sonra milletvekillerinin yemini, yeni
Hükûmetin kurulması, güvenoyu alması gibi süreçlerden dolayı, bütçe takviminin
aksamasından dolayı, takvimin sıkışmasından dolayı geçici bir bütçeyle
Hükûmetin kamu harcamalarını ve kamu hizmetini verebilmesi için bir harcama
yetkisi verilmesi söz konusudur ve bunun da aşılabilmesi için geçici bütçe
tasarısıyla bu sorunun çözülmesine gidilmiştir. Burada, gönül isterdi ki, yılın
tamamını kapsayacak bir bütçeyi muhalefetle beraber yapalım. Kesin hesapla
alakalı süreç… Zaten Plan Bütçede bunlar konuşuluyor, tartışılıyor ve bir karara
bağlanıyor.
MUSA
ÇAM (İzmir) – Saray istemedi, saray!
MEHMET
MUŞ (Devamla) – Bunu şarta bağlamaktan ziyade, bu yılın sonuna kadar çıkması
gereken bir bütçeden ziyade daha farklı bir zamanda tartışılıp bununla alakalı
bir gündem oluşturulabilirdi ama olmadı. Bu anlamda da böyle bir geçici
bütçeyle bu süreci yönetmek durumunda kaldık.
Değerli
milletvekilleri, Adalet ve Kalkınma Partisinin bütçe anlayışının özünde refah
vardır. Şimdiye kadar yaptığımız hiçbir bütçede ne seçim odaklı ne de siyasi
yatırım maksatlı bir yaklaşım olmuştur; tamamında siyasi hesapları reddeden,
insanı merkeze alan, “İnsanı yaşat ki devlet yaşasın.” anlayışını bütçede ve
ekonomi programında uygulayan bir anlayışla meseleye yaklaştık. AK PARTİ’nin
hazırladığı bütçelerde rant çevrelerinin, lobilerin değil tüm milletimizin
menfaatleri ön plana alındı ve bunlar hep ön tarafta tutuldu. İşte, onun
içindir ki AK PARTİ bütçeleri milleti karşısına alan değil rantiyeleri, çıkar
çevrelerini ve lobileri karşısına alan bütçeler olmuştur. Dolayısıyla, günü
kurtarma adına değil…
MUSA
ÇAM (İzmir) – Havuz nerede, havuz?
MEHMET
MUŞ (Devamla) – Günü kurtarma basitliğine hiçbir zaman kapılmadık, milletin
geleceğini tehlikeye sokacak hiçbir adımı şimdiye kadar atmadık ve mali
disiplinden her şart altında, şartlar ne olursa olsun taviz vermedik. Bu
açıdan, değerli milletvekilleri, sürdürülebilir bir mali disiplinle bütçe
dengesini kırılgan olmaktan çıkarıp kamu harcamalarının kalitesini artırarak
bütçemizi daha sağlıklı bir yapıya kavuşturduk. Bu anlayışı, Türkiye, 1929’dan
sonra yaşanan dünyanın en büyük küresel finans krizinde yaşadı. Bakınız, 2008
yılındaki krizde, Türkiye’nin almış olduğu tedbirlerden ve bugüne kadar mali
disiplinden taviz vermemesinden dolayı, bu süreç, diğer ülkelerle mukayese
edildiği zaman çok daha az etkiyle atlatıldı. 
Bakın,
dünyada kriz yokken biz, maalesef, 1994, 1999 ve 2001 krizlerini yaşadık. O
zaman dünyada kriz yoktu, bu Türkiye merkezli bir krizdi. Ama bunun temeline,
sebebine indiğimiz zaman bu krizi tetikleyen neydi? Dünyada büyüme varken,
dünyada bir kriz yokken biz bunu neden yaşadık ve dünyada büyük kriz
yaşanıyorken Türkiye bu krizi nasıl az etkiyle atlatabilmiş? Bunun üç temel
ayağı vardır: Bunlardan bir tanesi bütçe dengesidir; bir diğeri kamu borç yükü;
bir diğeri ise bankacılık sektörüdür. Değerli milletvekilleri, 90’lı yıllardaki
siyasi istikrarsızlıklardan dolayı Türkiye bu alanlarda zayıf kalmıştır ve
özellikle Adalet ve Kalkınma Partisiyle, zayıf olduğumuz bu alanlar,
Türkiye’nin en güçlü olduğu alanlardan bir tanesi hâline gelmiştir. 
Her
zaman için sanal refahı reddettik, reel büyümeyi merkeze aldık ve vatandaşın
reel refahının artışı için büyük bir çaba içerisinde olduk. Bundan dolayıdır ki
24 çeyrektir Türkiye kesintisiz büyümektedir. Üstelik bu büyüme tüm engellemelere
rağmen olmuştur; Gezi olaylarına rağmen olmuştur, 17-25 darbe girişimine rağmen
olmuştur ve Suriye’de ve diğer bölgelerde yaşanan siyasi ve ekonomik
sıkıntılara rağmen bu büyüme gerçekleştirilmiştir.
MUSA
ÇAM (İzmir) – 17-25 darbe değil, yolsuzluk, yarın…
MEHMET
MUŞ (Devamla) - Bakınız değerli milletvekilleri, 1970 ve 1980 arasında
Türkiye’de toplam 12 hükûmet değişmiştir. Ortalama bir hükûmetin ömrü dokuz
aydır. Düşünebiliyor musunuz bir hükûmet iktidara geliyor, bir bütçe yapıyor;
bu bütçeyi tamamlayamadan iktidardan ayrılıyor. Başka bir hükûmet geliyor,
kendisinden önce yapılmış olan bir bütçeyi kullanmak durumunda kalıyor. Türkiye
1970 ve 1980 arasını maalesef böyle geçirdi. 
Akabinde,
1991 ile 2002 arasında da bir hükûmetin ömrü ortalama on beş aydır. Orada da
hükûmet yaptığı bir bütçeyi kullanırken bir diğerini göremeden iktidarı başka
bir hükûmete devretmek durumunda kalmıştır. İşte, Türkiye bu süreçlerde,
maalesef, mali disiplin anlamında da, borç yükü anlamında da çok ciddi ağır
bedeller ödemiştir. Ama, AK PARTİ döneminde şimdiye kadar yaptığımız 13
bütçenin tamamını realize etmiş ve bunların da neticesini almış bir iktidarız.
Bakınız değerli milletvekilleri, burada
bir mukayese yapmakta fayda olduğunu düşünüyorum. AK PARTİ’den önceki on yılı
şöyle bir alalım, oradaki bütçe açığının ortalaması yüzde 6,5’tur. Bir de
Adalet ve Kalkınma Partisinin 2002’den günümüze kadar olan sürecini alalım,
buradaki bütçe açığının ortalaması da yüzde 2,85’tir. Aslında son dönemlerde
biz bunu yüzde 1,5 bandının altında tutmayı başardık. Yani, geçen yılki bütçe
performansımız ortadadır, bu yılki bütçe performansında hedef yüzde 1,1’dir.
Ben ümit ediyorum -gelen rakamlar onu gösteriyor- bundan daha iyi bir
performansı Türkiye gösterecektir ve orta vadeli programda da gösterdiğimiz,
ortaya konan hedefler doğrultusunda inşallah 2018 itibarıyla da Türkiye bütçe
dengesi noktasında yüzde 0,5’in altına bu bütçe açığı meselesini itmeyi
başaracaktır.
Bakınız değerli milletvekilleri, bu bütçe
hedeflerini şundan önemsiyorum: On üç yıllık dönemde sadece iki yıl ifade
edilen bütçe hedefleri tutturulamadı; 2009 ve 2012. Bunların haricinde ortaya
konan bütçe hedeflerinden çok daha iyi bir performans AK PARTİ iktidarları
döneminde ortaya konmuştur.
Bakın, dünya hiç olmadığı kadar sıkışık
bir süreçten geçiyor; hiç olmadığı kadar artık dünyada büyüme oranları zora
düşmüş; alım satım, ihracat veya diğer ekonomik göstergeler sıkışık bir
süreçten geçiyor. Ama, bu tabloda bile Türkiye mali disiplinden taviz
vermemektir. Şöyle bir mukayese yapabiliriz: Yani, bizde şu an yüzde 1,1 gibi
bir hedef var bu yıl için ve 2018’le alakalı söyledim. Peki, geçtiğimiz yıl ne
olmuştu, 2014’teki süreç nasıldı? Bakın, Avustralya’da bütçe açığı yüzde 3,1;
Belçika’da 3,2; Fransa’da 4; Hindistan’da 4,5; Japonya’da yüzde 7,7; Meksika’da
yüzde 4; Güney Afrika’da yüzde 3,8. Burada hem gelişmekte olan ülkeler hem de
bize benzer ülkeler var. Türkiye bu süreci yüzde 1,3’le tamamlamayı
başarmıştır. 
Değerli milletvekilleri, bütçe açığının
yüksek olması, reel kesimin, özel kesimin kullanabileceği fonların kamu
tarafından emilmesi ve bütçe açıklarının kapatılması için kullanılması anlamına
gelir. Bunun için buradaki performans ekonomik anlamda ülkenin büyümesi ve
ülkenin finansmanı açısından önemlidir. 
Şimdi
bankacılıkla alakalı birkaç veri vereceğim ve aslında neler söylemek istediğimi
daha iyi ortaya koyacaktır. Bakınız değerli milletvekilleri, 2001 yılında
Türkiye’yi krize sürükleyen bankacılık sistemi bugün Türkiye'nin en güçlü
olduğu alanlardan bir tanesidir. Şöyle aktif büyüklüğüne baktığımız zaman
bankacılık sektörünün, 213 milyar bir büyüklüğü vardı, şu an itibarıyla
bankacılık sektörünün toplam aktif büyüklüğü 2 trilyon liraya ulaşmıştır.
Aslında
daha önemlisi, bu rakam içerisindeki kredilerin payı neydi, ne oldu? Bakınız
değerli milletvekilleri, iktidara geldiğimiz dönemde toplam aktifler
içerisindeki kredilerin payı yüzde 23 iken bugün bu oran yüzde 62’ye; menkul
değerlerin portföyünün payı yüzde 40’tan yüzde 15’e düşmüştür. Yani bankacılık
sektörü kamuyu fonlamaktan artık asli görevi olan reel ekonomiyi, piyasayı
fonlamaya başlamıştır. Mevduatı vatandaştan toplayıp kamuyu fonlamak artık sona
erdi. Onun yerine, mevduatı topladıysanız asli göreviniz olan bankacılık
faaliyetlerini yerine getirerek, reel ekonomiyi fonlayarak para kazanmak
durumundasınız. 
Değerli
milletvekilleri, burada, hazinenin borçlanma oranları çok önemli. Yani Türkiye
ne kadar faiz ödüyordu? İktidarımız döneminde bazı rakamlar zikredildi ama
şöyle bir realite de var: Türkiye yüzde 58’le borçlanıyordu, hazinenin
borçlanma faiz oranları buydu. Şu an yüzde 10 seviyesindedir bu, hazinenin
borçlanma oranı. Vade neydi biliyor musunuz? Ortalama sekiz buçuk ay vadeyle
borçlanıyordu Türkiye Cumhuriyeti hazinesi. Şu an bu vade yetmiş bir ayın üzerine
çıkmış durumdadır. 
Bakın,
bu kürsüden bunları çok konuştuk, ilk geldiğimiz dönemlerde finansman
giderlerinin veya daha anlaşılır bir ifadeyle faiz giderlerinin toplam bütçe
içerisindeki payı yüzde 45-47 seviyesindeydi. Yani 100 liralık bütçenin 47
lirası sadece borçların faizine ödenmek durumundaydı ve vergisel olarak da
baktığımız zaman buna, topladığımız her 100 liranın 85 lirası sadece
borçlarımızın faizine gitmek durumundaydı. Şu an bu rakamlar nedir biliyor
musunuz? Bakın, şu an Türkiye Cumhuriyeti sadece bütçesinin yüzde 11’ini faize
ödemektedir. Eğer Türkiye hâlen yüzde 50 finansman maliyetini bütçesine koymak
durumunda kalsaydı, çok ciddi, astronomik rakamları bu memleket faize ödemek
durumunda kalacaktı. Bunlardan bir kere memleket kurtuldu. 
İkincisi:
Her 100 liralık verginin 85 lirası faize gidiyordu. Şimdi ne kadarı gidiyor? 14
lirası. 
Bir
ikincisi değerli milletvekilleri, eğer bir borç söylüyorsak bunun karşısında da
bir varlığı ifade etmek durumundayız. Varlık ne, borç ne; bunların birbirine oranıyla
borç yükü ölçülür. Türkiye’de 2002’de Adalet ve Kalkınma Partisinin iktidarı
devraldığı dönemde kamu borcunun millî gelire oranı yüzde 74’tü, şu an bu oran
yüzde 33-34 seviyelerine kadar düşmüştür. Yani, Maastricht Kriterleri örneğine
bile baktığımız zaman, bütçe açığı noktasında da, kamu borç yükü noktasında da
Avrupa Birliği üyeleri içerisinde de bu kriterleri yakalayabilen ender
ülkelerden bir tanesidir Türkiye. 
Yine,
değerli milletvekilleri, sermaye piyasalarımızda derinleşmeler olmuştur, sermaye
piyasaları Türkiye’de derinleşmiştir ki bunlar ekonomiyi finanse etme açısından
önemlidir. Bakınız, Türkiye’de toplam menkul kıymet değeri 100 milyar dolar
civarındaydı, şu an bu 4 kat artmış ve 401 milyar dolara yükselmiştir. 
Şirketlerimizin
değerine bakalım. Burada özel sektörün bir borç yükü ifade ediliyorken o zaman
-bunun karşılığında şirketlerin- bunun varlık olarak karşısında ne var, buna da
bakmamız lazım. 
Değerli
milletvekilleri, bakın, Türkiye’de Borsa İstanbul endeksi 10 bin
seviyelerindeydi, dün itibarıyla 72 bin seviyesinde Borsa İstanbul kapanış
yaptı ve 301 olan şirket sayısı bugün 422’ye çıkmış. Yani, şirketler halktan
daha fazla sermaye toplayarak yapılarını finanse ediyorlar. Türkiye’de 2002
yılındaki şirketlerin, borsaya kote olan şirketlerin değeri 35 milyar dolardı,
şu an bu rakam 268,5 milyar dolara kadar çıkmış bir durumda. Yani, ortada bir
borç ifade ediliyorsa bunun karşılığında da bir varlığın olduğunu bizim
görmemiz gerekiyor. 
Yine,
aynı şekilde, AK PARTİ’nin yapmış olduğu reformlar sayesinde -bu sadece
ekonomik anlamda kendisini hissettirmedi, sosyal anlamda da, hukuk anlamında
da, demokratikleşme anlamında da kendisini hissettiren çok ciddi reformlar
yapmıştır- ve bu sebepledir ki AK PARTİ’nin bu reformcu kimliğinden dolayı AK
PARTİ 2002 yılından itibaren tek başına iktidarda kalmayı sağlayabilmiştir. 
BÜLENT
YENER BEKTAŞOĞLU (Giresun) – Uçmuşuz da haberimiz yok!
MEHMET
MUŞ (Devamla) – Bakın değerli milletvekilleri, iktidara geldiğimizin öncesinde
şöyle bir gazeteleri ve televizyonları hatırlayalım, bir ay bittiği zaman,
takip eden ayın ay başında enflasyon rakamları açıklanacaktır, şöyle yeşil bir
canavar vardı gazetelerde, “enflasyon canavarı” diye ifade ediliyordu, ağzını
açmış, önünde ne varsa yiyor. Milletin alın terini, cebindeki parasını, emeğini
bu enflasyon canavarı sömürüyordu. Şimdi o enflasyon canavarı kayboldu yani bu
dönemlerde kimse onu artık tanımıyor, gazetelerin manşetlerinden artık o
enflasyon canavarı kayboldu gitti ve AK PARTİ iktidarıyla beraber Türkiye tek
haneli enflasyonla tanıştı. (CHP ve MHP sıralarından gürültüler)
BARIŞ
YARKADAŞ (İstanbul) – Onları yazacak gazete mi bıraktınız Türkiye’de!
KAMİL
AYDIN (Erzurum) – 17 Aralık geldi, bak geldi 17 Aralık ha, ona göre!
MEHMET
MUŞ (Devamla) – Değerli milletvekilleri, bakınız, Türkiye enflasyonun üç
hanelisini görmüş bir ülke, Türkiye enflasyonun iki hanelisini görmüş bir ülke,
AK PARTİ iktidara gelene kadar tek haneli bir enflasyonla Türkiye tanışamamış… 
AHMET
YILDIRIM (Muş) – İşsizlikte de iki haneliyi sizin döneminizde gördü.
MEHMET
MUŞ (Devamla) – …ve bu dönemde AK PARTİ tek başına tek haneli bir enflasyonu
Türkiye’yle tanıştırmıştır. Bu yıl takriben yüzde 8 gibi görülen bu enflasyon
da inşallah, orta vadeli programda belirttiğimiz üzere, 2018 itibarıyla da
yüzde 5 bandına düşürülecektir.
Ve
değerli milletvekilleri, artık Türkiye için ikinci atılım dönemi
diyebileceğimiz çok ciddi bir reform süreci başlıyor. 25 öncelikli dönüşüm
programını açıkladık. Buna bağlı olarak 1.250 eylem planı açıklandı ve OECD ülkeleri
içerisinde sadece iki ülke bu kadar detaylı bir dönüşüm programını
açıklayabilmiştir. Bunlarla beraber artık çok daha üretken, çok daha ihracat
yapan ve Türkiye'nin çok daha hızlı büyüdüğü bir ekonomik yapıya inşallah
ülkemiz ulaşacak. İmalat sektörünün daha da güçlendiği, nitelikli iş gücünün
arttığı, üretim kapasitesinin çok daha fazla artacağı bir dönemi hep beraber
yaşayacağız değerli milletvekilleri. 
Burada
dikkatinizi çekmeden geçemeyeceğim, Türkiye’de çok ciddi altyapı eksikliği
vardı ve ortalama projelerin tamamlanma süresi dokuz yıldı, şu an bu üç yıla
kadar inmiş durumda ve Türkiye’de çok büyük projeler kamu-özel iş birliği
modeliyle hayata geçirildi. Bu uygulama ilk defa rahmetli Özal döneminde 1986
yılında başlatıldı ve 1986’dan günümüze kadar 198 kamu-özel iş birliği modeli
Türkiye’de hayata geçirildi. Bunların 133’ü AK PARTİ döneminde olmuştur. Bu
kamu-özel iş birliği modeliyle hayata geçirilen projelerin toplam tutarı 115
milyar dolardır. AK PARTİ döneminde hayata geçirilen, bu modelle hayata
geçirilen ve sözleşmesi imzalanan projelerin değeri ise 106 milyar dolardır.
Burada hem bunların inşası hem de devlete ödeyecekleri yıllık gelir veya kira
olarak ifade edebileceğimiz oranlar da dâhildir. Hani, Gezi eylemleri sırasında
Gezi’cilerin karşı çıktığı işte üçüncü havalimanı bu yöntemle yapılmıştır…
MUSA
ÇAM (İzmir) - Hangi yöntemle?
MEHMET
MUŞ (Devamla) - …üçüncü köprü bu yöntemle yapılmıştır, Avrasya geçiş tüneli bu
şekilde yapılmıştır, İzmir Körfez geçişi bu şekilde yapılmıştır.
AYKUT
ERDOĞDU (İstanbul) – En az 4 katına yapılabilirdi Sayın Muş, en az 4 katına. 4
katı gelirle verilebilirdi yolsuzluk olmasa. 
MEHMET
MUŞ (Devamla) - Değerli milletvekilleri, bunlar devletin kasasından, merkezî
hükûmetin yatırım bütçesinden kaynak aktarılmadan yapılan ve Türkiye’ye gelir
sağlayacak projelerdir.
Bakın,
çok fazla noktaya değinmeyeceğim ama refah anlamında da birkaç konuya değinmek
istiyorum.
Değerli
milletvekilleri, “Şu kadar hastane yaptık, yatak kapasitesini bu kadar
artırdık.” ona girmeyeceğim ama önemli bir rakam, Türkiye’de 2002 yılında 869
tane yoğun bakım ünitesi vardı. Bakın, koca Türkiye’de 869 yoğun bakım ünitesi
vardı. Bugün itibarıyla bu rakam nereye çıktı biliyor musunuz? 2014 sonu
itibarıyla 7.982, 10 kat artmış; Türkiye'nin nüfusu 10 kat artmamış. Yeterli
mi? Daha da fazla mutlaka bunu artıracağız.
Bir
diğer önemli konu şu değerli arkadaşlar, bakın, az önce bir şey söyledim
“İnsanı yaşat ki devlet yaşasın.” anlayışı AK PARTİ’nin bütün bütçelerinde
görülmüştür. Bakınız, 2002 yılında “yıkıcı sağlık harcamaları” diye bir endeks
vardır. Türkiye’de yıkıcı sağlık harcaması yapmak durumunda olan hanenin oranı
biz iktidarı devraldığımızda binde 81’di, şu an bu rakam binde 31’e düşmüş
durumdadır ve bu yıkıcı sağlık harcamalarından dolayı fakirleşen hane halkının
oranı ise binde 43’ten binde 12’ye düşmüştür. Bunu inşallah önümüzdeki süreçte
de sıfırlayacağız. 
Bakınız
değerli milletvekilleri, hane borcu anlamında da, doğru, Türkiye’de hane
borcunda bir artış vardır, vatandaş kredi çekerek ev sahibi olmuştur, arazi
almıştır, arsa almıştır, o borcun karşılığında bir varlık vardır. 
ÖZKAN
YALIM (Uşak) - İntihar edenlerin sayısını bir açıklasana.
MEHMET
MUŞ (Devamla) - Daha önce neden alamıyordu? Çünkü daha önce bankalar vatandaşı
finanse etmekten ziyade devleti finanse ediyorlardı. Bankacılık yapmanıza gerek
yok, fonu toplayın, bunu devlete satın, oturduğunuz yerde iyi para kazanın.
Sistem öyle ilerlediği için, vatandaşın kullanabileceği fon kalmadığı için o
oranlar düşüktü ama Türkiye, hâlen Avrupa’nın en düşük hane halkı ortalamasına
sahip ülkedir, Türkiye’de bu, yüzde 20 oranındadır. Türkiye en düşündüğündedir
hâlâ, burada bir artış olduğu doğrudur ama bunu ifade etmek istedim. 
Değerli
milletvekilleri, bakınız, iktidarımız döneminde biz büyümeye bakıyorken şuna
dikkat etmek durumundayız: Büyüme nasıl olmuş? Eğer dünya yüzde 10 büyüyorsa ve
biz yüzde 5 büyümüşsek bunun bir anlamı yok. Mukayeseyi yapıyorken dünya ne
kadar büyümüş ve bu dünyanın büyümesine göre Türkiye ne kadar büyüdü, ona
bakmamız lazım. 
Değerli
milletvekilleri, çok geriye gitmeyeceğim, 1992-2002 arası dünya 1 büyüdüğü zaman
Türkiye 1,2 büyüyebilmiş. AK PARTİ döneminde dünya 1 büyüdüyse Türkiye 1,85
büyümeyi başarmıştır.
MEHMET
GÜNAL (Antalya) – 2002’yi çıkar, 2002’yi çıkar.
MEHMET
MUŞ (Devamla)- Ve şunu da göstermek istiyorum: Bakın, iktidarımız döneminde
ülkenin tamamına yatırım yapılmıştır. Bakın bu Kızıltepe Devlet Hastanesi,
bakın bu… 
MUSA
ÇAM (İzmir) – Para kasaları, yatak odalarındaki…
MEHMET
MUŞ (Devamla) - …Van Eğitim ve Araştırma Devlet Hastanesi, bakın, buna bakın,
bu Batman…
MUSA
ÇAM (İzmir) - Ayakkabı kutularından da bahset biraz, ayakkabı kutularından!
MEHMET
MUŞ (Devamla) - Sen kutularla uğraş, kutularla uğraşmaya devam et.
MUSA
ÇAM (İzmir) - Yatak odalarındaki para sayma makinelerinden de bahset biraz!
Onlardan da biraz bahset! 
MEHMET
MUŞ (Devamla) - Bu, Batman Devlet Hastanesi. Bu, Midyat Devlet Hastanesi; bu,
Mardin’de bir lise. (AK PARTİ sıralarından alkışlar, CHP sıralarından
gürültüler) 
MUSA
ÇAM (İzmir) – Bilal oğlandan bahset biraz, Bilal oğlandan!
MEHMET
MUŞ (Devamla) – Bu, Erciş’te bir lise değerli milletvekilleri…
(Mikrofon
otomatik cihaz tarafından kapatıldı)
MEHMET
MUŞ (Devamla) - …bu, başka bir lise. Bakın bu da PKK’nın bu okulları nasıl
yaktığı. Bunlara herkesin ses çıkartması gerekiyor. Sırtını kimsenin bunlara
dayamaması gerekiyor. Bakın bu, okulun konferans salonu ve yaptığımız okulları…
ERKAN
AKÇAY (Manisa) – PKK’yla Oslo’da pazarlık yapan sizsiniz, senin konuşmanın
neresini düzeltelim!
MUSA
ÇAM (İzmir) - Evde sıfırlanamayan milyon dolarlardan birkaç tane daha hastane
yapılırdı, 5 tane daha! Sıfırlanamayan paralarla 5 hastane daha yapılırdı! 
MEHMET
MUŞ (Devamla) - …PKK’nın ne hâle getirdiği, bu bütçeden ayrılan kaynaklarla ne
hâle getirdiği. Bakın, o hastaneleri, acil servisi, bomba yüklü araçla
saldırdıkları acil servis.
BAŞKAN
– Sayın Muş teşekkür ediyorum.
MEHMET
MUŞ (Devamla)– Değerli milletvekilleri, Kurşunlu Camisi bakın. 
MUSA
ÇAM (İzmir) – Sıfırlanamayan paralardan da okullar yapılırdı, köprüler yapılırdı.
Nerede o paralar? Nerede? 
MEHMET
MUŞ (İstanbul) - Onun için, herkesin bunlara ses çıkarması lazım.
Bu
bütçenin hayırlı olmasını temenni ediyor, Genel Kurulu saygıyla selamlıyorum.
(AK PARTİ sıralarından alkışlar) 
ERKAN
AKÇAY (Manisa) – Dolmabahçe fotoğrafını gösterin, Dolmabahçe…
BAŞKAN
– Sayın Muş, çok teşekkür ediyorum.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkanım, önemli bir gelişme üzerine Hükûmetten bir bilgi
talebimiz olacak. Onunla ilgili yerimden pek kısa söz talebim var.
BAŞKAN
– Buyurun Sayın Özel.
V.- AÇIKLAMALAR (Devam)
31.- Manisa Milletvekili Özgür Özel’in,
Başika’daki askerî varlığımıza IŞİD tarafından bir saldırı düzenlendiği ve 4
askerin ağır yaralı olduğu konusundaki haberlerle ilgili Hükûmetten bilgi talep
ettiklerine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Grubumuza
ulaşan bilgilerde -ki biraz önce İnternet sitelerinde de yer almaya başladı-
Başika’daki askerî varlığımıza IŞİD tarafından bir saldırı düzenlendiği, 4
askerimizin ağır yaralı olduğu konusunda haberler var. Bunun doğruluğu ve en
sağlıklı bilgi açısından -biraz önce Sayın Başbakan Yardımcısı da buradaydı-
Hükûmetten bilgi talep ediyoruz efendim.
BAŞKAN
– Peki, teşekkür ederim Sayın Özel.
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Geçici Bütçe
Kanunu Tasarısı ile Plan ve Bütçe Komisyonu Raporu (1/317) (S. Sayısı: 1)
(Devam)
BAŞKAN
- Şimdi, Hükûmet adına Maliye Bakanı Sayın Naci Ağbal’ın söz talebi vardır.
Buyurun
Sayın Bakan. (AK PARTİ sıralarından alkışlar) 
Süreniz
yirmi dakikadır.
MALİYE
BAKANI NACİ AĞBAL (Bayburt) – Sayın Başkan, değerli milletvekilleri; öncelikle,
yüce heyetinizi saygıyla selamlıyorum.
Sayın
Başkan, sizlerin de yeni görevinizi tebrik ediyorum, başarılar diliyorum.
2016
Yılı Merkezi Yönetim Geçici Bütçe Kanunu Tasarısı’yla ilgili olarak
Hükûmetimizin görüşlerini ifade etmek üzere huzurlarınıza gelmiş bulunuyorum. 
Öncelikle,
Meclisimizin yeni dönemde hayırlara vesile olan çalışmalar yapmasını yürekten
temenni ediyorum. 
Üzerinde
görüşeceğimiz geçici bütçe kanununun da yeni yılda, 2016 yılında ülkemizin
büyümesi için, milletimizin ihtiyaçlarının giderilmesi için, refahımızın artması
için önemli katkılar vereceğine inanıyorum.
Esasen
bugün burada yapılan konuşmalar, eleştiriler ve değerlendirmeler önemli ama
benim Maliye Bakanı olarak burada Genel Kurul olarak sizlere geçici bütçe
kanunu tasarısıyla ilgili olarak genel bir bilgi vermemde fayda var. 
Biliyorsunuz,
geçici bütçe kanunları merkezî yönetim bütçe kanunlarının zorunlu nedenlerle
çıkarılamadığı dönemlerde çıkarılır. İstisnai bir kanuni düzenlemedir. Bu yasal
düzenlemenin genel çerçevesi 5018 sayılı Kamu Mali Yönetim ve Kontrol
Kanunu’nda düzenlenmiştir. Bir bütçe kanunu olduğu doğrudur ama esasen kanunda
geçici bütçe kanununun hangi hususlarının düzenleneceği temel olarak
belirlenmiştir ve bir önceki yıl bütçe kanununda öngörülen başlangıç
ödeneklerinin belli bir oranı dâhilinde harcama yetkisi verilmesine ilişkin bir
kanuni düzenlemedir. Dolayısıyla esas olan, 2016 Yılı Merkezi Yönetim Bütçe
Kanunu Tasarısı’nın Meclise getirilmesi, süratle görüşülerek yasalaşmasıdır.
Biliyorsunuz,
AK PARTİ hükûmetleri döneminde, hem bütçe perspektifi bakımından hem de
ekonominin hedefleri ve projeksiyonları bakımından yepyeni bir döneme
girilmiştir. Bazen üç aylık bir süreyi önemsiyoruz, ona ilişkin olarak birtakım
hedefler ve tahminler bekliyoruz ama biz biliyoruz ki 2002 yılında, 2001 yılında
ve önceki yıllarda zaten ekonominin ufku üç ayı geçemiyordu, doğru mu? Üç aydan
sonrayı göremiyorduk. Devlet borçlanmak istediğinde üç aydan daha fazla
borçlanamıyordu. Biz, bugün geçici ve istisnai olarak üç aylık bir bütçeyi
konuşuyoruz ama esas olan bizim süratle Parlamentoya getireceğimiz 2016-2018
Orta Vadeli Programı’na dayalı olarak hazırlayacağımız bütçe kanunu olacak.
Dolayısıyla
geçici bütçe kanununun içerisinde gelir tahminlerinin olmaması zaten 5018
sayılı Kanun’un düzenlediği genel çerçeveye uygun. Ben, bunu Plan ve Bütçe
Komisyonunda da defaatle ifade ettim. 2016 yılı girmeden inşallah veya en
başında süratle 2016-2018 Orta Vadeli Programı’nı hazırlayacağız ve Meclisimize
2016 Yılı Merkezi Yönetim Bütçe Kanunu Tasarısı’nı sunacağız. İnşallah o tasarı
komisyonumuza, Genel Kurulumuza geldiğinde de ayrı ayrı, teferruatlı bir
şekilde üzerinde konuşacağız.
Tabii,
biliyorsunuz, AK PARTİ hükûmetlerinin başarılı olduğu birçok alan var ama en
çok gurur duyduğumuz alanlardan bir tanesi mali disiplin, bütçe performansı.
2002 yılından beri uygulanmakta olan maliye politikasının çerçevesi hem
büyümeye hem istihdama hem yatırıma hem ihracata çok önemli katkılar verdi ve
maliye politikasında gösterilen kararlılık sayesinde gerçekten ülkemiz günbegün
daha artan bir şekilde sağlam ekonomik temellere kavuştu ve bugün birçok
gelişmiş ülkede ekonomik kırılganlıkların sebebi olarak gösterilen maliye
politikası dengeleri Türkiye için bir başarı hikâyesi görünümünü arz ediyor.
Dolayısıyla bu gerçekten önemlidir çünkü biz biliyoruz ki 2002’de AK PARTİ
Hükûmeti kurulduğunda tamamen enkaza dönüşmüş bir ekonomik yapı, temelleri
hiçbir şekilde sağlam göstergeler içermeyen bir ekonomik gösterge ama daha
önemlisi, tamamen tarumar edilmiş bir bütçe görüntüsü vardı. 
BÜLENT
YENER BEKTAŞOĞLU (Giresun) – Siz de vardınız ya o zaman. 
MUSA
ÇAM (İzmir) – O zaman Bütçe Genel Müdürü değil miydiniz, 98’de? 
ÖZGÜR
ÖZEL (Manisa) – Bütçe Genel Müdürü olduğunuz dönemi mi kastediyorsunuz?
MALİYE
BAKANI NACİ AĞBAL (Devamla) – Değerli arkadaşlar, acele etmeyin, daha durun
bakalım, kürsüye yeni çıktık. 
MUSA
ÇAM (İzmir) – Değil miydiniz o zaman? Sizin sorumluluğunuz yok mu o zaman?
Acaba bütçe dengesizliğinin olduğu dönemlerde siz Genel Müdür değil miydiniz,
Daire Başkanı değil miydiniz?
ÖZGÜR
ÖZEL (Manisa) – Darmadağın bütçelerde Bütçe Genel Müdürüydünüz.
MALİYE
BAKANI NACİ AĞBAL (Devamla) – Ne zaman?
MUSA
ÇAM (İzmir) – 98’de. 
MALİYE
BAKANI NACİ AĞBAL (Devamla) – Arkadaşlar, beni…
MUSA
ÇAM (İzmir) – Bütçe Daire Başkanı değil miydiniz?
MALİYE
BAKANI NACİ AĞBAL (Devamla) – Arkadaşlar… Değerli arkadaşlar, endişelenmeyin…
BAŞKAN
– Sayın milletvekilleri, Sayın Bakanı dinleyelim. 
MALİYE
BAKANI NACİ AĞBAL (Devamla) – Endişelenmeyin, yani… Endişelenmeyin, 2002 yılına
geldiğinde bu ülkedeki…
MUSA
ÇAM (İzmir) – O gemi battıysa gemide siz de vardınız.
MALİYE
BAKANI NACİ AĞBAL (Devamla) – Sayın Çam, biliyorsunuz, Komisyonda da söyledim,
siz bana “…faizci, rantçılar…” dediniz, ben de size dedim ki: Ya, madem bu
kadar faiz ve rant üzerinde duyarlılığınız var, şu konuşmalarınızda şeyden de
bahsetseniz, 2002 yılında devlet iç borçlanma faizi senedi neymiş diye. yüzde
62,7.
AYKUT
ERDOĞDU (İstanbul) – Biz niye bahsedelim? Biz 2002’de iktidar mıydık ki?
ÖZGÜR
ÖZEL (Manisa) – 2002 öncesi ne iş yapıyordunuz?
AYKUT
ERDOĞDU (İstanbul) – Hayır, biz 2002’de iktidar değildik ki, Refah Partiniz
vardı, millî görüşünüz vardı.
MALİYE
BAKANI NACİ AĞBAL (Devamla) – Arkadaşlar, rakamları unutmayalım, yüzde 62,7 ile
bu ülke borçlanıyordu. (AK PARTİ sıralarından alkışlar) Reel faiz kaçtı? Yüzde
16. Yani bu ülkenin kaynaklarını, sizin de çok güzel ifade ettiğiniz gibi,
faizcilere ve rantiyeye o dönemin hükûmetleri güzel güzel veriyordu.
MUSA
ÇAM (İzmir) – Siz ne yapıyordunuz o zaman, siz ne yapıyordunuz?
ÖZGÜR
ÖZEL (Manisa) – Sıralı amirlerinize bunları söylüyor muydunuz “Biz böyle bir
bütçe götürüyoruz.” diye?
MALİYE
BAKANI NACİ AĞBAL (Devamla) – Peki şu anda ne oldu? Faiz oranları yüzde
10’lardı.
ÖZGÜR
ÖZEL (Manisa) – Hayır, mevcut bürokratlar tedirgin olur yani bu yaklaşımdan.
Sana ne olacak?
MALİYE
BAKANI NACİ AĞBAL (Devamla) – Zamanında, arkadaşlar, bütçe açıkları deyince,
geçmişte hatırlıyorum, yüzde 10 bütçe açıklarının konuşulduğu bir maliye
politikasından, bugün, Allah’a şükürler olsun, bütçe açığı rakamlarımız yüzde
1’in altında.
MEHMET
GÜNAL (Antalya) – Hep “faiz lobisi” diyor Sayın Erdoğan o zaman. Faiz lobisini
kim buldu?
MALİYE
BAKANI NACİ AĞBAL (Devamla) – Şu anda Avrupa ülkelerine göre, birçok değil,
hemen hemen çoğuna göre bütçe açığı bakımından en iyi durumda olan ülke
Türkiye’dir. Ve öyle bir durumdayız ki önümüzdeki üç yıl boyunca da bütçe
açıklarını yüzde 1’in altında, inşallah, devam ettireceğiz. 
Sağladığımız
bu dönemde sağlıklı bir şekilde sürdürülen maliye politikasının en önemli
göstergesi, aslında, daha doğrusu bir bütçenin halkın bütçesi mi olduğu, yoksa
başka bir şeye mi hizmet ettiğini gösteren en önemli gösterge nedir? Bütçeden
faize yapılan harcamalardır. Bir bütçe faize mi gidiyor, halka mı gidiyor?
İçeride vatandaşın sağlığına, eğitimine, altyapısına mı gidiyor, yoksa bir
şekilde üretken olmayan alanlara mı gidiyor? 
Bakıldığında,
her ne kadar Mehmet Muş Milletvekilimiz bahsettiyse de -benim de tabii, gurur
duyduğum alanlardan bir tanesi- benim de bahsetmem lazım. 2002 yılında
topladığımız 100 liranın 85 lirasını vergiye veriyorduk. Düşünebiliyor musunuz?
AYKUT
ERDOĞDU (İstanbul) – Faize, faize.
MALİYE
BAKANI NACİ AĞBAL (Devamla) – Faize.
Teşekkür
ederim, sağ olun. İyi takip ediyorsunuz.
AYKUT
ERDOĞDU (İstanbul) – Ya, biz her şeyi iyi takip ediyoruz, sen edemiyorsun Sayın
Bakanım.
MALİYE
BAKANI NACİ AĞBAL (Devamla) – Ya, bu rakamları öğrenmek lazım, unutmamak lazım.
Bu rakamların kıymetini bilmek lazım.
AYKUT
ERDOĞDU (İstanbul) – Biz iyi takip ediyoruz.
MALİYE
BAKANI NACİ AĞBAL (Devamla) – Yine, 2002 yılında bütçe giderlerinin yaklaşık
yüzde 43’ü faize gidiyordu. Böyle bir bütçeyle hizmet yapılabilir mi, millete
hizmet sunulabilir mi? Asla ve kata sunulamaz. 
Peki,
geldik AK PARTİ hükûmetlerine. AK PARTİ hükûmetlerinde, öncelikle, son on üç
yıldır sağlanan siyasi ve ekonomik istikrar tabii ki maliye politikamızı
temelden olumlu olarak etkiledi. Bir ülkede siyasi istikrar yoksa, ekonomik
istikrar yoksa bundan en fazla maliye politikası etkilenir çünkü siyasi ve
ekonomik istikrarın olmadığı bir yerde karar almakta zorlanırsınız, kararlılık
gösteremezsiniz ve bütçe harcamalarınız ve bütçe gelirleriniz arasında
dengesizlikler artar. 
Demin
ifade ettim, bütçenin içindeki faiz harcamalarının payı hızlı bir şekilde
azalırken oradan sağladığımız imkânları, büyümeden sağladığımız imkânları bizim
hükûmetlerimiz ne yaptı? Vatandaşa hizmet olarak geri döndürdü. Bakın, 2002
yılında 119 milyar liralık bir bütçe içerisinde bizim eğitime harcadığımız
kaynak sadece 11 milyar lira, 119 milyar liradan 11 milyarını sadece eğitime
harcayabiliyorduk. Sağlık harcamaları 13 milyar lira. “Sosyal yardım” dediğimiz
harcamaların rakamı sadece 1,5 milyar lira yani hemen hemen yok mertebesinde.
Toplum içerisinde dezavantajlı kesimler olsun, fakirler olsun, yoksullar olsun,
yardıma muhtaç insanlarımız olsun, onların tamamı için harcanan kaynak yalnızca
1,5 milyar lira.
MEHMET
GÜNAL (Antalya) – Sayın Bakanım, faiz lobisi neye deniyor? Bir de onu
söylesene.
MALİYE
BAKANI NACİ AĞBAL (Devamla) – Peki, bakın, o yıl 119 milyar liranın 51 milyar lirasını
faize veriyoruz. Böyle bütçe olabilir mi? 
Şimdi,
geliyorum 2015 yılına. 2015 yılında bütçemizin toplam büyüklüğü 503 milyar
lira. Eğitime ne kadar harcıyoruz? 91 milyar lira. Arkadaşlar, AK PARTİ
hükûmetlerinin uzun süredir bütçesinden en fazla kaynak ayırdığı alan eğitim
olmuştur, eğitime verdiğimiz önemin en önemli göstergesidir. (AK PARTİ
sıralarından alkışlar)
Peki,
2002 yılında 13,5 milyar lira olan sağlık harcamaları 2015 yılında ne kadar
olmuştur? 85 milyar liraya çıkmıştır. 
TUFAN
KÖSE (Çorum) – Bu kadar öğrenci niye sıfır matematik yapıyor Sayın Bakanım?
MALİYE
BAKANI NACİ AĞBAL (Devamla) – Yani eskiden eczanelerimize gidemeyen,
hastanelerimize ulaşamayan…
MUSA
ÇAM (İzmir) – Şimdi rehin kalıyorlar hastanelerde! Hastanelerde rehin kalıyorlar
şimdi, rehin!
MALİYE
BAKANI NACİ AĞBAL (Devamla) – …doktorumuza ulaşamayan vatandaşın alamadığı
sağlık hizmetine şimdi her bakımdan vatandaşımız erişebilmektedir. Vatandaşımız
her şeyin en iyisini hak etmektedir.
Peki,
sosyal yardım harcamaları, demin ifade ettim. 119 milyar lira içerisinde sadece
1,5 milyar lira kaynak ayırabildiğimiz sosyal yardım harcamalarına, 2015
yılında 34 milyar lira harcayabiliyoruz. Bunlar çok önemli şeyler arkadaşlar.
Bütçeler sadece -sayın vekillerimizin de söylediği gibi- rakamlardan ibaret
değildir. Her bütçenin arkasında bir siyaset, bir ekonomik ve sosyal perspektif
var. AK PARTİ hükûmetlerinin bütçe politikasının temelinde millet var, millete
hizmet var. (AK PARTİ sıralarından alkışlar)
Yine,
AK PARTİ hükûmetlerinin bütçelerine ilişkin olarak yapılan birtakım
değerlendirmeler oldu. Bütçenin sadece harcama tarafında değil vergi tarafında
da, gelir tarafında da sosyal adaleti gözeten, sosyal devleti gözeten vergi
uygulamalarını AK PARTİ hükûmetleri döneminde yapabildik. Kurumlar vergisi
oranının aşağı çekilmesi, gelir vergisi oranlarının aşağı çekilmesi ancak AK
PARTİ hükûmetleri döneminde oldu. Ama en önemlisi düşük ve orta gelir
gruplarının en fazla tükettiği, en fazla aldığı mal ve hizmetlere baktığımızda
eğitimde, sağlıkta, temel gıda maddelerinde katma değer vergisi oranlarında
önemli indirimlere gittik. Yüzde 18 olan katma değer vergisi oranlarını bu
söylediğim, ifade ettiğim mal ve hizmetlerde yüzde 8’e indirdik. Sosyal devlet
budur. Eğitimde, sağlıkta ve temel gıda hizmetlerinde katma değer vergisi
oranlarını düşürdük. Yani bir taraftan vergi gelirlerinde sosyal devlet
anlayışını yerleştirirken diğer taraftan yetimin hakkını koruduk, vatandaşın
hakkını koruduk. 
MUSA
ÇAM (İzmir) – Yetimin hakkı torbalarda, torbalarda!
MALİYE
BAKANI NACİ AĞBAL (Devamla) – Bütçeden faize giden paraları çatır çatır millete
verdik. (AK PARTİ sıralarından alkışlar, CHP sıralarından gürültüler)
MUSA
ÇAM (İzmir) – Yapma Sayın Bakan, siz buraya girmeyin, buralara girmeyin siz,
başkaları girsin. Diğer milletvekilleri girsin, siz buralara girmeyin. Girmeyin
bulaşır, size de bulaşır. 
MALİYE
BAKANI NACİ AĞBAL (Devamla) – Arkadaşlar, bütçe konusunda performansımızın ne
kadar iyi olduğunu siz de kabul ediyorsunuz.
KAMİL
AYDIN (Erzurum) – Bütçe anlatmıyorsun, siyaset yapıyorsun Sayın Bakan. Sen
bütçeni anlat.
MALİYE
BAKANI NACİ AĞBAL (Devamla) – Teşekkür ediyorum yani konuşmalarınızda onu zaman
zaman belirttiniz. 
Son
olarak iki konuda kısa açıklamalar yapacağım: 2016 için üç aylık geçici
bütçeyle ilgili olarak 138 milyar liralık Meclisimizden bir harcama yetkisi
istiyoruz. 138 milyar lira; biraz önce bu 138 milyar liraya ilişkin birtakım
değerlendirmelerde bulunuldu yani bir bütçeyi bir önceki yılın bütçesiyle
karşılaştırırken karşılaştırmayı aynı şeylerle yapmanız gerekiyor. Bizim, geçen
sene, 2015 yılı için yılın tamamında aldığımız harcama yetkisi, ilk üç aya
ilişkin serbest bıraktığımız yani kamu kurumlarının harcayabileceği miktar 139
milyar idi yani biz, Parlamentodan tam yıl yetki aldık ama tabii, mali
disipline, bütçe disiplinine önem verdiğimiz için harcamaların ilk üç aydaki
gerçekleşmesi noktasında kamu kurumlarına daha sınırlı bir yetki verdik. O
rakam ne kadar? 139 milyar lira. E peki, bu sene Meclise gelip sadece üç ay
için sizden aldığımız yetki ne kadar? 138 milyar lira. Şimdi, burada bir
yanlışlık var mı? Yani, herhangi bir şekilde mali disiplini, bütçe disiplinini
bozacak bir anlayış söz konusu mu? Ayrıca, bütçeler yıllıktır. 
Şunu
da ifade edeyim: Bugün, sizlere, huzurlarınıza getirmiş olduğumuz geçici bütçe
kanunu üç ay süreyle uygulanacak. Üç ay süreyle uygulandıktan sonra, asıl bütçe
kanunu Mecliste yasalaştıktan sonra, bütün burada yapılan harcamalar esas bütçe
kanununun harcamalarına mal edilecek. Dolayısıyla, geçici bütçe uygulaması,
kendi kesin hesabı çıkan, kendi nihai hesabı çıkan bir bütçe değildir; sadece,
esas bütçe çıkana kadar kamu kurumlarının gündelik harcamalarına izin veren bir
bütçe kanunu hüviyetini taşımaktadır.
BÜLENT
KUŞOĞLU (Ankara) – Gelir ne kadar, borçlanma ne kadar Sayın Bakan?
MALİYE
BAKANI NACİ AĞBAL (Devamla) – Bir de son olarak, bütçe hakkından haklı olarak
sayın vekillerimiz bahsetti, ben de çok önemsiyorum. Bütçe hakkı,
demokrasilerin olmazsa olmazı, parlamentoların yürütme organı üzerindeki
yetkisinin, gücünün en önemli göstergesi. Peki, bütçe hakkı sadece iki
kelimeden mi ibaret? Hayır, bütçe hakkını sağlayacak mekanizmalara, kurumsal
yapılara, yasal düzenlemelere sahipseniz bütçe hakkı vardır, bunlar yoksa bütçe
hakkını realize edemezsiniz. 
AYKUT
ERDOĞDU (İstanbul) – Rica ederim siz söylemeyin ya. Sayıştay raporları bile
gelmedi. 
MALİYE
BAKANI NACİ AĞBAL (Devamla) – Bugüne geldiğimizde, baktığımızda, bütçe
hakkından bahseden vekillerimize tekrar teşekkür ediyorum ama şunları ifade
etmeme müsaade edin: AK PARTİ 2002 yılında iktidara geldiğinde bir Anayasa
vardı ve buna ilişkin olarak ayrıca 1050 sayılı Muhasebe-i Umumiye Kanunu
vardı, kamu borçlanmasına ilişkin çeşitli kanunlar vardı ama AK PARTİ iktidara
geldikten sonra 5018 sayılı Kanunu çıkarttı, Kamu Mali Yönetimi ve Kontrol
Kanunu’nu çıkarttı, kamu borçlarına çekidüzen verebilmek için Kamu Borç
Yönetimi Kanunu’nu çıkarttı. 
ERHAN
USTA (Samsun) – Kim çıkardı? Pardon, kim çıkardı Sayın Bakan? 
KAMİL
AYDIN (Erzurum) – Çıkaranı söyle, çıkaranı. 
MALİYE
BAKANI NACİ AĞBAL (Devamla) – Son olarak 2011 yılında Sayıştay Kanunu’nu
çıkarttı. 
ERKAN
AKÇAY (Manisa) – Ya, böyle şey olur mu? Hiç yakışmıyor yani! 
ERHAN
USTA (Samsun) – Allah’tan korkun, 4749’u kim çıkardı? 57’nci Hükûmet çıkardı. 
MALİYE
BAKANI NACİ AĞBAL (Devamla) – Arkadaşlar, bu 3 kanun ve diğer mali mevzuatta
yapılan düzenlemeleri bir bütün olarak değerlendirdiğimizde…
ERHAN
USTA (Samsun) – Böyle bir şey olamaz ya! Maliye Bakanı apaçık yalan konuşuyor.
MALİYE
BAKANI NACİ AĞBAL (Devamla) – …bundan önceki hiçbir dönemde kamu maliyesi bu
kadar şeffaf olacak bir kurumsal yapıya ve uygulamaya sahip değildi. 
MEHMET
GÜNAL (Antalya) – Mali kuralı neden çektiniz o zaman Genel Kuruldan, bir söyle
bakayım. 
MALİYE
BAKANI NACİ AĞBAL (Devamla) – Eskiden bütçenin içi boştu…
MEHMET
GÜNAL (Antalya) – Sayın Bakanım, bir söyler misin, mali kuralı kim çekti
buradan? 
MALİYE
BAKANI NACİ AĞBAL (Devamla) – …fon uygulamaları vardı hatırlıyor musunuz, özel
hesap uygulamaları vardı. Milletin parası milletin Meclisinden kaçırılırdı. 
MUSA
ÇAM (İzmir) – Şimdi de kaçırılıyor, şimdi de kaçırılıyor, örtülü ödenektir,
şudur, budur, hepsi kaçırılıyor. 
MALİYE
BAKANI NACİ AĞBAL (Devamla) – AK PARTİ geldi, milletin parasını milletin
Parlamentosuna getirdi ve millete hesap verilmesini sağladı. (AK PARTİ
sıralarından alkışlar) Eskiden AK PARTİ iktidara gelmeden önce… 
MEHMET
GÜNAL (Antalya) – Çocukların cebine mi girdi, nereye gitti?
MALİYE
BAKANI NACİ AĞBAL (Devamla) – Arkadaşlar, ne kadar heyecanlanıyorsunuz?
Heyecanlanmanıza gerek yok. 
MEHMET
GÜNAL (Antalya) – Mali kuralı kim iptal etti, söyle bakayım. 
MALİYE
BAKANI NACİ AĞBAL (Devamla) – Sizin karnenizi söylüyorum, sizin notunuzu
veriyorum. Diyorum ki: 2002 yılına geldiğinizde, 2002 yılı varken Sayıştay
raporları diye bir şey yoktu. 
MEHMET
GÜNAL (Antalya) – Şimdi var mı? Şimdi var mı raporlar?
MALİYE
BAKANI NACİ AĞBAL (Devamla) – Bugün her bir kamu idaresi bazında…
MEHMET
GÜNAL (Antalya) – Gördün mü sen o raporları? 
MALİYE
BAKANI NACİ AĞBAL (Devamla) – Bakın, her bir raporu da görüyorum. 
MEHMET
GÜNAL (Antalya) – Neyi gördün? İçine baktın mı? 
MALİYE
BAKANI NACİ AĞBAL (Devamla) – Her bir raporda… Var olan bir rapor var, önceden
rapor yoktu. Böyle bir kamu maliyesi olabilir mi? (AK PARTİ sıralarından
alkışlar) Böyle bir bütçe hakkı olabilir mi? Var olan bir rapor var. Kesin
hesap kanununun görüşülmesi artık Sayıştay raporlarına bağlı olarak yapılıyor. 
MUSA
ÇAM (İzmir) – Kesin hesap komisyonunu niye kurmuyorsunuz? 
MALİYE
BAKANI NACİ AĞBAL (Devamla) – Eskiden kesin hesap kanunu görüşülürken…
MEHMET
GÜNAL (Antalya) – Seni kandırmışlar. 
MALİYE
BAKANI NACİ AĞBAL (Devamla) – …bu kadar detaylı bir şekilde raporlar var mıydı?
Yoktu.
MUSA ÇAM (İzmir) – Kesin hesap
komisyonunu niye kurmuyorsunuz?
MALİYE BAKANI NACİ AĞBAL (Devamla) –
Eskiden kamu maliyesi bu kadar şeffaf mıydı? Şimdi her ay Maliye Bakanlığı
olarak bütün kamunun hesaplarını açık, şeffaf bir şekilde yayınlıyoruz ve bütün
bunları Sayıştaya veriyoruz.
BÜLENT YENER BEKTAŞOĞLU (Giresun) –
Yapmayın ya.
AYKUT ERDOĞDU (İstanbul) – Yapmayın, rica
ederim ya. Kamu ihalelerini bile söyleyemediniz.
MALİYE BAKANI NACİ AĞBAL (Devamla)
–Yaptık arkadaşlar, yapma demeyin, yaptık.
AYKUT ERDOĞDU (İstanbul) – Ya neyini
yaptınız? Gördük ayakkabı kutusunu, yapmayın ya. Sayıştay raporu bile ortada
yok.
MALİYE BAKANI NACİ AĞBAL (Devamla) – Kamu
maliyesini daha kaliteli hâle getirdik, daha şeffaf hâle getirdik, daha hesap
verebilir hâle getirdik. (AK PARTİ sıralarından alkışlar) Yetmez, daha
fazlasını yapacağız. 
AYKUT ERDOĞDU (İstanbul) – Rica ediyorum
ya, ciddi bir yer burası, Parlamento. Neyi yaptınız?
MALİYE BAKANI NACİ AĞBAL (Devamla) –
Dedik ki: AK PARTİ hükûmetleri bundan önce olduğu gibi, bundan sonra da reform
Hükûmeti olmaya devam edecek.
AYKUT ERDOĞDU (İstanbul) – Ne Sayıştay
raporu, ne kesin hesap komisyonu…
MALİYE BAKANI NACİ AĞBAL (Devamla) –
İkinci nesil kamu maliyesi reformlarını yapacağız, ikinci nesil kamu yönetimi
reformlarını yapacağız. Hayallerin ötesinde, daha şeffaf, daha hesap verebilir,
daha açık, milletin bütçelerini, milletin maliyesini yapacağız. 
Hepinize saygılar sunuyorum, teşekkür
ediyorum. (AK PARTİ sıralarından alkışlar) 
BAŞKAN – Teşekkür ederim Sayın Bakan. 
ERKAN AKÇAY (Manisa) – Sayın Başkan…
BAŞKAN – Sayın Akçay…
ERKAN AKÇAY (Manisa) – Sayın Maliye
Bakanı, konuşmasında belli dönemsel mukayeseleri yaparken, aynı zamanda 57’nci
Hükûmet dönemine de atfen sataşmada bulunmuştur. 
MALİYE BAKANI NACİ AĞBAL (Bayburt) – Hiç
ifade etmedim. 
ÖZGÜR
ÖZEL (Manisa) – Burada dürüst davranın bari.
ERKAN AKÇAY (Manisa) – Sataşmadan dolayı
söz istiyorum. 
BAŞKAN – 2002 yılıyla ilgili bir
değerlendirme yaptı. Dolayısıyla, 2002 yılında görevde olan Hükûmet nedeniyle…
ERKAN AKÇAY (Manisa) – 57’nci Hükûmet
ortağı Milliyetçi Hareket Partisidir.
BAŞKAN - …mensubu olduğunuz parti o
koalisyon ortağı olması nedeniyle bir sataşma olduğunu ifade ediyorsunuz. 
Buyurun Sayın Akçay, süreniz iki
dakikadır. 
IX.- SATAŞMALARA İLİŞKİN KONUŞMALAR (Devam)
7.- Manisa Milletvekili Erkan Akçay’ın,
Maliye Bakanı Naci Ağbal’ın 1 sıra sayılı Kanun Tasarısı’nın tümü üzerinde
Hükûmet adına yaptığı konuşması sırasında Milliyetçi Hareket Partisine
sataşması nedeniyle konuşması
ERKAN AKÇAY (Manisa) – Teşekkür ederim
Sayın Başkan. 
Değerli milletvekilleri, hepinizi
saygıyla selamlıyorum. 
Elbette bütün bu kadar saçmalıklara iki
dakikada cevap vermek mümkün değil ama…
NURSEL REYHANLIOĞLU (Kahramanmaraş) –
“Saçmalık” diyemezsiniz.
MEHMET NACİ BOSTANCI (Amasya) - Hakaret
de var Sayın Başkan. 
AHMET GÜNDOĞDU (Ankara) – O zaman siz
saçmalıyorsunuz.
ERKAN AKÇAY (Devamla) – …başlıklar
hâlinde kısaca ifade ediyorum. Bundan sonraki konuşmacılarımız, bunların
hepsinin cevabını da bilgisiyle ve belgesiyle de verecektir. 
Şu
kadarını söyleyeyim: Biraz evvel burada konuşan Sayın Bakan kimdir? Geçici
bütçede üç aylık gelir tahminini bile yapamayan bir Maliye Bakanının
konuşmasını izledik. (MHP sıralarından alkışlar) Bugün Maliye Bakanlığı,
arkadaşlar, değil üç aylık, değil aylık, değil haftalık, günlük dahi gelirini
tahmin edebilecek bir durumda değildir. Yani, kesin olmamakla birlikte yaklaşık
bu tahminini bile yapamadan geçici bütçeyi getirmiş, geçmiş dönemlere birtakım
suçlamalar getirmeye çalışıyor. Bu, âcizlikten kaynaklanıyor. 
Hadi,
geçici bütçenin resmî metnine, tasarısına bu tahmini koyun ama koyamadınız;
insan, Maliye Bakanı olarak bütçe sunuş konuşmasında bari bundan bahseder,
bunda da yok.
Dolayısıyla,
bunlar boş sözlerdir. 57’nci Hükûmet dönemiyle ilgili söylenenler de Adalet ve
Kalkınma Partisi bakımından da bir nankörlüktür. (AK PARTİ sıralarından
gürültüler) 
57’nci
Hükûmet döneminin çok önemli, çok değerli hizmetleri olmuştur. Merkez
Bankasının özerk hâle getirilmesi, bankacılık reformu, kamu bankalarının
yapılandırılması, kamu finansman ve borç yönetimi 57’nci Hükûmet döneminde
düzenlenmiştir. (MHP sıralarından alkışlar, AK PARTİ sıralarından gürültüler)
Maliye Bakanı “Biz çıkardık.” diyor. 5018 sayılı Kanun’u hazırlayan, pişiren
57’nci Hükûmettir. Siz geldiniz, bir kalem bile oynatmadan sizin zamanınızda
çıktı bu. 
AHMET
HAMDİ ÇAMLI (İstanbul) – Ülkeyi IMF’nin kapısına dayattınız.
ERKAN
AKÇAY (Devamla) – Fonların tasfiyesi, bütçe ve harcamaya ilişkin, mali
disipline ilişkin yapılan birtakım çalışmalar, yatırım ortamının
iyileştirilmesi…
(Mikrofon
otomatik cihaz tarafından kapatıldı) 
ERKAN
AKÇAY (Devamla) – Bunları size tekrar ezberleteceğiz arkadaşlar.
Hepinize
tekrar iyi akşamlar. (MHP sıralarından alkışlar, AK PARTİ sıralarından
gürültüler)
BAŞKAN
– Teşekkür ederim Sayın Akçay.
ÖZGÜR
ÖZEL (Manisa) – Sayın Başkanım…
BAŞKAN
- Sayın Özel…
ÖZGÜR
ÖZEL (Manisa) – Sayın Başkanım, bu kürsü, bu yüce çatı, elbette ki bu
Parlamentonun siyasete kazandırdığı kimlikler açısından çok sayıda bürokratın
siyasete girişine tanıklık etti. Bununla ilgili çok olumlu örnekler de var
ancak bu görevi yapmış kişilerin daha sonra siyasete girdiklerinde ve Sayın
Bakan gibi önemli görevler üstlendiklerinde, görev yaptıkları döneme dair çok
özenli bir dil kullandıklarını, bizlerin de kendilerinin o dönemlerine ilişkin
değerlendirmelerinde bürokratların dokunulmazlığı, bürokratlara sataşılmaması
ilkesi noktasında çok duyarlı davrandığımız, grup olarak bir gelenektir. 
AHMET
HAMDİ ÇAMLI (İstanbul) – Evet!
ÖZGÜR
ÖZEL (Manisa) - Sayın Bakan bu geleneğin ilk tarafını tarumar etti, berbat
etti. (CHP sıralarından alkışlar) Bu konuda Cumhuriyet Halk Partisi Grubuna -ki
Sayın Bakanlığı dönemindeki ilişkilenmemiz açısından baktığımızda da hayretle,
dehşetle takip ediyorum ifadelerini- fevkalade incitici yaklaşımlarda bulundu.
Son olarak da grubumuza dönerek “Size notunuzu açıklıyorum.” dedi, ki o dönem
Cumhuriyet Halk Partisinin iktidarda olduğu bir dönem olmamasına rağmen. Bu
ağır sataşma karşısında cevap hakkı…
BAŞKAN
– Buyurun Sayın Özel.
ÖZGÜR
ÖZEL (Manisa) – Efendim, müsaadenizle grubumuz adına Aykut Erdoğdu cevap
verecek.
BAŞKAN
– Sayın Aykut Erdoğdu, 69’uncu madde kapsamında sataşma nedeniyle söz
veriyorum.
Süreniz
iki dakikadır. 
8.- İstanbul Milletvekili Aykut
Erdoğdu’nun, Maliye Bakanı Naci Ağbal’ın 1 sıra sayılı Kanun Tasarısı’nın tümü
üzerinde Hükûmet adına yaptığı konuşması sırasında CHP Grubuna sataşması nedeniyle
konuşması
AYKUT
ERDOĞDU (İstanbul) – Sayın Başkan, değerli milletvekilleri; bu iktidar
partisinin bir hikâyesi var, bir 2002 yılını anlatıyorlar bize.
KAMİL
AYDIN (Erzurum) – Takıldılar, orada kaldılar.
ZEHRA
TAŞKESENLİOĞLU (Erzurum) – 1998’i anlatalım, 1999’u anlatalım.
AYKUT
ERDOĞDU (Devamla) – Sanki bu 2002 yılında Taş Devri’nde yaşıyormuşuz, dumanla
haberleşiyormuşuz, hiçbir iletişim şeyi yokmuş… Aslında bu 2002 yılı -hep
diyorlar- doksan yıllık cumhuriyetle bir hesaplaşma metaforu olarak kullanılmış,
hep böyle yaptılar.
Şimdi,
burada Sayın Bakan geldi… Sayın Bakan, buradaki milletvekillerine bu haksızlığı
yapmayın. Bütçe hakkının iki temel dayanağı var: Sayıştay raporları, Sayıştay
denetimi. Hani o gelirse duman olacağınız Sayıştay raporları geldi mi? Gelmedi,
gelmedi, gelmedi. İkincisi…
MEHMET
ŞÜKRÜ ERDİNÇ (Adana) – Her sene aynı şeyi söylüyorsun Aykut ya, her sene
aynısı, hiç değişen bir şey yok.
ÖZGÜR
ÖZEL (Manisa) – Getirin bir kere de biz şaşıralım.
AYKUT
ERDOĞDU (Devamla) – Çünkü, bu bütçe hakkı Parlamentonun temelidir. Senin
demokrasi kültürün zayıf. (CHP sıralarından alkışlar) Bu, Parlamentonun temeli olduğu için… Bütçe
hakkını Sayın Bakanın anlattı, git bir kere daha anlatsın sana. 
Sayıştay raporlarını niye getirmiyorsunuz? Çünkü,
yaptığınız işlemlerin hesabını veremiyorsunuz. Bu millet gördü, neler
yaptığınızı gördü. (AK PARTİ sıralarından gürültüler)
MUSA
ÇAM (İzmir) – Çiğ yediler, çiğ! 
AYKUT
ERDOĞDU (Devamla) - Siz
bunu kapattınız, hukuken kapattınız ama vicdanlarda hâlâ açık. 
Demin yetim hakkını kullandınız. Sizden rica ediyorum, bu
görüntüyü üzerinizden kaldırıncaya kadar, bu yolsuzluk şaibesini üzerinizden
kaldırıncaya kadar yetimin hakkını kullanmamanız gerekmektedir. Çünkü, yetim
hakkı kutsaldır, yetim hakkı değerlidir ve sizler bu yetim hakkını ne yazık ki
yaptığınız işlemlerle, kapattığınız yolsuzluk dosyalarıyla kirletmiş
bulunmaktasınız. Sizler 2002 yılına laf edecek durumda değilsiniz. Sizler
cumhuriyet hükûmetlerine, bütün cumhuriyet hükûmetlerine hakaret edecek düzeyde
değilsiniz. Geldiğiniz yer ortadadır, bütün rakamlara, az evvel konuşulanlara
tek tek cevap vereceğiz ama önce siyasal tarihinizi özetleyeceğiz.
OSMAN
AŞKIN BAK (Rize) – Rakamları bırak, millet söyledi rakamı be! Hâlâ
konuşuyorsunuz be!
AYKUT ERDOĞDU (Devamla) - Ne dediğin
anlaşılmıyor bile, sadece gürültüden ibaretsin!
Ve biz bunun hesabını, bu yetim hakkının
hesabını er veya geç soracağız.
Hepinizi saygıyla selamlıyorum.
BAŞKAN – Teşekkür ederim Sayın Erdoğdu.
Birleşime saat 20.30’a kadar ara
veriyorum.
Kapanma
Saati: 19.38
DÖRDÜNCÜ OTURUM
Açılma Saati: 20.32
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mücahit
DURMUŞOĞLU (Osmaniye), Zihni AÇBA (Sakarya)
-----0-----
BAŞKAN
- Sayın milletvekilleri, Türkiye Büyük Millet Meclisinin 15'inci Birleşiminin
Dördüncü Oturumunu açıyorum.
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Geçici Bütçe
Kanunu Tasarısı ile Plan ve Bütçe Komisyonu Raporu (1/317) (S. Sayısı: 1)
(Devam)
BAŞKAN
- 2016 Yılı Merkezi Yönetim Geçici Bütçe Kanunu Tasarısı’nın tümü üzerindeki
görüşmelere kaldığımız yerden devam edeceğiz.
Komisyon?
Yerinde.
Hükûmet?
Yerinde.
Tasarının
tümü üzerinde şahsı adına ilk konuşmacı İzmir Milletvekili İbrahim Mustafa
Turhan.
Buyurun
Sayın Turhan.
Sayın
Turhan’ın olmadığını görüyorum.
Burada
mı Sayın Turhan?
RAMAZAN
CAN (Kırıkkale) – Başkanım geliyor, diğer arkadaşlarda sıra.
ÖZGÜR
ÖZEL (Manisa) – Hayır, olur mu canım, hakkınız yanar.
BAŞKAN
– İkinci konuşmacı düşünür mü şu anda? 
AYKUT
ERDOĞDU (İstanbul) – Tabii efendim. 
BAŞKAN
– O zaman, ikinci konuşmacıyı davet ediyorum. 
İstanbul
Milletvekili Sayın Aykut Erdoğdu. 
Buyurun
Sayın Erdoğdu. (CHP sıralarından alkışlar) 
Süreniz
on dakikadır. 
AYKUT
ERDOĞDU (İstanbul) – Sayın Başkan, değerli milletvekilleri; geçici bütçe
üzerine şahsım adına söz almış bulunmaktayım. Hepinizi saygıyla, sevgiyle
selamlıyorum. 
Sayın
Başkan, bildiğiniz üzere, bütçeler iktidarların en temel politik ve ideolojik
belgeleridir. İktidarların siyasi önceliklerinin ne olduğu bütçelerinde yer
alır ve eğer ki gerçek bir bütçe, normal bir bütçe yapmaya imkân yoksa, 5018
sayılı Kanun’un 19’uncu maddesindeki zorunlu hâller gerçekleşirse bir geçici
bütçe yapmak gerekmektedir. Bu bütçe de bir geçici bütçedir. 
Bu
geçici bütçeyi incelerken, birincisi, bu zorunlu hâllere nasıl geldik, nedir bu
zorunlu hâller ve vatandaşın vergisini harcamak isteyen siyasal partinin öz
geçmişine yakın tarihle birlikte bakmakta fayda var. 
Değerli
arkadaşlar, yıl 2002 yılıydı ve yeni kurulmuş bir siyasi iktidar eski gömleğini
çıkararak, eski bir siyasal kültür, yeni bir parti gibi seçimlere geldi ve “üç
Y” diyerek, yolsuzluk, yoksulluk ve yasaklarla mücadele iddiasıyla, o dönem
ekonomik krizlerden ve kendinden önceki yirmi yıllık hükûmetlerin bazı ekonomik
kararlarından bıkmış, usanmış yoksul halk kitlesine umut olarak kendini
gösterdi. Gelen iktidar partisi ne yapacağını biliyordu, iki temel ajandası
vardı. Birincisi, laik cumhuriyetle hesaplaşmak istedi; ikincisi de kamu
kaynakları üzerinden kendi yandaşlarına, kendi yakınlarına kaynak aktarma
üzerine iki temel önceliği vardı. Ve bir ittifak kuruldu. Bu ittifakın bir
bileşeni o dönem, Avrupa Birliği, ABD, NATO ekseninde dış destek ve onların
Türkiye'deki sözcüleri olarak liberaller; diğeri, ayrılıkçı Kürt siyasal
hareketi, Kürt siyasal hareketinin bir kısmı ve Fethullah Gülen Cemaati’yle bir
dörtlü koalisyon kuruldu. Ve ilk olarak, o dönem NATO’ya ve Amerika Birleşik
Devletleri’nin askerî hegemonyasına kısmen soğuk olan subaylar tarafından
yürütülen, millî orduyla bir hesaplaşma içine girildi. Ve asrın iftiraları
başladı değerli arkadaşlar: Ergenekon, Balyoz, Oda TV, Askerî Casusluk davaları
üzerinden dönemin aydınlarına, gazetecilerine, bilim adamlarına, bilim insanlarına
yönelik bir iftira kampanyası başlatıldı. İlhan Selçuk ve Türkan Saylan
çektikleri ızdıraptan hayatlarını kaybettiler. Yarbay Ali Tatar kendini vurdu
ve “Ergenekon’un kasası” denilen Kuddusi Okkır gömülürken cebinde 5 kuruş bile
para yoktu. O dönem makamında görevini yerine getirmeye çalışan Sayın İlhan
Cihaner kameralar karşısında, kameraların önünde tutuklandı. Hapiste ömrü geçen
Tuncay Özkan’ın bugün karaciğeri hâlâ çalışmamaktadır, karaciğerinin sadece
dörtte 1’i kalmıştır. Mustafa Balbay çocuğunu görmeden büyüttü ve millî ordunun
subayları, akademisyenler, gazeteciler, Türkiye'nin en kriminal tipleri
üzerinden gizli tanık olarak, sahte deliller üzerinden bu insanların hayatları
karartıldı. Danıştay cinayetleri, Muhsin Yazıcoğlu cinayeti, Rahip Santoro
cinayeti, Hrant Dink cinayeti, Malatya katliamı, bu ülkenin bütün karanlık
cinayetleri bu yurtseverlerin üzerine atılmak istendi. Neredeyse “Roma’yı da
onlar yaktı.” diyeceklerdi.
Ve
o dönem bir savcı vardı, Zekeriya Öz, dokunduğunu içeriye alıyordu ve ona
zırhlı aracı da dönemin Başbakanı verdi ki dönemin Başbakanı “Ben bu davaların
savcısıyım.” demişti. Ve o dönem Silivri’de yurtseverler ve yurtseverlerin
kalesi olan Cumhuriyet Halk Partililer, TOMA’lara, biber gazlarına, coplarla
taciz edilmelerine, acı çektirilmelerine rağmen yurtseverce Silivri davalarında
haksızlıkların üzerine gittiler. (CHP sıralarından alkışlar) Ve Silivri
davaları sonuçlanmaya başlandı. Bütün ordumuz tutuklanmış gibi, memleket işgal
altında gibi ve müebbet hapis cezaları verilirken bugün “kumpas” diye yandım
yandım gezenler, “müebbet kuşları” diye, insanların hayatı karartılırken dalga
geçiyorlardı. Bu üzücü, bu acı verici, bu hicap duyurucu durum karşısında
“müebbet kuşları” demişlerdi.
Ve
devlet yönetimi, değerli arkadaşlar, Maliyesi, Hazinesi, Planlaması Fethullah
Gülen Cemaati’ne emanet edildi. Devleti sekretarya olarak AKP adına Fethullah
Gülen Cemaati yönetti. Görevlendirilmiş mahkemelerdeki hâkimler ve savcılar
insanların hayatlarını kararttılar ve 12 Eylül 2010 referandumunda bütün
uyarılarımıza rağmen, bütün ikazlarımıza rağmen “Mezardaki ölülere bile oy
kullandırın.” diyerek bu Türkiye’nin yargısı bu cemaate ve AKP’ye teslim
edildi. Ve bu sırada kamu malları bir cihat ganimeti gibi yağmalanmaya devam
etti. Türkiye Cumhuriyeti’nin millî serveti, AKP’ye yakın iş adamlarıyla,
haksızlıklarla, haksız ihalelerle, rekabetçi olmayan ihalelerle, teşviklerle,
kredilerle, imar rantlarıyla, izinlerle ve ruhsatlarla el değiştirmeye başladı.
Özelleştirme olarak yağmalanan millî servetimizin en stratejik sektörleri
bankalar, TELEKOM, TEKEL, limanlarımız yabancıların eline geçti değerli
arkadaşlar.
HASAN
BASRİ KURT (Samsun) - Bankaların hepsi batıktı, batık biz aldığımızda.
AYKUT
ERDOĞDU (Devamla) – Ve borçlanmayla, millet gırtlağına kadar borçlandırılmış
bir şekilde Türkiye ekonomisi getirildi. 
Ve
kutsal ittifak bozulmaya başladı. Artık bilemiyoruz, ne istediler de
vermediler? İlk MİT krizi ortaya çıktı, MİT krizinin hemen sonrasında da 17-25
Aralıkta bakan evlatlarının, yetim hakkını, vatan evlatlarının parasını nasıl
yağmalandığını -ayakkabı kutularında ve çelik kasada- bizler, bütün halkımız ve
bütün dünya gördü değerli arkadaşlar. 
Baskı,
yolsuzluk, ayrımcılık, güç sarhoşluğu bir dünya liderliği fenomeni başlattı.
Bölgesini dizayn etmek isteyen Arap Baharı’ndan sonra ve bölgesindeki bütün
acılara da bir yerde körük vererek, bu ateşe, yangına körük vererek insanların
acı çekmesi başladı. Ayrışmada ilk liberaller koptu, süreç buzdolabına
kaldırıldı, masa devrildi ve cemaatle büyük bir savaş başladı. Bu savaşın
sonucunda, yapılan bütün günahlar, işlenen bütün suçlar bir el yıkamayla
cemaatin üzerine bırakıldı. 
Ve
on üç yıllık bu iktidarın 7 Haziranda yüzde 40 oyla tek başına iktidarı son
buldu. İşlenen suçların hesabını verme korkusuyla Türkiye'de büyük bir savaş ve
çatışma ortamı başlatıldı. IŞİD ve PKK üzerinden ülke kan gölüne döndürüldü.
Bine yakın insan; asker, polis, çocuk, 70 yaşında ekmek almaya giden amca can
verdi bu süreçte ve Ankara’da ve Suruç’ta Türkiye'nin en aydın genç çocukları,
küçücük çocuklar IŞİD canilerinin bombalarıyla paramparça edildiler ve bunun
üzerine millet “beyaz Toroslar” üzerinden tehdit edildi değerli arkadaşlar. 
Ve
dünyanın en haksız, en kötü rekabetinin olduğu, medyanın baskı altına alındığı,
gazetelerin kapatıldığı, gazetecilerin dövüldüğü, muhalefete yer vermemesinin
sağlandığı, anayasal olarak tarafsız olmaya yemin etmiş Cumhurbaşkanının
bizatihi sahaya inerek sınırsız bütçesini ve gücünü taraflı olarak bir partinin
lehine kullandığı, devlet imkânlarının havuç ve sopa olarak, tehdit ve ödül
olarak kullanıldığı, valilerin il başkanı, kaymakamların ilçe başkanı olduğu
bir haksız dönemde, haksız rekabette ne yazık ki bu millî irade gasbedildi
arkadaşlar. Bu seçim haklı bir seçim değildi, bizler adaletsizliğe uğradık, bu
millî irade bizim eşit rekabetimizde size gelmedi…
HASAN
BASRİ KURT (Samsun) – 7 Haziranda öyle demiyordunuz. 7 Haziranda bunu
söylemiyordunuz, milletin iradesi diyordunuz.
AYKUT
ERDOĞDU (Devamla) – …korkutulmuş, ürkütülmüş seçmen, kendilerinin de ifade
ettiği gibi, mecburiyetten bu iktidara oy verdi. 
Bugün
geldiğimiz durumda, seçim sonrasında, değerli arkadaşlar, stratejik dengesizlik
dış politikada hayatımızı tehdit etmektedir. Rus uçağının neden düşürüldüğünü
hâlâ bilmiyoruz. (AK PARTİ sıralarından gürültüler) Sınırlarımız ihlal edilmiş.
Bu ülkenin sınırları yol geçen hanına çevrildi, bu ülkenin hava sınırlarında
İsrail uçaklarının düşen depolarını hepimiz gördük, Amerikan uçakları
semalarımızda gezmektedir. (CHP sıralarından alkışlar) Şimdi, Rus uçağı on yedi
saniye ihlal etmiş. Sınırımız kutsaldır. 
Biz
Kuvayımilliye’den gelen insanlarız, biz savaştan kimlerin kaçtığını bilen
insanlarız. (AK PARTİ sıralarından gürültüler) Eğer bu memleketin başı belaya
girerse, bu memleket savunmasında biz kendimize güveniyoruz, kurumsal
tecrübemiz vardır. 
Musul’a
girdiniz ateş almaya, niye girdiniz? Nedir derdiniz? Musul’a girip niye
çekildiniz? Bu ülkenin millî gururunu… O Türkmenlere umut verip geri çekilmeye
ne hakkınız var? Dünyada yapayalnız bir Hükûmet çıktı karşımıza ve 1 Kasım
sonrasında memleketimizde hüzün verici bir iç savaş görüntüsü var. Bu ülkenin
sokaklarında ağır silahlar, tanklar kendi halkının üzerine gitmektedir. Asker,
polis, çocuk, yaşlı öldürülmektedir bu ülkede değerli arkadaşlar. (AK PARTİ
sıralarından gürültüler) 
Bu
hazin tablo karşısında biz şunu söylüyoruz… 
OSMAN
AŞKIN BAK (Rize) – Kuvayımilliye’yi sen kendi milletvekiline anlat be!
Kuvayımilliye’yi kendi vekiline anlat bir!
AYKUT
ERDOĞDU (Devamla) – Biz halkların kardeşliğine inanıyoruz. Bütün faşist ve
gerici baskılara şunu söylüyoruz…
OSMAN
AŞKIN BAK (Rize) – Önce kendi vekilline Kuvayımilliye’yi bir anlat.
BAŞKAN
– Sayın milletvekilleri, lütfen hatibi dinleyelim. 
AYKUT
ERDOĞDU (Devamla) – Mecbur olmadıkça savaş bir cinayettir. (CHP sıralarından
“Bravo” sesleri, alkışlar; HDP sıralarından alkışlar) Ve şunu söylüyoruz: Bütün
faşist ve gerici baskılarınıza rağmen laik, demokratik Türkiye Cumhuriyeti
ilelebet payidar kalacaktır. (CHP sıralarından alkışlar, AK PARTİ sıralarından
gürültüler)
BAŞKAN
– Teşekkür ederim Sayın Erdoğdu.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, dinliyorum sizi.
MEHMET
NACİ BOSTANCI (Amasya) – Sayın konuşmacı, 1 Kasım seçimlerinde AK PARTİ’nin
iktidarıyla sonlanan seçim ortamına ilişkin, korkutulmuş, ürkütülmüş
seçmenlerle elde edilen bir zafer… (CHP sıralarından “Doğru” sesleri) …hak
edilmemiş bir sonuç olarak takdim ederek sadece AK PARTİ’ye karşı değil 1
Kasımda sandık başına gitmiş bütün seçmenlere karşı saygısızlık etmiştir. Bu
çerçevede söz hakkı talep ediyorum. (AK PARTİ sıralarından alkışlar)
BAŞKAN
– Sayın Bostancı, şimdi, grup başkan vekillerimiz, milletvekillerimiz kendi
siyasi görüşleri doğrultusunda eleştiri yapıyorlar. Daha önce de ifade
etmiştim, her eleştiriyi bir sataşma vesilesi olarak alıp söz hakkı talep
ederse grup başkan vekili arkadaşlarımız bu görüşmeler sınırsız bir şekilde
uzar. Ben şimdi, Sayın Erdoğdu’nun açıklamalarından doğrudan…
SALİH
CORA (Trabzon) – Sataşma yok mu?
BAŞKAN
– …Adalet ve Kalkınma Partisini hedef alan bir sataşma görmedim ama… (AK PARTİ
sıralarından gürültüler, CHP sıralarından alkışlar) 
Bir
saniye, bir saniye… Dinleyin değerli arkadaşlar.
Bakın,
şimdi, elbette muhalefet iktidarı eleştirecektir, iktidar da muhalefeti
eleştirecektir. Yani bu eleştiriler sert olabilir. 
SALİH
CORA (Trabzon) – Yalan konuştu, yalan!
BAŞKAN
– Bakın, sert olabilir, daha farklı üslupta olabilir. Bunların her birini bir
sataşma gerekçesi yaparsanız bu görüşmeler olabildiğince uzar, bunu doğru
bulmuyorum. Yine de “Ben söz hakkımı istiyorum, bana söz hakkı verin.” derseniz
ben grup başkan vekillerinin söz hakkı talebine saygılıyım, size söz vereceğim.
Buyurun,
iki dakika veriyorum. (AK PARTİ sıralarından alkışlar)
Lütfen,
bir sataşmaya meydan vermeyelim Sayın Bostancı. 
IX.- SATAŞMALARA İLİŞKİN KONUŞMALAR (Devam)
9.- Amasya Milletvekili Mehmet Naci
Bostancı’nın, İstanbul Milletvekili Aykut Erdoğdu’nun 1 sıra sayılı Kanun
Tasarısı’nın tümü üzerinde şahsı adına yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; gerek 7 Haziranda
gerek 1 Kasımda gerekse ondan önceki nice seçimde milletimiz gayet aklı
başında, ne yaptığını bilerek oy vermiştir. Milletin oy verme davranışına
ilişkin burada “AK PARTİ’ye sataşacağım.” diye bütün milleti töhmet altında
bırakan; ürkütülmüş, korkutulmuş yani ürkütülmeye ve korkutulmaya müsait bir
millet profili çizmek uygun değildir.
MUSA
ÇAM (İzmir) – Hatta öldürülmüş Hocam, hatta öldürülmüş!
OSMAN
AŞKIN BAK (Rize) – Millet de sizi sandıkta ürkütüyor. Sabırlı olun, 2019’da
görüşürüz.
MEHMET
NACİ BOSTANCI (Devamla) – Siz milleti bu şekilde tanımlarsanız seçimden zaferle
çıkmak için ürkütmeyi ve korkutmayı mı yöntem olarak kullanacaksınız? Milletin
kalbini kazanarak, milletin hizmetinde olarak AK PARTİ bütün bu yıllar
içerisinde iktidar oldu. Siz de bağırmak, çağırmak, kızmak, öfkelenmek, millete
suç bulmak yerine, milletin yaptığının niçin yanlış olduğuna kafa yormak
yerine, acaba biz nerede yanlış yapıyoruz ki milletin aklına ve kalbine hitap
edemiyoruz, bunun üzerine düşünerek sonuç çıkartmak, emin olun, sizin için de,
bizim için de, demokrasimiz için de çok daha faydalı olur.
Aykut
Bey’in konuşmasını dinledim, natıkası gayet iyi. Paralel yapının geçmişteki
hukuki uygulamaları bütünüyle haksız ve bütünüyle zalimce, hukukla hiç ilgisi
yok.
BARIŞ
YARKADAŞ (İstanbul) – Siz neredeydiniz?
MEHMET
NACİ BOSTANCI (Devamla) – Ama ne zaman ki 17-25 Aralık oldu “Sonuna kadar
haklı.” Bu nasıl bir hukuk anlayışı, bu nasıl bir muhakeme? İnsan bu
değerlendirmeleri yaparken tutarlı olur, tutarlı. Hukuk, geçmişte şu şu
olaylarda külliyen yanlış yürütülmüş bir hukuk ama ne zaman AK PARTİ’ye vurdu,
hukuk önemli değil; AK PARTİ’ye vurması önemli, vurduysa haklı. Bu mantık
yanlış. 
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – Bu mantıktan bir sonuç çıkmaz. 
Saygılar
sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Bostancı.
Tasarının
tümü üzerinde…
AYKUT
ERDOĞDU (İstanbul) – Sayın Başkanım, özür dilerim efendim.
BAŞKAN
– Sayın Erdoğdu, dinliyorum.
AYKUT
ERDOĞDU (İstanbul) – Benim ifade etmediğim görüşleri sanki ben ifade etmişim
gibi konuştu sayın konuşmacı. Bu görüşleri bana atfen... Ben böyle bir şey
söylemek istemedim. Müsaadenizle bunu düzeltmek istiyorum.
BAŞKAN
– Buyurun Sayın Erdoğdu, 69’uncu maddeye göre iki dakika süre veriyorum. (CHP
sıralarından alkışlar, AK PARTİ sıralarından gürültüler)
10.- İstanbul Milletvekili Aykut
Erdoğdu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
AYKUT
ERDOĞDU (İstanbul) – Sayın Başkan, 69’uncu madde açıkça şunu söylemektedir:
Konuşmacının ileri sürmediği görüşler kendisine atfen bildirilirse konuşmacının
söz hakkı vardır.
Değerli
arkadaşlar, ben milletimizi asla suçlamadım. 
OSMAN
AŞKIN BAK (Rize) – Ne dedin?
AYKUT
ERDOĞDU (Devamla) - Ben Adalet ve Kalkınma Partisine ağır eleştiriler getirdim.
Eleştirilerimde haklı olduğumu düşünüyorum. Bütün bu tespitlerim içerisinde
grup başkan vekilinden beklerdim ki “Şu eksiktir. Şu doğru değil, şu yanlış.”
diyebilsin. Oysa bütün bu gerçekleri kendiniz de bildiğiniz için çok rahatsız
oluyorsunuz. Biz seçmene kendimizi beğendirelim, bütün gayretimiz, bütün
çabamız buna yönelik. 
Peki,
Sayın Grup Başkan Vekili, hangi kaynaktan bilgilendireceğim? Meclis TV’yi bile
kestiniz. Gazeteciler bizimle selamlaşmaya korkmaktadır. 
OSMAN
AŞKIN BAK (Rize) – Ya gidip elini sıkacaksın, elini. Gidip elini sıkacaksın, yanına
gideceksin. Bunlardan kaçmayacaksın. Bu iktidar televizyonla olmaz;
sarılacaksın, dokunacaksın. 
AYKUT
ERDOĞDU (Devamla) - Sayın Grup Başkan Vekili, siz bu medyaya baskı olmadığını
söyleyebilir misiniz? 
Sayın
Grup Başkan Vekili, siz, sizi destekleyen iktidar medyasının en güçlü kurumunun
rüşvet töhmeti altında olmadığını söyleyebilir misiniz? 
Sayın
Grup Başkan Vekili, siz Anayasa’ya göre tarafsız olması gereken
Cumhurbaşkanının tarafsız kaldığını söyleyebilir misiniz? 
Sayın
Grup Başkan Vekili, bütün partilerin ortak vergilerinin seçimde haksız olarak
partinize kullanılmadığını söyleyebilir misiniz? 
Sayın
Grup Başkan Vekili, seçim sonrasında süreci dağıtarak, bombalı, takip bile
etmediğiniz IŞİD militanlarının 100 kişiyi, 30 kişiyi öldürmediğini söyleyebilir
misiniz? 
Sayın
Grup Başkan Vekili, bunu söyleyemezsiniz. Demokrasicilik oynamayalım. Bu haksız
bir seçimdi ve siz hakkınızla oy almadınız.
Saygıyla
selamlıyorum. (CHP sıralarından alkışlar)
BAŞKAN
– Teşekkür ederim Sayın Erdoğdu. 
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Geçici Bütçe
Kanunu Tasarısı ile Plan ve Bütçe Komisyonu Raporu (1/317) (S. Sayısı: 1)
(Devam)
BAŞKAN
- Tasarının tümü üzerinde şahsı adına ikinci söz İzmir Milletvekili Sayın
İbrahim Mustafa Turhan’a aittir.
Sayın
Turhan, buyurun. (AK PARTİ sıralarından alkışlar)
Süreniz
on dakikadır. 
İBRAHİM
MUSTAFA TURHAN (İzmir) – Sayın Başkan, değerli milletvekilleri; 2016 Yılı
Merkezi Yönetim Bütçe Kanunu Tasarısı hakkında görüşlerimi ifade etmek üzere
söz almış bulunuyorum. Sözlerime başlamadan önce yüce heyetinizi en içten
dileklerimle, saygıyla selamlıyorum. 
Bu
arada, kendisiyle Plan ve Bütçe Komisyonunda görev yaptığı dönemde birlikte çalışma
imkânı bulduğum Sayın Başkan Vekilimizin -oturumu yönetmesi sebebiyle- orada
sergilemiş olduğu demokratik, eşitlikçi, makuliyetten yana ve medeniyeti,
medeni ve seviyeli bir çizgiyi esas alan tavrını bu görevinde de sürdüreceğine
olan inancımı ifade ederek kendisine başarılar dilemek istiyorum. 
Sayın
Başkan, değerli milletvekilleri; tabii, gönül isterdi ki küresel ekonomide
belirsizliklerin bu kadar arttığı, ülkemizin yapısal dönüşüme acil biçimde
ihtiyaç duyduğu bu ortamda geçici bütçe yerine 2016 yılının tamamını ihtiva
edecek merkezî yönetim bütçesini görüşmek mümkün olabilseydi. Sayın
Başbakanımız bu anlayış istikametinde iyi niyetli girişimlerde de bulundu ama
ne yazık ki ilgili diğer taraflarla makul bir uzlaşma sağlamak yine mümkün
olamadı. 
MUSA
ÇAM (İzmir) – Çarpıtmayın, çarpıtmayın Sayın Turhan. 
İBRAHİM
MUSTAFA TURHAN (Devamla) – Her ne kadar söz konusu iyi niyetli girişimlerimiz
netice vermemiş ve geçici bütçe yapmak zarureti hasıl olmuşsa da milletimiz
müsterih olmalıdır. Zira, 7 Haziran seçimlerinin ardından hiçbir siyasi
partinin tek başına iktidar olmasının mümkün olmadığı bir Parlamento aritmetiği
ortaya çıkmasına rağmen AK PARTİ sorumluluk sahibi bir yaklaşım sergilemek
suretiyle nasıl Türkiye’de bir yönetim boşluğu veya zaaf yaşanmasına izin
vermediyse, yine aynı sorumluluk bilinciyle 2016 yılı bütçesi yerine geçici
bütçe yapma zaruretinde kalmış olmanın ekonomimizin ihtiyaç duyduğu yapısal
reformların hayata geçirilmesinde herhangi bir gecikmeye yol açmasına da izin
vermeyecektir. 
Bu
çerçevede, Plan ve Bütçe Komisyonunda geçici bütçe kanunu tasarısını
tartıştığımız esnada, aynı gün ve aynı saatte Sayın Başbakanımız tarafından
yapısal reform eylem programının ve bu reformlara ilişkin takvimin açıklanmış
olmasının ne denli önemli olduğunun altını çizmekte fayda görüyorum.
Sayın
Başkan, değerli milletvekilleri; Hükûmetimiz 2016 yılı geçici bütçe kanunu
tasarısını -her ne kadar söz konusu bütçe geçici mahiyette de olsa- iktidarda
olduğumuz on üç yıllık dönemde hazırlamış olduğu geçmiş bütçe kanunlarıyla aynı
ciddiyetle ve mali disiplin başta olmak üzere aynı temel ilkelere bağlı kalarak
hazırlamıştır. Bununla beraber geçici bütçenin kalıcı bütçeden temel
farklılıkları olduğuna işaret ederek bu hususları nazarıdikkatinize arz etmeyi
de gerekli buluyorum. 
Malumlarınız
olduğu üzere, bütçe, gelir toplama ve harcama yapma yetkisi veren bir kanun
olması hasebiyle yasama organının yürütme üzerindeki kontrol ve denetim
işlevini icra ettiği en önemli alanlardan birini teşkil etmektedir. Siyaset teorisi
açısından kuramsal olarak da, tarihteki tezahürü açısından da bütçe
demokrasinin ve güçler ayrılığının temel unsurlarından kabul edilir. Bu
bağlamda, geçici bütçe, bir kavram olarak da, uygulamadaki istisnai bir durum
olması cihetiyle de şahsına münhasır bir mahiyet arz etmektedir. Zira, geçici
bütçeyle hükûmet, yasama organı tarafından kendisine verilen en son tahsilat ve
harcama yetkisini esas almakta ve âdeta bahse konu bu yetkinin süresinin belli
şartlarla uzatılmasını talep etmektedir. 
Bu
bakımdan, AK PARTİ’nin birinci nesil reformları arasında yer alan 5018 sayılı
Kamu Malî Yönetimi ve Kontrol Kanunu’nun geçici bütçe uygulamasını kavramsal
olarak hukuk sistemimize kazandırmış olmasının önemini bir kere daha
vurgulamakta fayda mülahaza ediyorum. Böyle bir mekanizmanın varlığı,
Türkiye’yi, bazı ülkelerde görüldüğü üzere, Hükûmetin iş yapamaz hâle gelmesi
ve kamu hizmetlerinde aksama yaşanması gibi olumsuz durumların ortaya
çıkmasından da korumaktadır. Malumları olduğu üzere, mesela Amerika Birleşik
Devletleri’nde en son Ekim 2013 tarihinde görüldüğü gibi “hükûmetin kapanması”
olarak adlandırılan kesintiler vuku bulabilmektedir. Hâlbuki AK PARTİ’nin
iktidar döneminin henüz başlarında gerçekleştirmiş olduğu yapısal reformlardan
biri olan 5018 sayılı Kanun ile bu risk bertaraf edilmiştir. 
Tabii,
geçici bütçenin kalıcı bütçeye nispetle farklılığına işaret etmekle aynı
zamanda Hükûmetimizin geçici bütçeyi hazırlarken tercih etmiş olduğu yaklaşımın
ne kadar isabetli olduğu yönünde kanaatlerimi de ifade etmek isterim. Dikkat
edilecek olursa Hükûmetimiz bu döneme ilişkin kalıcı bütçeyi hazırlama imkânı
olmaması nedeniyle Meclisimize sunduğu geçici bütçe kanunu tasarısı ile yasama
organımız olan Türkiye Büyük Millet Meclisinin yürütme organına usulüne uygun biçimde
verdiği en son yetkiyi esas almakta ve 6583 sayılı 2015 Yılı Merkezi Yönetim
Bütçe Kanunu’nun başlangıç ödeneklerinin belirli yüzdeleri nispetinde harcama
yapma yetkisi istemekte ve bazı hükümleri hariç olmak ve tarihleri güncellenmek
kaydıyla bahse konu kanunun uygulanmasının temdit edilmesini talep etmektedir.
Bu bağlamda da bir yetki aşımı yapmamaya itina göstererek yeni baştan gelir
tahmini yapmamakta, bunun ancak orta vadeli program kapsamında, temel
makroekonomik göstergelerin tespitinden sonra mümkün olabilecek bir çalışma
olduğunun da idrakinde olarak Parlamentonun yürütme üzerindeki kontrol ve
denetim yetkisine saygı göstermektedir. Zira, geçici bütçe, her ne kadar hukuk
tekniği olarak müstakil bir kanun tasarısı olarak görülebilirse de aslında
siyaset teorisi ve hukuk felsefesi açısından bir önceki yıl bütçesine bağlı ve
onun sınırları dâhilindeki süreli bir izin olarak kabul edilmelidir.
Hükûmetimizin bilinçli bir tercihle geçici bütçe tasarısının 3’üncü maddesinde
de sarahaten ifade olunduğu üzere, bir önceki yıl bütçesini 5018 sayılı Kamu
Mali Yönetimi ve Kontrol Kanunu’nun izin verdiği ödeneklerle ilgili bazı
hükümler hariç tarihler güncellenmek suretiyle aynen uygulamaya devam ettirmesi
hem hukuken hem siyaseten son derece yerinde ve doğru bir yöntemdir. AK
PARTİ’nin demokrasiyi ve hukuk devletini sadece lafzen değil muhtevasıyla da
benimsemiş, Montesquieu’nin “kanunların ruhu” kavramıyla izah ettiği ve çağdaş
hukuk düzeninin temelini teşkil eden bu hususu bütün uygulamalarında esas almış
olması Hükûmetimizin bu tercihinde bir kere daha tezahür etmiştir. Bu bakımdan,
muhalefet temsilcilerinin bu çerçevedeki eleştirilerinde isabet olduğunu
düşünmek maalesef mümkün değildir. 
Sayın
Başkan, değerli milletvekilleri; malumları olduğu veçhile, geçici bütçe kanunu
tasarısı küresel ekonomide ve piyasalarda büyük çalkantıların yaşandığı bir
döneme denk gelmiştir. Amerikan Merkez Bankası Federal Reserve’ün dün ve bugün
gerçekleşmekte olan ve kısa bir süre sonra açıklayacağı kararda yol haritasını
çizeceği yeni para politikası duruşu, Türkiye de dâhil olmak üzere, bütün dünya
ekonomilerini kuşkusuz etkileyecektir. Küresel risklerin arttığı ve küresel
oynaklığın finans piyasalarına hâkim olmaya devam edeceği böyle bir ortamda
ekonomide kırılganlıkları azaltacak ve dayanıklılığı artıracak politikaların
izlenmesi hayati önemi haizdir. 
AK
PARTİ iktidarlarının yönetimde olduğu dönemde gerek 2006 yılında yine FED’in
faiz artırımı akabinde gelişmekte olan ülkeler ve yükselen piyasa
ekonomilerinde yaşanan ani sermaye çıkışları sırasında gerekse 2008-2009
yıllarında yaşanan küresel ekonomik kriz döneminde AK PARTİ hükûmetlerimizin
izlediği basiretli politikalarla, Türkiye, zorlukları ciddi bir sorun
yaşamadan, hatta krizi fırsata dönüştürerek atlatabilmiştir. Bu noktada,
2008-2009 küresel ekonomik krizi döneminde Türkiye ekonomisine yönelik endişe
verici değerlendirmelerin seslendirildiği bir ortamda o dönem Başbakanımız olan
partimizin kurucu Genel Başkanı ve Cumhurbaşkanımız Sayın Recep Tayyip
Erdoğan’ın “Kriz Türkiye’yi teğet geçecek.” şeklindeki tespitini hatırlatmakta
fayda mülahaza ediyorum. Sayın Cumhurbaşkanımızın o tespiti, yine malum
çevreler tarafından inandırıcı bulunmamış, hatta tahfif edilmiş ama sonrasında
Türkiye'nin gerçekten de krizi en az hasarla atlatması, ekonomimiz açısından
âdeta bir stres testi işlevi gören krizi fırsata dönüştürmeyi başarması
neticesinde yurt içinde ve dışında yüksek takdirle karşılanmıştır. Bir anekdot
olarak Nobel Ekonomi Ödülü sahibi Amerikalı ekonomist Joseph Stiglitz, o
dönemdeki ekonomi politikalarımızın Nobel Ekonomi Ödülü’yle taltif
edilebileceğini bildirmiştir. 
Sayın
Başkan, değerli milletvekilleri; bu performansımızın arkasında yatan iki önemli
husus vardır. Bunlardan birisi kamu maliyemizin güçlü görünümü, ikincisi de
yapısal reformlarla desteklenen ekonomimizin en zorlu dönemlerde bile pozitif
büyüme sağlayabilmesidir. Türkiye’de 2014 Mart-2015 Kasım arasında 20 aylık
dönemde 2 yerel, 2 genel, 1 yerel seçim ve bir de Cumhurbaşkanlığı seçimi
yaşanmıştır. 
(Mikrofon
otomatik cihaz tarafından kapatıldı) 
İBRAHİM
MUSTAFA TURHAN (Devamla) - Üstelik 7 Haziran seçimlerinde tek başına iktidar
tablosu oluşmamış olmasına rağmen, bütçe 2015 yılı Ocak-Kasım döneminde 45,8
milyar lira faiz dışı fazla vermiştir, bütçe açığının ise sadece 5,4 milyar
lira olarak gerçekleşmiş olması dünya mali disiplin tarihine geçecek bir rekor
olarak görülmelidir. (AK PARTİ sıralarından alkışlar) Önümüzdeki dönemde
süratle hayata geçirilecek yapısal reformlarla öncelikli dönüşüm programları
tamamlanacak, iş ve yatırım ortamının iyileştirilmesi sayesinde ekonomimizin
rekabet gücü ve potansiyel büyüme hızı yükseltilecektir. 
2016
yılı geçici bütçe tasarısını bu aydınlık dönemin öncü bir göstergesi olarak
gördüğümü ve bütün kalbimle desteklediğimi ifade eder, yüce heyetinizi tekrar
sevgi ve saygıyla selamlarım. (AK PARTİ sıralarından alkışlar)
BAŞKAN
– Teşekkür ederim Sayın Turhan. 
Başarı
dilekleriniz için ayrıca teşekkür ediyorum. 
Sayın
Özgür Özel’in Hükûmetten bir açıklama talebi vardı. Sayın Özel’in söz konusu
talebine ilişkin olarak Gümrük ve Ticaret Bakanı Sayın Bülent Tüfenkci söz
istemişlerdir. Gerekli açıklamayı yapmak üzere Sayın Bakana yerinden söz
veriyorum. 
Buyurun
Sayın Bakanım. 
V.- AÇIKLAMALAR (Devam)
32.- Gümrük ve Ticaret Bakanı Bülent
Tüfenkci’nin, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
GÜMRÜK
VE TİCARET BAKANI BÜLENT TÜFENKCİ (Malatya) – Teşekkür ederim Başkanım. 
Değerli
arkadaşlar, bugün öğleden sonra, Başika/Zelikan kampına, Musul ulusal
muhafızlarının çekirdeğini oluşturacak gönüllülerin eğitimi amacıyla faaliyette
bulunan eğitim kampının bulunduğu bölgeye DEAŞ unsurlarınca düzenlenen saldırı
sonucu Türk Silahlı Kuvvetleri personelinden 4 kişi yaralanmış bulunmaktadır.
Ülkemizden kalkan helikopterlerle süratle bölgeye ulaşılarak 4 yaralı
askerimizin ülkemize tahliyesi, intikali gerçekleştirilmiştir. Çok şükür ki
hiçbir personelimizin hayati tehlikesi de yoktur. Bu olay da bizim DEAŞ’la
yaptığımız mücadelenin ne kadar haklı olduğunu göstermektedir. Bu konuda
kapsamlı açıklama da ilgili bakanlığımız tarafından yapılmıştır.
Teşekkür
ederim. (AK PARTİ sıralarından alkışlar, CHP sıralarından gürültüler)
MUSA
ÇAM (İzmir) – Siz de inanmıyorsunuz değil mi? Siz de inanmıyorsunuz!
BAŞKAN
– Teşekkür ederim Sayın Bakan.
Yaralı
askerlerimize şifa diliyorum.
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Geçici Bütçe
Kanunu Tasarısı ile Plan ve Bütçe Komisyonu Raporu (1/317) (S. Sayısı: 1)
(Devam)
BAŞKAN
– Şimdi, tasarının tümü üzerinde soru-cevap işlemini gerçekleştireceğiz. 
Sisteme
giren arkadaşlara soru sormaları için söz vereceğim.
Soru-cevap
süresi yirmi dakikadır; on dakikalık kısmını soruya, on dakikalık kısmını
cevaba ayırıyoruz.
Sayın
İdris Baluken, buyurun efendim. 
Sayın
Baluken yok, geçiyorum.
Sayın
Erdoğan…
MEHMET
ERDOĞAN (Muğla) – Teşekkür ediyorum Sayın Başkan.
Sayın
Bakan, işsizlik AKP iktidarı döneminde yeniden çift haneli hâle geldi yani
2002’de devraldığınız rakamı geçti. İstikrarınız, büyümeniz nerede kaldı? 
Şimdi,
geri kabul anlaşması sonucu ülkemize getireceğiniz işsizlerle beraber işsiz
sayısı kaç milyona çıkacak? 
Yapacağınız
bütçe işsizliğe çözüm olacak mı? İşsizliği önlemek için bu bütçenizde ne var?
Teşekkür
ediyorum.
BAŞKAN
– Sayın Yılmaz…
SEYFETTİN
YILMAZ (Adana) – Teşekkür ediyorum Sayın Başkan.
Sayın
Bakan, biliyorsunuz, bu 7 Haziran seçimleri öncesinde “sosyal sorumluluk
projesi” adı altında, Orman, Millî Eğitim ve çeşitli kurumlar başta olmak
üzere, âdeta seçim rüşveti şeklinde birtakım geçici işçiler başlatıldı. Yine, 1
Kasım seçimlerine giderken bu sayı 2 katına çıktı, ormanda yangın mevsimi
olmamasına rağmen, dikim mevsimi olmamasına rağmen binlerce kişi âdeta bir
seçim rüşveti şeklinde alındı. Bunu ahlaki buluyor musunuz? Bu hangi ihtiyaca
binaen gerçekleştirildi? Bu 7 Haziran seçimleri öncesi ve 1 Kasım seçimleri
öncesi ne kadar kişi Türkiye genelinde bu şekilde işe alındı? Aynı zamanda,
Adana ilinde alınan kişilerin rakamlarını da alabilirsem sevinirim. Bunları
hangi bütçeden karşıladınız? Peki, seçim rüşveti şeklinde aldığınız bu işçilere
kadro vermeyi düşünüyor musunuz?
BAŞKAN
– Sayın Kayışoğlu…
NURHAYAT
ALTACA KAYIŞOĞLU (Bursa) – Teşekkür ederim Sayın Başkan.
Ben
yine kadına şiddetle ilgili gündeme değinmek istiyorum. Şiddete maruz kalan
kadınlarla ilgili alınacak tedbirler konusunda bütçede gerekli çalışmalar
yapılmış mıdır?
Bir
de dört gündür beynimi kemiren bir soru var. 12’sinde Resmî Gazete’de Ailenin
Korunmasına İlişkin Kanun’la ilgili yönetmelik yürürlükten kaldırıldı. Bu
yönetmelik bu kanunun uygulamasını gösteren bir yönetmeliktir ve neden
kaldırıldığını, nasıl bir amaç güdüldüğünü, şiddetle mücadele anlamında mı
yoksa teşvik anlamında mı bu çalışmanın, bu yönetmeliğin yürürlükten
kaldırıldığını merak ediyorum. Dün, Aile Bakanımız buradaydı fakat soruları
yanıtlamadığı için sorma fırsatı bulamadım, bunu da merak ediyorum.
BAŞKAN
– Sayın Budak…
ÇETİN
OSMAN BUDAK (Antalya) – Sayın Başkan, teşekkür ediyorum.
Sayın
Bakana sorum şudur: Seydişehir Eti Alüminyum Anonim Şirketi özelleştirmesi ve
bağlantılı olarak da Manavgat Oymapınar Barajı’nın bedelsiz tahsisi Danıştay
tarafından kesin olarak iptal edilmişti. Bu bağlamda, yargı kararlarının
uygulanmaması için çıkan iki kanun da Anayasa Mahkemesi tarafından iptal
edildi. Yargı kararlarının gereği ne zaman yerine getirilecektir?
Özelleştirmeyi alan firmaya bedava verilen Oymapınar Barajı üzerinden 2 milyar
lira düzeyinde bir para bu firmaya ciddi bir kaynak aktarımı olarak
verilmiştir. Bu kamu zararı geri alınacak mıdır?
Teşekkür
ediyorum.
BAŞKAN
– Sayın Yarkadaş…
BARIŞ
YARKADAŞ (İstanbul) – Sayın Bakan, temmuz ayında 4982 sayılı Bilgi Edinme
Kanunu’nun 4, 5, 11 ve 12’nci maddeleri uyarınca Anayasa’nın 74’üncü maddesi
gereği, Maliye Bakanlığına sarayın maliyetini sordum. Bakanlığınız sarayın
maliyetini açıklamak yerine gönderdiği bilgi notunda “Cevabı Bilgi Edinme
Kurulu ile Cumhurbaşkanlığından öğrenin.” demektedir ancak elimde gördüğünüz
üzere, her iki kurum da bu soruya yanıt vermemekte ve topu sürekli başka
kurumlara atmaktadır. 
Sayın
Bakan, kaçak sarayın maliyeti nedir? Örtülü ödeneklere ne kadar bütçe
ayrılmıştır? “Ak troll” adı verilen, herkesin onuruna, şerefine, haysiyetine
alçakça, namussuzca, haince saldıran çetenin giderleri örtülü ödenekten mi
karşılanmaktadır?
Saygılar
sunuyorum.
BAŞKAN
– Sayın Aydın…
ERKAN
AYDIN (Bursa) – Sayın Başkan, Değerli Bakan; Bursa’nın dört dağ ilçesi olan
Orhaneli, Keles, Büyükorhan, Harmancık yolu sizin duble yollarla övündüğünüz on
üç yıllık sürede herhangi bir gelişme sağlamamış ve bu yüzden de onlarca
vatandaşımız hayatını kaybetmektedir. Bu geçici bütçe ve 2016 kesin bütçesinde
bu yolla ilgili ödenek ayrılacak mıdır ve 2016 yılı içerisinde tamamlanacak
mıdır?
Teşekkür
ederim.
BAŞKAN
– Sayın Yedekci…
GÜLAY
YEDEKCİ (İstanbul) – Sayın Başkan, değerli milletvekilleri; hepinizi saygıyla
selamlıyorum.
Sayın
Bakanım, insanların yaşam alanlarının kalmadığı, yeşil alanların imara
açıldığı, tüm kentlerimizin binayla dolduğu göz önüne alındığında, Maliye
Bakanlığına bağlı Milli Emlake ait kent arazilerinin toplumun, sivil toplum
kuruluşlarının, meslek odalarının görüşleri alınmadan yeşil alan, spor alanı
yerine sadece konut amaçlı olarak belediyelere devri ne kadar sürecektir? 
Teşekkür
ederim.
BAŞKAN
– Sayın Gürer?... Yok.
Sayın
Okutan…
NURİ
OKUTAN (Isparta) – Sayın Başkan, bilindiği üzere, bütçe kanunu yürütme organına
yasama organı tarafından harcama yapma ve gelir toplama yetkisi veren kanundur.
Bu kanunun hazırlanması, uygulanması ve görüşülmesine ilişkin hükümler de
Anayasa’da düzenlenmiştir. Sadece bütçelerin hazırlanması ve uygulanması değil
uygulama sonuçlarının da kesin hesaplarıyla denetlenmesi yine Anayasa hükmüdür.
Bu çerçevede, Hükûmetin Meclisin verdiği yetkileri nasıl kullandığı, kendisine
verilen yetkiyi doğru kullanıp kullanmadığı, yetki dışına çıkıp çıkmadığına
ilişkin Meclis tarafından denetlenmesi gerekir. Dolayısıyla ne zaman Sayıştay
raporları Meclise gelecek ve Meclis bu anayasal yetkisi olan denetim yetkisini
yerine getirebilecektir?
BAŞKAN
– Sayın Durmaz…
KADİM
DURMAZ (Tokat) – Sayın Başkan, Ordu, Giresun, Trabzon, Rize, Artvin, Gümüşhane,
Bayburt illeri, Gürcistan ve devamındaki devletleri,
Ünye-Akkuş-Niksar-Tokat-Turhal-Zile-Alaca üzerinden Ankara’ya ulaştıracak ve bu
yolu da takriben 150 kilometre kısaltacak bu yol, ne zaman duble yollar
statüsüne alınıp ihale edilip bu insanların yolları kısaltılıp yurt ekonomisine
katkı sağlanacak? Bunu öğrenmek istiyorum.
BAŞKAN
– Sayın Şimşek…
BAKİ
ŞİMŞEK (Mersin) – Sayın Başkan, öncelikle, görevinizde başarılar diliyorum.
Türkiye
Büyük Millet Meclisi çatısı altında görev yapan insanların kürdistandan yüce
Meclis çatısı altında bahsetmelerini kınıyorum. Burası, Türkiye Büyük Millet
Meclisi. Bu sınırların içerisi Türkiye Cumhuriyeti’dir. Buna müdahale etmenizi
istiyorum konuşmacılar bu şekilde hitap ederken.
Sayın
Bakanıma da… On üç yıllık AKP iktidarı döneminde, Mersin 6’ncı sırada vergi
ödeyip 78’inci sırada kamu yatırımı almıştır. Sizin görev yaptığınız bu süre
içerisinde bu sıralama değişecek midir? Mersin hakkı olan payı Türkiye
Cumhuriyeti devletinden alacak mıdır?
Teşekkür
ediyorum. 
BAŞKAN
– Sayın Tuncer…
MUSTAFA
TUNCER (Amasya) – Sayın Başkanım, Sayın Bakana şunu sormak istiyorum: Amasya’da
altı yıl önce Devlet Su İşleri tarafından yapımına başlanılan ve Amasya’nın
Tokat tarafındaki çok geniş bir ovayı sulaması planlanan ancak ödenek yokluğu
nedeniyle inşaatı durdurulan Aydınca Barajı’nın yapımına bu geçici bütçede yer
verilmiş midir? Aydınca Barajı’nın bir an önce bitirilip çiftçinin rahat bir
nefes alması sağlanacak mıdır?
Teşekkürler.
BAŞKAN
– Sayın Sındır…
KAMİL
OKYAY SINDIR (İzmir) – Sayın Başkan, Sayın Bakana şu soruyu yöneltmek
istiyorum: 2006 yılında yürürlüğe giren, 18/4/2006 tarihinde Resmî Gazete’de
yayımlanarak yürürlüğe giren 5488 sayılı Tarım Kanunu’nun 21’inci maddesi, her
yıl tarıma ayrılan destekleme miktarının gayrisafi millî hasılanın en az yüzde
1’i olma zorunluluğunu getirmiştir. Oysaki 2007 yılından bugüne kadar, bu oran
yüzde 0,5 ile yüzde 0,7 arasında değişmiştir. 2015 yılının tahminî gayrisafi
millî hasılasının 1,7 trilyon olduğu düşünülürse, bu desteklemenin en az 17
milyar lira olması gerekirken 2015 yılında ayrılan kaynak 10,1 milyar TL
civarında olmuştur. Buna KİT’lerin finansmanı ve diğer müdahale alımları ve
kredi sübvansiyon kalemlerini de eklediğimizde 13 milyar lirayı bulacağı
söylenebilir. Dolayısıyla 4 milyar eksik bir destekleme kanuna aykırı olarak…
(Mikrofon
otomatik cihaz tarafından kapatıldı) 
BAŞKAN
– Sayın Arık…
Sayın
Arık, açılmadı mı sistem?
ÇETİN
ARIK (Kayseri) – Hayır efendim.
BAŞKAN
– Sistemden çıktınız o zaman.
Evet,
süre doldu.
Şimdi,
ben Sayın Bakana cevap için söz veriyorum.
Buyurun
Sayın Bakan.
MALİYE
BAKANI NACİ AĞBAL (Bayburt) – Sayın Başkan, teşekkür ediyorum.
Öncelikle,
Sayın Erdoğan işsizlikle ilgili bir soru sordular. Biliyorsunuz, 2009 global
ekonomik krizinden sonra birçok ülkede büyüme oranları aşağı gelirken, işsizlik
oranları aşağı gelirken bütün kırılganlıklara rağmen, Türkiye ekonomisi bu
dönemde yaklaşık 7 milyon insanımıza yeni iş imkânı sağlamıştır. 
Genel
anlamda işsizlik oranlarına ilişkin değerlendirme konusunda mutlaka akılda
tutmamız gereken temel husus şudur: Bir ekonominin iyi gidip gitmediğini
gösteren önemli göstergelerden bir tanesi de o dönemde yeni istihdam üretilip
üretilmemesidir. Hem 2007’den sonra yaklaşık 7 milyon insanımıza bu dönemde iş
ürettik hem de -en son açıklanan veride- son on iki aylık dönemde yaklaşık 900
bin insanımıza iş ürettiğimizi ifade etmek isterim.
Sayın
Yılmaz seçim döneminde geçici işçilere ilişkin olarak “Acaba, bu dönemde yeni
işe almalar oldu mu, bunun ne kadarı bu döneme özgü?” şeklinde bir
değerlendirme yaptılar özellikle Orman Genel Müdürlüğünü ifade ederek. Açıkçası
elimde rakamlar yok fakat AK PARTİ hükûmetlerinin bu zamana kadar seçim
dönemlerinde ortaya koyduğu, hem ekonomi yönetiminde hem de bütçe yönetiminde
ortaya koyduğu temel yaklaşım, hiçbir zaman için seçim yatırımı da yapmamak,
seçim harcaması da yapmamak olmuştur. Bunun en bariz göstergesi, seçim yıllarında
dahi bütçe açıkları azalmaya devam etmiştir, borç yükü azalmaya devam etmiştir.
Hiçbir zaman için, önceki iktidar dönemlerinde olduğu gibi, popülist
yaklaşımları seçim dönemlerinde hiçbir şekilde göstermemişizdir. İhtiyaçlar
çerçevesinde elemanlar, işçiler alınmıştır. 
BÜLENT
YENER BEKTAŞOĞLU (Giresun) – Yapma ya!
RUHİ
ERSOY (Osmaniye) – Sayın Bakan, rakam istiyoruz, rakam. 
BAKİ
ŞİMŞEK (Mersin) – Geçen yıl kaç kişi aldınız, bu yıl kaç kişi aldınız?
MALİYE
BAKANI NACİ AĞBAL (Bayburt) – Sayın Kayışoğlu, kadına şiddete karşı tedbirler
alınması konusunda bir soru sordular, ayrıca bir yönetmelik düzenlemesini
sordular. Bu yönetmelik değişikliğiyle ilgili olarak, Sayın Vekilim, özel
olarak bir bilgim yok. İzin verirseniz, arkadaşlar ilgili bakanlıktan yönetmeliğin
yürürlükten kaldırılmasına ilişkin bilgi aldıklarında ben daha sonraki
sorularda cevap da veririm veya yazılı olarak cevap veririm. 
Sayın
Budak yargı kararlarının ne zaman yerine getirileceğini sordu, özelleştirme
ihaleleri bağlamında. Müsaade ederseniz, o konuda da elimde bilgi yok, yazılı
olarak ayrıca cevap veririm. 
Biliyorsunuz,
AK PARTİ hükûmetleri… Sayın Yarkadaş’ın sorduğu soruyla ilgili olarak da şunu
ifade etmek isterim ki -konuşmamda da ifade etmiştim- özellikle bütçenin
imkânlarının vatandaşa dönük bir mahiyete dönüştüğü bu dönemde gerçekten
milletten aldığımız vergiyi milletin hizmetine sunduk. Daha önce ne duble yol
yapılabiliyor idi ne bölünmüş yol yapılabiliyor idi ne de otoyollar bu kadar
evsafa kavuşmamıştı. Dolayısıyla Hükûmet olarak her türlü kamu yatırımı da her
türlü harcama da mutlaka ve mutlaka hukuka uygundur, mutlaka bütçe disiplinine
uygun olarak yerine getirilmiştir. 
BARIŞ
YARKADAŞ (İstanbul) – Sayın Bakan, soruya cevap vermiyorsunuz, aynı şeyi devam
ettiriyorsunuz. Yapmayın!
MALİYE
BAKANI NACİ AĞBAL (Bayburt) – Sayın Aydın Bursa’daki bir yol yapımıyla ilgili
olarak “Ödenek ayrılacak mıdır?” dedi. Geçici bütçe değil, esas bütçe
görüşmelerinde bunu değerlendireceğiz. 
BARIŞ
YARKADAŞ (İstanbul) – Kaçak sarayın maliyeti ne kadardır? Örtülü ödenekten kaç
para harcadınız? AK trollerin giderlerini örtülü ödenekten mi harcadınız?
Bunların cevabını istiyoruz. 
MALİYE
BAKANI NACİ AĞBAL (Bayburt) – Sayın Yedekci “Kent arazilerinin yeşil alan
yerine konut amaçlı devri ne kadar uygundur?” dedi.
BARIŞ
YARKADAŞ (İstanbul) – Sayın Bakan, örtülü ödenekten ne kadar harcadınız? Kaçak
sarayın maliyeti nedir?
MALİYE
BAKANI NACİ AĞBAL (Bayburt) – Ben de Millî Emlak arazilerinin özellikle
ekonominin ihtiyaçları çerçevesinde değerlendirilmesini…
BARIŞ
YARKADAŞ (İstanbul) – Cevap vermiyorsunuz ama Sayın Bakan.
SÜREYYA
SADİ BİLGİÇ (Isparta) – Sayın Başkan, bir müdahale edin, bu böyle olmaz. 
BAŞKAN
– Sayın milletvekilleri, Sayın Bakanın açıklamalarını dinleyelim efendim.
MALİYE
BAKANI NACİ AĞBAL (Bayburt) – …önemli buluyorum.
Kentlerimizde
daha fazla yeşil alan üretme noktasında, yeşil alanın miktar olarak artırılması
konusunda, her dönem olduğu gibi bu dönemde de hassasiyetimiz olacaktır.
Dolayısıyla, Milli Emlak arazilerinin tahsisinde de söylediğiniz duyarlılık
bizde de mevcut. Onu da ayrıca ifade etmek isterim.
Sayın
Okutan “Sayıştay raporları ne zaman Meclise gelecek?” dedi. Benim bilebildiğim
kadarıyla Sayıştay raporları Meclise gelmiş, komisyonda, bütün
milletvekillerimizin bilgisine sunulmuş durumda. Herhangi bir şekilde Sayıştay
raporlarının gelmemesi söz konusu değil.
Yine,
Sayın Durmaz Rize’den başlayan, Rize, Bayburt illerini ve devamını kapsayan bir
duble yol yapımıyla ilgili olarak “Bu yol projesi ne zaman kapsama alınacak?”
dedi. O konuda da Karayolları Genel Müdürlüğünden gerekli bilgiyi alıp size
yazılı olarak veririm. 
Ama
şunu ifade etmek isterim ki AK PARTİ hükûmetleri döneminde, biliyorsunuz, 6 bin
kilometre bölünmüş yol 23 bin-25 bin kilometreye kadar çıktı. İnşallah,
önümüzdeki dönemde onu 35 bin kilometreye kadar çıkaracağız. 
Her
yıl yatırım bütçesine, özellikle altyapı yatırımlarına, kara yolu yapımlarına,
demir yolu ulaşımına, genel olarak ulaşım sektörüne bütçeden verdiğimiz payı
sürekli olarak artırıyoruz. Eğitime, sağlığa, altyapıya hem ciddi anlamda kamu
bütçesinden kaynak ayırırken bir taraftan da kamu-özel iş birliği projelerini
daha fazla kullanmak suretiyle yatırımları daha hızlı bir şekilde
gerçekleştirmeye çalışıyoruz. 
İnşallah,
bahsetmiş olduğunuz bölünmüş yol projesi de mutlaka Karayolları Genel Müdürlüğü
tarafından değerlendiriliyordur ve kapsama alınabilecektir diye düşünüyorum ama
özel olarak kendilerinden bilgi alacağım.
Sayın
Şimşek Mersin’e yapılan yatırımlarla ilgili bir değerlendirmede bulundu ve
Mersin’e daha fazla yatırım talebinde bulundu. Kendilerine teşekkür ediyorum.
Her ilimiz her yatırımın en çoğunu hak ediyor. Daha fazla yatırım yapalım,
bütçeden daha fazla eğitime, sağlığa, altyapıya kaynak ayıralım. İlgili
bakanlıkların mutlaka Mersin’le ilgili, diğer illerimizle ilgili olarak da daha
fazla yatırım yapma noktasında ciddi bir çabası var, ciddi bir gayreti var. Onu
da ifade etmemde fayda var.
Yine,
Sayın Tuncer Aydınca Barajı’nın yapımı konusunun geçici bütçede yer alması
hususunu sordular. O konuda da Orman ve Su İşleri Bakanlığından gerekli bilgiyi
alıp yazılı olarak cevaplarım ama özellikle hükûmetlerimiz döneminde, gerek
baraj yapımlarında gerek gölet yapımlarında, Türkiye’nin her tarafında,
gerçekten tarımsal arazilerin daha verimli kullanılabilmesi, verimliliğin
artması ve toprağın suya kavuşması noktasında Orman ve Su İşleri
Bakanlığımızın, Devlet Su İşleri Genel Müdürlüğümüzün önceki dönemlerle
mukayese edilemeyecek ölçüde yeni yatırımları var. Ben de seçim döneminde
Bayburt ilinde, milletvekili olduğum ilde, sahada toprağın suyla buluşmasının
ne kadar önemli olduğunu gördüm. Her yapılan yatırımı gördüğümde, gerçekten
bütçeden ayrılan kaynakların ne kadar verimli kullanıldığına ben de şahidim.
İnşallah, söylediğiniz Aydınca Barajı’yla ilgili olarak da mutlaka
Bakanlığımızın bir çalışması vardır; o da en hızlı şekilde uygulamaya konulur.
Sayın
Sındır tarımsal teknik desteklerle ilgili olarak bir değerlendirmede bulundu.
Gerçekten, tarımsal destekleme çiftçilerimiz için çok önemli. AK PARTİ
hükûmetleri döneminde, birçok alanda olduğu gibi tarımsal destekleme alanında
da çok ciddi anlamda çiftçi kesimimize -destekleme anlamında- kaynak aktarıldı,
yeni harcama programları üretildi, çiftçimizin krediye, doğrudan desteğe
ulaşması sağlandı ve kaynaklar önemli şekilde artırıldı. 
2016
geçici bütçe kanunu için öngörülen tutarı ifade etmektense 2016 Orta Vadeli
Programı’nda çiftçi kesimine yapılacak aktarmalar için öngörülen ödeneği
söylemem daha doğru olur diye düşünüyorum. Yaklaşık olarak 2016 yılı için
çiftçilerimize 14,4 milyar lira bir kaynak aktarılacak. Özellikle, bunun 11,1
milyar lirası doğrudan tarımsal destekleme ödemeleri olarak gerçekleştirilecek.
Tarımsal kredi faiz desteği olarak Ziraat Bankası üzerinden 1,4 milyar lira
destek verilecek.
KAMİL
OKYAY SINDIR (İzmir) – Sayın Bakan, kanunen en az yüzde 1 olması gerekiyor.
MALİYE
BAKANI NACİ AĞBAL (Bayburt) - Tarımsal ürünlerin alımına ilişkin, sübvansiyon
olarak TMO üzerinden yaklaşık 768 milyon lira bir kaynak aktarılacak.
Hakikaten, AK PARTİ hükûmetleri döneminde çiftçilerimiz devlet kaynaklarından,
devlet imkânlarından çok daha fazla yararlanmışlardır. 
Sadece
verilen bu destekler değil, aslında bu dönemde tarım sektörüne yapılan sulama
projeleri, baraj projeleri, gölet projeleri gerçek anlamda tarımsal üretimde
verimliliği artırdı, ihracat potansiyelimizi artırdı ve tarımsal katma değeri
artırdı. Bence tarıma verilen destekleri sadece doğrudan nakdi olarak verilen
desteklerle sınırlı olarak görmek de yanlış olur; Devlet Su İşleri Genel
Müdürlüğümüzün yapmış olduğu yatırımlar, Enerji Bakanlığımızın yapmış olduğu
yatırımlar üzerinden de çok ciddi anlamda çiftçimiz bu dönemde destek almıştır.
İnşallah, önümüzdeki dönemde çiftçimiz de çok fazla destek alacaktır. 
Teşekkür
ediyorum. 
BAŞKAN
– Tasarının tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz olacak efendim.
BAŞKAN
- Yoklama talebi intikal etti.
Şimdi
yoklama talebini gerçekleştireceğim.
Sayın
Özel, Sayın Yedekci, Sayın Çam, Sayın Temizel, Sayın Karabıyık, Sayın Çamak,
Sayın Purçu, Sayın Tahsin Tarhan, Sayın Yarkadaş, Sayın Kayışoğlu, Sayın Torun,
Sayın Akın, Sayın Yıldız, Sayın Akaydın, Sayın Sındır, Sayın Aydın, Sayın
Serkan Topal, Sayın Kuşoğlu, Sayın Hürriyet, Sayın Bektaşoğlu.
Yoklama
için iki dakika süre veriyorum. 
Sisteme
giren üyelerin pusula göndermemesini rica ediyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır. 
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Geçici Bütçe
Kanunu Tasarısı ile Plan ve Bütçe Komisyonu Raporu (1/317) (S. Sayısı: 1)
(Devam)
BAŞKAN
– Maddelere geçilmesini oylarınıza sunuyorum: Kabul edenler… Kabul etmeyenler…
Kabul edilmiştir. 
1’inci
maddeyi okutuyorum:
2016 YILI MERKEZİ YÖNETİM
GEÇİCİ BÜTÇE KANUNU TASARISI
MADDE 1- (1)
10/12/2003 tarihli ve 5018 sayılı Kamu Malî Yönetimi ve Kontrol Kanununa ekli
(I) sayılı cetvelde yer alan genel bütçe kapsamındaki kamu idareleri, (II) sayılı
cetvelde yer alan özel bütçeli idareler ve (III) sayılı cetvelde yer alan
düzenleyici ve denetleyici kurumlara, 1/1/2016 tarihinden 31/3/2016 tarihine
kadar geçecek üç aylık dönemde, 22/12/2014 tarihli ve 6583 sayılı 2015 Yılı
Merkezi Yönetim Bütçe Kanununa bağlı (A) işaretli cetvellerine dâhil başlangıç
ödeneklerinin;
a)  “01- Personel Giderleri” ve “02-
Sosyal Güvenlik Kurumlarına Devlet Primi Giderleri” ekonomik kodlarını içeren
tertiplerinden;
1)  (2) numaralı alt bentte sayılan
tertip dışındaki, “01- Personel Giderleri” ve “02- Sosyal Güvenlik Kurumlarına
Devlet Primi Giderleri” ekonomik kodlarını içeren tertiplerde yüzde 34’ü,
2)  Cumhurbaşkanlığı bütçesinin
01.00.00.02-01.1.1.00-1-01.8 tertibinde yüzde 28,14’ü,
b)  “03- Mal ve Hizmet Alım
Giderleri” ekonomik kodunu içeren tertiplerinden;
1)  (2) ve (3) numaralı alt
bentlerde sayılan tertipler dışındaki; “03.5- Hizmet Alımları”na ilişkin
tertiplerde yüzde 35’i, diğer tertiplerde yüzde 25’i,
2)  Başbakanlık bütçesinin
07.01.00.35-01.1.3.02-1-03.4 tertibinde yüzde 85’i,
3)  Millî Eğitim Bakanlığı
bütçesinin 13.01.42.00-09.9.9.08-1-03.5 tertibinde yüzde 75’i,
13.01.42.00-09.9.9.11-1-03.5 tertibinde yüzde 70’i,
c)  “04- Faiz Giderleri” ekonomik
kodunu içeren tertiplerinde yüzde 36’sı, 
ç) “05- Cari Transferler” ekonomik
kodunu içeren tertiplerinden;
1)  (2), (3), (4), (5) ve (6)
numaralı alt bentlerde sayılan tertipler dışındaki tertiplerde yüzde 30’u,
2)  Maliye Bakanlığı bütçesinin;
12.01.31.00-10.9.9.03-1-05.1 tertibinde yüzde 56’sı,
12.01.31.00-10.9.9.24-1-05.1 tertibinde yüzde 38’i, 12.01.31.00-01.6.0.09-1-05.2
tertibinde yüzde 55’i, 12.01.31.00-01.1.2.00-1-05.3 tertibinde yüzde 100’ü,
12.01.31.00-01.1.2.75-1-05.3 tertibinde yüzde 38,8’i,
12.01.31.00-01.1.2.00-1-05.4 tertibinde yüzde 53’ü,
3)  Çalışma ve Sosyal Güvenlik
Bakanlığı bütçesinin 18.01.00.23-10.9.9.26-1-05.2 tertibinde yüzde 60’ı,
4)  Gıda, Tarım ve Hayvancılık
Bakanlığı bütçesinin 30.01.31.00-04.2.1.01-1-05.4 tertibinde yüzde 66’sı,
5)  Genel bütçe kapsamındaki kamu
idareleri bütçelerinde, özel bütçeli idareler ile düzenleyici ve denetleyici
kurumlara aktarılmak üzere öngörülen cari hazine yardımlarına ilişkin
tertiplerde yüzde 35’i,
6)  “05.6-Yurtdışına Yapılan Transferler”
tertiplerinde yüzde 50’si,
d)  “06- Sermaye Giderleri” ekonomik
kodunu içeren tertiplerinden;
1)  (2) ve (3) numaralı alt
bentlerde sayılan tertipler dışındaki tertiplerde yüzde 20’si,
2)  Karayolları Genel Müdürlüğü
bütçesinde yer alan tertiplerde yüzde 75’i,
3)  Ceza ve İnfaz Kurumları ile
Tutukevleri İş Yurtları Kurumu bütçesinde yer alan tertiplerde yüzde 40’ı,
e)  “07-Sermaye Transferleri”
ekonomik kodunu içeren tertiplerinden;
1)  (2) ve (3) numaralı alt
bentlerde sayılan tertipler dışındaki tertiplerde yüzde 20’si,
2)  Ulaştırma, Denizcilik ve
Haberleşme Bakanlığı bütçesinin 34.01.30.00-01.6.2.52-1-07.1 tertibinde yüzde
75’i,
3)  Adalet Bakanlığı bütçesinin
08.01.32.62-01.6.2.41-1-07.1 tertibinde yüzde 40’ı,
f)  “08- Borç Verme” ekonomik kodunu
içeren tertiplerinden;
1)  (2), (3) ve (4) numaralı alt
bentlerde sayılan tertipler dışındaki tertiplerde yüzde 20’si,
2)  Hazine Müsteşarlığı bütçesinde
yer alan tertiplerde yüzde 30’u,
3)  Yüksek Öğrenim Kredi ve Yurtlar
Kurumu Genel Müdürlüğü bütçesinin 40.13.30.00-09.4.1.00-2-08.1 tertibinde yüzde
45’i,
4)  Enerji ve Tabii Kaynaklar Bakanlığı
bütçesinin 20.01.31.00-04.3.9.00-1-08.1 tertibinde yüzde 100’ü,
g)  “09- Yedek ödenekler” ekonomik
kodunu içeren tertiplerinden;
1)  (2) ve (3) numaralı alt
bentlerde sayılan tertipler dışındaki tertiplerde yüzde 25’i,
2)  “09.1- Personel Giderlerini Karşılama
Ödeneği” ve “09.3- Yatırımları Hızlandırma Ödeneği” tertiplerinde yüzde 50’si,
3)  “09.6- Yedek ödenek” ve “09.7-
Yeni Kurulacak Daire ve İdarelerin İhtiyaçlarını Karşılama Ödeneği”
tertiplerinde yüzde 100’ü,
karşılığı bulunacak tutar kadar ödenek kullanım yetkisi
verilmiştir.
(2)  22/4/1983 tarihli ve 2820 sayılı
Siyasî Partiler Kanununun ek 1 inci maddesine göre, siyasî partilere 2016 yılının
tamamı için olmak üzere yapılacak yardımın hesaplanmasında, 6583 sayılı
Kanundaki genel bütçe gelir tahmininin yüzde 16,44 fazlası esas alınır.
(3)  İlgili kanun hükümleri uyarınca
merkezi yönetim bütçe gelirlerinin yıllık olarak tarh, tahakkuk ve tahsiline
devam olunur.
(4)  Bu Kanuna göre yapılan
harcamalar, girişilen yüklenmeler ile tahsil olunan gelirler 2016 Yılı Merkezi
Yönetim Bütçesine dâhil edilir.
BAŞKAN – Madde
üzerinde gruplar ve şahıslar adına söz talepleri vardır. Şimdi buna ilişkin
işlemleri gerçekleştireceğim.
Gruplar adına
konuşma süresi onar dakika, şahıslar adına konuşma süresi beşer dakikadır.
Gruplar adına
ilk söz talebi, Halkların Demokratik Partisi Grubu adına Diyarbakır
Milletvekili Sayın Nimetullah Erdoğmuş’a aittir.
Buyurun Sayın
Erdoğmuş. (HDP sıralarından alkışlar)
HDP GRUBU ADINA
NİMETULLAH ERDOĞMUŞ (Diyarbakır) – Sayın Başkan, değerli vekiller; sözlerime
başlamadan önce hepinizi saygı ve hürmetle selamlıyorum. 
ABD Merkez
Bankası beklenen açıklamasını yaptı ve faizde 0,25’lik veya çeyrek puan bir
artış söz konusu. 
Dikkat
edilirse, bütçe görüşmelerinde ister geçici bütçe tasarısı üzerinde çalışmalar
sürdürülsün, isterse esas bütçeyle ilgili görüşmeler sürdürülsün, bizi direkt
etkileyen şu anda da haberini aldığımız iki husus var: Birinci husus,
ekonomideki bağımlılık hâlimiz. Bu, sadece kendi ülkemizi ilgilendiren bir
problem değil, aslında küresel olarak bütün dünyanın bugün kapitalizme olan
bağlılıklarının bir neticesi olarak şu anda o bağımlı hâlleriyle
etkilenmesidir. 
İkinci
husus da faiz durumudur ki aslında bu Meclisin, hazırunun, faiz konusuyla
ilgili çok ciddi tartışmaları yoğunlaştırarak sürdürmesi kanaatini taşıyorum.
Aslında “bağımlılık” dediğimiz şey insan iradesine, insan fıtratına ızdırap
veren bir marazdır. Yani, insanoğlunun fıtratının gereği olarak, herhangi bir
konuda, sadece ekonomide değil, siyasette, sosyal hayatta, eğitimde yani
insanoğlunun günlük yaşamını ilgilendiren bütün hususlarda herhangi tahakkümcü
bir bağımlılık insan ruhunu incitir. Dikkat ederseniz, aslında bağımlı kalma,
bağımlı olma mahkûm olan tarafın arzusuyla, rızasıyla gerçekleşen bir husus
değil, tamamen zulmün ve zorbalığın neticesinde bağımlılıklar insanoğluna zarar
ve ızdırap verir.
İkinci
husussa faizle ilgili husustur ki hepinizin malumudur, bütün kutsal metinlerde,
kutsal kitaplarda, Tevrat’ta, On Emir’de, İncil’de ve yüce kitabımız Kur’an-ı
Kerim’de faizin aslında insanlığı murdarla beslemesi probleminden dolayı ciddi
bir şekilde yasaklandığını görürüz.
İSMET
UÇMA (İstanbul) – O ribadır üstat, faiz değil.
NİMETULLAH
ERDOĞMUŞ (Devamla) – Hatta, Kur’an-ı Kerim’de Allah’la ve Resulü’nün kendisiyle
savaş olarak tanımlanmıştır faiz. Bunu derken sadece inancımızın gereği olarak
ifade etmiyoruz; bu, aslında insanlığın insanlıkla yaşıt olan en temel problemidir.

Sayın
Başkan, değerli milletvekilleri; ne gariptir ki bütün kutsal metinlerde ve
hemen hemen tüm insanlık tarafından bu şekilde bir tehdit olarak görülen bu
problem -bağışlayınız- bu küresel ur bütün insanlık tarafından da sürekli
olarak kullanılagelmiştir yani teorik olarak bunun karşısında durmak yetmemiş;
tam tersine, inananlar dâhil olmak üzere, faiz sisteminde kendilerine ayrılan
yeri almışlardır. Dikkat buyurursanız, özellikle Yahudi geleneğinde yasak
olmasına rağmen, dinleri tarafından On Emir içerisinde yasak edilmesine rağmen,
bugün, yeryüzünde faizin arkasında yani küresel kapitalist problemin arkasında
onların da bulunduğunu söylemek belki de yanlış olmasa gerek. 
İkinci
bir husus: Bütçenin israfla mücadele konusundaki mahiyetini merak ediyoruz yani
sadece ve sadece israfa karşı olmak, israfı nasihatlerle dile getirmek
yetmiyor. Bugün, hem bizi hem de yeryüzündeki aslında bütün beşeriyeti tehdit
eden ekonomik problemlerden bir tanesi de israfla mücadele konusundaki
duyarsızlığımızdır. İsteriz ki ve yürekten de inanıyoruz ki her arkadaşımız
tarafından burada israf ekonomisinin ve şu anda bizim karşı karşıya
bulunduğumuz bu israf probleminin çözümü konusunda çok daha ayrıntılı
çalışmalar ve çabalar içerisine girilmesi esastır. 
Bunu
söylerken bütçe ahlakıyla ilgili, ekonomik ahlakla ilgili bir iki söz de ilave
etmek istiyorum. Altyapısı kapitalizm olan, faiz olan ve israfa dayalı olan bir
ekonomik sistemin üst yapısında ahlakı aramak gerçekçi olmaz yani dinî tabirle,
zulmün adalet külahını giymesi gibi bir şey olur. Esas olan adil olmasıdır, hem
bütçenin hem ekonominin adil sistem üzerinde yürümesi gerekir. Eğer bir adalet
sistemi işlemiyorsa, hangi alanda olursa olsun -biliyorsunuz ki, adaletin zıddı
zulümdür- adalet yoksa bir sistemde elbette ki zulüm devreye girer ve o zaman
da zulmün maliyetini dün olduğu gibi bugün de hepimiz şahitlik ederek
gözlerimizle görürüz. 
Sayın
Başkanım, değerli milletvekilleri; vicdanın feryadını bu yüksek duvarların
arkasından işitmek herhâlde çok da kolay olmasa gerek. Bugün ülkemizin bir
bölümü yangın alanına dönmüş. Sadece ülke sınırları içerisindeki yangından
bahsetmek, belki de komşu ülkelerdeki yangını da biraz da olsa unutmak gibi bir
anlam taşır ki komşu ülkelerdeki yangını söndürme mükellefiyetini üzerinde
gören bir devlet, bir hükûmet elbette ki kendi ülkesi sınırları içerisindeki
yangını söndürmekten birinci derecede sorumludur. Bizler belki de yarın
bugünleri aramış olacağız.
(Mikrofon
otomatik cihaz tarafından kapatıldı)
NİMETULLAH
ERDOĞMUŞ (Devamla) – Değerli dostlar, şu anda, hâlen yetki ve sorumluluk bu
yüce Meclisin kontrolü dâhilindedir. Eminiz ki bu yüce Meclis hem iktidarıyla
muhalefetiyle kendi vicdanını hakem tayin ederek hem ülkemizdeki yangınla
ilgili hem komşularımızdaki yangınla ilgili sağlıklı bir sonuca ulaşabilir. 
Son
olarak, son olarak şunu söylüyorum: Bakınız, yarın belki de Şebiarus
ihtifalleri en üst düzeyde katılarak kutlanmış olacak. Nedir Şebiarus…
BAŞKAN
– Sayın Erdoğmuş, süreniz sona erdi.
Teşekkür
ediyorum.
NİMETULLAH
ERDOĞMUŞ (Devamla) – Cümlemi tamamlayayım Sayın Başkanım izninizle.
BAŞKAN
– Buyurun, tamamlayın efendim.
NİMETULLAH
ERDOĞMUŞ (Devamla) – Hazreti Mevlâna İslam coğrafyasının irfan geleneğinin en
önde gelen şahsiyetlerinden ve simalarından bir tanesidir. Ben izninizle
Hazreti Mevlâna’nın şahsımanevisine bu kürsüden seslenmek istiyorum: Şebiarus
ihtifallerine katılacak olan zevata lütfen manen desin ki “Siz burada benim
ihtifallerimle ilgilenirken lütfen gidiniz, kendi sorumlu olduğunuz
sınırlarınızın dâhilindeki yangını söndürünüz.”
BAŞKAN
– Sayın Erdoğmuş, teşekkür ediyorum.
NİMETULLAH
ERDOĞMUŞ (Devamla) – Ben de teşekkür ediyorum.
Hepinize
saygılar sunuyorum. (HDP sıralarından alkışlar) 
İSMET
UÇMA (İstanbul) – Sayın Başkan…
BAŞKAN
– Gruplar adına ikinci söz, Cumhuriyet Halk Partisi Grubu adına Sayın Bülent
Kuşoğlu’na aittir.
İSMET
UÇMA (İstanbul) – Sayın Başkan…
BAŞKAN
– Ankara Milletvekili Sayın Bülent Kuşoğlu, süreniz on dakikadır.
Buyurun
efendim. (CHP sıralarından alkışlar) 
İSMET
UÇMA (İstanbul) – Sayın Başkan…
BAŞKAN
– Daha sonra dinleyeyim sizi.
İSMET
UÇMA (İstanbul) – Efendim, sadece buradan söyleyeceğim: Hocamız kutsal metni
tahrif eder yaklaşımlarda bulundu, onun düzeltilmesini talep ediyorum.
BAŞKAN
– Talebinizi ben daha sonra alayım.
İSMET
UÇMA (İstanbul) – Peki efendim. 
BAŞKAN
- Sayın Kuşoğlu, buyurun efendim.
CHP
GRUBU ADINA BÜLENT KUŞOĞLU (Ankara) – 2016 Yılı Merkezi Yönetim Geçici Bütçe
Kanunu Tasarısı üzerinde CHP Grubu adına söz aldım. Hepinizi saygıyla
selamlıyorum.
Sayın
Başkan, sizi de yeni göreviniz dolayısıyla kutluyorum, başarılar diliyorum.
Değerli
arkadaşlar, 2016 yılının ilk üç ayında uygulanacak olan geçici bütçeyi görüşmek
üzere toplanmış bulunuyoruz. 
Aslında
gelenektir, maliye bakanları fazla siyaset yapmazlar ama Sayın Bakan sunumu
sırasında, siyasetçi olduğunu ispatlamak için biraz fazla siyaset yaptı galiba;
gereğinden fazla, geleneklere göre, teamüllere göre olması gerekenden çok daha
fazla bir siyasi konuşma yaptı, kendisinin bürokrat olduğu dönemleri de işin
içine katarak burada bir güzelleme örneği gösterdi. (CHP sıralarından alkışlar)
Değerli
arkadaşlar, hâlbuki bu geçici bütçe ilk defa uygulanıyor, uygulanması ilk defa
kendisine nasip olmuş bir bütçe. “Geçici bütçe” kavramı -değerli konuşmacılar
da belirttiler- Türkiye'de ilk defa uygulanıyor. Türkiye'de yeni bir kamu mali
yönetimi mevzuatı devreye girdi, ondan sonra ilk defa geçici bütçe uygulanıyor,
“geçici bütçe” kavramı da ilk defa literatürümüze girdi ama geçici bütçe değil,
bundan önce olduğu gibi sadece basit bir yetki kanunu getirdiler Sayın Maliye
Bakanlığı. Yani Sayın Bakanın bunu bilmesi, bu ayıbını bilmesi gerekirken,
burada çok usturuplu bir konuşma yapması gerekirken maalesef çok siyasi bir
konuşma yaptı, bizi de biraz kızdırdı.
Şöyle
açıklayayım: Biliyorsunuz 2000’li yıllardan sonra, özellikle sizin iktidarınız
döneminde, Avrupa Birliğiyle uyum çalışmaları süreci içerisinde kamu mali
yönetimimizde önemli değişiklikler oldu. 1050 sayılı Muhasebei Umumiye Kanunu
kaldırıldı -çok önemli bir kanundu- 5018 sayılı Kamu Malî Yönetimi ve Kontrol
Kanunu getirildi; ondan sonra 4749 sayılı kamu finansmanı ve borç yönetiminin
düzenlenmesiyle ilgili bir kanun getirildi, 6085 sayılı Sayıştay Kanunu
getirildi, 4734 sayılı Kamu İhale Kanunu getirildi; buna yakın onlarca kanun
geldi, kamu mali yönetimi olduğu gibi değişti. Daha önce, en son bu geçici
bütçe dediğimiz, geçici bütçe yoktu dediğim gibi ama -geçici bütçeyi ilk defa
yapıyoruz- en son bundan önceki buna benzer kıst bütçeyi, üç aylık bütçeyi 2002
yılında yaptık. 2002 yılında yapılan bu bütçenin adı “2003 Malî Yılı Yerel ve
Katma Bütçeleri Kanunlaşıncaya Kadar Devlet Harcamalarının Yapılmasına ve
Devlet Gelirlerinin Tahsiline Yetki Verilmesine Dair Kanun” şeklindedir. Yani
harcama yapılmasına ve gelir toplanmasına yetki veren bir kanun vardı orada adı
üzerinde, geçici bütçe değil. Şimdi de 2002 yılında getirilen bu kanun kopya
edilerek buraya getirildi, geçici bütçe yapılmadı. Yeni mevzuata göre bütçe
yapılması gerekir. Bütçe 5018’e göre, biraz önce bahsettiğim 4749’a göre
yapılır. Burada harcamalar bellidir, gelirler bellidir -bütçe bu adı üzerinde-
ne kadar borçlanılması gerektiği bellidir. Devlet, kanun demiş ki: “Şu kadar
borçlanacaksın, şu kadar gelir toplamana izin veriyorum, her aklına geldiği
kadar borçlanamazsın.” Garanti limitleri getirmiş hazine garantileriyle ilgili
“Bunlara uyacaksın, stratejik, makroekonomik planlara uyacaksın.” demiş. “Bütün
bunlara göre bütçe yapacaksın, üç aylık da olsa bütçe yapacaksın; geliri belli
olacak, gideri belli olacak, dediğim gibi borçlanılacak meblağ belli olacak.”
demiş. Eskisi gibi sadece harcama yapılmasına ve gelir toplanmasına izin veren
bir kanun değil, basit bir yetki kanunu değil bu. Geçici bütçe bu adı üzerinde.
“Artık üç yıllık bütçeler yapıyoruz, üç yıllık; üç aylık bütçe mi yapamayacağız?”
Böyle bir gerekçe söylediler. Ki biliyorsunuz, 2016 merkezî yönetim bütçe
kanunu Maliye Bakanlığı tarafından Meclise gönderildi, birkaç ay önce
gönderildi, 1 Kasım seçimlerinden önce gönderildi. Sen 2016 bütçesini
yapıyorsun, üç aylık bütçeyi yapamıyorsun, buraya da çıkıyorsun tantana
yapıyorsun, olur mu? (CHP sıralarından alkışlar) 
Şimdi,
değerli konuşmacı Turhan çok dikkatli bir üslup kullandı, dedi ki: “Kavram
olarak getirilmiştir bu geçici bütçe.” Ya burası akademi mi, akademi mi burası
da kavram olarak getiriliyor? Akademik bir çalışma değil bu, uygulamaya yönelik
getirildi, bu bütçe, geçici bütçe yapılsın diye getirildi. 
Sayın
Maliye Bakanımıza soruyorum: “138 milyar liralık bir harcama var. Harcama
yetkisi alıyorum, istiyorum ben Türkiye Büyük Millet Meclisinden ve bütçe hakkı
kavramına da inanıyorum.” diyor. Peki, ne kadar gelir toplanmasını
istiyorsunuz, ne kadar gelirin toplanmasına cevaz verilmesini istiyorsunuz, ne
kadar borçlanma yapacaksınız? Bunlar var mı, biliyor muyuz? Hiçbirimiz
bilmiyoruz, kendisi de bilmiyor. Böyle bütçe olur mu? Bakın, bir evin bütçesi
bile gelir ve giderden oluşur; bir açık varsa bunun gereği yapılır,
borçlanılır. Böyle bir anlayış olabilir mi? Bu kadar kanun çıkacak, sen “Kamu
mali yönetiminde reform yaptım.” diyeceksin, kendinin haberi olmayacak. Ya,
sizin iktidarınız yapmış bunları, bu reformu ve sizin iktidarınızın haberi yok,
uygulamaya siz sokmuyorsunuz. İlk fırsattı bu geçici bütçe, ilk uygulama
fırsatıydı, bunun gereğini yerine getirmiyorsunuz; olur mu böyle bir şey?
Maliye Bakanımıza biz Plan ve Bütçe Komisyonunda da bunu söyledik; bunu geri
çekmesi, düzeltmesi gerekirdi. Böyle bir yanlışlık olur mu? Bu tam bir
skandaldır aslında, gerçekten tam bir skandaldır.
Bütçe
yapıyoruz, geçici bütçe, dediğim gibi, üç yıllık bütçeler yapıyoruz ama üç
aylık bütçe yapamıyoruz. Neymiş, yeterli bilgiler yokmuş. Olur mu böyle bir
şey? Bu bütçe, Maliye Bakanı tarafından Plan ve Bütçe Komisyonuna 10 Aralıkta
sunuldu yanlış hatırlamıyorsam, geçen perşembe günü. Üç aylık bütçeyi Sayın
Bakan sundu Plan ve Bütçe Komisyonunda, bizim ve basının huzurunda
açıklamalarını yaptı. Aynı gün aynı saatte Sayın Başbakan da başka bir mekânda
64’üncü Hükûmetin eylem planını açıkladı. 240’a yakın, biliyorsunuz, eylem
planı var; 20’si ilk üç ayla ilgili, 20 eylem planı ilk üç ayla ilgili. Ne
Sayın Maliye Bakanı dedi ki “Biz üç ayda bütçede eylem planıyla ilgili şöyle
bir paralellik kurduk.” ne Sayın Başbakan dedi ki “Bak, üç aylık eylem planını
açıklıyorum, onun içerisinde bütçeyle ilgili şu şu şu hususlar var.” Hiçbir
bağlantıları yokmuş gibi, sanki Sayın Başbakan da, Sayın Maliye Bakanı da
birbirlerinden habersiz iki farklı ülkenin Başbakanı ve Maliye Bakanıymış gibi
sunum yaptılar; hiç birbirleriyle ilgisi yok. Hâlbuki mevzuat diyor ki: “Bu tür
eylem planları, sürdürülebilirlik esas alınarak; makroekonomik planlar,
programlar esas alınarak bu bütçeler hazırlanır, yapılır, uygulanır; orta
vadeli plan esas alınır.” Bütün bunlara dikkat edilerek hazırlanması gereken
modern bir kavram artık “geçici bütçe”. Maalesef böyle bir sıkıntı var.
Evet,
5018 sayılı Kanun’un 19’uncu maddesinde diyor ki: “Zorunlu nedenlerle merkezî
yönetim bütçe kanununun süresinde yürürlüğe konulamaması hâlinde, geçici bütçe
kanunu çıkarılır. Geçici bütçe ödenekleri, bir önceki yıl bütçe başlangıç
ödeneklerinin belirli bir oranı esas alınarak belirlenir. Geçici bütçe
uygulaması altı ayı geçemez. Cari yıl bütçesinin yürürlüğe girmesiyle geçici
bütçe uygulaması sona erer.” Burada harcamalarla ilgili husus belirtiliyor;
gelirlerle ilgili, borçlanmayla ilgili, garanti limitleriyle ilgili hususlar da
5018’in genel hükümlerine göre, 13’üncü maddesine göre, 15’inci maddesine göre
belirlenir, diyor. Kanunun amacı çok net, 4749 sayılı Kamu Finansmanı ve Borç
Yönetiminin Düzenlenmesi Hakkında Kanun’un amacı çok net. Bütün bunları normal
bütçede uyguluyoruz, uygulamamız gerekiyor, bunlara dikkat etmemiz gerekiyor.
“Geçici bütçede uygulayamıyoruz efendim, üç yıllık bütçe hazırlıyoruz, geçici
bütçede bunlara dikkat etmiyoruz efendim.” Olur mu böyle bir şey? Bu bütçe
kanunu mevzuata uygun değildir, kanuna uygun değildir; geri çekilip doğru
dürüst getirilmesi gerekir değerli arkadaşlarım. (CHP sıralarından alkışlar)
Gerçekten bu durumdadır.
Bir
de birkaç hususa değineyim. Sayın Muş “Eskiden kocaman enflasyon canavarı
vardı, şimdi yok.” dedi. Sayın Muş, bu dönemde, likiditenin en bol olduğu bu
dönemde enflasyon yüzde 3’ün altında olmak zorundadır. Yüzde 3’ün altında
olmayan birkaç ülke vardı, bir tanesi Türkiye’ydi yani enflasyon meselesini yenemeyen,
istihdam meselesini yenemeyen birkaç ülkeden biri olduk biz bu dönemde, galiba
3 ülkeden 1 tanesi biziz. 
Çok
teşekkür ediyorum, herkese saygılar sunuyorum. Hayırlı olmasını diliyorum. (CHP
sıralarından alkışlar)
BAŞKAN
– Teşekkür ederim Sayın Kuşoğlu.
Gruplar
adına üçüncü konuşmacı, Adalet ve Kalkınma Partisi Grubu adına Eskişehir
Milletvekili Sayın Emine Nur Günay’dır.
Sayın
Günay, buyurun efendim. (AK PARTİ sıralarından alkışlar) 
AK
PARTİ GRUBU ADINA EMİNE NUR GÜNAY (Eskişehir) – Sayın Başkan, değerli
milletvekilleri; geçici bütçe üzerine grubum adına söz alıyorum, Genel Kurulu
saygıyla selamlıyorum. 
5018
sayılı Kamu Mali Yönetimi ve Kontrol Kanunu’nun 19’uncu maddesinde zorunlu
nedenlerle merkezi yönetim bütçe kanununun süresinde yürürlüğe konulamaması
hâlinde geçici bütçe kanunu çıkarılacağı, geçici bütçe ödeneklerinin bir önceki
yıl bütçe başlangıç ödeneklerinin belirli bir oranı esas alınarak
belirleneceği, geçici bütçe uygulamasının altı ayı geçemeyeceği, cari yıl
bütçesinin yürürlüğe girmesiyle geçici bütçe uygulamasının sona ereceği ve
geçici bütçe uygulamasının sona ereceği tarihe kadar yapılan harcamalar ve
girişilen yüklenmeler ile tahsil olunan gelirlerin cari yıl bütçesine dâhil
edileceği hususları hüküm altına alınmıştır. Bu itibarla, 5018 sayılı Kanun’un
19’uncu maddesi uyarınca 2016 yılının ilk üç aylık döneminde merkezî yönetim
harcamalarının yapılmasına ve gelirlerinin tahsiline imkân veren geçici bütçe
kanunu tasarısı hazırlanmıştır. 
Tasarının
1’inci maddesiyle 5018 sayılı Kanun’a ekli (I) sayılı cetvelde yer alan genel
bütçe kapsamındaki kamu idareleri, (II) sayılı cetvelde yer alan özel bütçeli
idareler ve (III) sayılı cetvelde yer alan düzenleyici ve denetleyici kurumlara
1/1/2016 tarihinden 31/3/2106 tarihine kadar geçecek üç aylık dönemde
22/12/2014 tarihli 6583 sayılı 2015 Yılı Merkezi Yönetim Bütçe Kanunu’na bağlı
(A) işaretli cetvellerine dâhil başlangıç ödeneklerinin belirli oranları
karşılığı bulunacak tutar kadar ödenek kullanılmasına ilişkin yetki
verilmektedir. 
Söz
konusu oranların belirlenmesinde kamu hizmetlerinin aksamadan yürütülmesi
amacıyla hizmetlerin önemi, önceliği, sürekliliği ve ödeme zamanları
çerçevesinde yapılan harcama tahminlerinin yanı sıra merkez dışı birimlerin
ödenek ihtiyaçlarının etkin bir şekilde planlanması hususları dikkate
alınmıştır. Bu çerçevede her bir ekonomik kod için oran belirlenmiş, bu oranlar
dışında özellik arz eden tertipler için farklı oranlar tespit edilmiştir. 
Buna
göre 6583 sayılı 2015 yılı Merkezi Yönetim Bütçe Kanunu’na bağlı (A) işaretli
cetvellerine dâhil başlangıç ödeneklerinin “01-Personel Giderleri” ve
“02-Sosyal Güvenlik Kurumlarına Devlet Primi Giderleri” ekonomik kodlarını
içeren tertiplerde kamu personelinin mali ve sosyal haklarının ödenebilmesi
amacıyla yüzde 34’ü; bu genel orandan farklı olarak 16 Ekim 2015 tarihli 2016
Yılı Merkezi Yönetim Bütçe Kanunu Tasarısı’nda Cumhurbaşkanının görev aylığına
ilişkin öngörülen ödenekle uyumlu hâle getirilmesi amacıyla Cumhurbaşkanlığı
bütçesinin Cumhurbaşkanlığı ödeneği tertibi için yüzde 28,14’ü; “03-Mal ve
Hizmet Alım Giderleri” ekonomik kodunu içeren tertiplerden kamu idarelerinin
önceki yıllar gerçekleşmeleri ve maliyet artışları dikkate alınarak “03.5-
Hizmet Alımları”na ilişkin tertiplerde yüzde 35’i, diğer tertiplerde yüzde
25’i; bu genel orandan farklı olarak “Barışı Destekleme ve Koruma Harekâtları”
konsepti çerçevesinde dönemsel ihtiyaçlar esas alınarak yüzde 85’i; Millî
Eğitim Bakanlığı bütçesinde özel okullara, öğrenci sayısı ve destek
tutarlarındaki artışlar dikkate alınarak eğitim ve öğretim desteği ödemesinin
yapılabilmesi amacıyla ilgili tertip için yüzde 70’i; Millî Eğitim Bakanlığı
bütçesinde organize sanayi bölgelerinde açılan özel mesleki ve teknik eğitim
okullarına öğrenci sayısı ve destek tutarlarındaki artışlar dikkate alınarak
eğitim ve öğretim desteği ödemesinin yapılabilmesi amacıyla ilgili tertip için
yüzde 75’i; “04-Faiz Giderleri” ekonomik kodunu içeren tertiplerde Hazine
Müsteşarlığının borçlanma programı dikkate alınarak yüzde 36’sı; “05-Cari
Transferler” ekonomik kodunu içeren tertiplerde yüzde 30’u; bu genel oranlardan
farklı olarak Maliye Bakanlığı bütçesinin Sosyal Güvenlik Kurumuna yapılan ek
karşılık ödemelerinin yarısı yılın ilk üç ayında ödeneceğinden ilgili tertip
için yüzde 56’sı; emeklilik ikramiyesi, sporcu aylıkları, İstiklal Madalyası
gibi ödemeler yılın ilk üç ayında daha yüksek gerçekleştiğinden Sosyal Güvenlik
Kurumuna faturaya dayalı ve düzenli bir şekilde yapılmakta olan bu ödemelere
ilişkin ilgili tertip için yüzde 38’i; nüfusu 10 binin altında olan
belediyelere mart ve temmuz aylarında olmak üzere 2 taksit hâlinde ödenmekte
olan denkleştirme ödeneğine ilişkin ilgili tertip için yüzde 55’i; 2016 Antalya
EXPO altyapı ve üstyapı harcamalarının zamanında yapılabilmesi için buna
ilişkin ilgili tertip için yüzde 100’ü; siyasi partilere yapılacak hazine
yardımının bütçe kanununun yürürlüğe girmesini müteakiben on gün içinde
ödenmesi gerektiğinden ilgili tertip için yüzde 38,8’i; birinci öğretim ve açık
öğretim kapsamındaki öğrencilerin devletçe karşılanan katkı payları mart ve
kasım aylarında 2 taksit hâlinde yükseköğretim kurumlarına ödenmekte olup mart
ayına ilişkin ödemenin yapılabilmesi amacıyla ilgili tertip için yüzde 53’ü;
emekli aylıklarına ocak ayından itibaren yapılacak ilave seyyanen zamların mali
yükü dikkate alınarak Sosyal Güvenlik Kurumu açıklarının finansmanı amacıyla
Çalışma ve Sosyal Güvenlik Bakanlığı bütçesinde yer alan ilgili tertip için
yüzde 60’ı; tamamı yılın ilk üç ayında ödenen mazot ve gübre desteği
ödemelerinin zamanında yapılabilmesi için Gıda, Tarım ve Hayvancılık Bakanlığı
bütçesinde yer alan ilgili tertip için yüzde 66’sı; genel bütçe kapsamındaki
kamu idareleri bütçelerinden özel bütçeli idareler ile düzenleyici ve
denetleyici kurumlara aktarılmak üzere öngörülen cari hazine yardımlarına
ilişkin tertiplerde yüzde 35’i; uluslararası kuruluşlara üyelik aidatları,
katkı payları ve diğer yükümlülüklerin yerine getirilebilmesi için
“05.6-Yurtdışına Yapılan Transferler” tertiplerinde yüzde 50’si; “06-Sermaye
Giderleri” ekonomik kodunu içeren tertiplerde yatırım projelerine ilişkin
harcamaların yapılabilmesi amacıyla geçmiş yıllar gerçekleşmeleri de dikkate
alınarak yüzde 20’si; bu genel orandan farklı olarak Karayolları Genel
Müdürlüğü bütçesinde yer alan sermaye giderleri ekonomik kodunu içeren
tertiplerde kara yolu yapım, bakım ve onarım işlerine ilişkin taahhüde
bağlanmış sözleşmeler çerçevesinde yapılan imalatlar karşılığı hak ediş
ödemelerinin gerçekleştirilmesi amacıyla yüzde 75’i; Ceza ve İnfaz Kurumları
ile Tutukevleri İş Yurtları Kurumu bütçesinde yer alan sermaye giderleri
ekonomik kodunu içeren tertiplerde cezaevleri ile adliye binalarının yapım,
bakım, onarım işlerine ilişkin taahhüde bağlanmış sözleşmeler çerçevesinde
yapılan imalatlar karşılığı hak ediş ödemelerinin gerçekleştirilebilmesi
amacıyla yüzde 40’ı; “07-Sermaye Transferleri” ekonomik kodunu içeren
tertiplerde geçmiş yıllar gerçekleşmeleri dikkate alınarak yüzde 20’si; bu
genel orandan farklı olarak Karayolları Genel Müdürlüğünün nakit ihtiyacının karşılanabilmesi
amacıyla Ulaştırma, Denizcilik ve Haberleşme Bakanlığı bütçesinde yer alan
hazine yardımına ilişkin ilgili tertipte yüzde 75’i; Ceza ve İnfaz Kurumları
ile Tutukevleri, İş Yurtları Kurumunun nakit ihtiyacının karşılanabilmesi için
Adalet Bakanlığı bütçesinde yer alan hazine yardımına ilişkin ilgili tertipte
yüzde 40’ı; “08-Borç Verme” ekonomik kodunu içeren tertiplerde geçmiş yıllar
gerçekleşmeleri de dikkate alınarak yüzde 20’si; bu genel orandan farklı olarak
bazı kamu iktisadi teşebbüslerinin finansman ihtiyaçlarının karşılanabilmesi
amacıyla Hazine Müsteşarlığı bütçesinde yer alan “08-Borç Verme” ekonomik
kodunu içeren tertiplerde yüzde 30’u; Yüksek Öğrenim Kredi ve Yurtlar Kurumu
Müdürlüğü bütçesinde kredi tutarları ve yararlanan öğrenci sayısındaki artış
dikkate alınarak öğrenim kredilerinin ödenebilmesi amacıyla ilgili tertipte
yüzde 45’i; elektrik üretim şirketlerinin yılın ilk aylarında ikincil yakıt
kullanması durumunda ihtiyaç duyulacak kaynağın sağlanması amacıyla Enerji ve
Tabii Kaynaklar Bakanlığı bütçesinin ilgili tertibinde yüzde 100’ü; son olarak,
geçici bütçe kanununun uygulanmasında ortaya çıkabilecek ödenek ihtiyaçlarını
karşılamak veya bütçede öngörülemeyen hizmetlerin yürütülmesini sağlamak
amacıyla “09-Yedek Ödenekler” ekonomik kodunu içeren tertiplerde geçmiş yıllar
gerçekleşmeleri dikkate alınarak yüzde 25’i; toplam 173 milyar 782 milyon Türk
lirası öngörülmüş olup bu tutardan hazine yardımları ve düzenleyici yönetim
bütçesine dâhil idareler için 158 milyar 81 milyon Türk lirası tutarında
harcama yetkisi verilmiş olacaktır. 
Sayın
Başkan, değerli milletvekilleri; şimdi geçici bütçeyle verilecek harcama
yetkisi beklenirken dikkate alınan hususlara kısaca değinmek istiyorum.
“Personel Giderleri” ve “Sosyal Güvenlik Kurumlarına Devlet Primi Giderleri”
ekonomik kodları için tahsis edilen harcama yetkisi belirlenirken 2015 yılına
ilişkin ikinci yarıyıl zammı, 2016 toplu sözleşme hükümleri uyarınca verilecek
artışlar, öğretmen atamaları başta olmak üzere ilave personel atamaları, Türk
Silahlı Kuvvetleri personeli ek zammı ile sosyal güvenlik prim matrahının
genişlemesi hususları dikkate alınmıştır. 
(Mikrofon
otomatik cihaz tarafından kapatıldı) 
EMİNE
NUR GÜNAY (Devamla) – Son olarak, “Borç Verme” ekonomik kodu için harcama yetkisi
belirlenirken, oran belirlenirken Hazine Müsteşarlığı altında yer verilen KİT
sermaye ödemeleri, Yüksek Öğrenim Kredi ve Yurtlar Kurumu Genel Müdürlüğü
bütçesinde yer verilen öğrenim kredisi ve Enerji ve Tabii Kaynaklar Bakanlığı
bütçesinde yer verilen ikincil yakıt ihtiyacına ilişkin harcama kalemleri
dikkate alınan temel kalemlerden olmuştur. 
Geçici
bütçenin hayırlı olmasını diliyor, Genel Kurulu saygıyla selamlıyorum. (AK
PARTİ sıralarından alkışlar)
BAŞKAN
- Teşekkür ederim Sayın Günay. 
Gruplar
adına son olarak Milliyetçi Hareket Partisi Grubu adına Antalya Milletvekili
Sayın Mehmet Günal konuşacaktır. Sayın Günal, aynı zamanda şahıs adına söz
talebiniz vardır. Her iki konuşmayı birleştiriyorum, size on beş dakika süre
veriyorum. 
Buyurun
Sayın Günal. (MHP sıralarından alkışlar)
MHP
GRUBU ADINA MEHMET GÜNAL (Antalya) – Teşekkür ederim Sayın Başkan. 
Değerli
milletvekilleri, hepinizi saygıyla selamlıyorum. 
Değerli
arkadaşlar, yeni bir bütçe görüşüyoruz ama bu geçici bütçe kanunu. İlk defa
“geçici bütçe” diyerek görüşüyoruz. Arkadaşlarımızın başlangıçta tartıştığı,
2003 yılında çıkan ise bazı kanunlarda düzenleme yapan bir kanun idi. Açıkçası
biz bunun önümüzdeki kalıcı bütçe için bir gösterge olmasını, bütçe sürecinde
de daha uzlaşmacı bir şekilde yapılması gerektiğini düşündük ve usule ilişkin
itirazlarımızı Sayın Bakana Komisyonda yapmış idik ama görüyorum ki Sayın Bakan
o uyarıların hiçbirine kulak asmadığı gibi, Genel Kurulda biraz daha farklı bir
tutuma girdi gibi geliyor. Açıkçası ben konuşmalardan hicap duydum. Yani, Sayın
Özel arada olduğu için bekliyorum çünkü Sayın Bakana doğrudan bakmam lazım ki
yüzümüzdeki ifadeyi de görsün. 
Az
önce burada CHP Grubundan arkadaşlarım konuşurken sayın grup başkan vekili de
söyledi, bizim, bürokrasiye karşı Komisyonda farklı bir uygulamamız vardır,
orası teknik bir komisyon, kendisine de eski bürokrat olarak o
dokunulmazlığının kalmadığını, artık Bakan olduğunu ve sorumluluğunun olduğunu
söyledik. Sorumluluk gereği de biraz daha bazı şeylere katlanması gerektiğini
söyledik ama galiba siyasetçi olduğunu ispat etmek ister gibi Sayın Bakan
burada yine aynı şekilde, gereksiz, lüzumsuz polemikler… Sayın Bakan, daha çok
konuşacağız, asıl bütçe gelmedi, bu bir günlük, size bir staj gibi ama kötü
geçiyor, kusura bakmayın, dostunuz olarak söylüyorum.
MALİYE
BAKANI NACİ AĞBAL (Bayburt) – Gayet güzel, gayet güzel.
MEHMET
GÜNAL (Devamla) – Anında cevap vermeyin, size sıra gelecek, bu alışkanlık pek
iyi değil.
Açıkçası
şaşırıyorum yani bu… Ha, şunu söyleyebilirsiniz diye kopya da verdim yukarıda, Komisyondaki
arkadaşlar biliyor: “Ya, arkadaşlar, bu bir geçici bütçe, eksiğimiz olabilir,
önümüzde zaten OVP geliyor. Sizlerin görüşlerini alıyorum, bunları da
değerlendireceğim. Ben de biliyorum, bürokrasiden geldim, siz de bunları biliyorsunuz.”
diyecek yerde bizimle gereksiz siyasi polemiğe giriyor. 
SAİT
YÜCE (Isparta) – Mevzuya gelelim ya.
MEHMET
GÜNAL (Devamla) – Ben şimdi uyardım yeniden, dedim ki: Siyasi polemiğe
girerseniz yeni Bakan olma avansınız kalkar. Bütün bakanlarımıza onu yapıyoruz
yeni geldikleri zaman… (AK PARTİ sıralarından gürültüler)
SAİT
YÜCE (Isparta) – Mevzuya gelelim, mevzuya.
MEHMET
GÜNAL (Devamla) – Siz bir dinleyin, ne olduğunu bilmiyorsunuz, biz Komisyonda
konuştuk, geçmişi var, bir durun, bir sakin olun. O biliyor, sahibi biliyor,
siz de şimdi söz alın, sıra gelince konuşursunuz arkadaşlar.
Şimdi,
Sayın Bakanım, bir bütçe kanununun ne olduğunu siz bizden iyi biliyorsunuz.
5018’i de bizden iyi biliyorsunuz, sizin döneminizde, bürokratken çıkmış bir
kanun. Orada bir bütçe kanunundan bahsediyor, bütçe kanunlarında da gelirin,
giderin gösterileceği söyleniyor. Arkadaşlarımız da bunu söylüyor, hep beraber
söyledik. Ya, bırakın o tahminleri yapmayı, geçici bütçe de olsa bu kalemlerin
tek tek bize normalde sunulması lazım ama biz gider kalemlerinden vazgeçtik,
kabaca bir gelir tahmini daha yok. Şimdi, siz bunu “Ya, arkadaşlar, bu böyle
oldu, ilk defa çıkarıyoruz, yapalım.” diyecek yerde, “Ne var canım, biz böyle
bütçe yapıyoruz.” Böyle bir şey olur mu? Kusura bakmayın, hepimiz o
bürokrasiden geldik. Şimdi, siz kalkıp bize, “Şu senede şu var, bu senede bu
var.” diyorsunuz ama onların hepsinin hafızasını arkadaşlarımız biliyor.
Değerli Bakanımız burada, müsteşar yardımcılarınız burada, defterdar
arkadaşlarımız var, hepsi bakanlıktan geldiler, bürokrasiden geldiler. Şimdi,
bunu böyle konuştuğumuz zaman bunu yapamayız dedim. Bir taraftan söylüyorsunuz
“Efendim, o geliyor, bu geliyor, Sayıştay raporları geliyor, şu geliyor...” Ya,
iyi, güzel de burada yazdığınız rakamlarda… Biz de “‘Geçici bütçe.’ tamam, ‘İlk
üç ayda biraz harcamamız olur.’ tamam ama yüzde 38’lik artışı biz anlayamadık.”
dedik. Bir taraftan arkadaşlarımız burada bize resimler gösteriyor. 
Sayın
Muş nereye gitti, Mehmet Bey kaçtı mı?
VEYSİ
KAYNAK (Kahramanmaraş) – Kaçmaz canım.
MEHMET
GÜNAL (Devamla) – Yok, hayır, işi vardır. “Kaçtı mı?” derken… Yoklama olunca
gelir yine Veysi, sıkıntı yok.
Ama,
şimdi soruyoruz, diyoruz ki: “Peki, bunu kaç paraya yaptın? Nereye gitti? Bunu
yapan müteahhitlere hangi şartlarda verdin? Sayıştay raporlarında bunların
denetim görüşleriyle ilgili uyarılar nerede?” bunu soruyoruz. E, diyorsun ki:
“Bir taraftan şunu yaptım, sağlıkta bunu yaptım.” Peki, yüzde 100’e yakın artış
yaptın, yüzde 75 artış istediğin kalemler… Cari transferlerin içinde sosyal
güvenlik açıklarını kim yaptı? Biz mi yaptık? Yani şimdi, bunları söylemeden
olur mu? Buradaki yüzdeleri siz bize sundunuz, biz de baktık, saatlerce
konuştuk, hesap yaptık, kitap yaptık bir türlü…
Değerli
arkadaşlar, bir ay içerisinde, iki ay içerisinde, evet, ilk üç ayda bazı
ödemeler olur, bunu kabul ettik, ona itirazımız yok. İyi, güzel de ya kardeşim,
2015’in üç ayında da 2014’ün üç ayında da gene aynı ödemeler, siyasi partilere
yapılan ödemeler, ilk üç ayda müteahhitlere yapılan ödemeler zaten vardı. 4’e
böldüğünüz zaman ne yapar? 100 liranın 25 lirası yapar. “Hadi bilemediniz,
buradaki artış yüzde 10 olsun.” dedik, 5 de üstüne koyduk, yüzde 15; yüzde 38’i
açıklayamadık. Şimdi, bize onu açıklayacak yerde Sayın Bakan kalkmış burada “Yok
2007’de şu oldu, 2002’de…” Ya, 2002 değil, artık 2016’nın geçici bütçesini
konuşuyoruz, 2016’ya giriyoruz, 2016 bütçesini konuşuyoruz. Geçen yıldan bu
yana ne yaptınız, hangilerini gerçekleştirdiniz, hangilerini hedefliyorsunuz,
kaç paralık yatırım yapacaksınız, bütçede ne olacak, bunları söyleyecek yerde
siz bize söylüyorsunuz ki: “Efendim, biz şunu yaptık, bunu yaptık. Sayıştay
raporları da geldi.” 
Aha
“Sayıştay raporu geldi.” dediğiniz şey. Yukarıda okudum. Sayıştay Başkan
Yardımcımızdan rica ettim, içinden ilgili yerleri Sayın Bakana da okudum, size
de göstereyim. Böyle kalın olduğuna bakmayın, kalın tarafı performans raporu
yani denetim raporunda bir şey yok. Bak şöyle, çizdiğim yeri size okuyayım,
önce göstereyim, denetim görüşü, bir paragraflık, son cümlesi şöyle bitiyor:
“Kamu zararı iddialarına ilişkin hususlara yargılamaya esas raporda yer
verilecek olup TBMM’nin bilgisine sunulacak önemde başka bir husus
bulunmamaktadır.” Kimin adına denetim yapıyor bu kurum? TBMM adına. Yani şimdi
diyoruz ki: Tamam, hangi kuruma, ne kadarlık zarara yol açtığını bize
söylemeyin ama deyin ki: Yapılan inceleme sonucunda şu kadarlık kamu zararı
tespit edilmiş olup bunlar yapılıyor. Arkadaşımız bir kısmını, söyleyebileceği
kadarını Komisyonda söyledi. Bu bir rapor değil, bu, Meclisin tüzel kişiliğine
hakaret, Plan ve Bütçe Komisyonuna hakarettir. 
Şimdi
dedik ki Sayın Bakana: Bunları güzel söylüyorsunuz ama eğer bu raporlar böyle
gelmezse, bize “Sayıştayla şöyle yaptık, reform yaptık.” demeyin. Sayıştaya üç
defa darbe planı yaptınız, sonuncusu akim kaldı. Sayın Canikli burada yok, onun
için çok şey yapmayalım. Onun mimarı da, önünü kesen de, o kanunu tekrar
çıkaran da… Zaten kuşa çevirdik. Sayıştay denetimi yok ki, yapılan denetimin
sonucunu da bize göndermiyorsunuz. Yani bunları yine konuşacağız. Umulur ki
yukarıda söylediğimiz önerileri arkadaşlarımız –umuyoruz, pek beklentimiz yok
ama- inşallah dikkate alırlar, o raporları yeniden Rapor Değerlendirme
Kurulunda gözden geçirip bu hâliyle değil, bize de biraz bilgi içerecek
vaziyette gönderirler. Aksi takdirde zaten 2016 yılının normal bütçesi geldiği
zaman bunları ayrıntılı bir şekilde tartışacağız. Yukarıda bunları konuşurken
dedim ki Sayın Bakana: “Güzel söylüyorsunuz ama bu size gösterdiğim Gelir
İdaresinin raporu.” Yani Sayıştayın Gelir İdaresi Başkanlığına ilişkin 2014
yılı raporu. Kesin hesap raporları, biliyorsunuz bir yıl sonra geliyor, burada
konuşuyoruz, bu, kesin hesaba esas teşkil edecek rapor. Biz bir sürü şeyi
konuşuyoruz. Burada daha önce de konuştuk. Arkadaşlarımız da bunları gündeme
getirdi ama bakıyoruz, burada bunların hiçbirisine yer verilmemiş. Diyoruz ki:
Kardeşim, vergi uzlaşma müessesesi var. Geçen dönemde burada Sayın Aydoğdu da,
ben de, birtakım arkadaşlarımız da bunları konuştuk. Sayın Canikli bu konu
açıldığı zaman da “Duman oluruz, duman.” dedi. Bazı isimleri de söyledik.
Medyada yer aldı. Sosyal medyada yer aldı. 
Sayın
Bakana da diyoruz ki: Bakın, teknik konuşalım. Eğer siyasi konuşursak biz de
bunları sorup sizden cevabını isteriz. Yine anlatamıyoruz. 
Peki,
şimdi, bu kadar güllük gülistanlık… 
Bugün
16 Aralık, yarın 17 Aralık. Bilmem birilerine bir şey hatırlatıyor mu?
ÖZGÜR
ÖZEL (Manisa) – Allah taksiratlarını affetsin.
MEHMET
GÜNAL (Devamla) – Şimdi, değerli arkadaşlar, uzlaşma müessesesi diye bir şey
var. Sayın Bakana orada bir tanesini arz ettim, geçen seneleri de söyledim.
Sizin vicdanınıza -hepinize- söylüyorum. Birkaç tane rakam vereceğim. 2014 yılı
Vergi Denetim Kurulu Faaliyet Raporu’ndan bir tablodan size rakam okuyorum.
Önce 2014, sonra 2013, sonra 2012, üçünü de okuyacağım. 
2014
yılında tarhiyat öncesi uzlaşmaya giren tutar 638, sonrasında tahsil edilen
530. 638’in 530’u tahsil edilmiş, güzel. Yani verginin kendisi. Ceza: 1.068
ceza, yani 1 milyar 68 milyon ceza yazılmış, uzlaşılan, alınan kaç? 60 milyon
TL. 1 milyar, 60 milyon… Yani yüzde 6, yüzde 5. 
Şimdi
bir tane daha okuyayım. Yani bu, 2014’tü. Size diğerini de okuyayım çok uzun
şey yapmadan. 2013’ü söyleyeyim. 
Şimdi,
her sene 3 tane, buradan sayfaların “print”ini aldım. 2013 yılı, yine Vergi
Denetim Kurulu Faaliyet Raporu’ndan… Resmî rapordur ha! Yani “print” aldım, web
sitesinde duruyor. Böyle başka yerden okuyorum zannetmesin arkadaşlar. 2013
yılı 860 milyon vergi anapara, tahsil edilen 725. Yani 860’ın 725’i, eh! Yani
anaparada, vergide güzel. Cezaya geçiyorum. Yazılan ceza 1 milyar 499 yani 1,5
milyar, tahsil edilen 91 milyoncuk! Yani 2013’ünkü de bu. 
Şimdi
2012’yi de okuyayım. 2012’de vergiye konu olan… Açıkçası 2012’nin doğru dürüst
de şeyini vermemişler ama daha önceki grafik daha güzel, sonradan düzeltmişler.
578’in 443’ü tahsil edilmiş 2012’de. 971 milyonun 56 milyonu tahsil edilmiş.
Ya, şimdi, siz, bunu nasıl açıklıyorsunuz? Ben defalarca sordum, hâlâ bir cevap
alamadım. Maşallah, 2002, 2013, 2015, 9 defa söylüyorsunuz. Ya, biz, bunu 9
defadan fazla sorduk. Siz millete zulüm mü ediyorsunuz? Yani anaparanın yüzde
90’ını alırken vergi cezasının yüzde 5’ini ancak tahsil ediyorsunuz. Şimdi
“Yazarken mi bir yanlışlık var, tahsil ederken birine kıyak mı geçiyorsunuz?
Cezalar doğru da acaba yandaşlara, birilerine kıyak mı geçiliyor?” diye sorduk.
Hatta Aykut gülüyor orada. 
AYKUT
ERDOĞDU (İstanbul) – Anaparayı da soruyorlar da ona gülüyorum.
MEHMET
GÜNAL (Devamla) - Biz yani aslında bürokratik adabımıza da aykırı bir şekilde filanca
şirketlere dedik, şu millete söven adama… Örneğin, 420 küsur milyonunu sıfır
liraya, bakın tekrar ediyorum, sıfır liraya yüzde yüz uzlaştınız mı,
uzlaşmadınız mı? 
AYKUT
ERDOĞDU (İstanbul) – Yüzde 0,9…
MEHMET
GÜNAL (Devamla) - Ben isim vermiyorum. Sayın Bakanın mesai arkadaşları, şu anda
arkasında oturanlar da var. Vergi Uzlaşma Kurulu üyelerinin isimlerini
söylemiyorum. En üst düzey, Vergi İdaresi Başkanımız, ilgili bürokratlarımız,
üç kişilik bir büyük mükellefler uzlaşma kurulumuz var veya yandaş başka bir
şirketin 130 küsur milyonunu sadece 5,5 milyona, 6 milyona düşürdünüz mü,
düşürmediniz mi? Yani ya bunu yazarken bir şey var, vatandaşa zulmetmek için
yazıyorsunuz ya da başka bir kasıt var. Ya, bu kadar yazıp her sene eğer sadece
5’ini alıyorsanız, 1 milyarın üzerinde ceza yazıp 50’sini, 60’ını almanın ne
anlamı var, ben bunu anlamıyorum. Ya yazarken bir hile hurda var ya da tahsil
ederken var. İkisinden birisi kesin yanlış. Yani siyasete bunları söylemeden
girerseniz olmaz. Bunların hepsinin o raporlarda…
Ben
bunları size şeyden okumuyorum arkadaşlar, bakın, bir daha söylüyorum, tıklayın
şu anda elinizdeki akıllı telefonlara, Vergi Denetim Kurulunun faaliyet
raporlarından okuyorum. Benim aklım ermedi. Aklı eren varsa bize anlatsın. Ben
isim söylemiyorum, İnternet’e düşenler var, bize gelen fotokopiler var. Hangi
şirketler olduğunu da, yandaşları da biz biliyoruz ama o zaman Sayın Bakan bizi
bilgilendirirse hani töhmet altında kimseyi bırakmayalım diye de isim de
söylemiyoruz. 
Peki,
bunu yaparken dönelim bütçenin hedeflerine dedik; gelir yok, bir şey yok. Orta
vadeli program dedik, o geçici geldi yani bir şekilde. Bakıyoruz, onun
içerisinde verilen hedeflere, şimdi yeniden bir iyi niyetle yeni dönem başladı.
Yapısal önlemleri bir an önce çıkaralım dedik, geçici bütçeyi de bir şekilde
hızlıca yapalım, arkasından getirin dedik. Ama yine iyi niyet göremiyoruz. 
Şimdi,
hedefleri açıklamış Sayın Başbakan. Güzel, içine de baktık, vergi gelirleriyle
ilgili var, efendim, gelir kalitesinin arttırılmasıyla ilgili var ama bizim
elimizde gelir hedefi bile yok, tahmin de yok. Yazmışlar “2014-2015 sonuna
kadar hangi vergi istisnası, indirimi, muafiyeti varsa envanterini
çıkaracağız.” diye. Ne zaman? Bize burada, hani, beş yıllık plan çerçevesinde,
“Eylem planı 1, flaş; eylem planı 2, flaş.” dedikleriniz var ya, onların
içinden bir rakam, Aralık 2015 itibarıyla bitmesi gerekiyormuş, şimdi
soruyoruz, yok. Etki analizi var mı? Yok. Bu kanun geldi, bununla ilgili
kaybımız ne kadar olacak? Yok. Böyle olmaz. O mevzuatı sizin döneminizde,
Adalet ve Kalkınma Partisi Hükûmeti döneminde siz çıkardınız. Önce hazırlandı
ama 5018’den sonra mevzuat hazırlama yönetmeliğini de yine siz çıkardınız,
birinci iktidar döneminizde. Ama hiçbir maddesine maalesef uyulmuyor. Yani
bizim, buradaki yasama hakkımız, bütçe hakkımız, Meclisin bütçe yapma hakkı
elimizden alınıyor. İnşallah bunları dikkate alır Sayıştay ve ilgili bakan.
İnşallah normal…
(Mikrofon
otomatik cihaz tarafından kapatıldı) 
MEHMET
GÜNAL (Devamla) - …bütçemiz geldiği zaman bunları da toparlama şansımız olur
diyor, hepinize saygılar sunuyorum. (MHP sıralarından alkışlar) 
BAŞKAN
– Teşekkür ederim Sayın Günal. 
Şahsı
adına ikinci söz hakkı İstanbul Milletvekili Sayın Erkan Kandemir tarafından
kullanılacaktır. 
Buyurun
Sayın Kandemir. (AK PARTİ sıralarından alkışlar) 
Süreniz
beş dakikadır.
ERKAN
KANDEMİR (İstanbul) – Sayın Başkan, değerli milletvekilleri; 2016 Yılı Merkezi
Yönetim Geçici Bütçe Kanunu Tasarısı’nın 1’inci maddesi üzerine şahsım adına
söz almış bulunmaktayım. Genel Kurulu saygıyla selamlıyorum.
Bugün
görüşmekte olduğumuz bütçe görüşmeleri bizlere, iktidarıyla muhalefetiyle
sadece geçmiş yıla ve önümüzdeki yıla dair bir tartışma imkânı sunmuyor, bu
tartışmalar tüm partilerin vizyonunu ortaya koyması açısından da önemli bir
turnusol vazifesi görüyor. Milletimiz, kimin siyasetinin merkezinde ne var,
bunu bu görüşmelerde test etme imkânı buluyor.
Sayın
Başkan, değerli milletvekilleri; bütçe meselesi ülkemiz tarihinde öz güven
inşası anlamında çok hayati bir yer tutuyor. Aziz milletimiz son iki yüz yılda
kendi bütçesinde söz sahibi olamadığı günler yaşadı. Osmanlı’nın Düyun-ı
Umumiyeyle yaşadığı acı tecrübeyi, bu millete, AK PARTİ iktidarı öncesi IMF ile
yaşattılar. Allah bu millete dışarıdan gelecek reçetelere bel bağlanan,
kimsenin yarına umutla bakmadığı, bakamadığı o günleri bir daha yaşatmasın;
seçilmişlerin değil, IMF memurlarının yönettiği bir çaresizlikle bu milleti bir
daha imtihan etmesin.
Değerli
milletvekillerimiz, bizim farkımız ortada. Çok şükür bugünlere. Biz bugün ne
konuşuyoruz? Bu milleti kimseye muhtaç etmeyen, göğsü kabara kabara G20
liderlerini bu ülkede misafir eden bir ülkeyi konuşuyoruz, vizyon konuşuyoruz,
strateji konuşuyoruz, bütçesinin merkezine milletinin menfaatlerini koyan bir
anlayışı konuşuyoruz.
Değerli
milletvekilleri, biz AK PARTİ Hükûmeti olarak sorumluluğumuzu bugünle
sınırlamıyoruz, yarınlara dair hedefler koyuyoruz, bunun gereğini cesurca
yerine getiriyoruz. Bugün Türkiye başka ülkelerde olduğu gibi oligarkların,
kartellerin ve birkaç ailenin emrinde değil, tamamıyla milletin emrinde bir
ülke hâline gelmiştir. Bugün bu ülkenin kazancı AK PARTİ iktidarı öncesinde
olduğu gibi faize değil, hastaneye, üniversiteye, yola, okula harcanmaktadır. 
Hatırlayın
değerli milletvekilleri, 2002 yılında bütçenin yüzde 45’i faiz ödemelerine
gidiyordu. Bugün bu para milletimiz için, Türkiye’nin büyümesi için
kullanılıyor. Bu büyümeyi milletimiz kendi sofrasında hissediyor bugün.
Şükürler olsun ki bütçesinden aldığı gücü halkına adaletle yansıtan, bununla birlikte
dünyada ses getirecek büyük projelerle herkesin imrenerek baktığı bir
Türkiye’yi adım adım inşa ediyoruz.
AYTUĞ
ATICI (Mersin) – Ya, millet açlıktan ölüyor.
ERKAN
KANDEMİR (Devamla) – Eğitimdeki kalkınma, tek başına bu vizyonu ortaya koyacak
verileri aslında bizlere göstermekte. 2002 yılında tüm eğitim harcamalarına
genel bütçeden ayrılan pay yüzde 9,4; 2015 yılında tam 2 katı. 2015 yılında
sağlık harcamaları için ayırdığımız kaynak 2002’ye göre 5,9 katına çıkmış. Acil
sağlık hizmetlerinde dünyanın örnek aldığı bir ülke hâline gelmişiz.
AYTUĞ
ATICI (Mersin) – Bebek ölümleri de artmış bu arada.
ERKAN
KANDEMİR (Devamla) – Nitelikli yatak kapasitesini artırma oranında dünyanın
örnek aldığı bir ülke hâline gelmişiz. Yükseköğretimde burs ve kredi miktarı
2002 yılında 45 TL, bugün 400 TL’ye gelmiş. 
AYTUĞ
ATICI (Mersin) – Bebek ölümleri ilk defa artmış sizin sayenizde.
ERKAN
KANDEMİR (Devamla) – Devlet üniversitelerinde harcı kaldırmışız ve Dünya
Ekonomik Forumu’nun yükseköğretim sıralamasında ülkemizi yukarılara taşımaya
devam ediyoruz. 
Hiç
kuşkusuz eğitimde okullaşmayı artırmanın yanında kalifiye iş gücünü de artırma
adına Hükûmetimiz adımlar atmaya devam edecek. Tabii, burada birçok şey
söylenebilir. Üniversitelerin on üç yılda 76’dan 182’ye çıkması, öğretmen
başına düşen öğrenci sayısının hemen hemen yarıya gerilemesi aslında bu
bütçenin nasıl şekillendirildiğini göstermesi adına, bu bütçeye AK PARTİ’nin
nasıl bir ruh giydirdiğini göstermesi adına çok önemli verilerdir diye
düşünüyorum. Biz ülkemizin her karış toprağından nasıl verim alırız ve ülkemize
nasıl daha çok hizmet ederiz, bunun hesabını yapıyoruz. Daha evvelki
iktidarların lütfedip uğramadığı şehirlere üniversite yapıyoruz, havaalanı
yapıyoruz, fabrika yapıyoruz, hastane yapıyoruz. 
AYTUĞ
ATICI (Mersin) – Ya, Sivas’ta Demir Çelik’i kapattınız. Bir tane fabrika
açmadınız.
ERKAN
KANDEMİR (Devamla) – Bizim hedefimiz, çağa ayak uyduran, geleceği okuyan, bilgi
toplumuna dönüşmüş, katma değer zincirinde yukarı çıkmış, rekabet gücü yüksek,
güçlü bir Türkiye. Bu bakış açısıyla geçici bütçemizin hayırlar getirmesini
diliyor, saygılar sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Kandemir.
Şimdi
madde üzerinde on dakika süreyle soru-cevap işlemi yapacağım. On dakikalık
sürenin yarısı soru soranlar tarafından, milletvekillerimiz tarafından
kullanılacaktır. Kalan yarısı da Sayın Bakan tarafından cevap vermek amacıyla
kullanılacaktır.
Birinci
soru Sayın Erdoğan’ın.
MEHMET
ERDOĞAN (Muğla) – Sayın Başkan teşekkür ediyorum.
Sayın
Bakan, yarın 17-25 Aralık rüşvet ve yolsuzlukla mücadele haftası başlıyor.
Yolsuzluğun ayyuka çıktığı son yıllarda Sayıştay raporları olmadan bütçe
görüştük. Bu yıl bütçe görüşmelerinde Sayıştay raporu olacak mı olmayacak mı?
Sayıştay dışındaki mali denetimleri kaldırdınız, Sayıştay denetimlerini de
kaldırmayı düşünüyor musunuz?
Teşekkür
ediyorum.
BAŞKAN
– Sayın Yedekci…
GÜLAY
YEDEKCİ (İstanbul) – Sayın Bakanım, az önce bir soru sormuştum ama “Yetki ve
sorumluluk sahibi bir kişi olarak biz de aynı temennideyiz.” dediniz, hâlbuki
bu sorumluluk şu anda sizde. Yeşil alanların ve spor alanlarının artmasına
yönelik ne tür bir çalışmada bulunacaksınız? Ne yapacaksınız yani artık bu
arazileri belediyelere devrederken konut amaçlı değil de yeşil alan amaçlı
devredecek misiniz? Bunu öğrenmek isteriz.
Teşekkür
ederim.
BAŞKAN
– Sayın Haberal…
ERKAN
HABERAL (Ankara) – Teşekkür ederim Sayın Başkan.
2002’den
bu yana basit usule tabi esnaf sayısı yüzde 10; gerçek usule tabi mükellef
sayısı yüzde 0,5; KDV mükellefi sayısı yüzde 18 azaldı. Kira geliri elde eden
mükellef sayısı yüzde 327 arttı. Rant hükûmeti misiniz? Eleştirdiğiniz 57’nci
Hükûmette cari açık 2,1 milyarken bütün Cumhuriyet tarihindeki cari açık 55
milyar dolarken sizin döneminizde 444 milyar dolara çıktı. Ne kadar daha
artırmayı düşünüyorsunuz?
BAŞKAN
– Sayın Aydın…
KAMİL
AYDIN (Erzurum) – Teşekkür ederim Sayın Başkan.
Tabii,
yüce Meclisimiz hakikaten siyasetin en yüce makamda yapıldığı bir yer. Siyasi
söylemlerimizi biraz rafine ederek söylememiz gerekir diye düşünüyorum. 
Bütçeyi
görüşüyoruz burada, hatta geçici bütçeyi görüşüyoruz ama siyasi mülahazaların
gölgesinde kalmış. Bir şey takıntı hâline getirildiği zaman bu sendroma
dönüşür. Maalesef, Sayın Bakanda da daha işin başındayken 2002 sendromu
oluşmuş. Yani bu 2002’yi niye sendrom hâline getiriyorsunuz? Ben o zaman somut
bir şey sorayım, mademki böyle bir mukayeseli siyasete girdi: 2002’deki
Bayburt, Erzincan ve Erzurum’un -bölge milletvekili, muhalif milletvekili
olarak söylüyorum- kalkınmışlık oranını lütfen bir incelesin. Şu anda, TÜİK
raporlarına göre bu üç ilimiz Türkiye'nin en fakir üç ili. Burayı kalkındırmak
için -kendi Bayburtlu olması hasebiyle- ne tür planları var? Biraz onlara mesai
ayırırsa çok memnun olurum.
Teşekkür
ediyorum, sağ olun.
BAŞKAN
– Sayın Erkan Aydın...
ERKAN
AYDIN (Bursa) – Sayın Bakan, Maliye Bakanlığının, kasım ayında, örtülü ödenek
olarak bilinen gizli hizmet giderinin yüzde 90 oranında artması dikkat çekici.
Rakamlarınıza göre, 2014 Kasım ayında 117 milyon TL olan gizli hizmet gideri,
bu yıl kasım ayında 221,5 milyon lira oldu. Ekim ayında 59 milyon 914 bin lira
harcama yapılan örtülü ödenekten kasım ayında 222 milyon 876 bin lira harcandı.
Bu, aynı zamanda, bu yıl içerisinde, örtülü ödenekten bir ay içerisinde
gerçekleştirilen en yüksek ikinci harcama oldu. Bir yıl içinde örtülü ödenek
giderinin yüzde 90 artmasının nedenlerini nasıl açıklarsınız? Bu para işçinin,
köylünün, memurun vergisinden kesilerek toplanıyor. Halkımızın vergilerinin
nerede harcandığının bilinmesi kadar doğal bir şey yok. Bir kez daha soruyorum:
Örtülü ödenek giderleri neden arttı?
Teşekkür
ederim.
BAŞKAN
– Sayın Şimşek...
BAKİ
ŞİMŞEK (Mersin) – Sayın Bakanım, asgari ücretle ilgili, Hükûmetimizin yılbaşı
itibarıyla yapacak olduğu zammı, yeterli olmasa da olumlu buluyoruz. Acaba,
asgari ücret artışından kaynaklanan farkın tamamını işveren üzerine mi
yükleyeceksiniz yoksa Hükûmet bunun bir kısmını üstlenecek mi? 
Özellikle
Suriye, Irak ve Rusya’yla yaşanan krizden sonra Mersin’de, Adana’da narenciye
üreticileri çok zor durumdadır. Bununla ilgili bir öneriniz var mıdır?
Hep
örnek verdiğiniz 2002 yılında asgari ücretli kaç çeyrek altın alabiliyordu,
2015 yılında asgari ücretle çalışan bir insan kaç çeyrek altın alabiliyor; bir
de bunu kıyaslamanızı istiyorum.
Teşekkür
ediyorum.
BAŞKAN
– Sayın Üstündağ...
AKIN
ÜSTÜNDAĞ (Muğla) – Sayın Bakana sorum şudur: 5216 sayılı Büyükşehir Belediyesi
Kanunu’nun 23’üncü maddesinin (b) fıkrasına göre, büyükşehir belediye sınırları
içinde yapılan genel bütçe vergi gelirleri tahsilatı toplamı üzerinden ilgili
büyükşehir belediyesine yüzde 5 pay ayrılmaktadır. Muğla’da faaliyet gösteren
birçok şirketin merkezi Muğla dışındadır. Bu şirketler kurumlar vergisini Muğla
dışındaki illerde ödemektedir. Dolayısıyla, Muğla’nın vergi gelirleri azalmakta
ve Büyükşehir Belediyesine ayrılan pay da doğal olarak yüzde 5 azalmaktadır.
Muğla gibi yaz-kış nüfusu farklı olan illerde bu problem devam etmektedir.
Muğla’da genel bütçeye dayalı hemen hemen hiçbir yatırım yoktur, bütün yük
Büyükşehir Belediyesindedir. 1.479 kilometre kıyı uzunluğu ve turizm
potansiyeli olan, marka bir il olan Muğla’nın altyapısı yetersiz, katı atık
arıtma tesisleri eksik olup büyük sorunlarla turizm anlamında karşı karşıyadır.
Bu konuda…
(Mikrofon
otomatik cihaz tarafından kapatıldı)
BAŞKAN
– Sayın Bakan…
MALİYE
BAKANI NACİ AĞBAL (Bayburt) – Sayın Başkan, teşekkür ediyorum. 
Sayın
Erdoğan’ın Sayıştay raporlarıyla ilgili olarak sorduğu soru noktasında bir
önceki cevabımda vermiştim. Bu sene Sayıştay raporları Plan Bütçe Komisyonuna
gelmiş durumda. 2016 Merkezi Yönetim Bütçe Kanunu’nun görüşmeleri sırasında
Sayıştay raporları komisyon tarafından değerlendirilecektir, komisyonumuzun
takdirindedir. 
Sayın
Yedekci’nin yeşil alanlarla ilgili duyarlılığına teşekkür ediyorum. Biz de,
hakikaten, yeni Hükûmet programımızda özellikle çevreye özel bir bölüm ayırdık.
Hakikaten, çevre hepimizin ortak malı, geçmişten devraldık, geleceğe
devredeceğiz ve gelecek için bizim nazarıitibarımızda emanet. Hükûmet
programımızda çevreyle ilgili bölümde buna özel yer verdik ve bütün
arkadaşlarımızın bilmesinde de fayda var. Şehirlerde yeni gelişen alanlarda
kişi başına 10 metrekare olan yeşil alan şartını 15 metrekareye kadar çıkaracak
ve uygulamayı etkinleştireceğiz. Yani, şehirlerin yeni geliştiği bölgelerde mevcut
mevzuattaki miktarı yaklaşık olarak yüzde 50 oranında artırıyoruz,
şehirlerimizin çevreye duyarlı, yeşil alanın daha fazla…
GÜLAY
YEDEKCİ (İstanbul) – Millî Emlakin arazilerini artık yeşil alan şartıyla mı
vereceksiniz? Bu mu demek oluyor? 
MALİYE
BAKANI NACİ AĞBAL (Bayburt) – Şu demek oluyor: Çevreye duyarlı bir şehir,
çevreye duyarlı bir medeniyet bizim zaten köklerimizde var, geleceğimizde de
olacak, hiç merak etmeyin. 
GÜLAY
YEDEKCİ (İstanbul) – “Evet.” deseniz ne kadar mutlu olacağız Sayın Bakanım. 
MALİYE
BAKANI NACİ AĞBAL (Bayburt) – Sayın Haberal’ın kira gelirlerine ilişkin bir
değerlendirmesi oldu, öncelikle teşekkür ediyorum. Maliye Bakanlığı olarak
Sayın Maliye Bakanımız Mehmet Şimşek döneminde gerçekten takdirle
karşıladığımız bir çalışma yapıldı ve o dönemde kira geliri elde eden
mükelleflerimize yıl içinde elde ettikleri kira gelirlerine ilişkin hazır
beyannameler oluşturuldu ve mükelleflerimize bu beyannameler sunuldu. Kendi
iradeleriyle bu beyannameleri doldurup Gelir İdaresine beyan olarak verdiler ve
kira gelirleri üzerinden elde edilen vergi gelirlerimiz ve beyan miktarımız
arttı. 
Biliyorsunuz, özellikle Gelir İdaresi
Başkanlığımızca uzun süredir, daha önceki Hükûmetler döneminde de başlayan,
bizim de daha da geliştirerek devam ettirdiğimiz VEDOP projesi başta olmak
üzere büyük oranda teknoloji yatırımı yapıldı ve bu imkânlar bu şekilde elde
edildi. Bizim kira geliri elde edenlere karşılık özel olarak bir olumlu veya
olumsuz yaklaşımımız yok. Tamamen kendi beyanlarıdır. Ama şunu da ifade etmeme
müsaade edin: Kayıt dışı ekonomiyle ilgili TÜİK’in yayınladığı istatistiklere
bakacak olursak, 2004 yılında yüzde 52 nispetinde olan kayıt dışı ekonomi
oranı, son açıklanan verilerle yüzde 34 seviyesine kadar çıktı. Bizim daha
fazla kayıt dışı ekonomiyle mücadele etmemiz lazım, verginin daha adaletli bir
şekilde toplanması lazım. 
Sayın Aydın “Erzincan, Bayburt,
Erzurum’un kalkınması için önümüzdeki dönemde ne yapacaksınız?” dedi.
ERKAN HABERAL (Ankara) – Cari açığa cevap
vermediniz Sayın Bakan.
MALİYE BAKANI NACİ AĞBAL (Bayburt) – Hep
beraber, Sayın Vekilim, hep beraber çalışacağız. Erzurum’a da Bayburt’a da
Erzincan’a da bütün 81 vilayetimize de daha fazla hizmet götüreceğiz, daha
fazla yatırım götüreceğiz, bundan emin olabilirsiniz. 
KAMİL AYDIN (Erzurum) – Ama haksızlık
etmeyin, 2002’de daha iyiydi.
MALİYE BAKANI NACİ AĞBAL (Bayburt) –
Örtülü ödenek konusundaki yapılan değerlendirme… Örtülü ödenek gizli saklı bir
şey değil. 5018 sayılı Kanun’a göre çerçevesi düzenlenmiş, mekanizmaları
belirlenmiştir. İhtiyaçlar çerçevesinde bu harcamalar yapılır. Devletin her
zaman için ihtiyaçları olacaktır, olmaya da devam edecektir. Burada bir
tereddüt olmasın. 
Asgari ücretle ilgili olarak da…
ERKAN HABERAL (Ankara) – Sayın Bakan,
cari açığa cevap vermediniz efendim.
MALİYE BAKANI NACİ AĞBAL (Bayburt) –
Bütün soruları yetiştirmeye çalışıyorum, bir tek siz sormadınız. 
ERKAN HABERAL (Ankara) – Cari açığı
sordum efendim.
MALİYE BAKANI NACİ AĞBAL (Bayburt) –
Asgari ücret konusundaki çalışmalarımız devam ediyor. 
Mersinli narenciye üreticilerimiz
konusunda, Bakanlar Kurulu olarak bu konuda çalışmalarımız devam ediyor. Hiçbir
şekilde üreticimizi mağdur etmemiz söz konusu değil. Her türlü tedbirin
alındığını ve alınacağını da ifade etmek isterim. 
AYTUĞ ATICI (Mersin) – Sayın Bakan,
sözleriniz kayıtlara giriyor.
MALİYE
BAKANI NACİ AĞBAL (Bayburt) – Sayın Üstündağ’ın Muğla üzerinde gelir payıyla
ilgili yaptığı değerlendirme konusunda da…
AYTUĞ
ATICI (Mersin) – Bütün sözlerinizi takip edeceğim Sayın Bakan.
MALİYE
BAKANI NACİ AĞBAL (Bayburt) - …gelir payı değerlendirmesiyle ilgili olarak da,
doğrudur, şirket merkezleri farklı olduğu zaman… 
(Mikrofon
otomatik cihaz tarafından kapatıldı) 
ERKAN
HABERAL (Ankara) – Sayın Başkan, sorularımıza cevap alamadık Sayın Bakandan.
BAŞKAN
– İlave süre veriyorum.
MALİYE
BAKANI NACİ AĞBAL (Bayburt) - …o ildeki, o ilin hesabına dâhil ediliyor.
Sistemin üzerinde bu tür değerlendirmeler yapılabilir. Bunu birlikte inşallah
konuşur, daha iyi bir gelir payı modeli geliştiririz.
Teşekkür
ediyorum.
BAŞKAN
– Teşekkür ederim Sayın Bakan.
Madde
üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı 2016 Yılı Merkezi Yönetim Geçici Bütçe Kanunu Tasarısının
1’inci maddesinin 1’inci fıkrasının, f bendinin 4’üncü alt bendinde yer alan
“yüzde 100’ü” ibaresinin “yüzde 75’i” şeklinde değiştirilmesini arz ve teklif
ederiz.
 İdris
Baluken Ahmet Yıldırım Adem
Geveri
 Diyarbakır Muş Van

 Alican
Önlü Filiz Kerestecioğlu Müslüm
Doğan
 Tunceli İstanbul İzmir

 İmam
Taşçıer
 Diyarbakır
Türkiye Büyük
Millet Meclisi Başkanlığına
Görüşülmekte
olan 1 sıra sayılı Kanun Tasarısı’nın 1’inci maddesinin (a) bendinin 2)
numaralı alt bendinin aşağıdaki şekilde değiştirilmesini arz ve teklif ederiz.
Saygılarımızla.

 Zekeriya
Temizel Aykut Erdoğdu Musa
Çam
 İzmir İstanbul İzmir
 
 Bülent
Kuşoğlu Bihlun Tamaylıgil Lale
Karabıyık
 Ankara İstanbul Bursa
 
 Aytuğ
Atıcı
 Mersin
“2)
Cumhurbaşkanlığı bütçesinin 01.00.00.02-01.1.1.00-1-01.8 tertibinde yüzde
25’i”,
BAŞKAN
– Şimdi, maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan tasarının 1’inci maddesinin; 1’inci fıkrasının b ve d bentlerinin
aşağıdaki şekilde değiştirilmesini; ç bendinin 5 no.lu alt bendindeki yüzde
35’i ibaresinin yüzde 20’si olarak değiştirilmesini arz ve teklif ederiz.
 Mehmet
Günal Mustafa Kalaycı Erhan
Usta
 Antalya Konya Samsun
 
 Erkan
Akçay Erkan Haberal İsmail
Faruk Aksu
 Manisa Ankara İstanbul
b)
“03-Mal ve Hizmet Alım Giderleri” ekonomik kodunu içeren tertiplerinden %20’si;
d)
“06-Sermaye Giderleri” ekonomik kodunu içeren tertiplerinden %20’si;
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MUSTAFA SAVAŞ (Aydın) – Katılmıyoruz.
BAŞKAN
– Hükûmet önergeye katılıyor mu?
MALİYE
BAKANI NACİ AĞBAL (Bayburt) – Katılmıyoruz.
BAŞKAN
– Önerge hakkında konuşmak isteyen Sayın Erhan Usta…
Buyurun
Sayın Usta. (MHP sıralarından alkışlar)
Süreniz
beş dakikadır.
ERHAN
USTA (Samsun) – Teşekkür ederim Sayın Başkan.
Sayın
Başkan, değerli milletvekilleri; bütçenin tümü üzerindeki konuşmam esnasında
Türkiye’nin 2008 sonrasında makroekonomi açısından kötü bir performans
gösterdiğini rakamlarla ifade etmiştim, bunun temel nedenlerini de sizlerle
paylaşmıştım. 2008 sonrası bu kötü performansına karşılık da 2008 yılına kadar
performansın nispeten iyi olduğunu aslında ifade etmiştim. Buradaki iyi
performanstaki en temel belirleyici de aslında Milliyetçi Hareket Partisinin de
koalisyon ortağı olduğu 57’nci Hükûmet döneminde gerçekleştirilen yapısal
reformlardır. AKP, ciddi yapısal reformların yapıldığı, yıllardan beri
süregelen sorunların çözüldüğü ve bunların siyasi bedelinin ödendiği bir
Türkiye devralmıştır. 
Sayın
Bakanın da dinlemesinde fayda var. Bu yapısal reformlar nelerdir birkaç örnek
vereyim, bunların listesi çok fazla, vaktimi onunla geçirmek istemiyorum ama
Kamu İhale Yasası 57’nci Hükûmet döneminde çıkartılmıştır. Daha sonra 158 defa
bu yasayı delici işlem de AKP tarafından yapılmıştır. Kamu Finansmanı ve
Borçlanma Kanunu 57’nci Hükûmet tarafından çıkartılmıştır. Sayın Bakan burada
birçok gerçeği çarpıttığı gibi -artık Allah’tan korkun- yani şu Meclisin Mart
2002’de kabul ettiği Kamu Finansmanı Kanunu’nu dahi kendi hükûmetleri zamanında
yapılmış bir kanunmuş gibi burada sundu. Diğer hususlara ilişkin söyledikleri
ifadelerin doğruluğunu siz takdir edin.
Bankacılık
Yasası 57’nci Hükûmet tarafından yapılmıştır. Merkez Bankasının bağımsızlığı,
İcra İflas Yasası’ndaki değişiklikler, piyasanın serbestleştirilmesi… Bakın, bu
çok önemlidir. Şeker piyasası, tütün piyasası, enerji piyasası,
telekomünikasyon piyasası, daha bunların hepsini sayabiliriz. Bunların
serbestleştirilmesi, burada özerk kuruluşların, özerk otoritelerin kurulması
57’nci Hükûmet döneminde gerçekleştirilmiştir.
Bütçe,
bütçeyi konuşuyoruz. Bütçenin yapısı çok dardı, kapsamı çok dardı. Bütçenin
kapsamının genişletilmesi, özel gelir-özel ödenek sisteminin ıslah edilmesi,
fonların tasfiye edilmesi, döner sermaye sisteminin azaltılması, hepsi,
bütçenin kapsamını genişletmeye ve bütçenin şeffaflaştırılmasına yönelik
yapısal reformlardır ve bunlar 57’nci Hükûmet döneminde yapılmıştır. Bunun
haricinde, KİT sistemine ilişkin fazla personel tasfiyesi ve diğer hususlar,
onların daha verimli çalışması 57’nci Hükûmet döneminde yapılmış hususlardır. 
Şimdi,
AKP başlangıç dönemlerinde bu reformları bir miktar uygulamış, uygun küresel
ortamla birlikte Türkiye’nin bir miktar güzel performans göstermesi sonucu da
olmuştur. Fakat bizim gibi ekonomilerde yani gelişmekte olan ekonomilerde
yapısal reformlar “Ben bir defa yaparım, biter.”le olmuyor. Kaldı ki bunları
AKP Hükûmeti yapmamıştır, daha önce yapılmıştır. Bu reformların 2007’ye, 2008’e
kadar uygulanmasıyla birlikte Türkiye iyi bir performans göstermiştir. Bundan
sonra ortaya çıkan yapısal reform ihtiyacı, maalesef arkadaşlar -ben bunu
politik olsun diye söylemiyorum- Türkiye’de karşılanmamıştır. Adalet ve
Kalkınma Partisi Hükûmeti 2008 sonrasında ekonomi alanında hiçbir yapısal
reform yapmamıştır. Bana bir tane yapısal reform söylesinler. Kamu Malî
Yönetimi ve Kontrol Kanunu 2003’ün Aralığında çıkmıştır, çalışmaları bizim
dönemimizde yapılmıştır, ben de bir bürokrat olarak onun içerisinde çalıştım.
Onun haricinde, belki “Sayıştay Kanunu” diyebilecekler. Sayıştay Kanunu
çıkmıştır fakat sonradan 3 defa format atılarak Sayıştaya, eskisinden daha kötü
bir Sayıştay bugün doğmuştur. Bana bir tane Maliye Bakanı çıksın, buradan
söylesin “Ekonomide biz şu yapısal reformu yaptık.” diye. Bunu
söyleyemeyecektir. Ben şimdi buradan soruyorum size: “Öncelikli dönüşüm
programları” diyorsunuz, Başbakan açıklıyor bunları. Bunlar iki buçuk yıl önce
açıklandı. İki buçuk yıl önce açıkladık, iki buçuk yıl boyunca da bunları
sürekli açıklıyoruz, en son geçen gün yine açıklandı. Maliye Bakanına Plan ve
Bütçe Komisyonunda soruyorum: “Sayın Bakan, ilk üç ay için getirdiğiniz bu 158
milyar TL’lik ödenek içerisinde öncelikli dönüşüm programları -ki çok
önemsiyoruz, bir bürokrat olarak da onların hepsinde emeğim var, katkım var-
için ne kadar kaynak ayırdınız, bunlara kaynak var mı?” diyoruz, Maliye Bakanı
konuşmuyor, Maliye Bakanının bu konuyla ilgili hiçbir fikri yok.
Bütçe kavramı diye konuşuyoruz. Bakın,
bütçe, adı üzerinde bütçe, bir harcaması varsa bunun bir geliri vardır. Bu tam
bir fiyaskodur, bugünkü oynadığımız bir tiyatrodur, geliri olmayan bir bütçe
olmaz Sayın Bakan. Dolayısıyla, bu gelirlerin mutlaka söylenmesi lazım.
Anayasa’ya baktığımızda, ek ödenek talebinde bulunduğumuz durumda dahi bunun
karşılığında bir gelir gösterilmesi zorunluluğu vardır. Siz 158 milyar liralık
bugün bir ödenek alacaksınız burada, karşılığında hiçbir gelirden
bahsetmiyorsunuz, gelirin hesap edilmediğini de Sayın Muş itiraf etti.
Şimdi, ben soruyorum: Asgari ücret bu
bütçeye nasıl yansıtıldı? İşverenlerimiz üzerindeki bu yükün bir kısmını devlet
üstlenecek mi, üstlenmeyecek mi? Bu konuda bize bilgi verilmesi gerekir. “İlk
üç ay içinde, efendim, 139 milyar lira serbest bırakma yapıldı.” diyorsunuz.
Sayın Bakan, gülünç duruma düşüyorsunuz. 139 milyar lira serbest bırakma, geçen
yılki serbest bırakma bu ödenekle mukayese edilecek şey değildir. Bunların
önemli kısmı yılın tamamında harcanacak paralardır.
(Mikrofon otomatik cihaz tarafından
kapatıldı)
ERHAN USTA (Devamla) – Burada mukayese
edilecek şey, geçen yılın ilk üç ayında yapılan harcama ile bu yılın ilk üç
ayında verilen ödenektir. Dünyanın neresine giderseniz gidin bu mukayese böyle
yapılır ve mukayese sonrasında ortaya çıkan rakam da yüzde 38’lik artıştır, bu
artışı Sayın Bakan burada bize açıklayamamıştır.
Ben hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Usta.
Şimdi, önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
İkinci önergeyi tekrar okutup işleme
alacağım:
Türkiye
Büyük Millet Meclisi Başkanlığına
Görüşülmekte olan 1 sıra sayılı Kanun
Tasarısı’nın 1‘nci maddesinin (a) bendinin 2) numaralı alt bendinin aşağıdaki
şekilde değiştirilmesini arz ve teklif ederiz.
Saygılarımızla.
Aytuğ
Atıcı (Mersin) ve arkadaşları
“2) Cumhurbaşkanlığı bütçesinin
01.00.00.02- 01.1.1.00-1-01.8 tertibinde yüzde 25’i”,
BAŞKAN – Önergeye katılıp
katılmadıklarını Komisyon ve Hükûmete soracağım. 
Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ MUSTAFA
SAVAŞ (Aydın) – Katılmıyoruz.
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz. 
BAŞKAN
- Önerge hakkında Mersin Milletvekili Sayın Aytuğ Atıcı konuşacaktır. 
Buyurun
Sayın Atıcı. (CHP sıralarından alkışlar) 
Süreniz
beş dakikadır. 
AYTUĞ
ATICI (Mersin) – Teşekkür ederim Sayın Başkan. 
Değerli
milletvekilleri, geçici bütçe kanunu tasarısının 1’inci maddesiyle ilgili
olarak verdiğimiz önerge üzerine söz almış bulunuyorum. Milletin parasını
kullanırken şeffaf olan ve harcanan her kuruşun hesabını vermeyi şerefli bir
görev olarak addeden milletvekillerini saygıyla selamlıyorum. (CHP sıralarından
alkışlar) 
Değerli
milletvekilleri, bu maddeyle Cumhurbaşkanının maaşını bir kalemde yüzde 12,6
oranında artırıyorsunuz. Biz ne diyoruz? Biz diyoruz ki: “Cumhurbaşkanının
maaşına zam yapılmasına gerek yoktur.” Neden gerek yok? Çünkü Cumhurbaşkanının
maaşı net olarak 26.800 lira -yani 26 milyar 800 milyon eski hesap- ve
gerçekten artışa gerek yok. 
Ankara
Ticaret Odasının verilerine göre, nüfusumuzun yüzde 15,4’ü yani 5 milyondan
fazlası açlık sınırının altında yaşarken bu parayı Cumhurbaşkanına vermek
haramdır. Yine, aynı odanın verilerine göre, nüfusumuzun yüzde 74’ü yoksulluk
sınırının altında yaşarken Cumhurbaşkanının maaşına zam yapmak haramdır. Bu
nedenle gerek yoktur. Bu önergeye “Evet.” demeniz gerekiyor.
Bakın,
bizim derdimiz sadece Cumhurbaşkanının maaşı değil çünkü Cumhurbaşkanının
maaşını artırdığınız zaman buna endeksli olarak emekli milletvekillerinin de
maaşı artacak yani kendi maaşımız, hepimizin maaşı artacak. Biz Cumhuriyet Halk
Partisi milletvekilleri diyoruz ki: Biz, maaşımızda artış istemiyoruz, buyurun
siz de istemeyin. (CHP sıralarından alkışlar) 
Şimdi,
ben merak ediyorum. Siz, burada paşa paşa otururken bir yandan Cumhurbaşkanının
maaşına zam yapıp, bir yandan kendi maaşınıza zam yaparken acaba emekli Ali
amcanın, Fatma teyzenin yüzüne nasıl bakacaksınız? Hangi yüzle onların yanına
gidip bir daha oy isteyeceksiniz?
UĞUR AYDEMİR (Manisa) – Şov yapma.
AYTUĞ ATICI (Devamla) - Ali amcaya
diyeceksiniz ki: “Sana ocak ayında yüzde 5, yüzde 6 oranında zam verdim, bunu
uygun gördüm ama kendime yüzde 12,6 zam uygun gördüm.” Yani emekli
milletvekilinin maaşı 9 bin lira civarında olurken siz Ali amcaya 900 lirayı
bile reva görmeyeceksiniz. Sizin maaşınızın onda 1’ini vereceksiniz ve karşısına
çıkıp diyeceksiniz ki: “Bana oy ver.”
Bakın
“Cumhurbaşkanının maaşının artmasına gerek yoktur.” demiştim. Neden biliyor
musunuz? Çünkü zaten Cumhurbaşkanlığının bir bütçesi var, bu bütçeyi Sayın
Cumhurbaşkanı zaten kullanıyor, önceki Cumhurbaşkanları da kullanıyordu, Ahmet
Necdet Sezer bunu artırıp iade ediyordu devletin kasasına. Ama bakın siz ne
yapmışsınız? 
Şimdi,
Sayın Ahmet Necdet Sezer yılda 24 milyon lira kullanıyor ortalama. Sayın
Abdullah Gül, sizin seçtiğiniz Cumhurbaşkanı, o da Sezer’den tam 4 kat daha
fazla, yani yılda 103 milyon lira para kullanıyor Cumhurbaşkanlığı bütçesinden.
Sayın Erdoğan ne kadar kullanıyor biliyor musunuz? Bir tahmin edin Allah
aşkına. Tam 501 milyon TL. (AK PARTİ sıralarından “Helal olsun.” sesleri) Yani
Sezer’den 20 kat daha fazla, Abdullah Gül’den de 5 kat daha fazla kullanıyor.
Şimdi, diyorsunuz ki, “Helal olsun.” lafları geliyor buradan. Sizi
duyamayanlara ben söyleyeyim, “Helal olsun.” diyor. Az önce Sayın Bakan dedi
ki: “Bu örtülü ödenekler kesinlikle millî davalar için kullanılır.” Şimdi
örtülü ödeneğe de geleceğim. Sayın Cumhurbaşkanı kendine ayrılan maaş ve
bütçeyle yetinmiyor, bir de bunun üzerine örtülü ödenekten pay istiyor. Biz de
bunu Anayasa Mahkemesine götürüyoruz. Şimdi, nasıl çalıştığınızı size anlatacağım.
İşi yapması gereken Başbakandır ya da işi yaptığını zanneden Başbakandır ama
parayı kullanan Cumhurbaşkanı.
Şimdi,
bakın, normalde, Sayın Bakanın dediği gibi, bu örtülü ödenekler millî güvenlik
için kullanılır. Bakın, siz ne yapmışsınız? 2014 yılı Haziran ayı, kullanılan
para 14 milyon; bir yıl sonra, 2015 Haziran ayı, kullanılan para 168 milyon, 12
kat. Niye artmış biliyor musunuz? Çünkü seçim olmuş o ayda, o seçime
harcamışsınız siz bu parayı. (AK PARTİ sıralarından “Helal olsun.” sesleri,
alkışlar) “Helal olsun.” diyorsunuz değil mi? Haram, zehir, zıkkım olsun. (CHP
sıralarından alkışlar, AK PARTİ sıralarından gürültüler) 
Son
on iki yılda yine sizin başbakanlarınız örtülü ödenekten…
(Mikrofon
otomatik cihaz tarafından kapatıldı) 
AYTUĞ
ATICI (Devamla) – Sayın Başkanım, tamamlayabilir miyim? (AK PARTİ sıralarından
gürültüler) Rahatsız oldunuz değil mi?
Son
on iki yılda sizin başbakanlarınız örtülü ödenekten yılda 666 milyon
kullanıyor…
RADİYE
SEZER KATIRCIOĞLU (Kocaeli) – Çünkü halka hizmet için kullanıyor.
AYTUĞ
ATICI (Devamla) - Cumhurbaşkanı ve Başbakan birlikte 1,6 milyar kullanıyor.
Şimdi, “Helal olsun.” diyebiliyor musunuz? (AK PARTİ sıralarından “Helal
olsun.” sesleri)
Saygılar
sunuyorum. (CHP sıralarından alkışlar) 
BAŞKAN
– Teşekkür ederim Sayın Atıcı.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Şimdi
üçüncü önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 1 sıra sayılı 2016 Yılı Merkezi Yönetim Geçici Bütçe Kanunu Tasarısının
1’inci maddesinin 1’inci fıkrasının f bendinin 4’üncü alt bendinde yer alan
“yüzde 100’ü” ibaresinin “yüzde 75’i” şeklinde değiştirilmesini arz ve teklif
ederiz.
Filiz
Kerestecioğlu (İstanbul) ve arkadaşları
BAŞKAN
– Önergeye katılıp katılmadıklarını Komisyon ve Hükûmete soracağım.
Komisyon?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz.
BAŞKAN
– Komisyonun ve Hükûmetin katılmadığı önergeyle ilgili olarak İstanbul
Milletvekili Sayın Filiz Kerestecioğlu konuşacaktır.
Buyurun
Sayın Kerestecioğlu. (HDP sıralarından alkışlar)
Süreniz
beş dakikadır. 
FİLİZ
KERESTECİOĞLU (İstanbul) – Sayın Başkan, değerli milletvekilleri, sevgili
halkımız; bütçenin cinsiyet açısından tarafsız olduğu, kadınları, erkekleri
aynı şekilde etkilediği düşünülür. Böylece, cinsiyete dayalı eşitsizlikler de
bütçede tamamen göz ardı edilir. Oysa, bütçeler cinsiyetsiz değildir. Hem onu
hazırlayanlara baktığınız zaman hem de nerelere harcandığına baktığınız zaman
cinsiyetsiz değildir. Özellikle bütün ülkelerde, aslında sadece Türkiye'de
değil, genel olarak o “Helal olsun.” dediğiniz paralar özellikle savaşa
harcandığında, bu kararı verenler hiç kadınlar değildir. 
Bugün,
Ankara’da, İstanbul’da, sokaklarda, belki hâlâ şu saatlerde kadınlar barış
nöbetinde oturuyorlar, kız yurtlarında kalan öğrenciler “Neden bu sokaklar
karanlık ve biz yurtlara gidemiyoruz, sürekli tacize maruz kalıyoruz?” diye
soruyorlar, bütün bunlar aslında farklı bir bütçeleme anlayışını gerektirir,
yani toplumsal cinsiyet duyarlı bütçeleme anlayışı.
Ben
bu bütçeye baktığım zaman, bütçenin genel metninde tek bir “kadın” kelimesi
görmedim. 
AHMET
HAMDİ ÇAMLI (İstanbul) – Tamamı kadın üzerine, tamamı. 
FİLİZ
KERESTECİOĞLU (Devamla) – Sosyal hizmetler, sosyal yardımlar vesaire içerisine
hapsedilmiş bir “kadın” kelimesi var, gerekçelerde var, ama metinde yok. 
AHMET
HAMDİ ÇAMLI (İstanbul) – Analar ağlamasın diye o bütçe.
FİLİZ
KERESTECİOĞLU (Devamla) – Şimdi, ben bunun da, bu usulün de bir erkek üslubu
olduğunu düşünüyorum. Süremden yiyerek konuşuyorsunuz, konuşacaksanız lütfen
kürsüye gelin konuşun. Yani gerçekten söz keserek konuşmak, bu Meclise de
dinleyen insanlara da yakışan bir şey değil, çok fazla gürültü yapıyorsunuz. 
Genel
kamu hizmetleri, dinlenme, kültür, dinî hizmetler, sağlık hizmetleri, yardım
biçiminde harcanan kalemlerin ne kadarı kadınların ihtiyacı için harcanıyor,
maalesef belli değil. Tam da bu sebeple maliye bürokrasisi, cinsiyete duyarlı bütçeleme
konusunda kadınların ihtiyaçlarını gözetecek biçimde dönüşmelidir. Eğer
Hükûmete bu harcamaların yapılması için izin veriyorsak, biz, bu paraların, bu
harcamaların kimlere yönelik olduğunu bilmek zorundayız, bu, bizim en doğal
hakkımızdır. 
Kadın
ve erkeklerin ekonomik kaynaklara, ekonomik kullanım gücüne, istihdam destek
imkânlarına, kooperatiflere, iktidar hakkına, sağlık imkânlarına, bilgi edinme
hakkına, kendini ifade etme hakkına eşit oranda sahip olmaları için bütçe önüne
ne koyuyor? Bütçeye baktığımız zaman bunu görebilmemiz lazım. Örneğin,
bildiğiniz gibi, Birleşmiş Milletler ortak programıyla 11 pilot ilde toplumsal
cinsiyet duyarlı bütçeleme için 2015’te bir proje tamamlandı. Peki, böyle bir
projeye ortak olmuş olan Hükûmet, neden 2016 bütçesinde toplumsal cinsiyet
duyarlı bütçelemeyi hayata geçirmez? Mesele sadece gerçekten yüksek miktarda
olduğunu bildiğimiz fonu almak mıdır? Fonu alınca iş biter mi? Bir bütçe metne
dökülmeden önce bütçede kadın-erkekler açısından dengesizlikler var mı? Program,
politikanın çıktıları nasıl daha eşitlikçi olabilir? Bütün bunlar, özellikle
yoksul kadınların önceliklerine göre düzenlenen, onların yüklerini hafifletmeyi
hedefleyen, kamu hizmetlerine yapılan harcamalar nelerdir? Tüm bunların
cevabını bir bütçede bizim bulabilmemiz lazım. 
Birleşmiş
Milletlerin denetimine karşı güvenlik harcamaları büyük oranda kamufle
edilmesine rağmen, askerî harcamaların millî gelirdeki payı maalesef çok fazla.
Üstelik az önce anlatıldığı gibi bir de örtülü ödenek var. 
Sağlık
hizmetlerinin de cinsiyeti var arkadaşlar. Dünyada biz bu resimde utanç
hanesindeyiz. Örneğin birinci basamakta kanser tarama oranlarında kadınların
yalnızca yüzde 15’i rahim ağzı kanseri taramasından geçmiş, OECD ortalaması ise
yüzde 59. Aynı şekilde meme kanseri yönünden de 27,3, OECD’de yüzde 61,5. 
Evet,
kadınlara annelik izni değil, devredilemez babalık izni ve annelik izni
gerekiyor. Tüm çalışanların çalışma saatlerinin azaltılması, kadınların ev
emeği yükünün azaltılması için bakım hizmetlerinin kamulaştırılması, bunun için
de bütçe ayrılması gerekiyor. Biz, kadınların ihtiyaçlarını tespit ederek erkek
egemenliğinden kaynaklı eşitsizliklerle mücadeleyi hedef alan bir bütçe için
ısrarda devamlı olacağız. 
Hepinizi
saygıyla selamlarım. (HDP sıralarından alkışlar)
BAŞKAN
– Teşekkür ederim Sayın Kerestecioğlu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Etmeyenler… Kabul edilmiştir.
Birleşime
on dakika ara veriyorum.
Kapanma Saati: 23.06
BEŞİNCİ OTURUM
Açılma Saati: 23.18
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Mücahit DURMUŞOĞLU (Osmaniye), Zihni AÇBA (Sakarya)
-----0-----
BAŞKAN - Sayın
milletvekilleri, Türkiye Büyük Millet Meclisinin 15'inci Birleşiminin Beşinci
Oturumunu açıyorum.
2016 Yılı
Merkezi Yönetim Geçici Bütçe Kanunu Tasarısı’nın görüşmelerine kaldığımız
yerden devam edeceğiz.
Komisyon?
Yerinde.
Hükûmet?
Yerinde.
2’nci maddeyi
okutuyorum:
MADDE 2- (1) 2015 ve daha önceki yıllarda taahhüde
bağlanmış iş ve hizmetlere ait ödemelere 1 inci maddede belirlenen ödenek
sınırları çerçevesinde devam olunur. Kamu idareleri, ödemelerini 1 inci maddede
öngörülen ödenekler çerçevesinde gerçekleştirmek kaydıyla, 6583 sayılı Kanunda
söz konusu iş ve hizmetler için öngörülen ödenekleri esas alarak yüklenmeye
girişebilir. 
(2) Proje ve karakteristiği makine-teçhizat, bilgisayar
yazılım ve donanımı, idame-yenileme, bakım-onarım, büyük onarım, tamamlama,
etüd proje ile yayın alım ve basımı olan veya bunların bileşiminden oluşan
yıllık toplu projeler hariç olmak üzere, 2015 Yılı Yatırım Programı ek yatırım
cetvellerinde yer alan ve 2015 yıl sonu itibarıyla tamamlanmış projeler için
2016 yılında harcama yapılamaz. 2015 Yılı Yatırım Programı ek yatırım cetvellerinde
yer alan; 2015 yılında tamamlanması öngörülen projelerden tamamlanamayanlar ile
2016 yılı ve sonraki yıllarda tamamlanması öngörülen projelere ilişkin ödemeler
bu Kanunda sermaye giderleri ve sermaye transferlerine ilişkin verilen harcama
yetkisi çerçevesinde yapılır. Yatırım projelerinin uygulanmasına ilişkin iş ve
işlemler, 2016 Yılı Programının Uygulanması, Koordinasyonu ve İzlenmesine Dair
Karar hükümleri çerçevesinde yürütülür.
BAŞKAN – Şimdi,
gruplar adına söz talepleri vardır, onları karşılayacağım.
İlk
konuşmacı, Halkların Demokratik Partisi Grubu adına Diyarbakır Milletvekili
Sayın Nursel Aydoğan.
Buyurun
Sayın Aydoğan. (HDP sıralarından alkışlar)
HDP
GRUBU ADINA NURSEL AYDOĞAN (Diyarbakır) – Sayın Başkan, değerli
milletvekilleri; partimiz adına geçici bütçe üzerine söz almış bulunuyorum.
Öncelikle, hepinizi saygıyla selamlıyorum.
Değerli
arkadaşlar, şu anda bu ülkede tam 500 bin insan, ilan edilen sokağa çıkma
yasakları nedeniyle evlerine hapsolmuş bir durumda, biz burada bütçeyi
konuşuyoruz. Bu bütçede en az evlerine hapsedilen o 500 bin insanın içerisinde
emekli maaşı alan binlerce insan var. Bu bütçede emekli maaşlarına yüzde 6 zam
öngörüldü, seyyanen 100 lira zam öngörüldü ama ne yazık ki kendilerine verilen
bu emekli maaşını evlerinden çıkıp çekebilecek, bu maaşı harcayabilecek durumda
değiller. Şimdi, biz burada neyi tartışıyoruz? Bu ülkede binlerce insan
yılların emeği olan bir emekli maaşını bile sokağa çıkıp çekemiyorsa, bir
bakkala, bir manava gidip alışveriş bile yapamıyorsa yüzde 6 zam yapsan ne
olur, zam yapmasan ne olur? Hani size göre “İnsanı yaşat ki devlet yaşasın.”dı,
nasıl yaşatıyorsunuz insanları? Bir emekli maaşını bile çekemeyen bir insan, bu
devlete aidiyetini sorgulamaz mı sizce? Şu anda 500 bin insan, sokağa çıkamayan
500 bin insan bu devlete aidiyetini sorguluyor. (AK PARTİ sıralarından
gürültüler)
MUSTAFA
YEL (Tekirdağ) – Onu hendekçilere sor, hendekçilere!
NURSEL
AYDOĞAN (Devamla) – Öyle değil, size soruyoruz biz, Hükûmet olan sizsiniz. 
MUSTAFA
YEL (Tekirdağ) – Bize sorma onu, hendekçilere sor!
NURSEL
AYDOĞAN (Devamla) – Türkiye, demokratik bir hukuk devletidir. Siz demokratik
bir hukuk devletinde 500 bin insanı evine hapsedemezsiniz, özgürlüğünü
kısıtlayamazsınız. (AK PARTİ sıralarından gürültüler)
MUSTAFA
YEL (Tekirdağ) – Bize söyleme onu, hendekçilere söyle! 
SABAHATTİN
KARAKELLE (Erzincan) – Bunu siz yaptınız, hendekleri siz kazdınız!
NURSEL
AYDOĞAN (Devamla) – Bugün Sur’da tam on beş gündür insanlar evlerine
hapsedilmiş bir durumda, sokağa çıkamıyorlar. (AK PARTİ sıralarından “Neden
çıkamıyorlar?” sesleri) Yaşam hakları ellerinden alınmış.
BAŞKAN
- Sayın milletvekilleri, sayın hatibi dinleyelim efendim.
NURSEL
AYDOĞAN (Devamla) – Bir ülkede, demokratik bir hukuk devletinde en kutsal hak
nedir? Yaşam hakkıdır. Ama insanların yaşam hakları ellerinden alınmış. 
Dün
Sur’dan bir kadın telefon etti: “Evimizin her tarafına havan topları yağıyor.”
dedi. “Direnin, sabredin, bugünler de geçecek.” dedim. O, ne dedi?
Diyarbakır’da çok güzel bir söz var: “Allah hakkımızı onlarda bırakmasın.”
dedi. Bırakmasın diyorum, âmin diyorum.
SEBAHATTİN
KARAKELLE (Erzincan) – Hiç konuştun mu şehit polisleri? 
HAMZA
DAĞ (İzmir) – “Âmin” demesini de öğrenmişsin sonunda. 
NURSEL
AYDOĞAN (Devamla) – Biz biliyoruz. Ben ortaokulu bitirinceye kadar Kur’an
kursuna gitmiş bir insanım, ortaokul sona kadar Kur’an kursuna gitmiş bir
insanım. Senden daha Müslüman’ım, Müslümanlık sözle olmuyor. (AK PARTİ
sıralarından gürültüler)
BAŞKAN
– Sayın Aydoğan, Genel Kurula hitap edin lütfen.
NURSEL
AYDOĞAN (Devamla) – Silopi’de de, Cizre’de de sokağa çıkma yasağı başladı, iki
gün. Yandaş basınınızda, Star’da, Sabah’ta “Büyük operasyon başladı.” diye
haberler çıktı. 10 bin jandarma özel harekât, polis özel harekât tanklarla,
toplarla şehir merkezlerinde tek tek evlere girerek operasyon yapıyorlar. 
HALİL
ETYEMEZ (Konya) – Ne yaptınız ki operasyon yapıyorlar? Neden yapıyorlar?
NURSEL
AYDOĞAN (Devamla) – Sen biliyorsun, sen daha iyi biliyorsun. 
Bugün Cizre’nin Cudi Mahallesi’nde, evine
havan topu isabet eden bir kadın, “Hediye Şen” isminde bir kadın -2 çocuk
annesi- yaşamını yitirdi. Eğer böyle devam ederse sivil katliamlar olmaya devam
edecek. (AK PARTİ sıralarından “Sivil katliam diye bir şey yok.” sesi) Öyle
değil. Kim vurdu? (AK PARTİ sıralarından “siz” sesi) 
Gittin mi Cizre’ye hiç, gördün mü? (AK
PARTİ sıralarından gürültüler) 
Hastanelerde izinler kaldırılmış. Bir SES
üyesinden bana mesaj geldi. Türkiye'nin batısından, SES üyesi olmayan
hekimlerden Cizre’ye bir aylık geçici görev için tayinler yapılmaya çalışılıyor.
Tabii, ölüme gitmek kolay değil, ancak görüşülerek tayinler yapılmaya
çalışılıyor. 
NURETTİN YAŞAR (Malatya) – Ölümden
bahsetmeyi niye bu kadar seviyorsunuz? Ölüm biterse ne konuşacaksınız?
NURSEL AYDOĞAN (Devamla) – “Öğretmenlerin
semineri var.” uydurmasıyla özellikle batıdan gelip orada görev yapan
öğretmenler şehir dışına çıkartılıyor. Çıkartılıyor ki olası katliamda
öğretmenler ölürse bu ülkenin doğusunda ne olduğu anlaşılmasın diye.
NURETTİN YAŞAR (Malatya) – Ölümleri niye
bu kadar seviyorsunuz?
NURSEL AYDOĞAN (Devamla) - Öğretmenleri
çıkartıyorsunuz, öğretmenlerin okuttuğu öğrenciler ne olacak, onların canı çok
mu kıymetsiz, çok mu değersiz o çocukların canı? Siz nasıl bir öğretmene o
şekilde mesaj çekebilirsiniz?
NURETTİN YAŞAR (Malatya) – Ölümleri niye
bu kadar seviyorsunuz, ölümleri? Ölü seviciler!
NURSEL AYDOĞAN (Devamla) - Bir öğretmen
nasıl o kadar öğrencisini ölümle karşı karşıya bırakır da o şehri terk
edebilir? Korkuyla, şantajla öğretmenleri şehir dışına çıkarttınız.
NURETTİN YAŞAR (Malatya) – Ölü seviciler!
NURSEL AYDOĞAN (Devamla) – Nasıl?
NURETTİN YAŞAR (Malatya) – Ölü seviciler,
ölü seviciler!
NURSEL AYDOĞAN (Devamla) – Ölü seviciler
değil!
NURETTİN YAŞAR (Malatya) – Ölü seviciler!
NURSEL AYDOĞAN (Devamla) - Ölü seviciler
değil! Sizsiniz ölü sevici! Öyle olmasa öğretmenleri ayırt edip… 
İDRİS BALUKEN (Diyarbakır) – Sayın
Başkan, şunları bir susturun. 
BAŞKAN – Sayın milletvekilleri, lütfen… 
NURSEL AYDOĞAN (Devamla) - Öyle değil!
BAŞKAN – Sükûnete davet ediyorum.
Sayın Aydoğan, siz de Genel Kurula hitap
edin efendim.
İDRİS BALUKEN (Diyarbakır) – Daha bir
kere Meclis kürsüsüne çıkmamışlar, sürekli oradan sataşıyorlar!
NURETTİN YAŞAR (Malatya) – Ölü seviciler!
BAŞKAN – Sayın milletvekilleri, lütfen
Sayın Aydoğan’ı dinleyelim.
NURSEL AYDOĞAN (Devamla) – Cizre’ye de
paletli tanklar girmiş.
28 Şubatlarda Ankara’da Mamak’ta tanklar
gezerken hepiniz askeriyeye lanet okuyordunuz, küfür atıyordunuz, tanklar
gezerken. (AK PARTİ sıralarından gürültüler) Şimdi, aynı tankları siz
gezdiriyorsunuz. Anlaşılıyor ki siz tankların gezmesine karşı değilmişsiniz,
siz “Bu tankları biz niye gezdirmiyoruz?” diye üzülüyormuşsunuz. Öyle olmasa
şimdi o tanklar, sivil insanların yaşadığı o şehir merkezlerinde dolaşmazdı.
Sorgulayın biraz kendinizi. Biz 28 Şubatta da o şehirlerde o tankların
gezmesine karşı çıkıyorduk, bugün de karşı çıkıyoruz (HDP sıralarından
alkışlar) ama siz ne yaptınız? (AK PARTİ sıralarından gürültüler) Sayın Bakan,
Sayın Maliye Bakanı bütçenin rakamlardan ibaret bir belge olmadığını söyledi,
“Arkasında siyasi bir program vardır.” dedi. Doğrudur, doğru bir tespit.
Arkasında siyasal bir program var tabii ki. Nedir o siyasal program? Savaş
programı.
HARUN
KARACA (İstanbul) – PKK’lılar. 
NURSEL
AYDOĞAN (Devamla) - Bu ülkede maliyenin, hazırlanan bütçenin önemli bir kısmı
savaşa ayrılıyor, çatışmalara ayrılıyor. 
MUSTAFA
YEL (Tekirdağ) - Terörle mücadeleye ayrılıyor, terörle mücadeleye, savaşa
değil. 
NURSEL
AYDOĞAN (Devamla) – İç Güvenlik Yasası çıkartıldı, “İç Güvenlik Yasası gereği
hendeklere, barikatlara müdahale edeceğiz.” diye örtülü ödenekten milyonlarca
lira para ayrıldı, örtülü ödenekte yüzde 90 artış var, nereye gidiyor bu para?
Hesabını soramıyoruz tabii, kanun öyle yapılmış ama biz de biliyoruz ki bir
kısmı sözde Türkmenlere giden silahlar için kullanılıyor bir kısmı da işte bu,
sözde kamu güvenliği nedeniyle -tırnak içinde söylüyorum- yapılan harcamalara
gidiyor. Bu ülke bunu hak etmiyor, bu ülkenin insanları bunu hak etmiyor. Bakan
da söyledi, bu ülkenin eğitimine, sağlığına, işsizliğine, istihdama harcanacak
olan para, savaşa harcanıyor, çatışmalara harcanıyor.
HARUN
KARACA (İstanbul) – Okulları yakanlar bir şey demesin bari ya. Sağlığı,
hastaneyi yakanlar sizsiniz, okulları yakan sizsiniz, yolları tahrip eden
sizsiniz. 
NURSEL
AYDOĞAN (Devamla) - Oysa bu işin bir çözümü var, hepiniz biliyorsunuz bunu,
bizden daha iyi biliyorsunuz. Hendekleri, barikatları gerekçe yaparak bu halkı
sindirmek istiyorsunuz, bu halkı mücadelesinden geri adım attırmak
istiyorsunuz.
HARUN
KARACA (İstanbul) – Halk yok, PKK var. 
NURSEL
AYDOĞAN (Devamla) – Bunu başaramayacaksınız siz. Bu yaptıklarınız giderek...
İSMAİL
AYDIN (Bursa) – PKK’yla halkı karıştırma. 
NURSEL
AYDOĞAN (Devamla) – Bakın bu katliamlar devam ederse, uyarıyoruz sizi (AK PARTİ
sıralarından gürültüler) Türkiye'nin her tarafına eylemler yayılacak (AK PARTİ
sıralarından “Başkan, tehdit ediyor.” sesleri) kaos olacak bu ülkede. “Kaos
olmayacak.” diye oy istediniz. Evet, “Kaos olmayacak.” diye oy istediniz, “İç
çatışma olmayacak.” diye oy istediniz. (AK PARTİ sıralarından gürültüler, sıra
kapaklarına vurmalar) Şimdi, bu ülkeyi adım adım çatışmaya sürüklüyorsunuz. 
HALİS
DALKILIÇ (İstanbul) – Bu nasıl bir üslup? Tehdit ediyor, tehdit.
NURSEL
AYDOĞAN (Devamla) - Ama dün CHP gençliğinin, Kadıköy CHP gençliğinin güzel bir
pankartı vardı. Evet, sokağa çıkma yasaklarıyla ilgili bir eylem yapmışlardı,
kutluyorum onları. Ne diyorlardı eylemlerinde: “Doğuda güneş doğmadan, batıda
sabah olmaz.” Bunu aklınıza kazıyın, kazıyın! (AK PARTİ sıralarından
gürültüler)
MUSTAFA
YEL (Tekirdağ) – Çok korktuk!
NURSEL
AYDOĞAN (Devamla) - Doğuda güneş doğmadan, bu batıda sabah olmaz. Olacaksa
birlik ve kardeşlik olacak, olmayacaksa da siz bilirsiniz! (HDP sıralarından
alkışlar)
HALİS
DALKILIÇ (İstanbul) – Bu üslupla mı kardeşlik olacak?
BAŞKAN
– Teşekkür ederim Sayın Aydoğan. 
Gruplar
adına ikinci konuşmacı, Cumhuriyet Halk Partisi Grubu adına Bursa Milletvekili
Sayın Lale Karabıyık. 
Buyurun
Sayın Karabıyık. (CHP sıralarından alkışlar)
Süreniz
on dakikadır. 
CHP
GRUBU ADINA LALE KARABIYIK (Bursa) – Teşekkür ederim. 
Sayın
Başkan, değerli milletvekilleri; 2016 Yılı Merkezi Yönetim Geçici Bütçe Kanunu
Tasarısı’nın gerçekleşen geçmiş verileri iyi tahlil etmeden, gerçeklerden uzak
olarak hazırlandığını, gerekli şeffaflığın ve özenin gösterilmediğini
düşünüyorum. Sağlıklı bir planlama süreci için gerekli projeksiyonların şeffaf
ve hesap verebilir nitelikte yapılmasının önemine işaret etmek istiyorum. Doğru
bir planlama süreci gerçekleştirebilmek öncelikle geçmişi iyi tahlil etmekle
mümkün olacaktır. Peki, geçmiş nasıl tahlil edilecek? Öncelikle, gerçeklerden
kaçmayacağız. Gerçekleri kabul etmeden iyileşme mümkün olamaz. Peki, ne olur?
Ancak kendimizi kandırırız, yerimizde sayarız ve faturayı da vatandaş öder. 
Şimdi,
gelelim bize sunulan geçici bütçe kanunu tasarısının sunum konuşmasına. Bakın,
Plan ve Bütçe konuşmasındaki cümleyi aynen okuyorum Hükûmet tarafından bize
sunulan. Şöyle diyor: “Doğru ekonomik politikalar ve gerçekleştirilen birinci
nesil yapısal reformlar sonucunda ekonomide büyük bir başarı elde ettik.
Türkiye'nin kişi başı gelirini 3 kata yakın artırdık. Gelişmiş ülkelerle
aradaki farkı azaltıp refah düzeyini yükselttik. Aynı zamanda, gelir dağılımını
iyileştirdik ve yoksulluğu azalttık.” Ne kadar güzel, eğer gerçekleri böyle görüp
böyle algılıyorsak yapacak bir şey yok ama kendimizi kandırmayalım. Zaten bu
konuda eleştiri yaptık, gerçekleri göstermiyor dedik ve şöyle bir yanıt aldık:
“Vatandaş, oylarıyla memnun olduğunu gösterdi.” Eğer gerçekten bu cümleye
inanıyorsak burada boşuna zaman kaybediyoruz değerli vekiller.
Peki,
şimdi, bazı verilere bakalım ve gerçekleri görmeye çalışalım. Evet, bu hafta
açıklanan, Birleşmiş Milletler Kalkınma Programı tarafından yayınlanan 2014
İnsani Gelişme Endeksi’nde Türkiye 2 sıra daha geriledi maalesef. 2013 yılında
187 ülke arasında 69’uncu sıradayken 2014 yılında 188 ülke arasında 72’nci
sıraya inmiş bulunuyoruz. Dünyada artık insanların refahı gelirden önce
kalkınmışlık seviyesiyle ölçülüyor, bunu hiç unutmayalım. 
Türkiye'nin
en zayıf olduğu iki alanın bilgiye ve eğitime erişim ile cinsiyet eşitsizliği
olduğu da aynı raporda ifade ediliyor.
Gelelim
şimdi, çok övünülen kişi başı millî gelire. Kişi başı millî gelir hesabı
yıllarca cari yöntemle yapıldı. Ancak bir gecede ve seçime üç hafta kalmışken
satın alma gücü paritesi yöntemine geçildi. Aslında bir önceki yılın
ortalamasına göre yüzde 12,9 düşmüş olan millî gelir, yeni hâliyle, bir
hamleyle yüzde 2,3 artmış gibi gösterildi yani vatandaş bir gecede zenginleşmiş
oldu. Buna değişik eleştiriler geldi. Satın alma gücü paritesi yanlış bir
yöntem mi? Hayır, çoğu ülkede kullanılan bir yöntem. Ama çoğu ülke her iki
yöntemi birden kullanıyor ve açıklıyor. Oysa biz sürekli cari yöntemi kullandık
ama 2008 küresel krizinde bile geçmeye gerek görmeden, şimdi seçime üç hafta
kala birdenbire geçtik ve de vatandaş bir gecede zenginleşti -o zaman kendimizi
kandırmayalım- ve orta vadeli program da buna göre hazırlandı. 
Başka
bir veride maddi yoksulluk yaşayanların oranı iyileşmiş görünüyor. Oysa TÜİK
verilerine bakarsanız, incelerseniz, anket sorularının ve modülün değişmesi
sebebiyle anket sorularına verilen cevaplar değiştiği için bir suni iyileşme
olduğunu görmek mümkün olacak. Yani aslında bu veride de gerçek bir iyileşme
göze çarpmıyor. 
Diğer
taraftan, Türkiye’de gelir dağılımının iyileşmesi de zaten söz konusu
olmamıştır. Gelir dağılımında 27 ülke içinde sondan 3’üncü olduğumuzu
unutmayalım. Gelir dağılımındaki bozulmanın her zaman için kısa dönemde toplam
talebi azaltarak büyüme üzerinde de olumsuz etki yarattığını da unutmamak
gerekiyor. 
Başka
bir veriye bakalım. OECD 2015 İstihdam Raporu’na göre, 35 üye ülke içinde 15-29
yaş arasında işsiz ve eğitimsiz genç oranının en yüksek olduğu ülke Türkiye
olarak açıklandı, en yüksek ülke Türkiye. Türkiye’de 100 gençten 28,4’ü işsiz
ve eğitimsiz. Bu veride OECD ortalaması yüzde 14,4. Yani bizdeki eğitimsiz ve
işsiz genç oranı OECD ortalamasının maalesef 2 katı. 
Peki,
işte size bir orta gelir tuzağı örneği daha verelim. Türkiye 2001 krizinden
sonra ulaştığı hızlı özel sektör yatırım temposunu sürdürememiştir,
sürdürmekten geçtik, hızı da düşmüştür. Oysa zengin ülkelerle aralarındaki
gelir farklılığını azaltan ülkelerin ortak özelliklerinden biri hızlı yatırım
temposunun süreklilik arz etmesidir ama bizde böyle olamamıştır. Hem de hangi
dönemde olamamıştır? 2010’dan itibaren gelişmiş ülkelerden bol bol para geldiği
dönemde bile olamamıştır.
Peki,
şimdi büyümeye bakalım. Ekonomide bir büyüme söz konusu olduğunda refah
seviyesine ne kadar yansıdığını söyleyebiliriz? Bu konu nasıl büyüdüğümüzle
ilgili çünkü, tüketimle mi büyüyoruz, yatırımla mı büyüyoruz, ithalatla mı
büyüyoruz, ihracatla mı büyüyoruz? Peki, istihdama bu büyüme ne kadar yansıdı?
Hane halkı bu büyümeyi ne kadar hissedebildi? Ne kadar sürdürülebilir bir büyümedir
bu? İşte bu soruların yanıtları gerçekten önemli. Aslında dönem dönem
büyümemizden ne finans sektörü ne de reel sektör memnun kalmadı. Örneğin millî
gelir içindeki kamu ve özel sektör harcamalarının birisi hafif artarken diğeri
çökmüş olabiliyor aynı zamanda. Buradaki esas sorun, özel sektörün küresel
ölçekli ve rekabetçi büyümesinin önüne geçerken sadece ve sadece bir tür
tüketimin yatırımı şeklinde oluşan bir tablodan kaynaklandığını da unutmayalım.

Diğer
taraftan, 64’üncü Hükûmet Programı’nda “Dış ticaret dengesini iyileştirmeyi,
artan kaynaklarımızı üretken olanlara yönlendirerek daha fazla gelire
dönüştürmeyi hedefliyoruz.” diyor. Peki, maalesef sormak istiyorum: Madem hedef
bu da şimdiye kadar kaynaklar neden büyük oranda AVM’lere ve lüks konutlara
aktarıldı? (CHP sıralarından alkışlar) Neden üretim desteklenmedi? Neden katma
değeri yüksek sektörlere yatırım yapılmadı? AKP iktidarında ihracata dönük
ürünlere, katma değeri yüksek ürünlere kaynakların yeterince aktarılmayacağı
verilerle ortadadır. Kaldı ki, hangi dış politikayla var olan pazarlarımızı da
kaybetmeden yeni pazarlara girebileceğiz sormak istiyorum, hangi dış
politikayla? 
Gelelim
bir başka noktaya. Yıllık 200 milyar dolar dış kaynak ihtiyacımız var; 2,5
yılda ise net bazda sermaye aslında gelmedi. 10 milyar dolarlık net çıkış
yaşandı. Şirketlere baskı da yatırım yapılabilir ülke sıralamamızı olumsuz
etkiledi. Güven endeksi de düştü. 64’üncü Hükûmet Programı’nda “Ülkemizi hem
yerli hem yabancı yatırımcı için cazip bir ortam hâline getirdik ve
uluslararası sermaye girişinde büyük artışlar sağladık.” deniyor. Maalesef
durum böyle değil. 2002-2007 yılları arasında dünya ekonomisi hızla büyüdü
zaten ve Türkiye de bundan payını aldı. Bu süreçte bir taraftan çok iyi bir
yabancı yatırımcı girişi de yaşandı. 
Değerli
vekiller, iktidarlar kayıt altına alınan bir ekonomiyi ister ama bu demek
değildir ki vergiyi bir silah olarak kullanıp şirketlere gözdağı verecek
şekilde kullanacaksınız.
Yatırım
kolaylığı endeksi var ve biz, bu sebeple, vergi cezalarının politik anlamda
kullanılması nedeniyle 6 sıra birden bu sıralamada düşmüş durumdayız. Bu da bir
gerçektir.
Gelelim
çok daha önemli bir konuya: Cari açığın finansmanında yabancı sermayeyle
kapanamayan açık, rezervler dışında kaynağı belli olmayan paralarla
kapatılıyor. Şeffaflık nerede? Hangi paralar nereden geldi? Net hata noksan
kaleminin ayrıntısı nedir? Plan Bütçe Komisyonunda aynı şeyi sordum, yanıt
alamadım.
Sayın
Bakan, merak ediyoruz, net hata noksan kaleminin içerik ayrıntısı nedir?
YAŞAR
TÜZÜN (Bilecik) - Sayın Bakan, size soruyorlar, dinlemiyorsunuz.
LALE
KARABIYIK (Devamla) – Çünkü son on dört yılda Türkiye’ye kaynağı belli olmayan
para âdeta akın etti. Merkez Bankası verilerine göre, 2002-2015 yılları
arasında 37,5 milyar dolar meçhul para girdi.
(Mikrofon
otomatik cihaz tarafından kapatıldı) 
LALE
KARABIYIK (Devamla) - Ne kadarı varlık barışından, ne kadarı nereden, bunu asla
bilmiyoruz. Sadece istatiksel hatalardan oluşmuş olsaydı bir yerde dengelenmesi
gerekirdi. Ama üst üste girişleri görüyoruz. 
Gelelim
özelleştirmeye. Burada da -çok kısa ifade edeceğim- özelleştirmeler verimlilik
getirerek toplumsal fayda asla sağlamıyor, vatandaşa yük getiriyor. 
İşte,
bu gerçekler sebebiyle, 2016 Yılı Merkezi Yönetim Bütçe Kanunu Tasarısı’nın
gerçeklerden uzak olarak hazırlandığını, şeffaflığın ve özenin gösterilmediğini
düşünüyorum. Sağlıklı bir planlama süreci için gerekli projeksiyonların şeffaf
ve hesap verilebilir nitelikte yapılmasının gerekli olduğunu bir kez daha
vurgulamak istiyorum.
Teşekkür
ederim. (CHP sıralarından alkışlar) 
BAŞKAN
– Sayın Karabıyık, teşekkür ediyorum.
Üçüncü
olarak, Milliyetçi Hareket Partisi Grubu adına Mustafa Kalaycı, Konya
Milletvekili. 
Buyurun
Sayın Kalaycı. (MHP sıralarından alkışlar) 
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
2016 Yılı Merkezi Yönetim Geçici Bütçe Kanunu Tasarısı’nın 2’nci maddesi
üzerine Milliyetçi Hareket Partisi Grubu adına söz aldım. Bu vesileyle hepinizi
saygılarımla selamlıyorum.
Geçici
bütçe görüşmeleri Türkiye'nin yakın siyasi tarihinin en kritik bunalımlarının
yaşandığı, aziz milletimizin artık katlanılamaz hâle gelen ekonomik ve sosyal
sorunlarının ağırlığı altında ezildiği çok zor ve sancılı bir dönemde
yapılmaktadır. Ancak bu geçici bütçenin milletimizin karşı karşıya bulunduğu
sorunların çözümüne yönelik hiçbir yönü bulunmamaktadır. İşsizlik, yoksulluk,
gelir dağılımındaki adaletsizlik, eğitim sistemindeki çarpıklıklar ve sosyal
güvenlik sistemindeki yetersizlikler ile her alanda yaşanan yozlaşma ve
yolsuzluk, Türkiye'nin önünde duran ve köklü temelleri bulunan başlıca
sosyoekonomik sorunlarıdır.
Açıktır
ki AKP hükûmetlerinin bugüne kadar uyguladığı ekonomi politikasında üretim
perspektifi olmamıştır. Türkiye, üretmeden tüketen, kazanmadan harcayan bir
ülke hâline getirilmiştir. Üretime sırt çevirmiş, ithalata kucak açmış, aşırı
derecede finanslaşmış bir ekonomik sistemin aş, iş ve umut üretmesi mümkün
değildir. AKP’nin yanlış politikaları sonucu ekonomide kaynaklar üretken
alanlardan hızla üretken olmayan alanlara kaymıştır. Arazi rantına ve inşaat
sektörüne dayalı bir ekonomik yapı hâkim olmuştur. 
Ayrıca,
üretimin ithalata bağımlılığı son derece artmıştır. Sonuçta, imalat sanayisinin
millî gelir içindeki payı yüzde 15’lere kadar düşmüştür. Üretim ve ihracat
içinde de yüksek teknolojili ürünlerin payı yarı yarıya azalmıştır. Türk
ekonomisinin düzlüğe çıkarılması için üretim, istihdam ve ihracat odaklı yeni
plan ve programların uygulamaya konulması gerekmektedir. Teknoloji
geliştirebilen, yenilikçiliği, girişimciliği ödüllendiren, ekonomik alan
hâkimiyetini kurmak için küreyi kavrayan ve bilgi üretebilen bir ekonomik
atılıma ihtiyaç bulunmaktadır. Ezberlerin tekrarıyla, bildik önerilere
tutunmayla ve başkalarının insafıyla Türkiye ekonomisine kalıcı bir dinamizm ve
istikrar kazandırmak bizce nafile bir çırpınıştır. 
Sayın
Başbakan, Başbakanlığa geldiği ilk günden beri bolca programlar, planlar,
paketler, vaatler, reformlar açıklamıştır. Aslında, açıklanan reformların,
programların çoğunluğu 2013 yılında kabul edilen Onuncu Kalkınma Planı’nda yer
almıştır. Ama aradan geçen yaklaşık iki buçuk yılda kayda değer hiçbir gelişme
olmamıştır. 
Yine,
yaklaşık bir yıl önce açıklanan ve bazıları 2016 yılına kadar gerçekleşmesi
öngörülen konularda da hiçbir mesafe alınmamıştır. Dolayısıyla, aynı konular
temcit pilavı gibi ısıtılıp ısıtılıp servis edilmektedir. O nedenledir ki Sayın
Başbakanın geçtiğimiz günlerde açıkladığı 64’üncü Hükûmet Eylem Planı da bir
heyecan vermemiş, “reform” başlığıyla sunulan konular kimseyi ikna etmemiş,
toplumda bir karşılık bulmamış, piyasalarda olumlu hava oluşmasını
sağlamamıştır. Tam tersine, piyasalar olumsuz tepki vermiştir. 
Ayrıca,
dönüşüm programları ve reformlarla ilgili yapılan açıklamalarda, üretimde
verimliliğin arttırılmasından, ithalata olan bağlılığın azaltılmasından, yurt
içi tasarrufların arttırılmasından ve israfın azaltılmasından söz edilmektedir.
Soruyorum, üretimdeki verimsizlik, ithalata olan bağımlılık acaba kimin
eseridir, tasarrufların cumhuriyet tarihinin en düşük seviyesine inmesi kimin
politikalarının ürünüdür? Aslında, bu açıklamalar AKP’yle geçmiş yılların heba
edildiğinin de bir itirafı niteliğindedir.
Değerli
milletvekilleri, Sayın Maliye Bakanı tasarının geneli üzerine yaptığı konuşmada
geçmiş hükûmetlere karne ve not vermekten bahsetti. Sayın Bakan, geçmişi bırak,
işine bak. Müflis tüccar eski defterleri karıştırırmış. AKP iktidarı döneminde
yaşanan gelişmelere, talihsiz tecrübelere ve bunların karşımıza çıkardığı
gerçeklere bakıldığında, gelinen durum itibarıyla 2015 Türkiyesi’nde
istikrardan, refah toplumundan, sosyal barıştan, iç huzur ve güven ortamından,
millî birlik ve dayanışma ruhundan ve gelecek ümidinden idrak, vicdan ve insaf
sahibi hiç kimse bahsedemez. Devlet ve toplum hayatında adaletin, hukukun,
dürüstlüğün, siyasi ahlakın, temiz ve namuslu yönetim anlayışının egemen
kılındığını hiç kimse söyleyemez.
Şimdi,
bazı konularda ülkemizin dünyadaki görünümünü, Sayın Bakanın ifadesiyle,
aldıkları karne ve notları sizlerle paylaşmak istiyorum. Birleşmiş Milletlerin
yeni açıklanan 2015 raporuna göre Türkiye insani gelişmişlik sıralamasında 188
ülke arasında 72’nci sıradadır. Türkiye bu yıl 3 sıra birden gerilemiştir. The
Economist’in 2016’dan beri ölçtüğü Demokrasi Endeksi sıralamasında Türkiye
2006’da 5,70 puanla 88’inci sıradayken son açıklanan 2014 yılı endeksinde 5,12
puanla 98’inci sıraya düşmüş durumdadır. AKP’nin yeni Türkiye’si demokrasi
liginde Tunus, Salvador, Gana, Zambiya, Namibya, Bangladeş gibi ülkelerin
gerisinde yer almaktadır. Dünya Adalet Projesi araştırma ekibi tarafından
hazırlanan Dünya Hukukun Üstünlüğü Küresel Endeksi’nde Türkiye 102 ülke içinde
2015 yılında bir önceki yıla göre 21 sıra gerileyerek ancak 80’inci sırada yer
alabilmiştir. Türkiye, denetleme mekanizmalarının yetersizliği veya iyi
işlemeyişinden dolayı hükûmetin şeffaflığı alanında 95’inci sırada, hükûmetin
hesap verebilirliği, denetlenebilirliği alanında 82’nci sırada, temel haklar
alanında ise 96’ncı sıradadır. Global danışmanlık firması İtibar Enstitüsünün
Temmuz 2015’te açıkladığı Dünyanın En İtibarlı Ülkeleri Endeksi’nde en yüksek
millî gelire sahip 55 ülke arasında Türkiye 39’uncu sıradadır. Dünya Ekonomik
Forumu 2015-2016 Küresel Rekabet Raporu’na göre Türkiye makroekonomik ortam ve
kurumsal yapılanmadaki bozulma sonucu küresel rekabette 140 ülke arasında bir
önceki döneme göre 6 basamak inerek 51’inci sıraya gerilemiştir. Küresel
İnovasyon Endeksi sıralamasında 2014-2015 raporuna göre Türkiye kendisine
54’üncü sırada yer bulabilmiştir. Türkiye yedi yıl içinde listede 9 sıra geriye
gitmiştir. 
Ekonomi
yayıncılığında faaliyet gösteren Bloomberg, her ülkenin enflasyon ve işsizlik
oranı üzerinden belirlediği Sefalet Endeksi’ne göre “Dünyanın En Sefil 15
Ekonomisi” listesini Mart 2015’te açıklamıştır. Bu endeksteki acı gerçek,
Türkiye’nin dünyanın en sefil 9’uncu ülkesi konumunda olmasıdır. 
Ekonomik
Kalkınma ve İşbirliği Örgütünün yayınladığı Kaliteli Yaşam Endeksi 2015
Raporu’nda Türkiye son sıralarda yer almış ve yaşanması en zor ülke olarak
gösterilmiştir. 36 ülke arasında Türkiye eğitimde 34’üncü, gelir bakımından
35’inci, iş imkânı ve barınma imkânı bakımından 36’ncı, sağlık hizmetleri
bakımından ise 30’uncu sıradadır. 
Yine,
OECD Gelir Eşitsizliği 2014 Raporu’na göre, Türkiye, servetin en adaletsiz
paylaşıldığı Meksika ve Şili’den sonra 3’üncü ülke olmuştur. 2015 Yılı Dünya
Mutluluk Raporu’na göre Türkiye dünya mutluluk liginde 158 ülke arasında 76’ncı
sırada yer almıştır. 
Uluslararası
Şeffaflık Örgütünün 2014 Yolsuzluk Algı Endeksi’nde en fazla puan kaybeden ülke
olan Türkiye 11 basamak düşerek 175 ülke arasında 64’üncü sıraya inmiştir. Bu
raporda, 17-25 Aralık yolsuzluk soruşturmalarının takipsizlikle sonuçlanmasına
ve bu süreçte yargı bağımsızlığı ile ifade özgürlüğünün ihlal edildiğine dair
endişelere dikkat çekilmektedir. Sayın Bakan, “karne” diyordunuz; işte,
karneniz, notlarınız böyle.
Değerli
milletvekilleri, 17-25 Aralık 2013 tarihlerinde ortalığa saçılan tarihin en
büyük yolsuzluk skandalının karartılması ve kapatılması için her şey
yapılmıştır. Ancak, ne yaparsanız yapın, Türk milleti ayakkabı kutularına
koyulan, villalarda sıfırlanan haram paraları unutmamıştır, unutmayacaktır.
Yatak odalarından çıkan, “üç beş kuruş” olarak yorumlanan yolsuzluk hasılatını
hiç aklından çıkarmamıştır, çıkarmayacaktır. Dahası, el konulan paraları
faiziyle birlikte iade etme yüzsüzlüğünü de asla hatırından çıkarmayacaktır. İster
darbe deyin ister komplo deyin, ne derseniz deyin her şey gün gibi ortadadır. O
nedenle bin dereden su getirseniz arınamazsınız.
Teşekkür
ederim. (MHP sıralarından alkışlar)
BAŞKAN
– Teşekkür ederim Sayın Kalaycı.
Sayın
milletvekilleri, çalışma süresinin sonuna yaklaşmış bulunuyoruz. 
2’nci
madde üzerinde gruplar adına bir konuşma kalmıştır. Bu nedenle söz konusu
konuşmanın tamamlanmasına kadar çalışma süresinin uzatılmasını oylarınıza
sunuyorum: Kabul edenler… Kabul etmeyenler… Kabul edilmiştir.
İDRİS
BALUKEN (Diyarbakır) – Sayın Başkan…
BAŞKAN
- Gruplar adına son konuşmacı, Adalet ve Kalkınma Partisi Grubu adına Hamza
Dağ, İzmir Milletvekili.
Buyurun
Sayın Dağ. (AK PARTİ sıralarından alkışlar)
İDRİS
BALUKEN (Diyarbakır) – Sayın Başkan, bir söz talebim vardı. 
AK
PARTİ GRUBU ADINA HAMZA DAĞ (İzmir) – Sayın Başkan, değerli milletvekilleri;
2016 Yılı Merkezi Yönetim Geçici Bütçe Kanunu Tasarısı’nın 2’nci maddesi
üzerinde AK PARTİ Grubu adına söz almış bulunmaktayım. Hepinizi sevgiyle,
saygıyla, muhabbetle selamlıyorum.
7
Haziran ve 1 Kasım seçimleri sonrasında oluşan yeni tabloda, daimî bütçe
tasarısının yetişememesi sebebiyle geçici bütçe tasarısı Hükûmetimiz tarafından
Meclise sunuldu. Ve bu süre zarfında geçen hafta Plan ve Bütçe Komisyonunda
kabul edilen geçici bütçe tasarısı şimdi de Genel Kurulda görüşülmektedir. Ben
de 2’nci maddeden ve grubumuz adına söz almış bulunmaktayım. 
2’nci
madde, yatırımları devam eden, şu anda Türkiye’nin değişik yerlerinde yollar,
hastaneler, okullar, bunların yatırımlarına ilişkin devam eden sürecin 2016
yılında da kesilmemesine ilişkin olan bir maddeyi ihtiva etmektedir. Tabii,
muhalefet partileri tarafından komisyonda da, burada da, burada müteahhit
firmalara yönelik bir hareket yapıldığına dair, bir iyileştirme yapıldığına
dair bir eleştiri durumu söz konusu oldu. Ama burada bu yatırımların, AK
PARTİ’nin on üç yıldan bu yana devam eden icraatlarının bir kesintiye
uğramaması ve buralarda çalışan kişilerin de hak edişlerini alması, çalışan
işçilerin de maaşlarını alması için, bu kanunun bu maddesinin bu bütçe
tasarısıyla, geçici bütçeyle önümüzdeki üç aylık dönemde bir sıkıntı olmaması
için geçmesinde gerek olduğu için bu madde Hükûmetimiz tarafından -tasarı
hâlinde- getirildi.
Tabii,
bütçeler bir yandan teknik metinler ve bir yandan da anlattığı konu anlamında
da siyaseti ihtiva eden, kendi siyasetini ortaya koyan özellikler. Yani, bir
bütçe, bir parti grubunun neyi hedeflediğini, neyi düşündüğünü, ne siyaseti
ortaya koyduğunu ortaya koyar. 
Teknik
açıdan birçok şeye değinecek değilim çünkü bu konuda teknik yeterliliğimin çok
ileri düzeyde olduğu kanaatinde değilim ama benden önceki konuşmacı arkadaşlar
İzmir Milletvekilimiz İbrahim Turhan, Mehmet Muş, yine Eskişehir
milletvekilimiz ve Bakanımız bu konuda gerekli malumatı verdi ve muhalefet
partisi milletvekili arkadaşlar herhâlde dikkatli dinlemişlerse teknik
boyutuyla ilgili mutlaka istifade etmişlerdir. Ama, bu bütçenin çok önemli
siyasi anlamları var. AK PARTİ iktidarları döneminde, on üç yıldan bu yana,
biz, önceki dönemlerde duyduğumuz, işittiğimiz birçok şeyi duymuyoruz.
Özellikle “Acaba bu dönem bütçe ne kadar açık verecek?” ya da “Bu dönemde
bütçenin -yüzde 90’ların üzerinde- ne kadarını faize vereceğiz?” gibi durumları
biz bu iktidarlar döneminde şu anda görmüyoruz. Onun için, AK PARTİ
dönemlerinin bütçeleri, ileriyi gören, kararlı, basiretli bütçeler olarak bu
siyaseti ortaya koyması açısından çok çok önemlidir. 
Yine,
bütçeler siyaset ortaya koyduğu gibi, bütçe hazırlanırken siyasetten uzak bir
şekilde bütçe hazırlamanız da mümkün değildir. Onun için, bölgemizde yaşanan,
coğrafyamızda yaşanan, komşularımızda yaşanan hususlar da mutlaka bu bütçe
hazırlanmasında değerlendirilmesi gereken ve önümüze konması gereken
hususlardır.
2008’den
bu yana dünyada yaşanan ekonomik kriz bütçeyi hazırlarken mutlaka önemli
olacaktır. Yine, Ukrayna krizi, Yunanistan’da yaşananlar, diğer coğrafyamızda
Suriye’de yaşananlar ve belli noktalarda yaşananlar bu anlamda bütçeyi
etkilemektedir.
Açıkçası,
burada, son dönemde, Türkiye Cumhuriyeti Hükûmeti ve Türkiye Cumhuriyeti
devleti hakkında birtakım algı operasyonları yapanlar ve algı operasyonu
üzerinden Hükûmeti zor durumda bırakmaya çalışanlar ve bu algı operasyonuna
daha fazla destek verenler, aslında mahcup oldukları hâlde ne yazık ki bir
şekilde özür dileme gereğini hissetmemektedirler. Son günlerde yaşanan,
özellikle bir terör örgütüyle yan yana koymaya çalışılan algı operasyonunda bir
ciğercide çekilen fotoğrafı terör örgütü üyeleriyle çekilen fotoğraf gibi lanse
edenler, daha sonra da bundan özür dileme erdeminde dahi bulunmayanların bu
bütçenin böyle hazırlanmasında ve mutlaka bunun değerlendirilmesi noktasındaki
birtakım hususlarda da önemli olduğunu düşünüyorum. 
Yine,
tabii ki bölgemizde yaşananlar önemli, coğrafyada yaşananlar önemli, ülke
içinde yaşananlar da önemli yani son dönemde terör hadisesiyle ilgili
yaşananlar ve terörle ilgili ortaya konulan birçok şey bütçenin hazırlanmasında
mutlaka önemli, diğer siyasi partiler de bunu müteaddit defalar dile
getirdiler. Bu konuda aslında zaman olsa belki çok daha fazla şeye değinmek
lazım. Geçen dönemlerde de burada bu konuda çokça konuşma yaptık. Açıkçası,
Millî Birlik, Kardeşlik Projesi’nden çözüm sürecine birçok konuyu aslında
masaya yatırmak lazım yani bunları konuşmak lazım. O dönemde kimler neyi yanlış
yaptı, yapması gereken neyi yapmadı veya yapmaması gereken neyi yaptı, onlar
mutlaka şu anki sürece göre değil, o süreçte hep beraber değerlendirilmesi… Kim
baldıran zehri içti, kim baldıran zehrine karşı yapması gerekenleri yapmadı,
aslında burada masaya yatırılması ve konuşulması gereken husus ama zaman
yetecek değil ancak biraz önceki konuşmacılar birtakım şeylere değindiler. 
Bizim
şu anda bölgede yapmış olduğumuz bu mücadele terör örgütü PKK’yladır, PKK’nın
halka yapmış olduğu baskıya karşı koymak içindir yani oradaki halka karşı
yapılan baskıyı engellemek için yapılan bir mücadeledir. Sadece biz değil,
sizler de bu mücadeleye destek verin, sizler de o bölgede yaşanan bu durumlara
karşı durmasını, o hendeklere karşı durmasını bir şekilde bilin ve bu sivil
ölümler üzerinden birtakım iddialarla birtakım kaoslar oluşturmaya da
çalışmayın. Açıkçası, bu durum hiç kimseye yaramayacaktır, tabii ki bütçeye de
faydası olmayacaktır. 
Yine,
bu konuda çok ayrıntılı hususlara değinecek değilim ama son dönemde yaşanan ve
terör örgütü tarafından bombalandığı, tahrip edildiği herkesçe bilinen bu
Kurşunlu Camisi konusunda… Millî şairimiz Mehmet Akif, yıllar önce, yüz yıl
önce İstiklal Marşı’nda çok güzel söylemiş. Aslında o zaman belki başka şey
düşünerek söyledi ama şu anda daha farklı bir boyutta önümüzde duruyor:
“Ruhumun
senden, İlahi, şudur ancak emeli,
Değmesin
mabedimin göğsüne namahrem eli,
Bu
ezanlar ki şehadetleri dinin temeli,
Ebedi yurdumun üstünde benim inlemeli.”
(AK PARTİ sıralarından alkışlar) 
Yani, siz, camiyle, namazla, ezanla derdi
olan, sıkıntısı olan bir gençlik oluşturacak olursanız, sonucunda da bu şekilde
hadiseler ortaya çıkabilir. Onun için de bize düşen, bu şekildeki eylemlerde,
bu şekildeki hadiselerde, polise, vatandaşa, askere, mabede, camiye, her türlü
kutsala karşı yapılan baskıya karşı durmaktır, hepimize düşen budur. (AK PARTİ
sıralarından alkışlar) İşte, bunlar tabii ki bütçede konuşulacak. Bunların
hepsi bütçenin hazırlanmasında etkili olan şeyler. 
Daha
bir buçuk ay önce millet bir tercihte bulundu. Yüzde 50 gibi bir oyla AK PARTİ
iktidara getirildi ve meydanlarda hep beraber birçok vaatlerde bulunduk.
Aslında bizim ortaya koyduklarımız birer taahhüt ve bu taahhütlere milletimiz
tarafından büyük bir teveccüh gösterilerek yüzde 50’ye yakın bir oyla AK PARTİ
iktidara getirildi. Şimdi, milletin vermiş olduğu mesaj şu: AK PARTİ’nin ortaya
koymuş olduğu taahhütler önemlidir ve yapılmasını istiyoruz. Biz de bunun
yapılması için bir mücadele veriyoruz, uğraş veriyoruz. Peki, muhalefet?
Önümüzü açacak öncelikle. Ama açmadığı zaman, bu taahhütler, milletin lehine
olan bu taahhütler için eğer biz kendi vazifemizi, kendi orada ortaya koyduğumuz
taahhüdü yerine getirmediğimiz zaman muhalefet de bize bunu zorlayacak.
İşte,
daha geçen hafta, emekliye 100 lira zamla ilgili tasarı Meclise geldi, dün de
Plan Bütçede kabul ettik, inşallah, önümüzdeki hafta da Genel Kurulda kabul
edeceğiz ama ne yazık ki bu tarzda bir muhalefet anlayışını biz on üç yıldan bu
yana göremedik, geçen dönem bir milletvekili olarak da ben gördüğümü
söyleyemem. İnşallah, önümüzdeki süreçte görmeyi herkesten daha çok
arzuladığımı da söylemek isterim.
2016
geçici bütçemiz ilk kabul ettiğimiz yasa olacak yani 26’ncı Dönemin ilk kabul
ettiğimiz yasası olacak. İnşallah, bu yasayla birlikte 26’ncı Döneme haydi
bismillah demiş olacağız. 
İyi
yasaları buradan çıkarırız diyor, geçici bütçe yasasının hayırlara vesile
olmasını niyaz ediyor, hepinizi sevgi ve saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ederim Sayın Dağ.
Sayın
milletvekilleri, Sayın Dağ’ın konuşmasından önce Genel Kurulun almış olduğu
karar uyarınca çalışma süresi Sayın Dağ’ın konuşmasının bitimine kadar
uzatılmıştı. Bu sırada Sayın Baluken’in sisteme girerek söz talep ettiğini
görüyorum. 
ÖZGÜR
ÖZEL (Manisa) – Benim de bir talebim olacak efendim, Sayın Dağ’ın grubumuza
sataşmasına yönelik.
HAMZA
DAĞ (İzmir) – Ben kimseye sataşmadım Sayın Başkan.
BAŞKAN
– Sayın Özel’in de talebi olduğunu görüyorum ancak bunları şu anda
değerlendirme imkânım yok -çalışma süremiz sona ermiştir- bunları yarın
değerlendireceğiz.
Sayın
milletvekilleri, çalışma süresi sona erdiğinden, alınan karar gereğince 2016 Yılı
Merkezi Yönetim Geçici Bütçe Kanunu Tasarısı’nın görüşmelerine devam etmek için
17 Aralık 2015 Perşembe günü saat 14.00’te toplanmak üzere birleşimi
kapatıyorum.
İyi
geceler diliyorum.
Kapanma Saati: 00.04




(*) Bu bölümde Hatip tarafından Türkçe
olmayan kelimeler ifade edildi.


(**) Bu bölümde Hatip tarafından Türkçe
olmayan kelimeler ifade edildi.


(***) Bu bölümde Hatip tarafından Türkçe
olmayan kelimeler ifade edildi.


(*) Bu bölümde Hatip tarafından Türkçe
olmayan kelimeler ifade edildi.


(**) Bu bölümde Hatip tarafından Türkçe
olmayan kelimeler ifade edildi.


(x) Bu düzeltmeye ilişkin ifade
15/12/2015 tarihli 14’üncü Birleşim Tutanağı’nın 163’üncü sayfasında yer
almaktadır.


(x) 1 S. Sayılı Basmayazı tutanağa
eklidir.




