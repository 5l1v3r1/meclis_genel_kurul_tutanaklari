


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular















DÖNEM : 20			 CİLT : 4 		       YASAMA YILI : 
1


T. B. M. M.
TUTANAK DERGİSİ

43 üncü Birleşim
22 . 4 . 1996  Pazartesi



İ Ç İ N D E K İ L E R
  I. – GEÇEN TUTANAK ÖZETİ
 II. – GELEN KÂĞITLAR
III. – KANUN TASARI VE TEKLİFLERİYLE 
KOMİSYONLARDAN GELEN DİĞER İŞLER
1. – 1996 Malî Yılı Bütçe Kanunu Tasarısı ve Plan ve Bütçe 
Komisyonu Raporu (1/285) (S. Sayısı : 1)
2. – Katma Bütçeli İdareler 1996 Malî Yılı Bütçe Kanunu Tasarısı ve 
Plan ve Bütçe Komisyonu Raporu (1/286) (S. Sayısı : 2)
IV. – SATAŞMALARA İLİŞKİN KONUŞMALAR
1. – Hatay Milletvekili Nihat Matkap’ın, Aydın Milletvekili Yüksel 
Yalova’nın partilerine sataşması nedeniyle konuşması
2. – Devlet Bakanı ve Başbakan Yardımcısı Nahit Menteşe’nin, 
Trabzon Milletvekili Kemalettin Göktaş’ın, ileri sürmüş olduğu 
görüşten farklı bir görüşü kendisine atfetmesi nedeniyle konuşması 
I. – GEÇEN TUTANAK ÖZETİ

TBMM Genel Kurulu saat 10.00’da açılarak üç oturum yaptı.
Birinci ve İkinci Oturum
1996 Malî Yılı Genel ve Katma Bütçeli İdareler Bütçe Kanunu 
Tasarılarının (1/285, 1/286) (S. Sayıları : 1,2), görüşmelerine devam 
olunarak;
Millî Eğitim Bakanlığı,
Yüksek Öğretim Kurulu,
50 üniversite,
2 yüksek teknoloji enstitüsü,
Galatasaray Eğitim, Öğretim Kurumu,
Kültür Bakanlığı,
Maliye Bakanlığı,
1996 malî yılı bütçeleri kabul edildi;
Gelir bütçesi üzerindeki görüşmeler tamamlandı ve 1996 Malî Yılı 
Bütçe Kanunu Tasarısının 14 üncü maddesine kadar kabul edildi.
İçel Milletvekili Kültür eski Bakanı Durmuş Fikri Sağlar, Kültür 
Bakanı Agâh Oktay Güner’in Kültür Bakanlığı bütçesi üzerindeki 
konuşmasında, kendisinden önceki SHP ve CHP’li Kültür Bakanlarına 
sataştığı iddiasıyla bir konuşma yaptı.
Kamer Genç
Başkanvekili
		Zeki Ergezen		M. Fatih Atay
		      Bitlis 		Aydın
		Kâtip Üye		Kâtip Üye

Üçüncü Oturum
1996 Malî Yılı Genel ve Katma Bütçeli İdareler Bütçe Kanunu 
Tasarılarının (1/285, 1/286) (S. Sayıları : 1, 2) görüşmelerine devam 
olunarak;
1996 Malî Yılı Bütçe Kanunu Tasarısının kalan maddeleri ile Katma 
Bütçeli İdareler 1996 Malî Yılı Bütçe Kanunu Tasarısının 
maddelerinin kabul edildiği ve açık oylamalarının 22.4.1996 Pazartesi 
günkü birleşimde yapılacağı açıklandı.
22 Nisan 1996 Pazartesi günü saat 10.00’da toplanmak üzere, Birleşime 
02.33’te son verildi.

Hasan Korkmazcan
Başkanvekili
		Mustafa Baş		Kadir Bozkurt
		   İstanbul		Sinop
		 Kâtip Üye		Kâtip Üye


II. – GELEN KÂĞITLAR
22 . 4 . 1996 PAZARTESİ
Tasarılar
1. – Türkiye Cumhuriyeti ile Moğolistan Arasında Gelir Üzerinden 
Alınan Vergilerde Çifte Vergilendirmeyi Önleme ve Vergi 
Kaçakçılığına Engel Olma Anlaşması ve Eki Protokolün 
Onaylanmasının Uygun Bulunduğuna Dair Kanun Tasarısı (1/295) 
(Dışişleri ve Plan ve Bütçe komisyonlarına) (Başkanlığa geliş tarihi : 
17.4.1996)
2. – Ordu Yardımlaşma Kurumu Kanununun Bazı Maddelerinde 
Değişiklik Yapılmasına Dair Kanun Tasarısı (1/296) (Millî Savunma 
ve Plan ve Bütçe komisyonlarına) (Başkanlığa geliş tarihi : 17.4.1996)
3. – Türk Ticaret Kanununun Bir Maddesinde Değişiklik Yapılması 
Hakkında Kanun Tasarısı (1/297) (Sağlık ve Sosyal İşler ve Adalet 
komisyonlarına) (Başkanlığa geliş tarihi : 17.4.1996)
4. – Türk Vatandaşları Hakkında Yabancı Ülke Mahkemelerinden ve 
Yabancılar Hakkında Türk Mahkemelerinden Verilen Ceza 
Mahkûmiyetlerinin İnfazına Dair Kanunun Bazı Maddelerinde 
Değişiklik Yapılmasına İlişkin Kanun Tasarısı (1/298) (Adalet 
Komisyonuna) (Başkanlığa geliş tarihi : 17.4.1996)
5. – Emniyet Teşkilatı Uçuş Hizmetleri Tazminat Kanununun Bazı 
Maddelerinde Değişiklik Yapılmasına Dair Kanun Tasarısı (1/299) 
(İçişleri ve Plan ve Bütçe komisyonlarına) (Başkanlığa geliş tarihi : 
17.4.1996)
Teklifler
1. – Ankara Milletvekili Yücel Seçkiner’in; 926 Sayılı Türk Silahlı 
Kuvvetleri Personel Kanununun Bir Maddesinde Değişiklik 
Yapılmasına Dair Kanun Teklifi (2/242) (Millî Savunma ve Plan ve 
Bütçe komisyonlarına) (Başkanlığa geliş tarihi : 16.4.1996)
2. – Rize Milletvekili Ahmet Kabil’in; Türkiye Cumhuriyeti Emekli 
Sandığı Kanununun 32 nci Maddesine Bir Fıkra ile Aynı Kanuna Bir 
Geçici Madde Eklenmesine Dair Kanun Teklifi (2/243) (Plan ve Bütçe 
Komisyonuna) (Başkanlığa geliş tarihi : 16.4.1996)
3. – Rize Milletvekili Ahmet Kabil’in; 28.3.1983 Tarih ve 2809 Sayılı 
Yükseköğretim Kurumları Teşkilatı Hakkında 41 Sayılı Kanun 
Hükmünde Kararnamenin Değiştirilerek Kabulüne Dair Kanuna Bir Ek 
Madde Eklenmesi Hakkında Kanun Teklifi (2/244) (Millî Eğitim ve Plan 
ve Bütçe komisyonlarına) (Başkanlığa geliş tarihi : 16.4.1996)
4. – Samsun Milletvekili Biltekin Özdemir’in; Türkiye Büyük Millet 
Meclisi Üyeliği ile Bağdaşmayan İşler Hakkında Kanunun 3 üncü 
Maddesinin Değiştirilmesi ve Bu Kanuna Bir Geçici Madde Eklenmesine 
Dair Kanun Teklifi (2/245) (Anayasa Komisyonuna) (Başkanlığa geliş 
tarihi : 16.4.1996)
5. – Hatay Milletvekilleri Ali Uyar ve Abdülkadir Akgöl’ün; 
Üniversiteler Hakkında Kanun Teklifi (2/246) (Adalet ve Millî Eğitim 
komisyonlarına) (Başkanlığa geliş tarihi : 16.4.1996)
6. – Samsun Milletvekili Murat Karayalçın’ın; Ankara İli Büyükşehir 
Belediyesi Sınırları İçinde Batıkent Adıyla Bir İlçe Kurulmasına 
İlişkin Kanun Teklifi (2/247) (İçişleri ve Plan ve Bütçe 
komisyonlarına) (Başkanlığa geliş tarihi : 16.4.1996)
7. – Kocaeli Milletvekili Necati Çelik’in; 9.3.1988 Tarih ve 3417 Sayılı 
Çalışanların Tasarrufa Teşvik Edilmesi ve Bu Tasarrufların 
Değerlendirilmesine Dair Kanunun Yürürlükten Kaldırılmasına Dair 
Kanun Teklifi (2/248) (Sağlık ve Sosyal İşler ve Plan ve Bütçe 
komisyonlarına) (Başkanlığa geliş tarihi : 17.4.1996)
8. – Kocaeli Milletvekili Necati Çelik’in; 11.11.1986 Tarih ve 3320 
Sayılı Memurlar ve İşçiler ile Bunların Emeklilerine Konut Edindirme 
Yardımı Yapılması Hakkında Kanunun Yürürlükten Kaldırılmasına 
Dair Kanun Teklifi (2/249) (Sağlık ve Sosyal İşler ve Plan ve Bütçe 
komisyonlarına) (Başkanlığa geliş tarihi : 17.4.1996)
9. – Yozgat Milletvekilleri İsmail Durak Ünlü ve Lutfullah Kayalar ve 
Yusuf Bacanlı’nın; Yükseköğretim Kurumları Teşkilatı Hakkında 41 
Sayılı Kanun Hükmünde Kararnamenin Değiştirilerek Kabulü 
Hakkında 2809 Sayılı Kanunda ve 78 ve 190 Sayılı Kanun Hükmünde 
Kararnamelerde Değişiklik Yapılması Hakkında Kanun Teklifi (2/250) 
(Millî Eğitim ve Plan ve Bütçe komisyonlarına) (Başkanlığa geliş tarihi 
: 17.4.1996)
Tezkereler
1. – İzmir Milletvekili Sabri Ergül’ün; Yasama Dokunulmazlığının 
Kaldırılması Hakkında Başbakanlık Tezkeresi (3/237) (Anayasa ve 
Adalat Komisyonları Üyelerinden Kurulu Karma Komisyona) 
(Başkanlığa geliş tarihi : 18.4.1996)
2. – Erzurum Milletvekili Abdulilah Fırat’ın; Yasama 
Dokunulmazlığının Kaldırılması Hakkında Başbakanlık Tezkeresi 
(3/238) (Anayasa ve Adalat Komisyonları Üyelerinden Kurulu Karma 
Komisyona) (Başkanlığa geliş tarihi : 18.4.1996)
3. – Rize Milletvekili Şevki Yılmaz’ın; Yasama Dokunulmazlığının 
Kaldırılması Hakkında Başbakanlık Tezkeresi (3/239) (Anayasa ve 
Adalat Komisyonları Üyelerinden Kurulu Karma Komisyona) 
(Başkanlığa geliş tarihi : 18.4.1996)

BİRİNCİ OTURUM
Açılma Saati: 10.00
BAŞKAN: Başkanvekili Hasan KORKMAZCAN
KÂTİP ÜYELER: Mustafa BAŞ (İstanbul), Ali GÜNAYDIN (Konya)


BAŞKAN – Türkiye Büyük Millet Meclisinin 43 üncü Birleşimini 
açıyorum.

III. – KANUN TASARI VE TEKLİFLERİYLE 
KOMİSYONLARDAN
GELEN DİĞER İŞLER
1. – 1996 Malî Yılı Bütçe Kanunu Tasarısı ve Plan ve Bütçe 
Komisyonu Raporu (1/285) (S. Sayısı : 1)
2. – Katma Bütçeli İdareler 1996 Malî Yılı Bütçe Kanunu Tasarısı ve 
Plan ve Bütçe Komisyonu Raporu (1/286) (S. Sayısı : 2) (1)
BAŞKAN – Sayın milletvekilleri, 1996 Malî Yılı Genel ve Katma 
Bütçe Kanunu Tasarıları üzerindeki görüşmelere devam ediyoruz. 
Programa göre, 1996 Malî Yılı Genel ve Katma Bütçe Kanunu 
Tasarıları üzerindeki son görüşmelere başlıyoruz.
Komisyon ve Hükümet yerinde.
Bu görüşmelerde, gruplar ve Hükümet adına yapılacak konuşmalar 
45’er dakika, kişisel konuşmalar ise 10’ar dakikadır. 
Şimdi, grupları ve şahısları adına söz alan sayın üyelerin, isimlerini 
okuyorum:
Grupları adına; Doğru Yol Partisi Grubu adına, Elazığ Milletvekili 
Sayın Cihan Paçacı, Demokratik Sol Parti Grubu adına, İstanbul 
Milletvekili Sayın Nami Çağan ve Ankara Miletvekili Sayın Gökhan 
Çapoğlu; Refah Partisi Grubu adına Konya Milletvekili Sayın Necmettin 
Erbakan; Anavatan Partisi Grubu adına, İstanbul Milletvekili Sayın 
Yılmaz Karakoyunlu ve Aydın Milletvekili Sayın Yüksel Yalova.
Şahısları adına; lehte, Rize Milletvekili Sayın Şevki Yılmaz; aleyhte, 
Trabzon Milletvekili Sayın Kemalettin Göktaş.
RİFAT SERDAROĞLU (İzmir) – Cumhuriyet Halk Partisi Grubu 
adına söz alan yok mu?
BAŞKAN – Cumhuriyet Halk Partisi Grubundan, henüz, söz talebi vaki 
olmadı. 
Şimdi, ilk sözü, Doğru Yol Partisi Grubu adına, Sayın Cihan Paçacı’ya 
veriyorum.
Buyurun Sayın Paçacı. (DYP sıralarından alkışlar)
Konuşma süreniz 45 dakikadır. 
DYP GRUBU ADINA CİHAN PAÇACI (Elazığ) – Sayın Başkan, 
değerli milletvekilleri; Doğru Yol Partisinin, 1996 Malî Yılı Bütçe 
Kanunu Tasarısı üzerindeki görüşlerini arz etmek üzere 
huzurlarınızdayım; şahsım ve Doğru Yol Partisi Grubu adına, Yüce 
Meclisi ve televizyonları karşısında bizleri izleyen değerli 
vatandaşlarımızı saygıyla selamlıyorum.
Değerli milletvekilleri, bütçe görüşmeleri, sadece ekonomik yapının 
değil, dünya ve Türk siyasal hayatının Yüce Meclis tarafından 
değerlendirilmesi için, yıllar içinde oluşan gelenekle, bir fır-
(1) 1 ve 2 S. Sayılı Basmayazılar 17.4.1996 tarihli 38 inci Birleşim 
Tutanağına eklidir.
sat oluşturmuştur; bir milletin ekonomik yapısı ve siyasal konumu ile 
gücü arasında doğrudan ilişkiyi algılamanın neticesidir. 
Dünyamız, sıkıntılı bir siyasal ve ekonomik süreci yaşamaktadır. 
1989’dan bu yana, bütün kürede, hızlı bir siyasal, sosyal, ekonomik ve 
kültürel yeniden yapılanmanın yaşandığını görüyoruz. 1989 öncesi, 
dünyanın en temel korkusu, komünizm ile kapitalizm arasındaki savaş 
iken, bugün, onun yerini, dünyaya yayılmış olan ve politikanın AIDS’i 
diye adlandırılan “mikro milliyetçilik” ve bu akımın kendini ifade ediş 
şekli olan terörizm almıştır. Ne yazık ki, dünya, henüz, terörizme karşı 
ciddî bir birliktelik oluşturmaktan uzaktadır. Dünyamız, ekonomik 
olarak da hızlı; ama, sıkıntılı bir yapılanma içindedir. Bir yandan, 
dünya ekonomisinin bir bütüne doğru gidişini ifade eden globalleşmenin 
yanında, globalleşmeyle tam ters bir yapı ifade eden ve özetle bölgecilik 
olan, ekonomik bloklaşma eğilimleri, hızla gelişmektedir. Avrupa 
Birliği, Kuzey Amerika Serbest Ticaret Bölgesi olan NAFTA, Asya 
Pasifik bölgesinin ekonomik örgütü olan Asya Pasifik Ekonomik 
İşbirliği Teşkilatı APEC, işte, bu mantık içerisinde kurulmuş 
yapılardır. 
Dünyamız, siyasal ve ekonomik dünüşümün yarattığı sıkıntıları 
yaşarken, Türkiyemiz de, askerî, siyasî, ekonomik mevcut kapasitelerine 
sahip bir ülkenin karşılaşması gerekenden çok daha büyük bir sorunlar 
yumağıyla karşı karşıyadır. Bugün, Türkiye’nin uğraşmak zorunda 
olduğu sorunlarla, matematiksel güç dengeleri açısından bakıldığında, 
ancak, ya Amerika Birleşik Devletleri gibi bir dünya devleti ya da 
Almanya, Fransa, Rusya, Japonya ve İngiltere gibi ya askerî ve politik ya 
da ekonomik olarak büyük devlet kategorisine giren ülkeler 
boğuşmaktadır. 
Değerli milletvekilleri, bu durum, ülkemizin üzerinde oturduğu dünya 
adası diye anılan, Asya, Afrika ve Avrupa kıtalarının kavşak noktası 
olan Anadolu’nun coğrafî yapısından ve manevî mirasından 
kaynaklanmaktadır. 
Türkiye, bir Balkan gücüdür; Türkiye, bir Karadeniz ülkesidir; Türkiye, 
Kafkasların ortağıdır; Türkiye, bir Akdeniz memleketidir; Türkiye, bir 
Ortadoğu gücüdür; Türkiye, değişen dünyanın en sorunlu bölgeleri 
niteliği taşıyan bu coğrafyanın hepsinin sorunlarıyla, ayrı ayrı, karşı 
karşıyadır.
Bosna-Hersek savaşı, Türkiye’nin tavır almasını gerektirmiştir; ama, 
ne Gürcistan’ı ilgilendirmiştir ne Ermenistan’ı ne de Suriye’yi. 
Azerbaycan Türklüğü ile işgalci Ermenistan arasındaki mücadelede, 
Türkiye, olayların içerisindeyken, Bulgaristan’ın böyle bir sorunu 
yoktur. 
Keza, şimdi, yanı başımızda, Ortadoğu’da barış rüzgârlarının 
kesildiği ve kan ile ateşin tekrar sahneye girdiği şu günlerde, Türkiye, 
yine, konuyla yakından ilgilidir.
Sayın Başkan, değerli milletvekilleri; yeni dünya düzeni denilen 
düzensizliğin en yoğun şekilde yaşandığı, Balkanlar, Kafkaslar ve 
Ortadoğu’nun kesişme noktası olan Anadolu coğrafyası üzerindeki 
ülkemiz, komşu coğrafyaların istikrarsız dalgalarının çarptığı bir 
dalgakıran görevini görmektedir. Kendi halklarını ezen antidemokratik 
ülkeler ise, Türkiye’nin demokratik yapısını kendileri için tehdit olarak 
algılamakta, Türkiye’ye yönelik politikalar geliştirmektedir 
Suriye, Yunanistan, Ermenistan ve zaman zaman İran’ın Türkiye’ye 
yönelik saldırgan tavırlarını, cumhuriyet hükümetleri, şimdiye kadar, 
büyük bir ağırbaşlılıkla karşılamışlardır; ancak, bundan böyle, bu 
ülkelerden, Türkiye’ye yönelik bütün girişimlere, misliyle mukabele 
edilmelidir. Aksi takdirde, Türkiye’nin gösterdiği ağırbaşlılık, zayıflık 
olarak algılanabilir. 
Millî meselelerde, Türkiye’nin çıkarları, partilerin ideolojik 
yaklaşımlarının üstünde tutulmalıdır. Türkiye’deki bölücü komünist 
PKK terörünün arkasında olduğunu herkesin bildiği Suriye’den 
bahsederken, bir sayın liderin, Suriye’nin, Batı tarafından teröristlikle 
haksız yere suçlandığını açıklaması, dileriz ki, bir dil sürçmesidir. 
İran ile Türkiye’nin millî menfaatları, zaman zaman ciddî sürtüşmeler 
yaşamaktadır. İran’ın Türkiye’ye yönelik rejim ve terör ihraç 
politikaları, İran gibi köklü bir ülkeye, iki ülke arasındaki iyi ilişkilere 
yakışmamaktadır. 
Değerli Başkan, değerli milletvekilleri; Türkiye, bir kolordusunu, 
denizaşırı bir ülkede, Kuzey Kıbrıs Türk Cumhuriyetinde; bir tugayını, 
başka bir kardeş ülkede, Bosna-Hersek’te, barışı korumak için 
bulunduran bir ülkedir. 
Yüce Milletimizin bağrından çıkan Türk Silahlı Kuvvetleri, bu asil 
görevlerinin yanında, milletinden aldığı destekle, 1984’ten bu yana, 
terörle yapılan mücadelede, güvenlik güçlerine destek vermektedir. 
1991’den itibaren yürürlüğe konulan iç güvenlik harekâtı çerçevesinde, 
bölücü komünist terör örgütü, indiği şehirlerden, kasabalardan ve 
köylerden çıkarılarak dağlara kaçmaya zorlanmış; şimdi, dağ 
zirvelerinde, ülke içinde ve dışında imha veya teslim olmaya 
zorlanmaktadır. 
Aziz Başkan, aziz milletvekilleri; 1991 yılına kadar, bölücü komünist 
terör örgütüyle başa çıkılamayacağını ileri sürüp “ver, kurtul” tezinin 
savunuculuğunu yapanlar, terör örgütünün ezildiğini görünce “devlet, 
gücünü ispat etti; artık, rahat rahat taviz verebiliriz; kimse, bizi, örgüt 
karşısında yenilgiyle suçlayamaz; üstelik, terörü ezmek için, boşu 
boşuna harcanan 6 milyar doları da harcamaktan kurtuluruz” tezini ileri 
sürmeyle başlamışlardır. 
Eğer, devletimizin kurucusu Mustafa Kemal Atatürk ve Kuvayı Milliye 
hareketinin önderleri, böyle bir yaklaşımla meseleye yaklaşsaydılar; aziz 
milletvekilleri, bugün, bizler, burada, bu Parlamentoda oturamazdık; 
çünkü, bu Parlamento olmazdı. 
Vatan toprakları üzerinde para pazarlığı yapan bir zihniyetin, milletin 
bağımsızlık ve onurunu korumasına imkân yoktur. Son dönemde, 
Türkiye’yle ilgili niyetleri hep kötü olmuş çevrelerin dışında, bazı iyi 
niyetli dostlarımızın da dahil olduğu çevreler, terörün “Kürtçe eğitim ve 
televizyon yayınıyla kontrol altına alınabileceği” tezini benimsemiş 
görünmektedirler. 
Türkiye, cumhuriyet döneminde, eğitim alanında büyük atılımlar 
yapmıştır; ancak, halen, ülkemizde, eğitime ayrılan kaynakların, ileri 
ülkelerin çok arkasında kaldığı bilinmektedir. 
Çağı yakalamak için mücadele eden Türkiye’nin, tam bir kültürel 
feodalleşmeyi doğuracak böyle bir girişime evet demesi, küreselleşen ve 
rekabetçi karakteri her geçen gün daha da artan bir dünyada, kendi 
çocuklarına yapacağı en büyük kötülük olacaktır. İstanbul’da, 
Ankara’da yaşayan çocuklar, dünyayla rekabet ettiği için, Türkçenin 
yanında İngilizce öğrenirken; örneğin, Siirtli yavrularımızı bu 
rekabetin dışına çekmeye kimsenin hakkı olamaz. 1920’li yılların 
Kuvayı Milliyesi ve 1923’te cumhuriyeti kuran Mustafa Kemal Atatürk 
ve arkadaşlarının Tevhidi Tedrisat Kanunuyla bütünleştirdiği eğitimi ve 
milletimizi parçalamaya giden bu yola giremeyiz, kimse de girmemelidir. 
Yüce Heyetinizin, Birinci Meclisin sahip olduğu yüksek yurtseverlik 
duygularına sahip bulunduğundan ve kurulanı koruma yeteneğinde 
olduğundan, milletimizin asla şüphesi yoktur. 
Hemen yanı başımızda, kuş uçumu 5 kilometre ilerideki Anadolu 
Medeniyetleri Müzesinde, Anadolu’da tarih sahnesinden silinmiş olan 
milletlerden kalıntılar görürüz. Anadolu, aynı zamanda, bir milletler 
mezarlığıdır. Bu coğrafyada yaşamak için güçlü olmak mecburiyeti 
vardır. Türk Silahlı Kuvvetleri, milletimizin gücünün ve bağımsızlık 
iradesinin bir ifadesi, millî benliğimizin timsalidir. Bu ordunun manevî 
başkomutanı Türkiye Büyük Millet Meclisi; yani, Yüce Heyetinizdir. 
Değerli milletvekilleri; bu vesileyle, sizlerin ve büyük milletimizin 
önünde hassas bir konuya daha değinmek istiyorum. Geçen yüz yıl 
boyunca Türk ordusu birçok bölgeden çekilmek zorunda kaldı. Türk 
ordusunun çekildiği bölgelerde yaşayan soydaşlarımız ezildiler, millî ve 
dinî baskılara maruz kaldılar. Türk Milleti, millî ve dinî hayatını; 
ancak, sınırlarını Türk ordusunun koruduğu Türkiye Cumhuriyeti 
içinde yaşatabildi. Osmanlıdan 10 bin cami devralan Türk Milleti, bu 
ordunun kurduğu sınırlar içinde, yetmiş senede 55 bin yeni cami yaptı. 
Bugün, küçük politik hesaplarla, peygamber ocağı olan, her birisi 
peygamberin adını taşıyan Mehmetçiklerin oluşturduğu, her gün bir 
gazi veya bir şehit veren Türk Silahlı Kuvvetlerine din adına yapılan 
saldırılar, Türk Milleti tarafından tasvip edilmemektedir ve tasvip 
edilmesi de mümkün değildir. Ordumuz, günlük siyasî tartışmaların 
dışında tutulmalıdır. 
Türkiye, ne yazık ki, ilk kez 1968’lerde üniversitelerinde gösterilmeye 
başlanan bir senaryonun yimisekiz yıl sonra tekrar filme çekilmek 
istendiğini ibretle izlemektedir. Üniversite gençliği sağ ve sol diye 
kamplara bölünmeye ve üniversitelere terör sokulmaya çalışılmaktadır. 
Terör, 12 Eylül öncesinde, Türkiye’ye, oniki yılını ve binlerce insanını 
kaybettirmişti. Bu senaryonun uygulanmasına Yüce Meclisimiz izin 
veremez. Üniversitelerin ve üniversite gençliğinin meseleleri, Yüce 
Meclisimiz tarafından derhal ele alınmalı, Hükümet, üniversitelere 
sızan terörü önlemek için tedbirler geliştirmelidir. 
Değerli milletvekilleri, Türkiye, bugün, Amerika Birleşik Devletleri, 
Kanada, Batı Avrupa ve Japonya gibi, gelişmiş ve sanayi sonrası toplum 
aşamasına geçmiş olan ülkelerin temsil ettikleri seviyeden, ne yazık ki, 
uzaktadır; ancak, hiçbir zaman, Türk ekonomisinin yetmiş yıl içerisinde 
geldiği noktayı güçümsemek mümkün değildir. 
Şevket Süreyya Aydemir’in “Tek Adam” adlı eserinde, Atatürk’ün, 
1938’de, hasta yatağında, hep, yeni kurulmakta olan Karabük Demir-
Çelik Fabrikasının yüksek isale fırınının çalışmaya başlayıp 
başlamadığını sorduğunu yazar. Atatürk, Türkiye’nin çelik üretimini 
görmeden ebediyete intikal etmiştir. 
Bugün, Türkiye, çelik üretiminde ilk onbeşin içindedir. 13 milyonluk 
yaşlı, yaralı bir nüfustan, genç, dinamik, 65 milyon nüfusa erişen, üç 
beyazı üretemezken bugün 20 milyar doları aşan ihracatının yüzde 
80’ini sanayi ürünleri oluşturan bir Türkiye’ye ulaşılmıştır.
Değerli milletvekilleri, Türkiye nerededir?.. Bu sorunun cevabı, coğrafî 
sınırlarının durumunu belirlemek değildir. Türkiye, nüfusu 1923’ten 
bugüne yüzde 500 artmıştır; dünyada bunun bir örneği yoktur. Türkiye, 
son kırk yıl içinde nüfusunun yüzde 52’sini şehir ve kasabalara 
taşımış, 80 bin olan köyünü 28 bine indirmiş bir yerleşim modelidir; 
dünyada bunun da örneği yoktur. Türkiye, 65 milyonluk nüfusunun yüzde 
53’ü 0-33 yaşında olan bir ülkedir; araştırabildiğim kadarıyla, bunun da 
bir örneği yoktur. Türkiye, 780 bin kilometrekarelik ülkesini yol, 
haberleşme, sağlık ve eğitim hizmetleri ağıyla birbirine bağlamak, 
bütünleştirmek için uğraşıyor; dünyada bunun da bir örneği hemen 
hemen yoktur.
Türkiye nerededir?.. Türkiye, 3 katrilyon 511 trilyon liralık toplam 
bütçesini yapmış bir ülke; ancak, bu bütçe içerisinde, yukarıdan beri 
saydığım özel durumlar var ya; işte, onların doğurduğu veya 
şekilendirdiği sıkıntılardan dolayı, maalesef, yatırıma kaynak 
aktarmada sıkıntısı olan bir ülkedir. Aslında, devlet yatırımları, 
sınırlı sektörlerde, sınırlı büyüklüklerde olmalıdır. Ancak, Türkiye, 
gelişmekte olan, sosyal bütçe yapmaya mecbur sayılan, kalkınma hızı 
düzenli artması gereken bir ülkedir. Bunu, genç nüfusumuza, yer, iş, aş 
ve huzur vermek üzere öncülük etmek anlamında kullanıyoruz.
Türkiye’nin, cumhuriyet tarihinden bu yana dış politikasında önemli bir 
unsur olan Avrupa’yla ilişkilerde büyük yol katedilmiştir. 1 Ocak 1996 
tarihi itibariyle yürürlüğe girmiş olan gümrük birliği, Avrupa Birliğiyle 
entegrasyon sürecinde önemli bir basamak taşıdır. Gümrük birliği 
kanalıyla Avrupa Birliği bünyesinde serbest dolaşıma giren 
mallarımızın yanı sıra, mevzuat uyum çalışmalarımız da hızla devam 
etmektedir. Gümrük birliğiyle, 370 milyonluk Avrupa pazarına açılmış 
olunacak, yabancı sermaye ve ihracat artışı gerçekleşecek, uzun vadede 
verimlilik ve istihdam artacaktır; ancak, gümrük birliği, Avrupa’yla 
entegrasyona tam üyelik yolunda atılan önemli bir adımdır. Bundan da 
anlaşılacağı gibi, esas olan tam üyeliktir.
Gümrük birliğini, tam üyelik yoluna giden bir tünel olarak kabul ederek, 
tüm politikalar, tam üyeliğe göre oluşturulmalıdır. Bu tünelden 
başarıyla çıkmak, yeni dünya dengeleri içerisinde siyasal ve ekonomik 
açıdan güçlü ve stratejik öneme sahip bir Türkiye anlamına 
geleceğinden, üstlenilen sorumlulukların yerine getirilmesinin önemi 
idrak edilmeli, bu yolda kaydedilecek gelişmelerin, Türkiye’nin gelecek 
yüzyılda üstleneceği yeni rolleri belirleyecek unsur olacağı 
unutulmamalıdır. 
Sayın Başkan, değerli milletvekilleri; insanımızın özlemlerine kalıcı 
ve sürekli bir şekilde cevap verebilmenin yolu, ekonomide verimliliği ve 
istihdam imkânlarını artırmaktan geçmektedir. Bu çerçevede, 
insanımızın eğitim seviyesinin hızla yükseltilmesi, girişimcilik ruhunu 
cezbeden yatırım ortamının muhafazası ve yeni imkânların 
geliştirilmesi gerekmektedir. Yatırım ikliminin oluşturulmasının 
birinci şartı, siyasî ve ekonomik istikrar; ikinci şartı ise, günün 
ihtiyaçlarına uyan yapısal dönüşüm ve değişiklik yapılmasıdır. 
Bugün, içerisinde bulunduğumuz dönemde, makro ekonomik istikrarın 
oluşumu yönünde önemli aşamalar kaydedilmiştir. Her ne kadar, 1993 
yılı sonunda bir malî kriz yaşanmış olsa da, 5 Nisan 1994 kararlarıyla, 
ekonomimizin temelinde yatan, yıllardan beri sorunlar yumağı haline 
gelen makro ekonomik dengesizliklerin giderilmesinde önemli bir adım 
atılarak, ekonomimizin gideceği yön ve sorunların çözümünde 
kulanılacak yöntem, açıkça belirlenmiştir.
1986 yılından 1994 yılına kadar sürekli bir artış gösteren kamu 
açıkları, uygulanan istikrar programının neticesinde, sürdürülebilir bir 
trende girmiş bulunmaktadır. Kamu açıklarının gayri safî millî hâsılaya 
oranı, 1993 yılında yüzde 12’ler seviyesinden, bugün, yüzde 6’lar 
seviyesine gerilemiştir. 
Genel bütçe, KİT’ler ve birliklerin harcamalarının disipline edilmesine 
yönelik tedbirlerin sonuçları alınmaya başlamıştır. 
1991 -1995 dönemi göz önüne alındığında, faiz dışı bütçe dengesinde 
açıkların giderek azaldığı, özellikle, son iki yılda fazla verdiği 
gözlenmektedir. 5 Nisan kararlarıyla ekonomimize verilen istikrar 
sayesinde, 1994 yılındaki gayri safî millî hâsıla azalışı, 1995 yılında 
OECD ülkeleri ortalamasının üzerine çıkarak, yüzde 8,1 oranında 
büyümeye dönüşmüştür. 
İmalat sanayii kapasite kullanım oranı, ekonomideki büyüme süreciyle 
yüzde 80’lere ulaşmıştır. 
Tutarlı ekonomik program sayesinde, toplam yatırımlar içerisindeki özel 
kesim sabit yatırımlarının payı artmıştır. 
İçborçlanma faiz oranları, ekonomik istikrarın tesisi ve beklenen 
enflasyonun bir göstergesi olarak, düşme eğilimine girmiş 
bulunmaktadır. 
Bunun yanı sıra, Hazine, daha uzun vadeli borçlanma imkânlarını 
araştırır ve değerlendirir konumdadır. 
Bütçe dengeleri göz önünde bulundurulduğunda, faiz ödemelerinden 
kaynaklanan açığın henüz giderilememiş olması, önümüzdeki dönemde, 
çözülmesi gereken bir sorun olarak mevcudiyetini sürdürmektedir.
Sermaye piyasasındaki hareketlilik, finansal kaynakların verimli 
alanlarda değerlendirildiğini ve Türk insanının sermaye piyasası 
araçlarını benimsemiş olduğunu göstermesi açısından önemlidir. 
Böylece, sermayeyi tabana yayma amacına giderek ulaşılıyor olması 
memnuniyet vericidir.
Makroekonomik istikrarın sürdürülmesi  yanında, Türk insanının 
dinamizminden azamî faydalanabilmek için kalıcı, yapısal 
düzenlemelerin bir an önce gerçekleşmesi gerekmektedir. Geçmiş 
hükümetimiz döneminde, yapısal değişim projelerinin bir kısmı hayata 
geçirilmiş olmakla birlikte, önümüzde, daha yapılması gereken işler 
vardır. Bu ve bundan sonraki hükümetlerin bu alanda önemli görevleri 
olduğuna ve Parlamentomuzun da desteğiyle bu yasa tasarılarının 
tümünü hayata geçireceğimize inancım tamdır. 
Değerli milletvekilleri, Türkiye, dünyada yaşanan gelişmeleri en iyi 
şekilde değerlendirmeyi bilmelidir. Türkiye, yeni kurulan Türk 
cumhuriyetleri ve Avrupa Birliği ile kurulan gümrük birliği ilişkileri 
neticesinde, kuvvetli bir rüzgâr yakalamıştır. Bu noktadan sonra 
yapılacak şey, Türkiye’nin, bu rüzgârla yelkenlerini doldurması ve 
amaçladığı hedeflere ulaşması olacaktır. 
Yedinci Beş Yıllık Kalkınma Planı, bu hedeflere ulaşma yolunda 
önemli bir araçtır. Nitekim, daha öncekilerden değişik bir yaklaşımla 
hazırlanmış olan ve Yüce Meclisimizin tasvibine mazhar olan Yedinci 
Beş Yıllık Kalkınma Planı, 2000 yılına kadar gerçekleştirilmesi 
öngörülen yapısal değişim projelerini belirlemiştir. Bu projelerin temel 
hedefi, Türkiye’nin, 21 inci Yüzyıla, dünya ekonomisine ve Avrupa 
Birliğine entegre olmuş, dışa açık, rekabetçi piyasa koşullarına ayak 
uydurmuş ve hak ettiği yeri almış olarak girmesidir.
Yedinci Plan, yirmi temel yapısal değişim projesi üzerine inşa 
edilmiştir. Bunlar, insan kaynaklarının geliştirilmesinden 
sanayileşmeye, dünyayla bütünleşmeye, ekonomide etkinliğin 
artırılmasına ve bölgesel dengelerin gözetilmesine kadar uzanan, geniş 
kapsamlı ve devletin görevlerini yeniden belirleyen ve piyasa 
ekonomisinin tüm kurum ve kurallarıyla oluşmasının teminine yönelik 
yüksek öneme sahip projelerdir. 
Planda öngörülen projelerin, 1996 yılında ve önümüzdeki yıllarda 
titizlikle uygulanması, büyük önem arz etmektedir. Bu bakımdan, söz 
konusu uygulamaların sekteye uğratılmadan yürütülmesi, Yüce 
Meclisimizin fikir birliği içerisinde yasalaştıracağı kanunlarla mümkün 
olacaktır. 
Cumhuriyet dönemi başlangıcından itibaren, ülkemiz ekonomisine 
büyük hizmetler sunan ve bugün gelinen kalkınmışlık seviyesinin en 
önemli yapı taşlarından biri olan devlet girişimciliğinin, son dönemde 
dünyada ve ülkemizde yaşanan gelişmeler doğrultusunda, yerini, serbest 
piyasa koşullarında ve daha verimli hizmetler sunma imkânı bulunan, 
özel girişimciliğe bırakma zamanı gelmiştir.
Gelişmiş ülkelerde de olduğu gibi, devletin, ekonomik hayata doğrudan 
müdahalesi, en aza indirilmelidir. Kamunun, üretime yönelik 
faaliyetlerinden giderek çekilmesi ve özel kesim için uygun rekabet 
şartlarında, yatırım iklimini hazırlaması, ekonominin serbest piyasa 
koşullarında etkin işleyişi için son derece gereklidir; bu çerçevede, 
devlet fonksiyonları, düzenleyici ve gözetici faaliyetlerle sınırlı 
tutulmalıdır. Bu nedenle, devletin ekonomiye doğrudan müdahalesini 
kaçınılmaz kılan işletmelerin, en uygun koşullarda özelleştirilmesi 
gerekmektedir. 1992-1995 döneminde gerçekleştirilen 2 milyar dolarlık 
özelleştirme gelirine, bu yıl -mayıs ayından itibaren- 2 milyar dolarlık 
ilave öngörülmüş olması, memnuniyet vericidir. Bu konudaki 
uygulamalar, ilke olarak, sağlam hukukî temeller üzerine oturtulmalı, 
rekabet ortamının oluşturulması doğrultusunda ve toplumca arzu edilen 
bir şeffaflık içerisinde yürütülmelidir.
Değerli milletvekilleri, sosyal devlet anlayışının bir gereği olan sosyal 
güvenlik kuruluşlarımızın, zor bir dönemden geçtiği malumdur. Bu 
kuruluşlar, çalışanlarının primleriyle ayakta durmaları gerekirken, 
aktuaryel dengelerinde ve prim tahsilatındaki aksaklıklar yüzünden, 
bütçe üzerinde yük oluşturmaktadırlar. 1996 yılı bütçesinde, sosyal 
güvenlik kuruluşları için ayrılan pay, cumhuriyet tarihinde gelinmiş en 
yüksek nokta olup, toplam harcamalar içerisinde, maalesef, yüzde 8 
civarındadır. Böyle büyük bir açığın finanse edilmesinin zorluğu 
ortadadır. Bu kuruluşların bütçe üzerindeki yüklerini azaltmak için, 
sosyal güvenlik sistemi süratle daha rasyonel bir yapıya 
kavuşturulmalıdır. 
Ekonomik ve malî dengelerin sağlanması, bir başka deyişle, bütçe 
açıklarının ve kamunun borçlanma ihtiyacının azaltılması 
bakımından, bütçe harcamalarının, gittikçe artan bir oranda vergi 
gelirleriyle finanse edilmesinde büyük zaruret bulunmaktadır; ancak, 
vergi gelirleri, düzenli bir şekilde artırılırken, izlenen ekonomik ve malî 
politikalarla uyumlu olmak zorundadır. Diğer bir ifadeyle, verginin, 
üretim, yatırım, ihracat ve istihdam üzerinde olumsuz etki yaratmaması 
bakımından, gerekli yasal ve idarî tedbirlerin zamanında alınması 
zorunludur.
Vergilemede unutulmaması gereken önemli bir husus, verginin, 
Anayasamızda öngörüldüğü şekilde, adil ve katlanılabilir, mevzuatının 
ise, basit, mükellefler tarafından anlaşılabilir olmasıdır. Yasal ve idarî 
düzenlemenin yanı sıra, vergilemedeki başarıya ulaşmanın en önemli 
yollarından biri de, toplumdaki vergi bilincinin geliştirilerek, 
mükelleflerin gönüllü katılımlarının sağlanmasıdır.
Değerli milletvekilleri, vergilemede etkinlik ve verimliliği artırmaya 
yönelik olarak, şu anda işbaşında bulunan 53 üncü Hükümetimizin 
Programında yer alan düzenlemeleri, olumlu gördüğümüzü ve 
desteklediğimizi belirtmek isterim. 
Hükümet Programında öngörüldüğü şekilde, ekonomik faaliyetlerin 
tamamının, zamanla, belge düzeni içerisinde kavranarak, 
vergilendirilmesine yönelik alınacak her türlü tedbiri de, 
destekleyeceğimizi belirtmek isterim. Bu amaçla, hazırlanacak çerçeve 
yasa tasarısının, bir an önce tamamlanarak Meclis gündemine 
getirilmesinin ve kanunlaştırılmasının Parlamentomuzun ortak arzusu 
olduğu kanaatindeyim.
Değerli milletvekilleri, Türkiye ekonomisindeki önemli rollerinin 
bilincinde olan sanayicilerimiz ve ihracatçılarımız, ekonomik 
konjonktürü de iyi değerlendirerek, üzerlerine düşen görevleri büyük 
ölçüde yerine getirmişlerdir; ihracatımız, 1995 yılında, Türkiye 
tarihinde ilk kez, 20 milyar doların üzerine çıkarak, 21,6 milyar doları 
bulmuştur. Bu yıl ve önümüzdeki yıllarda, gümrük birliğinin de 
etkisiyle, daha iyi bir performans göstereceğimizi tahmin etmekteyim. 
İthalatta da aynı dönemde artış olmasının, özellikle, ihracata yönelik 
üretimin neden olduğu ithal girdi talebindeki artıştan kaynaklandığını 
görmekteyiz. Gelişen, kalkınan ve dünyayla entegre olma yolundaki 
Türkiye’nin, yurtdışındaki girişimciler için de, giderek, daha cazip 
yatırım imkânları sunması kaçınılmazdır. Ancak, yabancı sermaye, 
her şeyden önce istikrarlı bir siyasî ve ekonomik ortam aramaktadır. 
Kalkınma yolundaki ülkelerin yaşadığı değişimin sancılarını 
yaşamakta olan Türkiye, bu sebeple yabancı sermayeden beklediği 
yatırım seviyesine ulaşamamıştır.
Yatırım izin taleplerinde geçtiğimiz yıla göre, iki kat artış olmakla 
birlikte, gerçekleşmenin, ancak yüzde 50 seviyesinde artacağı 
beklenmektedir. Umudumuz, Türkiye’de son dönemde sağlanan siyasî ve 
ekonomik istikrarın yabancı sermaye yatırımlarına olumlu etki 
yapmasıdır. 
Değerli milletvekilleri, Türkiye’de, son dört yıl içinde, toplam 39 milyar 
dolarlık fizikî altyapı yatırım harcaması gerçekleştirilmiştir. Sulamaya 
3 milyar dolar, elektrik üretimine 2,2 milyar dolar, dağıtımına 1,8 
milyar dolar, otoyollara 4,7 milyar dolar, karayollarına 3,6 milyar dolar, 
haberleşmeye 3,4 milyar dolar, içmesuyu ve kanalizasyona 1,6 milyar 
dolar, belediye hizmetlerine 2,3 milyar dolar harcama yapılmıştır. 
Gerçekleştirilen bu yatırımlar oldukça önemli seviyede olmakla beraber, 
ülkemizin ihtiyaçları çok daha fazladır. 
Ülkemiz insanının, daha iyi yol ve ulaşım imkânını, daha kaliteli 
içmesuyunu, daha kolay ve ucuz haberleşme imkânını ve daha nitelikli 
hizmetler sunulmasını talep etmek hakkıdır. Bunu gerçekleştirmek de 
bizim görevimizdir. Daha önceki hükümetlerin yaptıklarını, 53 üncü 
Hükümet ve sonrakiler de devam ettirmek zorundadır. 
Önümüzdeki dönemde, karşımızda olan en büyük sorun, elektrik 
enerjisinde görülmektedir. Türkiye’nin enerji ihtiyacı, gelişmişlik 
düzeyine bağlı olarak artmaktadır. 1992-1995 döneminde 3 942 megavat 
ilave kurulu güç yatırımı yapılmış olmakla birlikte, ihtiyaçlarımız, bu 
değerin üzerine çıkmaktadır. Bir darboğazla karşılaşmamak için, 
başlatılmış olan projeler süratle tamamlanmalı ve Türkiye’nin uzun 
vadeli enerji ihtiyacını karşılamaya yönelik yeni projeler 
geliştirilmelidir. 
Diğer taraftan, büyük bir turizm potansiyeline sahip olan ülkemiz, bu 
konudaki avantajını giderek daha iyi kullanılır hale getirmektedir. 
Bunun göstergesi, turizm gelirlerinin, 1995 yılında, bir önceki yıla 
nazaran, yüzde 15 artarak, 5 milyar dolara yaklaşmış olmasıdır. 
2000 yılına gelindiğinde, turizmde elde edilen gelirin 10 milyar doların 
üzerinde gerçekleşmesi hiç de hayal değildir. Geçtiğimiz dönemde, 
açılan yeni sınır kapılarıyla birlikte, artan sınır ticareti ve yöresel 
ekonomilere vazgeçilmez bir aktivite kazandıran gayri resmî 
dışticaretin, alınacak tedbirlerle giderek kayıtlı hale getirilerek 
geliştirilmesinde büyük yarar vardır. 
BAŞKAN – Sayın Paçacı, konuşmanızın son 5 dakikalık süresi kaldı, 
toparlayın efendim.
CİHAN PAÇACI (Devamla) – Bu konuda Türkiye’nin rakibi olabilecek 
ülkelere bu ticaretin kayması fırsatını vermememiz gerekmektedir. 
Ülkemizin Güneydoğu Bölgesinin kalkınmasına büyük katkı sağlayacak 
olan ve dünyada mevcut sayılı entegre projeler içerisinde bulunan, GAP 
Projesi kapsamında başlatılan ve bir bölümü tamamlanan faaliyetlerin, 
süratle sonuçlandırılması da, 53 üncü Hükümetimizin öncelik vereceği 
alanlardan biri olmalıdır. 
Ekonomik ve sosyal hayatımızın vazgeçilmez istikrar unsuru olan esnaf 
ve sanatkârlarımızın her bakımdan desteklenmesi büyük önem 
taşımaktadır. Girişimciliğin yaygınlaştırılması, özellikle, kadın ve 
gençlerimizin teşebbüs gücünün geliştirilmesi için özel programların 
yürütülmesine devam edilmesi gerekmektedir. 
İstihdam yaratma kapasitesi ve konjonktürel değişimlere uyum sağlama 
kapasitesi yüksek, esnek üretim yapısına sahip olan küçük ve orta ölçekli 
işletmelerimiz, globalleşen dünya ekonomisi içerisinde, Türkiye’nin 
elindeki en büyük kozlardan biridir. 
Gelişmiş ülkelerde olduğu gibi, KOBİ’lerin yeterli finansman 
kaynaklarına kavuşturulması, üretim ve yönetim teknolojileriyle 
donatılması, işgücü niteliğinin yüksetilmesi, bilgiye erişim, işbirliği ve 
ihracat imkânlarının artırılması, bu işletmeleri geliştirici mevzuat 
düzenlemelerinin yapılması, geciktirilmeden gerçekleştirilmelidir. 
Toplumumuzun en büyük kesimini oluşturan çiftçi ve köylülerimizin 
hayat standardını yükseltmek en büyük amacımızdır. Artan 
nüfusumuzun dengeli ve yeterli beslenmesinin sağlanması ve ihracatta, 
karşılaştırmalı üstünlüğe sahip olduğumuz ürünlere ağırlık verilerek, 
verimliliğin, üretimin ve ihracatın artırılması, tarıma yönelik 
politikalarımızın belkemiğini oluşturmaktadır. 
Rasyonel büyüklükte tarımsal işletmelerin kurulması, tarla içi geliştirme 
hizmetlerinin etkinleştirilmesi sağlanmalıdır. Tarımsal destekleme 
sisteminin iyileştirilmesi de, önümüzdeki günlerde ele alınması gereken 
önemli yapısal değişimlerden biridir. Bu amaçla, Yedinci Planda da 
öngörüldüğü gibi, fiyat müdahaleleri ve girdi sübvansiyonları 
azaltılarak, üreticiye doğrudan gelir desteği sistemi 
yaygınlaştırılmalıdır. Ürün borsaları geliştirilmeli, birliklerin, serbest 
piyasa koşullarında faaliyet göstermeleri sağlanmalıdır. 
Değerli milletvekilleri; Türkiye’yi, 2000’li yıllarda ulaştırmak 
istediğimiz hedefleri, belirli bir bilgi seviyesine eriştirmeden ve teknoloji 
kültürüne sahip olmadan gerçekleştirmek mümkün değildir. Çağımız, 
bilgi ve teknoloji çağıdır. Yoğun bir rekabetin yaşandığı dünya 
pazarlarında, mevcut bilgiye ulaşabilen ve bunun yanı sıra bilgi 
üretebilen ekonomiler başarılı olacaklardır. 
Bugün, gelişmiş ülkeler sınıfında yer alan ülkelerin tamamı, daha 
önceki dönemlerde bu aşamalardan geçmiştir. Türkiye, yeniliklere açık 
genç nüfusuyla, çok kısa zamanda bu sınavdan başarıyla geçecektir. 
Araştırma geliştirme faaliyetlerinin gayri safî millî hâsılaya oranının 
yüzde 1,5 seviyesinin üzerine çıkarılması hedef olmalıdır.
Değerli milletvekilleri, 1996 yılı bütçesi vesilesiyle, sizlere, ülkemizin 
içerisinde bulunduğu durumu kısaca özetlemeye çalıştım. Hepimizin de 
üzerinde mutabık kalacağı gibi, önümüzdeki dönem, Türkiye’nin 2000’li 
yıllarda özlenen refah seviyesine ulaştırılması amacıyla, ekonomik ve 
sosyal dengeler gözetilerek başlatılan yapısal reformların, daha da 
ileriye götürülmesi gereken bir dönemdir. Bu reformları, şu veya bu 
hükümetin yapması önemli değildir. Önemli olan husus, bunları 
yapmadan ekonominin orta ve uzun vadede sağlıklı bir büyüme temeline 
oturtulmasının mümkün olmadığıdır. Bu nedenle, Hükümete gerekli 
desteği vererek, yardımcı olarak ve yönlendirerek, elbirliğiyle ülkemizi 
gelecek yüzyıla taşıyacağımıza olan inancım tamdır.
Sayın Başkan, değerli milletvekilleri; daha önce de belirttiğim gibi, 
Türkiye, Sovyetler Birliğinin dağılmasıyla oluşan Türk cumhuriyetleri 
ve Avrupa Birliği ile kurulan gümrük birliği ilişkileriyle çok önemli 
tarihî bir fırsatı yakalamış bulunmaktadır. Önümüzdeki günler, bu 
fırsatların en iyi şekilde değerlendirilip, Yüce Meclisimizin de 
çabalarıyla, ülkemiz açısından önemli sonuçların gerçekleştirileceği 
dönem olacaktır. Bu dönem, özellikle devletin tüm fonksiyonlarının 
eksiksiz ve gerektiği seviyede yerine getirilebilmesini teminen, yeniden 
yapılandırılması yönünde, köklü değişikliklerin uygulamaya konulduğu 
bir dönem olacaktır; ancak, ülkemizi, gelişmiş ülkeler seviyesine 
çıkaracak bu atılımlar gerçekleştirilirken, yurtiçinden ve yurtdışından 
kaynaklanan ve geleceğimizi etkileyecek boyutta olan tehditleri ortadan 
kaldırabilmemiz ve komşu ülkelerle olan problemleri en kısa sürede 
çözebilmemiz için, birlik, beraberlik içinde, güçlü olmamız 
gerekmektedir. 
İşte, tüm bu geleceğe yönelik beklentiler ve umutların gerçekleşmesi, 
aynı zamanda, siyasî istikrar ve özverili çalışmaya bağlı bulunmaktadır. 
Tüm partilerimiz, Yüce Meclisimizin siyasî istikrarını bozacak 
teşebbüslerden uzak durmalı, Hükümet, üzerine düşen görevi eksiksiz 
yerine getirmeli, muhalefet, yıkmaya değil, yapmaya uğraşmalı, yapıcı 
ve yol gösterici eleştirilerle, Hükümetimize destek olmalıdır; çünkü, 
milletimizin, Yüce Meclisten beklentilerine en iyi şekilde cevap 
verebilmenin yolu, geçmişe ait, gereksiz tartışmalarla vakit 
kaybetmekten değil, el ele vererek özverili çalışmaktan geçmektedir.
Bu vesileyle, 1996 yılı bütçesinin, ülkemize hayırlı, uğurlu olmasını 
Allah’tan niyaz eder, şahsım ve Doğru Yol Partisi Grubu adına, hepinize 
saygılar sunarım. (DYP ve ANAP sıralarından alkışlar)
BAŞKAN – Doğru Yol Partisi Grubu adına konuşan Elazığ Milletvekili 
Sayın Cihan Paçacı’ya teşekkür ederim.
Sayın milletvekilleri, bildiğiniz gibi, Genel Kurulda, konuşmalar, 
Başkanlığa ve Genel Kurula hitaben yapılır. Bazı arkadaşlarımız, 
önemli oturumlarda, Genel Kurulu selamladıktan sonra, televizyonları 
başındaki izleyicileri de selamlama ihtiyacı duyuyorlar. Aslında, Genel 
Kurulu selamlayan her arkadaşımız, toptan, bütünüyle Türk Milletini 
selamlamış olmaktadır; hatta, bu konuşmalar, tutanaklara geçtiğine 
göre, gelecek kuşakları da selamlamış olmaktadır. Onun için, 
selamlanan kitleyi, fazla cümlelerle daraltmama hususuna özen 
gösterelim.
Cumhuriyet Halk Partisi Grubu adına, Genel Başkan, Antalya 
Milletvekili Sayın Deniz Baykal söz talebinde bulunmuşlardır.
Buyurun Sayın Baykal. (CHP sıralarından ayakta alkışlar)
Konuşma süreniz 45 dakika Sayın Genel Başkan.
CHP GRUBU ADINA DENİZ BAYKAL (Antalya) – Teşekkür ederim.
Sayın Başkan, sayın milletvekilleri; 1996 malî yılı konsolide bütçe 
tasarısıyla ilgili, Türkiye Büyük Millet Meclisi Genel Kurulunda yapılan 
genel görüşmelerde, Cumhuriyet Halk Partisi Grubunun düşüncelerini 
dile getirmek için huzurunuzdayım; bu vesileyle, hepinizi -Sayın Meclis 
Başkanımızın uyarısını da dikkate alarak- Sayın Başkanı, Türkiye 
Büyük Millet Meclisinin sayın üyelerini ve onların şahsında bütün 
milletimizi, sevgilerle, saygılarla selamlıyorum.
Değerli arkadaşlarım, bütçemiz, Plan ve Bütçe Komisyonunda, sonra da, 
altı günden beri Genel Kurulumuzda tartışılıyor; bu tartışmaların, 
bütçemizin gelişmesine önemli bir katkı getirme durumunda 
olmadığını üzüntüyle saptıyoruz. Hazırlanmış olan bütçe, aşağı 
yukarı aynı anlayışla, aynı çerçevede Türkiye Büyük Millet Meclisi 
Genel Kurulunda da ele alınıp kabul görmüş bulunuyor; fakat, bu 
görüşmelerin, Türkiye’nin sorunlarının anlaşılmasına, doğru 
değerlendirilmesine ve önümüzdeki günlerde ilk fırsatta yeni ve etkin 
çözümler getirilmesine yardımcı olacağını; sorunların ortaya çıkıp 
kavranmasına, o sorunların çözümünün nasıl sağlanacağı konusundaki 
arayışlara, katkı getirmiş olacağını umut ediyorum. O nedenle, 
yapılmış olan tartışmaların bir yararı olduğundan hiç kuşku 
duymuyorum. 
1996 bütçesinin müzakereleri sonucunda artık anlaşılmıştır ki, 1996 
yılına bakarken, yeni bir ekonomik yaklaşım, yeni bir politika, yeni bir 
çözüm perspektifi sunulması kesinlikle sözkonusu değildir. 
Alışkanlıkların gösterdiği doğrultuda bir çalışma yapılmış, iyiniyetle 
yapılmış, önemli siyasî tercihler göze alınmadan, durumu idare etmeye, 
çarkı çevirmeye yönelik, giderek daralan bir tünelin kısıtlanan 
olanakları içinde, ne yapılabilirse o yapılmaya gayret edilmiş; ama, 
bizim 20 nci Parlamentonun bu ilk bütçesinden, bir seçim sonrasında 
ortaya çıkan bir yeni hükümet anlayışından, millet olarak, ülke olarak 
beklediğimiz büyük atılımı, yeni bir siyasî iradeyi, yeni bir politikayı 
sergilemek kesinlikle sözkonusu olmamıştır. Bundan üzüntü duyuyoruz. 
Bir fırsatın heba edilmekte olduğunu, bir şansın kaçırılmakta 
olduğunu, Türkiye’nin sorunlarını çözecek bir yeni politikanın, 20 nci 
Parlamento Döneminde de sergilenmesinin, giderek uzaklaşan bir ihtimal 
haline gelmekte olduğunu üzüntüyle görüyoruz. 
Bu bütçe, alışılmış, klasik, giderek daha büyük sıkıntılarla karşılaşan 
ve o sıkıntılar karşısında giderek etkisizleşen, zaafa uğrayan bir bütçe 
niteliğinde ortaya çıkmıştır.
Bazı arkadaşlarımız, bu bütçeye, bir borç ve faiz ödeme bütçesi 
diyorlar. Anlaşılmıştır ki, bu doğru bir niteleme değildir. Keşke, bu 
bütçe, bir borç ve faiz ödeme bütçesi olsaydı. Maalesef, bu, bir borç ve 
faiz ödeme bütçesi değil, tam tersine, borcu ve faizi artırma, biriktirme 
bütçesidir; borca ve faize daha çok teslim olma bütçesidir; borcun ve 
faizin karşısında etkisizleşme bütçesidir. Keşke, ona karşı, bir borç ve 
faiz ödeme bütçesi olarak çıkıp da, borcu ve faizi törpüleyebilseydik, 
azaltabilseydik; onu yeneceğimizin işaretlerini keşke verebilmiş 
olsaydık; maalesef, o da değil. O nedenle, bu bütçeye “borç ve faiz 
ödeme bütçesi” demek, gerçeği görmemek demektir. Maalesef, bu, borç 
ve faizi artırma, hatta, borç ve faizi patlatma bütçesidir. 
Değerli arkadaşlarım, bu bütçede açıkça görülmüştür ki, Türkiye’de 
artık borçlar ve faizler, bir kartopu gibi katlanarak, Türk ekonomisinin 
olanaklarını, malî sistemimizin, finansman sistemimizin gücünü, 
takatını aşan bir biçimde çoğalmaktadır. Yüzde 150’ye yakın bir 
biçimde borç ve faiz stoku artmıştır. Bu yıl sonunda 3,5 katrilyona 
yönelen bir borç stokuna doğru gitmekteyiz. Bunlar, olağanüstü büyük 
rakamlar ve açıkça görülmüştür ki, bu bütçe açığının ötesinde, bir faiz 
ödeme durumu ortaya çıkmıştır. Bütçe açığı sadece faizden 
kaynaklanıyor olsaydı, belki bundan teselli bulmak mümkündü; ama, 
tam tersi söz konusudur ve bütçe açığının ötesinde bir faiz ödeme 
noktasına, kırmızı alarm ışığı aşılarak, artık resmen girilmiştir ve 
yine, ne yazık ki, geride bıraktığımız yılda Türkiye, dışborçlarını da 
içborçlanma yaparak ödeme durumunda olmuştur. 
Yine, bu bütçeyle açıkça görülmüştür ki, sıcak para çarkı daha hızlı bir 
biçimde döndürülecektir. Önümüzdeki yılda sıcak para çarkının 
döneceği kesinlikle ortadadır. 
Bakınız, bu bütçenin kabulüne göre, dolar, 1996 yılı için ortalama 75 
lira olarak planlanmıştır. En son gelişmeleri izleyemedim; ama, 
sanıyorum doların değeri 74 civarında. Daha yılın dördüncü ayının 
içerisindeyiz ve bütün yıl için 75 lirayı hedef alan bir bütçe dengesi, 
bütçe kabulü söz konusudur; dolar gelmiş 74 liraya, biz, 75 lira 
varsayımıyla bir denge kurmuşuz. 
KÂMRAN İNAN (Bitlis) – 75 bin, Sayın Baykal.
DENİZ BAYKAL (Devamla) – Bu da açıkça gösteriyor ki, bütün iyi 
niyete rağmen, bütün gayrete rağmen, bir yeni siyasî irade, bir cesaretli 
ekonomik açılım ortaya konulmadığı takdirde, fazla bir şeyi değiştirme 
imkânı, bu bütçede de olmayacaktır. 
Bu bütçenin vergi yükü bakımından hiçbir umut verici işaret getirmediği 
açıktır. Vergiler, yine, az gelirli, sabit gelirli, çalışan, namuslu, dürüst, 
bir lokma helal ekmek peşinde koşan milyonların sırtına binecektir; 
yine, havadan para kazananlar vergi vermeyeceklerdir; yine, rant, 
spekülasyon, köşe dönme himaye altına alınmış gözükmektedir. Bunu 
değiştirecek bir kararlılığın bu bütçeye yansıyamadığını üzüntüyle 
görüyoruz. Vergi adaletsizliği ve vergi verimsizliği bir gerçek olmaya 
devam edecektir.
Değerli arkadaşlarım, bu bütçenin yüzde 65’lik bir resmî enflasyon 
kabulü dahi açıkça gösteriyor ki, enflasyonla mücadeleye dönük bir 
siyasî irade söz konusu değildir. Bunun, bundan önceki bütçelerde 
görülen yanılma paylarıyla gerçekleşeceği kabul edilirse, ortaya çıkacak 
olan enflasyon oranının, artık, geride bıraktığımız dönemde ortaya 
çıkan yüzde 60-70 bandını da aşma ihtimalinin ciddiyetle söz konusu 
olabileceğini görüyoruz.
Bunlar, ekonomi politikası açısından, maliye politikası açısından, bu 
bütçenin özünde bir atılımın bulunmadığını, üzüntü verici bir gerçek 
olarak görmemize neden oluyor. Bu tablo, bu enflasyon, bu vergi 
adaletsizliği, bu verimsizlik ve bunun doğal sonucu olarak 
yatırımsızlık, giderek daha da büyüyen yatırımsızlık, geçmiş yıllara 
göre daha da hızlanan yatırımsızlık, Türkiye’nin sosyal temel 
sorunlarının, daha da artmasına, çoğalmasına neden oluyor. İşsizlik, 
en temel konu olarak ortaya çıkıyor. İşsizlik, çok büyük bir olaydır. 
İşsizliği, sadece, bir gelir kaybı gibi algılamamız mümkün değildir. 
İşsizlik, çağdaş toplumun bir parçası olmaktan çıkmak anlamına 
geliyor. Bir anlamda, işsiz insan, modern dünyada, -ortaçağ kiliselerince 
uygulanan afaroz gibi- sistemin dışına itilen insan haline geliyor. 
Yüzbinler ve milyonlar, artık, kalıcı, sürekli bir işsizlik tablosuna 
mahkûm bir görüntüye sürüklendiği takdirde, Türkiye’nin siyasal 
dengesinden, sosyal dengesinden, demokratik rejiminden, iç barışından 
geleceğe dönük umutlar besleme olanağı da hızla kayboluyor. 
Değerli arkadaşlarım, bu bütçe, işsizlik vaat eden bir bütçe halindedir; 
gelir çarpıklığını artıracak bir bütçedir. Niye artıracaktır; önce 
yatırımsızlık bunu teşvik edecektir, sonra da, faizin ve rantın bu kadar 
egemen olmaya devam etmesi, Türkiye’deki gelir dağılımını, illerarası, 
bölgelerarası, çeşitli toplumsal kesimlerarası uçurumların oluşmasını, 
teşvik edici biçimde oluşturacaktır. Bugün, Türkiye’de, belli coğrafyalar, 
artık resmen boşalma noktasındadır; geride bıraktığımız on yıldan 
beri bu süreç yaşanıyor. Biliyorum; çeşitli nedenleri var, güneydoğu için 
ayrı bir tablo, doğu ve kuzeydoğu için ayrı bir manzara, Karadeniz illeri 
için daha değişik bir tablo... Bütün bunlar birleşiyor ve Türkiye 
coğrafyasının yerleşme kalıbını, bizim için kaygı verici olabilecek, 
gelecekte sıkıntı doğurabilecek biçimde, oluşturuyor. Bütün bunların 
altında yatan, bu ekonomik sıkıntılardır. Türkiye, bir an önce, kendi 
ayakları üzerinde duran, büyüyen, yürüyen bir ekonomiyi şekillendirmek 
zorundadır. Bunun bedelini, mutlaka, ödemek zorundayız; toplum olarak 
ödemek durumundayız, toplumsal kesimler olarak ödemek zorundayız... 
Bu fiyatı ödemeden, herkesin şu andaki tablosunu, aynen idame 
ettirmeyi vaat ederek, Türkiye’nin, bu bunalımdan çıkışı, mümkün 
değildir; birilerinin bu faturayı üstlenmesi gerekiyor. Yıllardır, faturayı 
üstlenenlerin kimler olduğu ortada; devlet, alması gerekenden almıyor, 
vermesi gerekene de vermiyor. (CHP sıralarından alkışlar) Vermesi 
gerekene vermeyince denge bozuluyor, çarpıklaşıyor, Türkiye 
tıkanıyor. Bunu değiştirmek lazımdır. Bu, bir kısır döngüdür; bu kısır 
döngüyle daha fazla gidemeyiz. Rakamların objektif iyi niyetinin 
görüntüsü altında, enflasyonun getirdiği şişkinliklerden teselli arayarak, 
teknokratik iyimserliklerle, karşı karşıya bulunduğumuz sorunun siyasal 
ve insanî boyutunu görmezlikten gelemeyiz. Türkiye sıkışıyor, tehlikeli 
biçimde sıkışıyor. Eğer, bir ulusal dayanışma, bir ulusal elbirliği, bir 
ulusal atılım gerekiyorsa, işte, gün bugündür; böyle bir ekonomiye 
Türkiye’yi teslim etmemektir, Türkiye’nin insanlarını teslim 
etmemektedir, Türkiye’nin coğrafyalarını teslim etmemektir. 
Bugünlerde yapmayacaksak bu fedakârlığı, ne zaman yapacağız?! Yeni 
bir parlamento bunu denemeyecekse, önünde teorik olarak 5 yılı olan bir 
parlamento bunu denemeyecekse, bunu kim deneyecektir?! Yıllardan 
beri, 5 yıllık bir muhalefet dönemi içerisinde, nadasa bırakılmış toprak 
gibi “hizmet üreteceğiz” diye büyük iddialarla çalışmalar yapan, 
toplantılar yapan, politikalar, projeler vaat eden, iddialar sergileyen bir 
siyasal partimiz ile deneyimli başka bir siyasal partimiz aynı siyasal 
doğrultuda bir araya gelerek bu Hükümeti oluşturduklarında bu 
denenmeyecekse, bu nasıl denenecek?! 
Değerli arkadaşlarım, bir yeni yaklaşıma, bir yeni bakış açısına 
şiddetle ihtiyaç olduğunu, bu vesileyle, bir kez daha ifade etmek 
istiyorum. Bakınız, alıştık artık; söyleyince sanki görevimizi yapmış 
gibi hissediyoruz ve ferahlıyoruz, rahatlıyoruz; aslında çok sağlıksız 
bir ruh haline giriyoruz. “Tarım ve hayvancılık perişan” diyoruz. 
Tamam, perişanlığı söyledik, bitti. Perişansa niye perişan, nasıl 
düzelteceğiz; bir yerinden tutmamız gerekmiyor mu bunu, bir şey 
yapmak lazım değil mi?! Yani, tarım ve hayvancılığa, bir miktar, 
böyle... “Bunlar, artık, geçmişin parçaları; hâlâ tarımla mı uğraşacağız; 
dünyada nüfusun yüzde 3’ü tarımla uğraşıyor, bizde büyük bir şişkinlik 
var; tarımla uğraşacak halimiz yok” yaklaşımını politika diye kabul 
etmek mümkün mü?! Türkiye nüfusunun yarıya yakını, yüzde 45’i, 
tarımdan geçiniyor. Tarım, hâlâ, Türk ekonomisinin ihracatının en 
temel unsurlarından biri olmaya devam ediyor.
Değerli arkadaşlarım, buraya yaklaşmak lazım. Tarımın dengesizliğine 
yol açan temel parametreleri, hep söylüyoruz, propaganda sözü olarak 
kalıyor; onları değiştirecek yeni bir yaklaşım içine giremiyoruz. 
Hayvancılık, göz göre göre, böyle, yavaş çevrilmiş bir film gibi, 
gözümüzün önünde perişan hale geldi, geliyor, gelmeye de devam ediyor. 
Böyle bir şeyi kabul etmek mümkün mü?! Hayvancılık, tarımın sanayii; 
tarım içerisinde, katma değeri en yüksek olan üretim türü ve birbirini 
besleyen yönleri var. Buna sahip çıkmamız gerekiyor. Sahip çıkmak, 
arada sırada siyasî ihtiyaçlar bastırınca “işte, 5 trilyon vereceğim, 15 
trilyon vereceğim, 20 trilyon vereceğim” laflarıyla olmuyor. Politika 
lazım, politika!..
Değerli arkadaşlarım, bakın, Türkiye, çok güç koşullarda, tarımını 
derli toplu hale getirmek için geçmiş dönemlerde büyük gayret gösterdi. 
Bu gayretin kurumsal şekillenmesini hepimiz çok iyi biliyoruz. Birtakım 
kuruluşlar yaratıldı; Toprak Mahsulleri Ofisi, Zirai Donatım Kurumu, 
Et ve Balık Kurumu, Yem Sanayii, Gübre Sanayii, Şeker Şirketi, 
kooperatifler yaratıldı. Bütün bunlar, Türkiye’deki tarımın 
yapılaşmasının çeşitli kuruluşları. 
Şimdi, bir süredir iktidarlara egemen olan anlayış şu: “Efendim, bu 
anlayış değişti artık. Biz, pazar ekonomisi mantığıyla olaya bakıyoruz. 
Bunlar, pazar ekonomisinin önündeki engeller, bunları tasfiye edelim.” 
Bunlara olumsuz yaklaşan, bunları ayakbağı gibi gören, onlara karşı 
husumet ifade eden, onların burnunu sürtmeyi tarım politikası zanneden 
bir yaklaşımla yıllardan beri politika götürülüyor.
İktidarlar, Toprak Mahsulleri Ofisine düşman, Zirai Donatım 
Kurumuna düşman, SEK’e düşman, Et ve Balık Kurumuna düşman... 
Peki, bunların sorunları varsa, bunları tasfiye ederek, etkisizleştirerek 
etkin ve verimli bir tarım politikası koymak mümkün mü?! Dünyanın 
her yerinde, tarım politikasının kendi mantığına göre bir yapılaşması 
var. Pazar ekonomisine göre bir tarımsal yapılanma mümkün; onu 
arıyor muyuz?! Dünyanın her yerinde, en ileri Batı kapitalist ülkelerinde 
bile, kooperatifçilik, tarımda ve hayvancılıkta çok önemli bir işlev 
yerine getiriyor; çeşitli birlikler var, kuruluşlar var, bordlar var;hiçbir 
zaman kendi kaderine teslim edilmiş değil. Biz, bunları törpüleyince, 
sanki, doğru tarım tercihi koyuyoruz diye düşünüyoruz.
Bakınız, dünya, bir süredir, tarım konusundaki yapay destekleri 
azaltmaya yönelik bir arayış içinde. GATT Antlaşmasıyla ilgili yapılan, 
yıllarca süren bir çalışma var. Bu çalışma, en son “Uruguay Round” 
diye bilinen çalışmalarla sonuçlandırıldı ve tarım ürünlerinin 
ticaretiyle ilgili ilkeler belirlendi. İlkelerin amacı da, tarımı, serbest 
ticaret anlayışına çekmek. Hedefler konulmuş... 
Şimdi, bakınız, şu gülünç manzaraya dikkatinizi çekmek istiyorum: 
GATT Antlaşması çerçevesinde, dünyada, tarımı serbestleştirmek için, 
gelişmiş, kalkınmış ülkeler, kendi aralarında, önümüzdeki on yıl 
sonrası için hedefler koymuşlar “tarıma yönelik destekleri, tarım 
ürününün yüzde 10’unu aşmayacak düzeye indirelim demişler.” Kim 
demiş; kalkınmış ülkeler... Ne zaman için demiş; 10 yıl sonrası için... 
Türkiye, daha bugünden o ölçünün altında... Yani, dünyanın on yıl 
sonra, büyük bir gayretle, çabayla tarımda ulaşmaya çalıştığı kamu 
desteğinden yoksun kalma hedefini, Türkiye, daha bugünden, çok fazla 
aşarak gerçekleştirmiş halde. Böyle birşey olur mu; böyle birşey olabilir 
mi?!. (CHP sıralarından alkışlar) Yani, birbirlerine “ödün verdik” 
diyorlar, sıkışıyorlar; Avrupa Birliği ile Amerika, Japonya karşılıklı 
kavgalar içinde “yüzde 9 olsun, 10 olsun, 11 olsun” diye birbirlerine 
giriyorlar ve nihayet, kendi ilkeleriyle bağlı oldukları için, zorunlu bir 
mutabakat çıkıyor; onu uygulayalım... Ne zaman?.. On yıl sonra 
diyoruz; biz, daha bugünden onun altına düşmüşüz. Böyle birşey olmaz!
İthalat oranı. On yıl sonrası için yüzde 5’ini ithal etme mecburiyeti var. 
Türkiye daha şimdiden, daha fazlasını ithal ediyor. Batı ülkelerinin, 
tarımda, birbirlerine yönelik olarak verdikleri asgarî ithalat taahhüdünün 
kat kat fazlasını, Türkiye, yıllardır kendi kendisine uyguluyor...Ee, bu, 
doğru politika mı canım?!.
SACİT GÜNBEY (Diyarbakır) – Gümrük birliğiyle alakası var...
DENİZ BAYKAL (Devamla) – Değil, gümrük birliğiyle alakası yok; 
bu,  gümrük birliği içindeki ülkeler bunu kabul ediyor. Hiç yanlış 
bakmayınız, bunun gümrük birliğiyle hiç alâkası yok.(CHP sıralarından 
alkışlar)
Değerli arkadaşlarım, Türkiye için böyle bir mecburiylet de yok. Bizim 
başka esnekliklerimiz de var; ona rağmen bu  ortaya çıkıyor.
Türkiye’de hayvancılığı destekleyeceğiz diye düşünüyoruz. 
Hayvancılık, böyle arada sırada coşup da para dağıtarak desteklenmez 
ki! Hayvancılığın kârlı bir uğraş haline dönüşmesini sağlamak lazım; 
kârlı bir uğraş haline dönüştürmeden canlandıramazsınız. Kârlı bir 
uğraş haline getirin, besicilik yapanların kendileri, yolunu bulur, 
hayvancılığı geliştirirler.
Bakınız, Türkiye’de, o temel standartlar var, hepsi kaybolmuş. Süt ve 
yem ilişkisi. 1 kilo süt, 2 kilo yem almak durumunda, almak zorunda; 
asgari ölçüsü bu; yıllarca böyle olmuş, daha  fazlası olmuş. Şimdi, 
yem16 bin lira; süt, 20 bin liraya daha yeni, son çabalarla, gayretlerle 
çıkarılabildi; bunun kârlı hale getirilmesi mümkün mü? 1 kilo et için 20 
kilo yem harcamak lazım. 320 bin lira yem parası, sadece eti oluşturmak 
için; diğer çabaların, harcamaların hiçbirisinin bunda yeri yok.
E, bu temel dengesizliği bozmadan, değiştirmeden tarımı ve 
hayvancılığı ayağıya kaldırmak mümkün mü? Bunu kim değiştirecek? 
(CHP sıralarından  alkışlar) Bir yeni yapılanmaya, bir yeni politika 
yaklaşımına ihtiyaç var; yani, yeni kurumlar lazım.
SEK’i kapatacağız... SEK’i kapattınız, süt 16 bin liraydı, 10 bin liranın 
altına düştü; şimdi yeniden tekrar toparlanıp çıkmaya çalışıyor. SEK’i 
kapatın. Pazar ekonomisi içinde dağınık üreticiyi, besiciyi bir araya 
getirip, birbirinden güç alarak piyasa koşullarını değerlendirme 
imkânını onlara sağlayacak bir yapılanmayı ortaya koymak devletin 
görevi değil mi?! Bu konuda bir çaba var mı? 
Et Balık Kurumunu kapattık... Peki, Et Balık Kurumunu kapattın; ne 
olacak?.. Bingöl’deki üreticiler “Bingöl’de 350 baş mal kesilirdi, şimdi 
15 baş mal kesiliyor” diye feryat ediyorlar. Yani orada 280 bin liraya onu 
satma imkânı var mı? Bütün bölge Bingöl’e bakmış. Bingöl’deki 
üretici, besici “Bingöl’de bari özelleştirmeyin” diye feryat ediyor .
Bunlar ciddi  şekilde ele alınması gereken konular. “Bunlar mühim 
değil, bırakalım; biz faiz konuşalım, biz repo konuşalım, biz borç 
konuşalım, kredi konuşalım” diyerek Türkiye’yi ayağa kaldırmak 
mümkün değildir. (CHP sıralarından alkışlar) 
Yani, artık, çiftçimiz ve besicimiz, kendi arasında, giderek yaygınlaşan 
bir söylem geliştiriyor; sık sık kulağıma gelen bu söylemi, burada ifade 
etmek isterim: “Allah, Müslümana bir ay orucu farz kıldı; ama, 
iktidarlar, bize, bütün bir yıl orucu farz kılmış gibi uygulama 
yapıyorlar; bunu, kesin kabul etmiyoruz.” (CHP sıralarından alkışlar) 
Değerli arkadaşlarım, bir yeni yaklaşıma, bir ciddî politikaya ihtiyaç 
var. Kimse tarımı küçümsemesin, kimse köylüyü küçümsemesin, kimse 
besiciliği, hayvancılığı küçümsemesin. Türkiye’nin ekonomisi için de, 
sosyal yapısı için de, iç barışı için de büyük önem taşıyan bir konudur; 
dengesini bir bozdunuz mu, o sorunlar, desteklemediğiniz için 
oluşmasına neden olduğunuz sorunlar, gelir, sizi o çok beğendiğiniz 
kentlerde bulur, kentlerin varoşlarında sizi bulur; sonra trilyonları 
harcarsınız, ama altından kalkamazsınız. (CHP sıralarından alkışlar)
Değerli arkadaşlarım, böyle bir politika, bakış açısı değişimine ihtiyaç 
olduğu kanısındayım. Bu bütçemizde, maalesef, böyle bir yeni sektör 
tercihi ortaya koyan, belli bir kesime yönelik bir iddiayı sergileyen, ona 
sahip çıkan, onun sorununu zaman içinde, üç yıl, beş yıl, altı yıl sonra 
çözeceği umudunu veren bir yeni işaret, bir yeni yaklaşım, maalesef 
bulunmuyor; bundan büyük üzüntü duyuyorum. Bütçeden bunları 
bekliyorduk. Eldeki olanakların kısıtlı olduğu açık, birdenbire bir 
çözüm olmayacağı da görülüyor; ama, hiç olmazsa, bu konularda, ciddî 
bir yaklaşıma ihtiyaç vardır. 
Bakınız, bunca sorun yetmiyor gibi, bir de, son zamanlarda, kendi 
kendimize bir yapay sorun çıkardık; bir delidana sorunu... Delidana 
sorunu, pek çok çevre için bir mizah konusu oluyor; ama, bilmenizi 
istiyorum, Anadolu’da geçimini besicilikle, hayvancılıkla karşılayan 
yüzbinlerce insan için bir perişanlık yaratıyor. Bu konularda ciddî olmak 
lazım (CHP sıralarından alkışlar) önce Hükümetin ciddî olması lazım. 
Yani, bu konuda, ortaya, hiç de güven verici olmayan bir yaklaşım 
sergileniyor. Türkiye ithalatı açmış... Tarım ithalatı fevkalade önemli 
bir konu. Bu konuları yakından izleyen arkadaşlarım var, çok iyi 
bilirler. Amerika’da, bir eyaletten bir başka eyalate, yanınızda meyve ile 
girerken dahi sizi sınırda denetlerler ve o meyvelerle ilgili sorgulama 
yaparlar, sokma olanağını vermezler. Amerika dünyanın en liberal 
ülkelerinden biri. Meyveleri, Nebraska’dan alıp Kaliforniya’ya rahatlıkla 
götürün de göreyim Türkiye’de et ithalatı serbestleştirilmiş; kim 
getiriyor, niçin getiriyor, hayvancılıkla ilgisi ne, bunların hiçbirisi söz 
konusu değil; açılmış meydan, ipini koparmış, parası olan, hesabını 
yapan alıyor, getiriyor. Sonra, bu konuyla ilgili güven verici bir açıklama 
da yapılmıyor. Ortada sıkıntılı bir tablo yoksa, gerçekten mübalağa 
ediliyorsa... Ciddî bir muhatap bekliyoruz; Sağlık Bakanı çıkıyor “et 
yemeyin” diyor, Tarım Bakanı çıkıyor “bir mesele yok, mübalağa 
ediliyor” diyor. Bilelim, hangisidir!.. Bunu, sadece tutarlılık özlemi için 
söylemiyorum, Türkiye’de üreticinin hakkını korumak için söylüyorum; 
kan ağlıyor besici, kan ağlıyor hayvan yetiştiricileri. Önümüz Kurban 
Bayramı, satacak olan bir türlü, kurban kesecek olan başka türlü. 
Hükümetlerin görevi, bu konuda, yurttaşa huzur vermek, güven vermek, 
doğru bilgi vermek değilse, nedir acaba? Bu konunun bile altında kaldık. 
Zaten, yıllardır, yanlış politikayla, hayvancılığı ve tarımı perişan 
ettik, şimdi, bir de, yönetim zafiyeti ve tutarsızlık nedeniyle, bu konuya 
tuz biber ektik, besicilikle geçinen yurttaşlarımızın yarasına 
acımasızca tuz ektik. Bunu, bir an önce sona erdirmek gerektiğine 
inanıyorum.
Değerli arkadaşlarım, bu bütçenin ekonomi yaklaşımıyla ilgili genel 
değerlendirmelerimi kısaca aktardım. Öyle bir mesele vardı ki, paraya 
pula da bağlı değil; hiç olmazsa onu bu bütçede çözebiliriz diye umut 
ediyordum. Bu, Anayasaya aykırılık konusudur. Maalesef, Anayasaya 
aykırılık konusunun, Plan ve Bütçe Komisyonunda da, Genel Kurulda 
da çözülememiş olmasından büyük üzüntü duyuyorum. Yani, geçmişte 
“bir kere anayasa ihlalinden bir şey çıkmaz” diyen Özal’a, toplum 
müthiş tepki göstermişti. Şimdi, ne yapıyoruz; şimdi, o mantığın içine 
herkesin girdiğine tanık oluyoruz. Herkesin derken, Hükümeti oluşturan 
siyasal partiler elbette giriyor, ona destek veren Demokratik Sol Partinin 
de bu anlayışa girişinden büyük üzüntü duyuyorum. (CHP sıralarından 
alkışlar) Yani, anayasaya aykırılık, eğer bir ekonomik ya da siyasî 
oportünite konusu ise “canım bir defalık olmasından bir şey çıkmaz” ya 
da “kısa bir süre için ihlal edilmesinden bir şey çıkmaz” ya da “halkın 
yararına bir ihlal canım, bu bütçe başka türlü çıkmaz, oluversin” 
diyecek isek; yani, siyasî oportünite, hukuku, adaleti, anayasayı rahatsız 
etmeyecek ise, o zaman, her türlü kapıyı açıyorsunuz demektir. Yani, 
bir imkânsızlık söz konusu demek mümkün değil. Anayasa Mahkemesi, 
çok anlayışlı bir yaklaşımla, bir uyarı sadetinde bunu söylemiş. 
Efendim yayımlanmadı... Şimdi yayımlandı; karar da yayımlandı, 
aykırılık da ayan beyan ortada, bir çare bir çözüm de mümkün, 
Parlamento bu konuda işbirliğine de açık... 
Yol olur değerli arkadaşlarım, yol olur!.. Böyle başlar her şey. 
Cehenneme giden yol, iyi niyet taşlarıyla döşenmiştir. İyi niyetle, biz 
anayasa değişikliğini yapıverelim... (CHP sıralarından alkışlar) Üzüntü 
duyuyorum!.. Gerçekten, paraya pula da bağlı değil, devlet anlayışına 
bağlı; konunun önemini kavramaya, bu konuyu ciddiye almaya bağlı; 
hukuk saygısına bağlı. Muhalefette söylenen hukuk saygısı laflarının 
ciddî olup olmadığı, işte şu 45 günlük hükümet uygulamasında 
anlaşılıyor. 
Tutarlı olmanın yolunu hep birlikte bulmalıyız. Bunu da, lütfen, yine 
bir suçlama olarak almayın, onu da söylemek istemiyorum; ama, artık, 
bu yollara girmeyelim, bir çaresini bulalım, elbirliğiyle bu tip sorunların 
gündemimizden düşmesine yardımcı olalım. 
Değerli arkadaşlarım, bir bütçe görüşmesinde, ele alınması gereken 
önemli sorunların bir kısmı da dış konularımızla ilgili. Bu konuda da 
birkaç değerlendirme yapmak istiyorum:
Dış politika konusunda, bir siyasal partinin, muhalefetten iktidara geçişi 
sürecinde, belki mazur görülmesi gereken, bir doğal intibak dönemi 
vardır. Çünkü, muhalefet döneminde yapılan değerlendirmeler, çok 
değişik bir ortamda yapılır; iktidara geldikten sonra gerçekler, 
kısıtlamalar, zorunluluklar, dengeler daha iyi ortaya çıkar; gene iyi 
niyetle, sorumlulukla yaklaşılır, yeni bir çizgi ortaya konulabilir. Böyle 
bir intibak süresinin tanınması gerektiğine inanıyorum ve bu anlayışla 
da olaya bakıyorum.
Bu çerçevede, örneğin, gümrük birliği konusunda muhalefette yapılan 
değerlendirmelerin, estirilip savrulan lafların hiçbir ciddî içeriği 
olmadığı, bugünkü uygulamayla, açıkça gözüküyor. Yani “Gümrük 
Birliği Antlaşmasını yırtacağız, Gümrük Birliği Antlaşmasını Meclise 
getireceğiz, değiştireceğiz, yeniden bir onay isteyeceğiz” sözlerinin, 
sıradan, alalade bir muhalefet söylemi olmasının ötesinde bir değer 
taşımadığı, uygulamayla ortaya çıkmış bulunuyor. Bunu tespit 
ediyorum. (CHP sıralarından alkışlar) Bu tespitin yapılmasının da bir 
hak olduğuna inanıyorum; çünkü, bu iddialara, bu tezlere doğrudan 
maruz kalmış milletin gözü önünde televizyonlarda maruz kalmış, bir 
siyaset adamı olarak, yaşadığımız gerçeğe yönelik bu tespiti yapmamı, 
herkesin anlayışla karşılayacağına inanıyorum. Aynı çizgiye girilmiştir 
ve Gümrük Birliği Antlaşmasıyla ilgili olarak yetkililerin yaptığı 
açıklamalar, açıkça, bir politika tutarlılığının bulunduğunu ortaya 
koymuştur. Şimdi, Çekiç Güç konusunda bunu göreceğiz. İkibuçuk ay 
sonra, Çekiç Güç ile ilgili olarak, durumu birlikte izleyeceğiz. Daha 
şimdiden ANAP ve DYP Grubuna verilen bilgilerin, brifinglerin böyle 
bir hazırlığın altyapısını oluşturmaya yönelik olduğunu anlıyorum.
Değerli arkadaşlarım, bunu da yaşayacağız. Çekiç Güç konusundaki 
arayışların, gayretlerin, çabaların, projelerin, programların, planların 
neye yönelik olduğunu, ne ürettiğini hep beraber yaşayacağız, göreceğiz. 
Bunlar, dış politika yaklaşımlarından çok, iç politika yaklaşımları, 
tribüne yönelik politikaların açmazları olarak değerlendirilebilir; ama, 
başka bir iki konu var ki, onun daha büyük önem taşıdığı 
kanısındayım. Bunlardan birisi, bu Türk-Yunan ilişkilerinde 
başlatılmak istenen yeni dönemle ilgili yaklaşımdan çıkıyor. Hükümet, 
kuruluşundan kısa bir süre sonra, çok iddialı bir biçimde, bir yeni siyaset 
deklarasyonu, Türk-Yunan ilişkilerine yönelik yeni bir siyaset, iddialı, 
işte, otuz yıldan beri yapılmamış, Bayar dömeninden beri denenmemiş 
bir büyük barış taarruzu anlayışı içinde bir açılım yaptı. Olayın 
özünde, Lahey Adalet Divanına gitmeye hazır olduğumuzun, çeşitli 
koşullara bağlanarak da olsa, sonunda, şu ya da bu biçimde, Türkiye’nin 
Yunanistan ile ilgili ihtilaflarında Lahey Adalet Divanına gitmeye hazır 
olduğunu taahhüt etmesi dışında, başlangıçta yapılan bir iki küçük 
teknik hata da bir kenara bırakılırsa, karasularımızın uluslararası 
hukuka uygun bir biçimde çözülmesini kabul etmeye hazır olduğumuza 
ilişkin bir yanlış ifade, yine, ayıklanarak değerlendirilecek olursa, çok 
önemli bir değişme söz konusu değil; ama, sanki, bugüne kadar izlenen 
politikadan şikâyetçiymişiz, bugüne kadar izlenen politika yanlışmış, 
büyük hatalar varmış ve yeni bir barışçı açılım yapma noktasına 
nihayet Türkiye gelmiş gibi bir izlenim verebilecek böyle iddialı bir dış 
politika açılışının, beklenen amaca hizmet etmekten çok, Türkiye’nin 
ulusal yararlarına ciddî tehditler getirmesi ihtimali var idi. Şimdi, bunun, 
yavaş yavaş gerçekleşmekte olduğunu, üzüntüyle görüyoruz.
Değerli arkadaşlarım, öyle anlaşılıyor ki, bu yeni Hükümetin dış 
politika yaklaşımı şu teşhisle yola çıkıyor: Türkiye’nin çok sorunu var; 
her komşumuzla başımız dertte. Bunca dert, bunca sorunla dış politika 
götürülmez, başarılı bir ekonomi politikası da götürülmez. Ne yapmak 
lazım -yeni bir heyet var- azaltalım bu sorunları, bazı konuları sorun 
olmaktan çıkaralım. Bu kadar çok sorun aynı zamanda Türkiye’nin 
üzerine gelmemeli, her cephede birden mücadele edecek halimiz yok; 
daraltalım cepheyi, bazı konuları çıkaralım. Nereleri çıkaralım Türk-
Yunan sorununu çözüverelim. Başka ne çözelim; Rusya ile sorunları 
çözelim. Başka varsa, diğer konuları da çözelim, Suriye ile sorunları 
çözelim. Çözünüz... 
Yani, böyle bir yaklaşım, karşı karşıya bulunduğu dış politika 
sorunlarının Türkiye’nin davranışından kaynaklandığı, Türkiye’nin 
tercihinden, Türkiye’nin tutumundan kaynaklandığı varsayımına 
dayanır ve çok tehlikeli bir varsayımdır. 
Değerli arkadaşlarım, Türkiye çok güç bir coğrafyada yaşıyor. İçinde 
bulunduğumuz coğrafyanın bizi karşı karşıya bulunmak zorunda 
bıraktığı çok sorun var, bütün komşularımızla ele almak zorunda 
olduğumuz sorunlarımız var. Bu sorunları biz yaratmadık, bu 
sorunların ortaya çıkması için biz dilekçe vermedik, bu sorunların 
oluşmasına biz talip olmadık. Türkiye “yurtta barış, dünyada barış” 
diyen bir anlayışa dayalı politika götürüyor. (CHP sıralarından 
alkışlar) Bizim kimsenin topraklarında gözümüz yok, kimsenin 
egemenlik haklarına yönelik bir planımız, bir projemiz yok. Biz, 
vatanımıza, toprağımıza sahip çıkmak istiyoruz, kendi sorunlarımızla 
uğraşmak istiyoruz, ekonomimizi kalkındırmak istiyoruz, barışımızı 
kurmak istiyoruz. Yunanistan’a, Suriye’ye, Irak’a, İran’a, Rusya’ya, 
Bulgaristan’a, Ermenistan’a, Gürcistan’a, Azerbaycan’a... Kimseye karşı 
bir kötü niyetimiz yok. Tarih boyunca bütün komşularımıza karşı daima 
dost ve iyi komşu anlayışı içinde davrandık. Kimsenin tavuğuna kış 
demedik, kimsenin içişlerine karışmadık; ama, gene sorunlarımız varsa 
-ki var- bu bizden kaynaklanmıyor, bizim anlayışımızdan, bizim 
yaklaşımımızdan kaynaklanmıyor; komşularımızın bize dönük 
hesaplarından, planlarından, projelerinden kaynaklanıyor. Bunu böyle 
kabul etmeyip “geçmiş yanlış, ben yeni politika izleyeceğim, 
Türkiye’nin etrafında barış çemberi yaratacağım” diyerek yola 
çıkarsanız, etrafınızdakiler size der ki “ha, bunlar yıldılar, bu 
sorunların altında ezilmeye başladılar, bu sorunları taşıma takatını 
kaybetmeye başladılar. Barışa mecbur, uzlaşmaya mecbur, uzlaşmak 
için de ödün vermeye mecbur, mahkûm bir noktaya doğru geliyorlar.” 
Momentumunu kaybedersiniz dışpolitikanın, momentumunu; ki, öyle 
oldu. (CHP sıralarından alkışlar)
Yani, size “barış yapın” diyen dostlarımızın gönlü hoş tutulsun diye, 
birtakım çevrelerin bize önerdiği politikayı biz de uyguluyoruz 
izlenimini vereceğiz diye iddialarımızı, kararlılığımızı, hedeflerimizi, 
onları koruma konusundaki irademizi kuşku içine sokacak, bir 
teslimiyetçi izlenim verecek yaklaşıma girmek, dışpolitika sayılır mı?! 
(CHP sıralarından alkışlar) Bu konuda, çok ciddî bir yanlışın içine 
girdiğimizi düşünüyorum. Yani, olayın özünde fazla bir şey yok. Sadece 
adalet divanı sözü verilmiştir; ama, bu hava, bu yaklaşım, barış 
yapacağız iddiasıyla yola çıkmak, bizi, daha iddiasız, daha güç bir 
noktaya çekmiştir. İşin genelinde bu var. 
Şimdi, bunun işlemediği de, ortaya çıkıyor. Böyle bir şeyin işlemesi 
mümkün değildir. Türkiye, içinde bulunduğu güç coğrafyada, kimseye 
düşmanlık yapmadan; ama, kendi haklarını koruma konusunda da en 
küçük bir ödün vermeyeceği kararlılığını, iradesini ayakta tutarak 
barışı sağlayabilir. Bu, çok temel bir anlayıştır. Bu anlayışla ilgili, bir 
hafif kaymanın ortaya çıktığını, bu kaymanın da Türkiye’ye hiçbir şey 
getirmediğini görüyoruz.
Bakınız, bu haksız tablo karşısında, şimdi, daha somut talepler ortaya 
çıkmaya başlamıştır. “Canım, kabul etmeyeceğiz onu” diyeceksiniz. 
Ben de kabul edeceğinizi zannetmiyorum. Kabul etmeniz mümkün 
değildir; size de yakıştırmam, Türkiye Büyük Millet Meclisinin de o 
kabule izin vermeyeceğinden kuşku duymam; ama, mesele o değil. Artık 
kontrolümüzden çıkıyor, denge aleyhe dönmeye başlıyor, durum, 
dinamik, bizim dışımızda şekilleniyor ve buna yol açan da “evet, ben 
barış yapacağım, büyük yanlışlıklar var” anlayışı içine Türkiye’nin 
girmiş olmasıdır. 
Bakınız, daha somut bir biçimde, Türk-Yunan ilişkilerinin bütününe 
yönelik olarak ortaya çıkan bu yaklaşımın daha özel çerçevede ortaya 
çıkanını da hepimiz üzüntüyle biliyoruz. Sayın Dışişleri Bakanının, 
Dışişleri bütçesinde, Yunanistan’la son ihtilafımız konusundaki 
iddialarımızı, haklılığımızı çok berrak bir biçimde ortaya koymuş 
olduğunu, memnuniyetle, sevinçle gördüm. Umarım, bir süre sonra, 
Sayın Başbakan, o iddiaları sergileyen Dışişleri Bakanına da 
“bürokratlar sizi de aldattı” demek durumunda kalmayacaktır. (CHP 
sıralarından “Bravo” sesleri, alkışlar) O iddiaları, Sayın Dışişleri 
Bakanının, Türkiye Büyük Millet Meclisine değil, doğrudan Sayın 
Başbakana söylemesinin uygun olacağını, yararlı olacağını 
düşünüyorum.
BAŞKAN – Sayın Baykal, 5 dakika süreniz kaldı.
DENİZ BAYKAL (Devamla) – Evet, yine aynı çerçevede, bu velâyeti 
ziyaretine de dokunmak istiyorum. 
Değerli arkadaşlarım, bakınız, bir süre önce, Türkiye’de bir gerçek 
ortaya çıktı; Türkiye’de yaşanan terör olaylarının belli bir kesiminin 
niteliğiyle ilgili, hepimizi üzen, görmeyi kesinlikle istemediğimiz, ama 
görmezlikten gelemeyeceğimiz, bazı gerçekler ortaya çıktı. Türkiye’de 
bazı terör olaylarına doğrudan karıştığı artık kanıtlanmış olan bazı 
insanlar, çıktılar, dediler ki “biz, İran’da eğitildik, yetiştirildik, finanse 
edildik ve şunu, şunu, şunu, Çetin Emeç’i öldür diye bize hedef verildi; 
biz de gittik öldürdük.” 
Şimdi, değerli arkadaşlarım, bu, fevkalade önemli bir olaydır. Yani, 
bizim, böyle bir şeyi arzu etmemiz mümkün değildir. İran gibi önemli 
bir komşumuzla böyle bir ilişki içerisine girmenin bizi mutlu etmesi 
kesinlikle söz konusu değildir; ama, böyle bir gerçek ortaya çıkınca 
“İran, önemli bir komşumuzdur; aman bunu görmezlikten gelelim” 
anlayışı içerisine girmek kadar yanlış bir şey de olamaz. (CHP 
sıralarından alkışlar) Şimdi, böyle bir olay olmuş mudur, olmamış 
mıdır; bu doğru mudur, değil midir? İçişleri Bakanlığı, Dışişleri 
Bakanlığı, bunu, artık, yadsınamaz biçimde kanıtlanmış dosyayla 
görüyorlar. Keşke olmasaydı; ama, olmuş; bu yaşanmış... Şimdi, biz 
diyoruz ki, daha belli değil, bakalım... Yani, bu, gerçekten bir iyi niyetin 
ifadesi olsa, bunu anlayacağım; ama, kaytarmanın ifadesi, korkmanın 
ifadesi. (CHP sıralarından alkışlar) İşte, bu yanlış; böyle dış politika 
olmaz! 
Şimdi, bakınız, bugünkü gazetelerde, yine, manşet... Bir başka öldürme 
olayıyla, yine aynı zincirin ilgili olduğu ortaya çıkıyor. 
Şimdi, bu ortamda, İran Dışişleri Bakanının Türkiye’ye gelmesi söz 
konusu. Bizim, Dışişlerimize egemen olan anlayış şu: Acaba, 
Türkiye’deki yayınlar, İran’ı kızdırır, üzer de, gelmez mi kaygısı 
içerisinde olaya bakıyorlar ve arkasından Velayeti’nin gelmek istediği 
ortaya çıkınca, bir ferahlama kendisini gösteriyor. Velayeti geliyor; 
Sayın Dışişleri Bakanı havaalanında karşılıyor, Başbakan konuşuyor, 
herkes konuşuyor, Cumhurbaşkanı konuşuyor, eller sıkılıyor; sanki, bu 
olaylar hiç yok; sanki, Türkiye’ye yönelik, Türkiye’nin iç barışını, 
güvenliğini, hukukunu, egemenliğini sarsabilecek bir eylemin içinde, bir 
projenin içinde İran hiç bulunmamış gibi götürüyoruz. Sadece, 
diplomatik bir dille “Türkiye’nin... Birbirimizin karşılıklı içişlerine 
karışmayacağız; bu, bizim için çok önemlidir” diyoruz ve dedikten 
sonra da, yine, geçen defaki gibi, eğer, basın beni yanıltmıyorsa -ki öyle 
olmasını öğrenmekten büyük mutluluk duyarım, Sayın Başbakan 
herhalde aydınlık getirecektir- basında yapılan açıklamaya göre, 
diyoruz ki “bakınız, hata yapmayınız; Türkiye’de Refah yüzde 20’dir, 
geride de yüzde 80 vardır; hesabınızı ona göre yapınız.” Böyle bir şeyi 
söylemediğini umut etmek istiyorum; eğer, söylemişse, bunu, kesinlikle 
kabul etmek mümkün değildir. Yani, Sayın Başbakan ve Sayın 
Dışişleri Bakanı, Refah Partisinin de Başbakanı ve Dışişleri Bakanı 
olarak, bir komşu ülkenin temsilcisiyle konuşuyorlar. Kendi içimize 
dönük tartışmaları, o çerçevede dile getirmiş olmayı, kesinlikle kabul 
edemiyorum. Böyle bir şeyin olmadığını umut ediyorum (CHP 
sıralarından alkışlar) Eğer, böyle bir şey konuşuldu, bir Refah 
dedikodusu, Dışişleri Bakanı düzeyinde yapıldıysa, bunu, Türkiye için 
çok büyük bir talihsizlik sayarım. Böyle bir şey olabilir mi, böyle bir şey 
düşünülebilir mi?!. Yüzde 20, yüzde 80... Bir yandan, diyeceksiniz ki, 
içişlerimize karışmayın; öte yandan, Refah şudur, o budur diye, siz, 
onlara anlatacaksınız. Kime anlatacaksınız: Doğrudan terör olaylarının 
içine girdiği resmen kanıtlanmış birisini, karşılıklı dostluk sözlerinin 
içinde selamlarken anlatacaksınız; olur mu böyle bir şey?!. (CHP 
sıralarından alkışlar)
Değerli arkadaşlarım, Sayın Başkanın hoşgörüsünü fazla suiistimal 
etmeden, son bir noktaya daha değineyim.
Anayasamızda, yaz aylarında bir değişiklik yapıldı; kamu 
çalışanlarına sendikal hak, anayasal düzeyde tescil edildi. Artık, kamu 
çalışanlarının da sendika kurması söz konusu. Hâlâ, bunu, tam içimize 
sindiremiyor olabiliriz, kolay değildir bu. Daha önce, çalışanlara, işçilere 
sendika hakkı tanınırken de bu tartışmalar yaşanmıştı “olur mu böyle 
bir şey, kargaşa çıkar, ekonomi allak bullak olur” denilmişti; ama, o 
konu aşıldı. Şimdi, kamu çalışanlarını aşacağız; aşmak zorundayız; 
Anayasamıza yerleştirdik. 
Şimdi, bir yeni bütçe yılı, yeni bir hükümet görev başında. Kamu 
çalışanlarının tedirginlikleri var, talepleri var; çok büyük gelir zayiatına 
maruz kalmışlar... 
(Mikrofon otomatik cihaz tarafından kapatıldı) 
REFİK ARAS (İstanbul) – Sayenizde...
DENİZ BAYKAL (Devamla) – Toparlıyorum Sayın Başkan.
...birikmiş enflasyon nedeniyle, çok büyük gelir kayıplarına maruz 
kalmışlar.
Bu konuda, Anayasa düzeyinde de bir düzenleme gelmiş; o düzenleme, 
yasalara intikal ettirilmemiş, evet ettirilmemiş; ettirilecek inşallah, bir an 
önce ettirilmesi söz konusu; ama, iyi niyet esas olmak gerekir.
Yapılması gereken şey de, çok açık bir biçimde, Anayasada 
öngörüldüğü gibi, kamu çalışanlarının sendikalarını muhatap olarak 
almaktır; Hükümetin, onlarla konuşmasıdır, oturmasıdır, onlarla ilişki 
kurmasıdır; varsa bir güçlüğü, o güçlüğü onlara anlatması gerekir, 
onların taleplerini onların ağzından dinlemesi gerekir. Artık, anayasal 
bir kurum sendika, var; yasasını da çıkaracağız, çıkarılmaması bizim 
eksiğimiz. Görevimizi, şu anda tam yapmadık diye, onların haklarını 
kullanmalarını engellemek; üstelik, bunu da, çeşitli ağır müeyyidelerle 
ortaya koymak, kimseye yakışmıyor. Hele, memura, “eğer, memur, 
içerisinde bulunduğumuz koşullarda isyan etmezse, onun insanlığından 
kuşku duyuyorum” diyen bir Başbakana hiç yakışmıyor. (CHP 
sıralarından “Bravo” sesleri, alkışlar)
MEHMET CAVİT KAVAK (İstanbul) – Sıfır zam için söylemişti...
DENİZ BAYKAL (Devamla) – Değerli arkadaşlarım, bir yeni anlayışa 
ihtiyacımız var; birbirimizi anlayacağız; birbirimizden farklı 
çıkarlarımız, farklı dünya görüşlerimiz, farklı değerlerimiz olabilir; 
ama, bizi birbirimize bağlayan noktalar, bizi birbirimizden ayıran 
noktalardan çok daha fazladır ve ayrı olduğumuz noktalara da 
Türkiye’nin ihtiyacı vardır; bugün şu noktaya ihtiyacı vardır, yarın 
başka noktaya ihtiyacı vardır. Bunların hepsi, Türkiye’nin rezervinde 
bir hazır kuvvet olarak bulunmalıdır; hepimiz, bir arada yaşamayı, 
beraberliği öğrenmek zorundayız; bunun için de, hoşgörü, iyi niyet ve 
demokrasi, vazgeçemeyeceğimiz temel ilkeler olmalıdır. Gayreti de 
paylaşarak ,nimeti de paylaşarak bir ortak toplumun insanları 
olduğumuzu bileceğiz. 
Değerli arkadaşlarım, Sayın Başkana çok teşekkür ediyorum hoşgörüsü 
için, sizlere de sabrınız için teşekkürler ediyorum; sevgiler, saygılar 
sunuyorum. (CHP sıralarından ayakta alkışlar)
BAŞKAN – Sayın Baykal’a teşekkür ediyorum. 
Gruplar adına üçüncü söz, Demokratik Sol Parti Grubunun. 
Demokratik Sol Parti Grubunun ilk sözcüsü, Antalya Milletvekili Sayın 
Metin Şahin. 
Sayın Şahin, Grubunuza tahsis edilen 45 dakikalık sürenin ne kadarını 
siz kullanacaksınız?
METİN ŞAHİN (Antalya) – Sayın Başkan, yarı yarıya kullanacağız.
BAŞKAN – O zaman, 25 dakika.
METİN ŞAHİN (Antalya) – 22 -23 dakika.
BAŞKAN – 22 dakika; Peki.
Buyurun Sayın Şahin.
DSP GRUBU ADINA METİN ŞAHİN (Antalya) – Sayın Başkan, 
sayın milletvekilleri; 1996 Malî Yılı Bütçe Kanunu Tasarısı üzerinde 
Demokratik Sol Parti Grubu adına görüşlerimizi açıklamak üzere söz 
almış bulunuyorum. Şahsım ve Partim adına, sözlerime başlarken, 
hepinizi saygıyla selamlıyorum. 
24 Aralık 1995 genel seçimlerinin neden bir oldubittiye getirildiği ve de 
ülkemiz sorunlarının bugüne kadar nasıl bir göz boyama ile 
geçiştirildiğini, bu bütçe açıkça ortaya koymaktadır. 
Üzerinde konuştuğumuz bütçe tasarısı, tüm parti gruplarının ittifak 
ettiği ve Sayın Hükümetin de zaman zaman katıldığı üzere, borç ve faiz 
ödemelerinin tehlikeli boyuta ulaştığı, açığın katrilyonlara ulaştığı, 
yatırımlar ve üretim için yeterli kaynağın yaratılamadığı bir 
konumdadır. 
Bu bütçe nedeniyle dikkatimizi çeken diğer bir önemli husus ise, bu 
Hükümetin, iktidar olmaya da, iktidar olduktan sonra gerekenleri 
yapmaya da hazırlıklı ve kararlı olmadığıdır. Bu bütçenin, kadük olan 
bir eski tasarının devamı olması, seçimler nedeniyle, dört aylık geçici 
bütçeden sonra ele alınıyor olması önemlidir; ancak, iddialı ve kararlı 
bir Hükümet için, bunlar, bir mazeret olmamalıdır. 
Biz, Demokratik Sol Parti olarak, bu bütçe tasarısı üzerinde, gerek Plan 
ve Bütçe Komisyonunda gerekse bu Genel Kurulda, söz alan 31 sözcü 
parlamenterimizle, ülkenin içinde bulunduğu zorlukları bilerek, siyasî 
çıkar hesapları içinde olmadan, zaman zaman yapıcı, zaman zaman 
eleştirici, gerektiğinde yol gösteren ve çözümler öneren bir tutum içinde 
olmaya özen gösterdik. Grubumuz, bu tutumun, ülkemiz ve halkımız 
yararına olduğunun bilinci içindedir. 
Sayın Başkan, sayın milletvekilleri; hemen bütün partilerin, bütçede, 
eleştiriye neden olan konulardaki mutabakatını anlamak mümkündür. 
Ancak, bütün bu olumsuzlukların sorumlusu kimdir? Bu kötü gidişin 
hesabını kim verecektir? Bizler, sen-ben çekişmesiyle ülkenin yıllarını 
tüketirken, demokratik, laik, çağdaş ülkemizin temel konuları üzerinde 
bile, asgarî mutabakatları sağlayamıyoruz. Ancak, öyle görünüyor ki, 
halkımız, tüm aldatmacılardan bıktı; kendisini otuz kırk yıldır 
oyalayanları, yanıltanları, şimdi, daha iyi görmektedir; bunun açık 
yansıması, son seçimlerdir. Program ve kadrolarının aynı olduğunu 
söyleyenler, son onbeş onaltı yıllık olumsuzlukların sorumluları 
olarak, şimdi, kafa kafaya vermişler, hükümet olmuşlar, yanlışlarını 
düzeltme ve de halk önünde, bir nevi, hesap verme konumuna 
gelmişlerdir. 
Tabiî, bu arada, son dört yıldır iktidar ortağı olan bir diğer partimizin 
(Cumhuriyet Halk Partisinin) şimdi, Genel Başkanlarının biraz önceki 
ifadesiyle, iktidardan ayrıldıktan sonra ülkenin sorunlarına bakış 
açılarını değiştirerek, burada, yeni yaklaşım sergilemelerini anlamaya 
çalışıyoruz. (DSP ve ANAP sıralarından alkışlar) 
ABBAS İNCEAYAN (Bolu) – Ortaklarından öğrenmişler; dün 
dündür!.. 
METİH ŞAHİN (Devamla) – Hepinizin bildiği gibi, geçtiğimiz dört 
yılda, Hükümetin kimler tarafından yönetildiği, toplumca, halkımızca 
bilinmektedir. 
Sayın Genel Başkan, siyasî oportüniteden bahsetti; ancak, işsizlik, 
tarımdaki sorunlar, son dört yılda da katlanarak bugüne gelmiş değil 
midir? İktidardayken, bunların çözümleri konusunda yeterli çabayı 
gösterememek, olumlu sonuçları alamamak; ancak, şimdi, iktidardan 
ayrıldıktan sonra, bunları, sanki yeni sorunlarmış gibi ortaya koymak, 
bence, siyasî oportünitenin de bir başka şekli olsa gerektir. (DSP ve 
ANAP sıralarından “Bravo” sesleri, alkışlar) 
ABBAS İNCEAYAN (Bolu) – Akılları yeni gelmiş başlarına!..
METİN ŞAHİN (Devamla) – Biz, geçtiğimiz dönemleri biliyoruz, 
halkımız da biliyor; sıfır zamlar nereden kaynaklandı geldi; 5 Nisan 
kararlarını kimler aldı?.. 
ABBAS İNCEAYAN (Bolu) –İmzaları yok muymuş?!. 
METİN ŞAHİN (Devamla) – O, tarımın düşürüldüğü açmaz durum, 
çıkmaz durum, 5 Nisan kararlarıyla yürürlüğe konmadı mı? (DSP ve 
ANAP sıralarından “Bravo” sesleri, alkışlar) 
Değerli arkadaşlar, bu bütçenin malî yapısı, gelecek için umut 
vermemektedir. Bütçenin gelir ve gider kalemleri arasındaki açık, 
giderek büyümektedir. 
Bu açığın temel nedeni, borçlanmadır. Kartopu gibi büyüyen içborç, 
1991’de 97,6 trilyon lira iken, 1995’te 1,4 katrilyon liraya yükselmiştir; 
dört yılda 12-13 kat artmıştır; içerisinde bulunduğumuz yılda 2,5-3 
katrilyon liraya yükselmesi beklenmektedir. Aynı şekilde, dışborç 
stokumuz da, 1991’de 55 milyar dolar iken, 1995’te 73,3 milyar dolara 
yükselmiştir. Giderek artan iç ve dışborç stokumuz karşısında, 
gelirlerimiz, bu borçları, sosyal amaçlı harcamaları, yatırımları, tarıma 
destekleri karşılamaktan uzaktır. 
1996’da beklenen 3,511 katrilyon liralık giderlere karşılık, 2,650 
katrilyon liralık gelirlerle, bu yılın 861 trilyon lira açık vereceği ifade 
edilmektedir. Kâğıt üzerinde belirlenen bu açığın, yıl sonunda daha da 
büyüyeceği beklenmelidir; çünkü, borçlanma ve faiz ödemeleriyle gelir 
hedefleri gerçekçi değildir. 
Hepinizin bildiği gibi, Ekim 1995’te Türkiye Büyük Millet Meclisine 
sunulan tasarıda, 1996 yılı için öngörülen 410 trilyon liralık açık, daha 
senenin ilk dört ayında aşılmıştır. O nedenle, bütçe açığı tahminleri, 
gerçekçi görünmemektedir. 
ABBAS İNCEAYAN (Bolu) – O geçici bütçeyi kim yapmış?!.
METİN ŞAHİN (Devamla) – Sayın Başkan, sayın milletvekilleri; 
ülkemizin, on yılı aşkın bir süredir enflasyon hastalığını yenemediği 
görülmektedir. Nitekim, son beş yılda, gerek toptan eşya fiyatları 
endeksine ve gerekse tüketici fiyatları endeksine göre yıllık artışlar, 
yani enflasyon yüzde 60 ilâ 80 arasına oturmuştur. Bu bütçedeki, 1996 
yılı için öngörülen, yüzde 65’lik enflasyon hedefi, büyük olasılıkla 
yüzde 80’i aşacaktır; çünkü, ocak, şubat, mart ayları enflasyon 
değerlerinin toplam yüzde 20 olarak gerçekleştiği dikkate alınırsa, yüzde 
80’lik tahminimiz, çok da yanıltıcı olmayacaktır. 
Türkiye’yi yönetenler, yıllardır, enflasyonun başlıca nedenleri arasında, 
çalışanlara, memur ve işçilere ödenen ücretler ile tarıma verilen 
destekleri, yatırımları, KİT’lerin bütçeye yüklerini göstermişlerdir. Bu 
yaklaşım nedeniyle, çalışanlar ve üreticiler, emeklerinin karşılığını 
alamamışlardır. Aynı anlayışla, enflasyonun asıl sebebi olan, bu 
bütçedeki, yüzde 36,9’luk faiz ödemelerinin görmezden gelinerek, kötü 
gidişin faturasının bu yıl da halkımıza kesilmesi, haksızlık olacaktır. 
Hükümetin, çalışanlar ile üretenleri gözetmesini bekliyoruz. 
Sayın Başkan, sayın milletvekilleri; bu Hükümetin de, öncekiler gibi, 
bütçe açığının kapatılmasında özelleştirmeyi kurtarıcı gibi görmesi, 
haklı değildir; asıl olan, adaletli vergi düzenlemeleridir. Açıkları 
kapatmak için, vergi alma yerine, kolay yol olan borçlanma tercih 
edilmemelidir. Şu anki borçlarımızın hızı, bütçenin kaldırabilme 
boyutunu zorlamaktadır. Bu nedenle, yasal bir düzenlemeyle, 
borçlanmaya sınır getirilmelidir. 
Türkiye’nin, gecikmeden, kamu maliyesi reformuna ihtiyacı vardır. 
Özellikle, rantiyelere, vergisiz gelir aktarılışı önlenmelidir. Bu anlamda, 
faiz gelirlerinin vergi dışında tutulması yanlıştır. Son zamanlarda, 
dolaylı vergiler niteliğindeki zamlar, halkımızı bunaltmıştır. Kritik 
düzeyde olan bu tip dolaylı vergilerden kaçınılmalıdır. Hükümetin, 
özel tüketim vergisi adıyla getirmek istediği yeni vergi sistemi de, bir 
anlamda dolaylı vergi niteliğindedir. Bu nedenle, özel tüketim vergisi 
düşüncesi yeniden gözden geçirilmelidir. Ayrıca, özel tüketim 
vergisinin, KOBİ’lerimize getireceği yükler dikkate alınmalıdır 
KOBİ’lerin rekabet güçleri kırılmamalıdır. 
Sayın milletvekilleri, geçmiş hükümetler, özelleştirme uygulamalarıyla, 
özelleştirme kapsamına aldıkları kuruluşlarla, kamuoyunun desteğini 
kazanamamışlardır; çünkü, 4046 sayılı Özelleştirme Yasasındaki 
temel iki ilkeye uyulmamıştır. Temel ilkelerden birincisine göre, 
Hazineye yük olmayan KİT’ler korunacaktı; ikincisinde ise, 
özelleştirmeyle, kuruluşlara verimlilik kazandırılacaktı.
Uygulamalar, ne yazık ki, sıralanan bu hedeflerle bağdaşmamaktadır. 
Özelleştirilen işletmelerde verimlilik kaybolmuştur; hatta, bazıları, 
üretimden çekilmişlerdir. Bu işletmelerde çalışanlar, iş güvenliklerini, 
işlerini kaybetmişlerdir. Çimento, Sümerbank, ORÜS, SEK, canlı 
örneklerdir.
Sayın Başkan, sayın milletvekilleri; Demokratik Sol Parti olarak, 
Hükümete, KİT’lere bakış açılarını gözden geçirmelerini öneriyoruz. 
Parti olarak, özelleştirmeye karşı olmamakla beraber, öncelikle, 
KİT’lerin özelleştirilmesi yerine özerkleştirilmelerine, teknolojilerini 
yenilemelerine, nitelikli personelle takviye edilmelerine, serbest piyasada 
rekabet edebilmeleri ve düzenleyici rol almalarına destek olunmalıdır 
diyoruz. (DSP sıralarından alkışlar) Bu yönde, Sanayi ve Ticaret 
Bakanlığı bütçesinin görüşülmesi sırasında Bakan Sayın Erez’in 
KİT’lere yaklaşımı sevindiricidir; bunun, tüm Bakanlar Kurulu 
üyelerince de benimsenmesini diliyoruz.
Sayın Başkan, sayın milletvekilleri; Türk üreticisi, çiftçisi, onbeş yıldır 
hüsran içindedir. Kalkınmanın sanayileşmeden geçtiği bilinir; ancak, 
tarım ihmal edilerek bir yere gidilemeyeceğini de unutmamak gerekir. 
Bugün, dünyanın kalkınmış, sanayide ileri gitmiş hangi ülkesine 
bakarsanız, tarımda da ileri gittiğini görürsünüz.
Üzerinde konuştuğumuz 1996 yılı bütçe tasarısı, nüfusumuzun yüzde 
40’ını oluşturan köylümüze, çiftçimize umut vermemektedir. Bu 
bütçedeki 38 trilyonluk, yaklaşık yüzde 1’lik destekler, gübre, ilaç, 
tohumluk gibi girdilerin sübvansiyonlarına yetmeyecektir.
Bilindiği gibi, 5 Nisan 1994 kararlarıyla, şeker, tütün ve hububat 
dışında tüm ürünler destekleme kapsamından çıkarılmıştır. Son iki 
yıldır verilen fiyatlar ve güdülen politikalar başarısız olmuştur. Şekerde 
geçen yılki 300 bin ton açık, bu yıl 600 bin tona çıkacaktır. 
Şekerpancarına erken fiyat ilanı yerindedir; ancak, fiyatın 4 400 değil, 5 
000 TL olması gerekliydi. Aynı şekilde, bitkisel yağ açığı bu yıl 500 
bin tonu bulacaktır. Hububatta, özellikle buğdaydaki üretim düşüşü 
ciddî boyuttadır. Toprak Mahsulleri Ofisi, silolarının üzerinde yazan 
“Çiftçinin Dostu” olmaktan çıkarılmıştır. 
Geleneksel ve kültürel ürünlerimizden tiftik, yaş koza tarihe 
gömülmektedir. Yaş üzüm, çekirdeksiz kuru üzüm, incir, kayısı, 
antepfıstığı, zeytin, zeytinyağı üreticileri endişelidir. Fındık üreticisi, 
söz veren devletini aramaktadır. Pamuk üreticisi, ihracatta kendisine 
konan kota ve fonlara karşı ithalattaki serbestlik nedeniyle şikâyetçidir. 
Tütün üreticisi ise, devletin değil, tüccarın, özel sektörün 
düzenlemelerine bel bağlamıştır. 
Hayvancılığımız tam bir bunalım yaşamaktadır. Son zamanlarda 
ortaya çıkan “delidana” telaşı tam bir darbe olmuştur. Pazar güvencesi 
yaratılamadığı takdirde, ithal edilen damızlıkların ve süt ineklerinin de 
akıbeti kasaplık olacak, trilyonluk kredi destekleri boşa gidecektir. 
Batı’nın tarıma yönelik desteklemeleri engelleyen önerilerini 
sahiplenmekten, onlara özenti göstermekten vazgeçmeliyiz.
Sayın milletvekilleri, gerek üreticinin gerekse Türk tarımının esenliği 
için, Demokratik Sol Parti olarak yıllardır ısrarla önerdiğimiz köy-kent 
projesini hükümetlerin değerlendirmelerine sunuyoruz; uygulamaya 
koymalarını diliyoruz. Köy-kentlerle köyler toplulaşırken, ekonomik 
güçlerini bir araya getirecekler ve ihtiyaçlarını tek elden karşılayan bir 
servise de kavuşacaklardır. Köy-kentler, köylümüzü köylülükten 
kurtaracak, onları birer üretici yapacaktır. Köy-kentlerin ve üreticilerin 
bölgesel ve yöresel olarak, ekonomiye, istihdama ve göçlere karşı 
olumlu yönde gelişmeler getireceğine inancımız tamdır. Bizi, bu 
konuda, en çok Anadolu köylülerinin anladığını biliyoruz. 
Sayın Başkan, sayın milletvekilleri; bu bütçe müzakereleriyle görüldü 
ki, ulusal sağlık politikası da yoktur. Sayın Sağlık Bakanının, sağlıkla 
ilgili kesimlerin ve ilgili meslek örgütlerinin görüşlerini de alarak, bir an 
önce, ulusal sağlık politikasını oluşturmasını bekliyoruz. 
Geçim zorluğu çeken insanlarımız için verilen yeşilkart olumludur; 
ancak, bu kartlardan yararlananların, hastanelerde hak arar olmaktan 
kurtarılmaları gerekir. 
Ülkemizin birçok yerinde doktor, birçok hastanesinde uzman hekim 
yoktur. Doktorların yüzde 50’si, üç büyük kentimizde toplanmıştır. 
Devlet ve SSK hastanelerinde yeni bir organizasyonla, bu yığılma, 
dengeli bir şekilde yurdun belirli bölgelerindeki hastanelere 
kaydırılmalı; halkımıza, yerinde tedavi ve sağlık hizmetleri 
verilmelidir. 
Bütçede sağlığa ayrılan paylar yetersizdir. Öyle görünüyor ki, 
özelleştirmenin cazibesi sağlığı da etkilemekte ve sosyal devlet ilkesi 
terk edilmektedir. 
Sayın milletvekilleri, Yüce Önder Atatürk’ün “Hayatta en hakikî mürşit 
ilimdir” sözü her dönemde önemini korumaktadır. Ülkemizi aydınlığa 
götüren öğretmenlerimize ve eğitime ne kadar fazla ödenek ayırsak 
haklarıdır; çünkü, bu yönde yapılacak yatırımlar, gençliğimize ve 
geleceğimize yatırım olacaktır. 
Hükümet Programındaki zorunlu eğitimin 8 yıla çıkarılması projesi 
yerindedir; ancak, bu projede Sayın Başbakanın açıklamalarından 
ayrıldığımız nokta, bu 8 yıllık eğitimde de öğrencilerin yönlendirilmek 
istenmesidir. Bu, yanlıştır; eğitim birliğine aykırıdır. Bugüne kadar 
uygulanan bölünmüş eğitim sisteminin ağır faturasını gençlerimiz 
ödemektedir. Eğer, 8 yıllık tek programlı eğitimi gerçekleştirebilirsek, 
bundan, en başta kızlarımız yararlanacaktır. Kızlarımıza verilecek 8 
yıllık eğitim, ekonomimize, sosyal ve siyasal hayatımıza büyük bir güç 
katacaktır. Hükümetimizden, 1997 yılında bu projeyi uygulayamaya 
koyacak bir bütçeyle gelmesini diliyoruz. 
Sayın Başkan, sayın milletvekilleri; yetmiş yıldır, Atatürk’ün dış 
politikaya yönelik “yurtta sulh, cihanda sulh” ilkesi, tüm 
hükümetlerimizin titizlikle uyguladığı ilke olmuştur. Bizim bu 
duyarlılığımıza rağmen, komşu ülkelerle ilişkilerimiz, ne yazık ki, 
sorunlarla doludur. Nedenleri farklı da olsa, çoğunlukla demokratik 
rejime sahip olmayan güney ve doğu komşularımız, İslamı 
demokrasiyle, çağdaşlıkla ve laikle bağdaştıran Türkiyemize karşı her 
fırsatta hasmane bir tutum sergilemektedirler. Türkiye’nin rejimini 
sarsmak için, köktenci veya bağnaz dinsel akımları, PKK terör örgütünü, 
açıktan veya dolaylı, desteklemektedirler. Bu konuda, İran’ın, 
Suriye’nin, hatta Irak’ın tutumunu anlamak zor değildir. Anlaşılması 
zor olan, ABD’nin ve bazı Batılı ülkelerin tutumudur. 
Irak’ın Kuveyt’i işgal etme girişiminden sonra, Kuzey Irak’ta ABD’nin 
müdahalesiyle oluşan tampon bölge, Türkiye’nin bütünlüğü için tehlike 
olmaya başlamıştır. Bu yaklaşım, bölgede otorite boşluğuna neden 
olmuş ve PKK terör örgütünün Türkiye’ye sızmasına yol açmıştır. 
BAŞKAN – Sayın Şahin, sürenizin bitimine 2 dakika kaldı. 
METİN ŞAHİN (Devamla) – Teşekkür ederim. 
Adı “Huzur Harekâtı” olan bu plan, bölgeye huzur değil, huzursuzluk 
getirmiştir. Artık bundan böyle, Türkiye, bu bölgedeki tavrını 
netleştirmeli ve ülkemize zararlı sonuçlar getiren mevcut yapıya son 
vermelidir. 
Görüşmekte olduğumuz 1996 yılı bütçesi, bir icraat bütçesi değildir. 
Zaten, Hükümetin, önündeki sekiz ayda icraat yapmaya yönelik gücü de 
yoktur; bütçeden anlaşıldığı gibi, parası da yoktur. Öyleyse, bütçeye 
bağlı olmadan da bazı önemli kararları alabilmeli ve bunları 
uygulamaya koyabilmelidir. Örneğin, devletin yeniden yapılanması için: 
Başbakanlıktan başlayarak taşra kuruluşlarına kadar, verimliliği 
sağlayacak idarî ve hukukî düzenlemeler yapılmalıdır. 
Kamu çalışanlarının örgütlenme ve hak arayışlarının önündeki hukukî 
engeller kaldırılmalıdır. 
Yüksek Denetleme Kurulu, özerkleştirilerek Başbakanlıktan alınmalı, 
Türkiye Büyük Millet Meclisine bağlanmalıdır.
Deneyimli, uzman, dürüst ve namuslu bürokrat ve teknokratlar, partizan 
anlayışlar ve hukukdışı muamele ve tayinlerle mağdur edilmemelidir. 
İçgüvenlikten sorumlu güvenlik güçlerimizce, toplumsal olaylarda, 
gençlerimize, öğretmenlerimize, kamu çalışanlarımıza karşı, kaba 
kuvvet kullanmadan, yansız, hoşgörülü bir yaklaşım sergilenmelidir. 
Sayın Başkan, sayın milletvekilleri; yarın, Yüce Atatürk’ün “en büyük 
eserim” dediği Büyük Millet Meclisinin kuruluşunun 76 ncı 
yıldönümüdür. Yüce Atatürk ve arkadaşları, Anadolu’nun dört bir 
yanından gelen halkımızın temsilcileri, bundan 76 yıl önce, bu Yüce 
Parlamento çatısı altında toplanarak...
(Mikrofon otomatik cihaz tarafından kapatıldı) 
METİN ŞAHİN (Devamla) – Bir dakikada bitireceğim Sayın 
Başkanım.
BAŞKAN – Buyurun efendim. 
METİN ŞAHİN (Devamla) – ...laik, demokratik Türkiye 
Cumhuriyetinin temelini atmışlar, tüm zorluklara rağmen, emperyalist 
güçlere karşı Ulusal Kurtuluş Savaşını kazanmışlar ve ülkenin her 
türlü sorununun çözüm yeri olarak Parlamentoyu seçmişlerdir. 
Dün Sayın Soysal’ın söylediği gibi, parlamentolar, ilericiliğin, 
gelişmenin, yeniliğin temsilcisidir. Parlamentolara, durağanlık, hele 
tutuculuk yakışmaz; böyle bir tutum sergilemeleri de beklenmez. 
Türkiye Büyük Millet Meclisinin, ülkemizin çağdaş uygarlık düzeyine 
ulaşmada halkımızla birlikte görev yaptığına inancımız tamdır. 
Bugünlere gelmemizde, Türkiye’nin laik, demokrat devlet yapısıyla 
uluslar camiasında saygın bir yer almasında önderlik eden, başta 
Mustafa Kemal Atatürk olmak üzere, tüm parlamenterlerimizi, 
Demokratik Sol Parti olarak, saygı ve minnetle anıyoruz. 23 Nisan 
Ulusal Egemenlik ve Çocuk Bayramı, sevgili çocuklarımıza kutlu olsun. 
Ayrıca, bu hafta sonu, sevinçle karşılayacağımız Kurban 
Bayramımızın tüm ulusumuza kutlu olmasını diliyorum.
1996 malî yılı bütçesinin, ulusumuza, ülkemize yararlı olmasını 
dileyerek; hepinize saygılar sunuyorum. (DSP ve ANAP sıralarından 
alkışlar)
BAŞKAN – Demokratik Sol Parti Grubu adına konuşan Sayın Metin 
Şahin’e teşekkür ediyorum.
Demokratik Sol Parti Grubunun ikinci sözcüsü, Ankara Milletvekili 
Sayın Gökhan Çapoğlu; buyurun efendim. (DSP sıralarından alkışlar)
Konuşma süreniz 22 dakikadır.
DSP GRUBU ADINA GÖKHAN ÇAPOĞLU (Ankara) – Teşekkür 
ederim Sayın Başkan.
Sayın Başkan, değerli milletvekilleri; 1996 yılı konsolide bütçe 
tasarısının tümü üzerinde Demokratik Sol Parti adına söz almış 
bulunuyorum; Partim ve şahsım adına sizleri saygılarımla selamlarım.
Bütçeler, siyasî iktidarların programlarını somutlaştırdıkları 
belgelerdir, yapacaklarının bilançosudur. 1996 yılı konsolide bütçe 
tasarısı da, ANAP-DYP Koalisyonu tercihlerini ve ülke yönetimine 
yaklaşım anlayışlarını açık bir şekilde ortaya koymaktadır. Tabiî, 
bunu, biraz daha da genişletmek gerekiyor. Eğer, 24 Aralık 1995 
seçimleri olmasaydı, bu bütçe, DYP-CHP Hükümeti tarafından 
uygulanacaktı. Sayın Baykal’ın yaptığı eleştirilerin hepsi yerindedir; 
ama, seçim olmasaydı, bu, kendilerinin uygulayacağı bütçeydi. (DSP ve 
ANAP sıralarından alkışlar)
Ben, ANAP-DYP Koalisyonuyla DYP-CHP Koalisyonu ve DSP’nin 
tercihlerini, ülke yönetimine yaklaşımlarındaki farklılıkları ortaya 
koyarak, aslında, ülke sorunlarını çözmenin mümkün olduğunu, 
ağırlaşan koşulların ülkenin kaderi olmadığını, örnekleriyle 
açıklamaya çalışacağım. İlk önce, bütçe rakamlarını açıklamak 
isterim: Biliyorsunuz, bütçe büyüklüğü; giderler 3,5 katrilyon, gelirler 
2,65 katrilyon, açık 861 trilyondur. 
Şimdi, DYP-CHP Hükümeti tarafından uygulanacak olsaydı, ilk 
sunulmuş haliyle, o bütçede kur 62 800 lira ve açık 400 trilyon liraydı. 
O kur, ocak ayının ilk iki haftasında aşıldı. Sayın Maliye Bakanının, 
Plan ve Bütçe Komisyonuna sunuşunda belirttiği gibi, açık da ilk dört 
ayda aşılacaktır. İşte, eleştirilen bütçe budur ve ondan sonra 
geliştirilmiştir. Oradaki rakamların, 75 bin lira kur ortalamasının, yüzde 
65 enflasyonun, 861 trilyon lira açığın, biz, aşılacağını bekliyoruz. 
Şimdi, ana tercihlere gelelim; bakın, tercihler neler: Bütçeden, eğitime 
yüzde 12; sağlığa yüzde 3,3; adalet ve emniyet hizmetlerine yüzde 3,8; 
personel giderlerine yüzde 25,9; yatırım harcamalarına yüzde 6,9 
ayrılırken, faiz ödemelerine yüzde 36,9 pay ayrılmış. Aslında, bu 
bütçe, tercihleri bakımından, 1995 yılı bütçesinden o kadar farklı 
değildir. O açıdan, biraz sonraki eleştirilerim, hem ANAP-DYP 
koalisyonunun tercihlerine hem de DYP-CHP koalisyonunun tercihlerine 
olacaktır. (DSP sıralarından alkışlar)
Bakın, buradaki en büyük kalem, yaklaşık 1,3 katrilyonla, faiz 
ödemeleridir ve Hükümetin kontrol altında tutamayacağı tek kalem de 
faiz ödemeleridir; Sayın Maliye Bakanı da bunu açık bir şekilde 
belirtmiştir. Şimdi, bütçe içerisinde, faiz ödemeleri, neden o kadar 
yüksek bir pay almakta; faiz ödemelerinin bütçe içerisindeki 
yüksekliğinin nedeni, devletin borçlanmasında, reel faizlerin çok yüksek 
olmasından dolayıdır. Eğer, hükümet programları, istikrara yönelik 
değilse, bütçe açığını kapatma yönünde inandırıcı değilse, piyasalar, 
enflasyonun çok üzerinde bir nominal faiz talep edeceklerdir ve bugün 
olduğu gibi, faiz reel olarak yüzde 40’larda olacaktır. Amerika Birleşik 
Devletlerinde, Avrupa’da, geçen sene reel faiz yüzde 4’ü geçmemiştir. 
Şimdi, 1995 yılında, devletin, ortalama borçlanma maliyeti yüzde 122,7 
olmuş, enflasyon 64,9 olarak gerçekleşmiş; yani, reel faiz, 1995 yılında 
yüzde 35 olmuştur. Bunu, bırakın Türkiye, Amerikası da, Almanyası 
da, Japonyası da kaldıramaz; bunu açık bir şekilde ortaya koymak 
gerekiyor.
Şimdi, bu sene, bütçe açıkları artacağı için, reel faizlerin de artacağını 
beklemek normaldir; yani, yüzde 40 civarında gerçekleşecektir. Bugüne 
kadar, ocak başından nisan ortasına kadar, borçlanmada, devletin, 
ortalama borçlanma faiz haddi yüzde 158,5 olmuştur. Şimdi, onu 
bırakacağım; çünkü, faizlerde bir düşme var; yüzde 240’la başladık 
yıla, mart ortasında, mart başındaki borçlanmada bir ara yüzde 112’ye 
düştü; ama, ondan sonra, mart sonunda, tekrar yüzde 144’e çıktı. 
Ortalama yüzde 130’la borçlansın Hükümet; eğer, Hükümetin dediği gibi 
enflasyon yüzde 65 olursa, o zaman reel faizler yüzde 40 olacak; ama, 
eğer, kamu inandırıcı olabilseydi, bütçe açıklarını kapatabilseydi ve 
Hükümet, yüzde 9 reel faizle -bırakın yüzde 4 veya yüzde 5’i, 
yabancıların, gelişmiş ülkelerin yaptığı gibi- borçlanmış olsaydı, 
sadece, bütçe faiz ödemelerinden, asgarî bir hesaplamayla, 500 trilyonun 
çok üstünde bir tasarruf sağlayabilecekti. İşte, Demokratik Sol Partinin 
farkı burada yatmaktadır. (DSP sıralarından alkışlar) 
Demokratik Sol Parti, ciddiyet ve sorumluluk anlayışı içerisinde 
uygulayacağı programla, halkımıza ve piyasalara güven verecek; reel 
faizin, kendiliğinden, piyasa koşulları içerisinde düşmesini 
sağlayabilecek ve bu sağladığı tasarrufu, eğitim, sağlık, adelet 
sistemlerinin iyileştirilmesine; yeni iş sahası açacak yatırımlara; 
gençlere, emeklilere, memura, işçiye, çiftçiye, yani yeniden bozduğunuz 
gelir dağılımını düzeltmeye ve üretken alanlara yatırmayı tercih 
edecekti. (DSP sıralarından alkışlar) 
Beni sakın yanlış anlamayın; biz, 1993 sonbaharındaki ve daha önceki 
yönetimlerde olduğu gibi, faizlere müdahale edilsin demiyoruz. Faizlere 
müdahale etmeye başladığınız zaman, 1994’te olduğu gibi, kriz 
yaratırsınız, ekonomiyi büyük ölçüde geriletirsiniz ve yüzde 400’ler gibi 
muazzam faizle borçlanarak yeni saadet zincirleri yaratırsınız... Bizim 
burada söylediğimiz, kadromuzun ve programımızın inandırıcı 
olmasıdır. 
DSP olarak biz, bu Hükümetten neleri farklı yapabilirdik, 
yaklaşımlarımız nasıl farklı olurdu; onları kronolojik olarak 
açıklamaya çalışacağım. 3 Mart 1996 tarihli Hükümet Protokolünde 
“Bütçe kanunundan önce çıkarılması gereken kanun tasarıları: Meclis 
İçtüzüğü, ÖTV, Telekom, SSK ve Bağ-Kur, Tarım Satış Kooperatifleri 
Birlikleri, Bankalar, Sermaye Piyasası ve Sigorta, Gümrük ve Gümrük 
Müsteşarlığı Teşkilatı yasalarında değişiklik yapılması ve Ekonomik 
ve Sosyal Konseyin Kurulması Hakkında Kanun Tasarısı” deniliyor. 
Tabiî, bizim tercihimiz, ilk önce, Anayasaya uyum yasalarından 
başlanılmasıydı; ama, onu bir kenara bırakalım, bakın, bu yasaların 
hiçbirisi çıkarılmamıştır; çıkarılmadığı gibi, bunların 7 tanesinin, ilk 
önce Plan ve Bütçe Komisyonunda müzakere edilmesi gerekirdi; Plan ve 
Bütçe Komisyonuna dahi gelmemiştir. Yani, Hükümet kurulduğu zaman, 
Hükümet Protokolü imzalandığı zaman, kurulacak hükümetin 
inandırıcılığına darbe gelmiştir. 
Sonra hükümet kurulmuştur. Tabiî kurulan hükümetin, ülke sorunlarına 
cevap verecek şekilde ve yapıda kurulmasını beklemek hakkımızdır; 
fakat, Hükümet -parti içi dengeleri ve koalisyon hesapları yüzünden- 
Başbakan dahil 34 bakanlıkla kurulmuştur. Plan ve Bütçe Komisyonu 
çalışmaları sırasında açıkça ortaya çıkmıştır ki, devletin, 
hükümetlerin, kişilere bakanlık dağıtarak soktukları dağınıklıktan bir 
an önce çıkarılması gerekiyor. Devlet hizmetlerinde verimliliği 
sağlamak, başka türlü mümkün olmayacak ama, ne yazık ki bu Hükümet 
34 bakanlıkla kurulmuştur.
Düşünün; bu Hükümet 34 bakanlık yerine, 24 bakanlıkla kurulmuş olsa 
ve devletteki dağınıklığı toplayıp, bir işlevsel bütünlük kazanmış 
olsaydı, o zaman hepimiz “demek ki bunlar ciddîler, bunlar ülke 
sorunlarına ciddi bir  şekilde yaklaşıyorlar, ülke sorunlarını, parti içi 
dengelerin ve koalisyon hesaplarının üzerinde tutabiliyorlar” 
diyebilecektik. Aslında bizim iktidar hazırlığımız, devlette israfı 
azaltacak, hizmette verimliliği artıracak işlevsel bütünlüğe çok büyük 
önem vermektedir.
Değerli milletvekilleri “Bu, böyle gelmiş böyle gider” anlayışı artık 
devam edemez. Bunun böyle geldiği ama böyle gidemeyeceği, açık bir 
şekilde ortada; ekonomi kötü durumda, toplum büyük bir yılgınlık 
içerisinde.
Hükümet bütçeyi hazırlarken, acil bütün ihtiyaçlar dışında kalan 
harcamaları, belirli oranda azaltsaydı, bunun, piyasalar üzerindeki 
olumlu psikolojik etkisi, yaptıkları indirimden çok daha fazla olacaktı. 
Nitekim, Demokratik Sol Parti olarak biz, Plan ve Bütçe 
Komisyonundaki çalışmaların başında, böyle bir öneride bulunduk, 
ancak muhatap bulamadık. 
Hükümet halihazırda süren, 4 239 adet yatırım projesinden, öncelikli 
olanları seçerek ve bu yıl içinde bitirmeye çalışarak, ülke ekonomisini, 
yıllardır devam eden büyük bir israftan kurtarabilirdi. Devlet Planlama 
Teşkilatı verilerine göre, projelerin bitme süresi, öngörülenden ortalama 
iki katına ulaşmakta ve maliyetler de buna göre iki katından fazla 
olmaktadır.
Gelir hanesine bakınca, Hükümetin vergi reformu yapma gereği 
ortadadır. Ancak Hükümet, vergi reformu yapmak yerine, devlet 
kağıtları gelirlerinin, 1 Ocak 1997 tarihinden itibaren vergilendirilmesini 
içeren hükmü  -Sayın Maliye Bakanının dün belirttiği gibi- erteleme 
tartışmasına girmiştir; bu, sadece Hükümetin inandırıcılığını değil, 
devlet ciddiyetini de zedeleyen bir davranıştır. Türkiye’de bütün gelirler 
vergi kapsamına alınmalıdır; vergi kapsamına alınması daha önce 
yasalaşmış bir gelir türünü, vergi dışına çıkarma çabası, vergi adaleti 
ve kayıt dışı ekonomiyi kapsam içerisine alma ve devlet ciddiyetiyle 
bağdaşmaz. Bunun, “faizler artar” gibi ekonomik gerekçesi de doğru 
değildir. Devlet, ne zaman ki, borç almak yerine vergi almakta kararlı 
olduğunu gösterirse, faizler kendiliğinden düşecektir. 
Sosyal güvenlik sistemimiz, geçmiş hükümetlerin sorumsuz 
uygulamaları sonucu, 1996 yılında 300 trilyon lira açık verecek duruma 
gelmiştir. Sosyal güvenlik sisteminin içerisinde bulunduğu bunalımdan 
çıkması için, son iki ay içerisinde, çözüm yolunda çok önemli 
girişimlerde bulunulabilirdi; bunların en önemlisi, işçi ve memur 
sendikalarını, işverenleri, emeklileri bir araya getirerek, toplumsal 
uzlaşma sağlanabilirdi; ancak, Hükümet, toplumsal uzlaşmayı bir yasa 
olarak görmektedir. Gerçi, DYP-CHP Hükümeti, ekonomik sosyal 
konseyi kullanmıştır; ama, bir defa kullanmıştır, o da, işçilere baskı 
yapmak için kullanmıştır. (DSP sıralarından alkışlar) 
Ekonomik sosyal konsey, bir yasanın adı olmamalıdır. Ekonomik 
sosyal konsey, toplumsal uzlaşma anlayışının en önemli araçlarından 
biridir ve ülke sorunlarının çözümü, toplumsal uzlaşma olmadan 
sağlanamaz. İşte, bu anlayışladır ki, biz, ANAP-DYP Azınlık 
Koalisyonunun kuruluşuna destek verdik. Demokratik Sol Parti olarak 
biz, ülkemizde demokratik uzlaşma kültürünün yerleşmesini gerekli 
görüyoruz ve bunu gerçekleştirmek için elimizden geleni yapıyoruz. Bizi 
anlamak istemeyenler veya yanlış anlayanlar, demokratik uzlaşma 
kültüründen nasibini almamış olanlardır. (DSP ve ANAP sıralarından 
alkışlar) Bu kişilerin bilmesi gerekir ki, toplumsal uzlaşma sağlanmadan 
ülkemizin sorunlarını çözmek ve demokrasimizi geliştirmek mümkün 
değildir. 
ANAP, DYP ve CHP ile Demokratik Sol Partinin anlayış farklılıkları, 
diğer konularda da ortaya çıkmaktadır; buna, bu Hükümetin, 1996 Malî 
Yılı Bütçe Kanunu Tasarısına eklediği 29 uncu madde örnek 
gösterilebilir. Bizim uyarılarımız doğrultusunda Hükümetin Anayasaya 
aykırılığı düzeltecek girişimlerde bulunmasını memnuniyetle 
karşıladık; ancak -Sayın Baykal çok haklılar- Anayasaya aykırı bazı 
maddelere fazla bir şey diyemedik. Fazla bir şey diyemedik; çünkü, 
Hükümete dedik ki, “çıkaralım bundan” o kadar fazlaydı ki, karşı 
çıksaydık, bütçe diye bir şey kalmayacaktı; çünkü, 1995 yılı bütçesinin 
Anayasaya aykırı olan, iptal edilen maddeleri perşembe günü 
yayımlandı; 87 sayfa tutuyor. (DSP sıralarından alkışlar) Sizin, bilfiil 
uygulamacısı olduğunuz bütçenin 4, 6, 12, 14, 15, 32, 41, 47, 48, 49, 50, 
62, 65, 67, 72 nci maddeleri Anayasaya aykırıydı. (DSP sıralarından 
alkışlar) 
ÖNDER SAV (ANKARA) – Siz ne yaptınız burada, onun hesabını 
verin; kaçtınız buradan.
GÖKHAN ÇAPOĞLU (Devamla) – Biz, Anayasaya aykırılığı, ülke 
sorunu içinde düzeltmeye çalıştık; ancak, 29 uncu maddenin özü 
değişmedi. 29 uncu madde, merkez sağ partiler, CHP ve Demokratik Sol 
Parti arasında özelleştirme, piyasa ekonomisi ve devlet yönetimi 
konusunda farklılıkları açık bir şekilde göstermektedir. Sayın Bakan, 
demiştir ki “29 uncu maddeyi, biz, bugün uygulamaya koymuyoruz” 
ama, 1994’ten beri uygulanmaktadır  -yanılmıyorum değil mi Sayın 
Bakan? - ve o madde demektedir ki “devlet, Türk Telekom A.Ş’nin gayri 
safî hâsılasının yüzde 10’una ve TEDAŞ’ın da yüzde 8’ine el 
koyacaktır”
Şimdi, bu maddeleri tek tek ele alalım: Hükümet, bir yandan Türk 
Telekom’un yüzde 49’unu özelleştireceğini söylüyor, öbür yandan da 
gayri safî hâsılasının yüzde 10’una el koyuyor. Bakınız, ANAP ve 
DYP içerisinde  işadamı olan birçok milletvekili var, onlara sormak 
istiyorum, siz, gayri safi hâsılasının -kârına da değil; çünkü, 
biliyorsunuz kâr gayri safî hâsılayla gider arasında farktır-  yüzde 
10’una el konulan bir şirketi satın almak ister misiniz?..
ALİ COŞKUN (istanbul) – Almayız...
GÖKHAN ÇAPOĞLU (Devamla) – Almazsınız...
Veya satın alırsanız, çok ucuz fiyata alırsınız. İşte bu örnek, 
Hükümetin, özelleştirme konusunda bir mirasyedi gibi, sadece gelir elde 
etme kaygısı taşıdığını göstermektedir. Eğer, Türk Telekom verimli 
değilse, hizmetinde aksaklıklar varsa, o zaman, gelirlerini bu alana 
yatırın ki, Türk Telekom kendini yenileyebilsin. 
Hem Hükümet Programı hem de bütçe, özelleştirmeye son on yıldır 
egemen olan bağnaz yaklaşımı sürdürmeye devam etmektedir. 
Özelleştirme, eğer rekabeti, verimliliği arttırıyorsa, siyasî talan ve 
yağmaya son veriyorsa yararlı olur; ama, özelleştirmenin kendisi talan ve 
yağma konusu olursa, özel tekeller ve haksız kazanç sağlıyorsa, zarar 
verir. 
1985 yılından beri sürdürülen propagandaya rağmen, 31 Aralık 1995 
tarihi itibariyle, özelleştirmeden sadece 2,6 milyar dolarlık gelir 
sağlanmıştır; ama, Aktaş’larda, ÇEAŞ’larda yapılan vurgunların 
yanında, örnek gösterilen çimento fabrikalarında bile bölgesel tekeller 
yaratılmış, haksız kazançlar elde edilmiştir. 
Demokratik Sol Parti, mülkiyetin değil, rekabetin ve verimliliğin önemli 
olduğu inancındadır ve özelleştirmenin, verimlilik ve rekabet artışı 
sağlamak, mülkiyeti tabana yaymak için yapılmasından yanadır; 
özelleştirme adı altında yapılan talana da, yağmalamaya da karşıdır. 
(DSP sıralarından alkışlar)
29 uncu maddeyle ilgili olarak, onun gösterdiği, ortaya koyduğu bir 
anlayış farkıysa, piyasa ekonomisi anlayışı farkıdır. ANAP ve DYP, 
bu maddeyle görüldüğü üzere -bırakın özel sektörü, devletin bile keyfî 
hareket ettiği- istediği zaman salma salabildiği, güçlünün sözü geçtiği 
serbest piyasa ekonomisinden yanadır. 
Demokratik Sol Parti, devlet dahil, herkesin kurallara uyduğu, verimlilik 
ve üretkenliğin ve rekabetin önplana çıktığı, sosyal devletin işlevlerini 
yerine getirdiği rekabetçi piyasa ekonomisinden yanadır. 
29 uncu maddenin ortaya çıkardığı diğer bir konu ise, devlet 
anlayışındaki farklılığı göstermektedir. ANAP ve DYP Hükümeti, 
geçmiş hükümetlerin Anayasaya ve en temel ticaret yasalarına aykırı 
uygulamalarını devam ettirmekte bir sakınca görmemişlerdir. Bu keyfî 
devlet yönetim anlayışı, tabiî, insan hakları dahil, diğer konularda da 
kendini göstermektedir. 
Demokratik Sol Parti, Türkiye’de, hukuk devletinin yerleştirilmesinin, 
insan haklarını güvence altına almak, demokrasiyi geliştirmek ve 
ekonomik sistemin düzenli çalışmasını sağlamak için gerekli olduğu 
inancındadır; her türlü keyfîliğe karşıdır, bu keyfîliklerin yarattığı 
belirsizliğin ekonomik ve toplumsal maliyetinin çok yüksek olduğu 
görüşündedir. 
Görüldüğü üzere, Türkiye, sorunları çözülebilecek niteliktedir. Bugün 
tartıştığımız 1996 yılı bütçesinin tercihleri, ANAP-DYP Hükümetinin 
tercihleridir; faiz yükünün yüksekliği ise, bu partilerin yönetim 
zaaflarından dolayıdır. 
ŞEVKET KAZAN (Kocaeli) – Destek verecek misiniz?..
GÖKHAN ÇAPOĞLU (Devamla) – Demokratik Sol Parti, ülkemizde, 
israfı ve yolsuzluğu önleyecek, hukuk devletini yerleştirecek, rekabetçi 
piyasa ekonomisini geliştirecek, devlet yapısını içinde bulunduğu 
dağınıklıktan kurtaracak, toplumsal uzlaşmayı gerçekleştirecek anlayış 
ve kadrolara sahiptir. 
BAŞKAN – Sayın Çapoğlu, 2 dakikalık süreniz kaldı. 
GÖKHAN ÇAPOĞLU (Devamla) – Bizim ekonomik hedeflerimiz, daha 
fazla üretim, daha fazla iş, daha fazla rekabet, daha fazla verimlilik ve 
artan verimliliğin adaletli paylaşımıdır. 
Demokratik Sol Parti, güneydoğu sorunundan Huzur Harekâtına kadar, 
bütün konulardaki girişimciliğe öncülük etmekte ve Türkiye’ye sahip 
çıkmaktadır. Türkiye’nin en önemli sorunlarından olan güneydoğuda, 
terörün belini kırarken, halkın gönlünü kırmayın diyoruz. Önemli olan, 
Güneydoğu Bölgemizde ekonomik ve toplumsal gelişmeyi sağlamaktır. 
Bunun için de, bölgenin aşiret yapısını güçlendiren değil, aşan 
çözümler ve işsizliği, evsizliği azaltan yatırımlar önplana 
çıkarılmalıdır. 
Türkiye’de, 1980’lerden beri, toplumsal değerlerin hızla yozlaşmasına 
şahit olmaktayız. Yapanın, yaptığının yanına kâr kaldığı, çalarsan 
daha büyük çal anlayışı, Türkiye’de, topluma egemen olmaya 
başlamıştır. Türkiye’de, toplumsal değerlerin yozlaşmasını önleyecek, 
yolsuzluklar dengesine çomak sokacak tek parti, Demokratik Sol Partidir. 
(DSP sıralarından alkışlar)
Demokratik Sol Parti, izlediği politikalarla, ürettiği çözümlerle, 
Türkiye’ye sahip çıktığı için, halkımız, giderek artan bir şekilde, 
Demokratik Sol Partiye sahip çıkmaktadır. Bizim özlemimiz, yakın bir 
gelecekte tek başına iktidara gelerek, Türkiye’nin yüksek potansiyelini 
harekete geçirmek, Türkiye’de demokratik ve toplumsal gelişmeyi 
hızlandırmak ve toplumsal adaleti sağlamaktır. (DSP sıralarından 
alkışlar)
(Mikrofon otomatik cihaz tarafından kapatıldı)
BAŞKAN – Toparlayın efendim.
GÖKHAN ÇAPOĞLU (Devamla) – Teşekkür ediyorum Sayın Başkan.
1996 bütçesinin, ülkemize hayırlı olmasını diliyor, hepinize, Partim ve 
şahsım adına saygılarımı sunuyorum. (DSP ve ANAP sıralarından 
alkışlar)
BAŞKAN – Demokratik Sol Parti Grubu adına konuşan Ankara 
Milletvekili Sayın Gökhan Çapoğlu’na teşekkür ediyorum.
Şimdi, Refah Partisi Grubu adına Genel Başkan, Konya Milletvekili 
Sayın Necmettin Erbakan konuşacaklardır.  (RP sıralarından ayakta 
alkışlar)
Sayın Erbakan, konuşma süreniz 45 dakikadır.
OĞUZHAN ASİLTÜRK (Malatya) – Sayın Başkan, Sayın Genel 
Başkanımın konuşması, sabahki çalışma süremizi aşacağı için, 
muhtemeldir ki süre uzatımına gideceksiniz. Bu nedenle, bu hususu 
şimdiden oylarsanız, konuşmayı da bölmemiş olursun efendim.
BAŞKAN – Uyarınız için teşekkür ederim Sayın Asiltürk.
Değerli arkadaşlarım, sayın sözcünün konuşmaları, çalışma süremizi 
aşan bir süre olabilir; onun için, konuşma tamamlanıncaya kadar, 
sürenin uzatılması hususunu oylarınıza sunuyorum: Kabul edenler... 
Kabul etmeyenler... Kabul edilmiştir.
Buyurun Sayın Erbakan.
RP GRUBU ADINA NECMETTİN ERBAKAN (Konya) – Muhterem 
Başkan, Yüce Meclisin sayın üyeleri, Hükümetin sayın mensupları, 
ülkemizin kıymetli evlatları; bugün 22 Nisan 1996, Türkiye Büyük 
Millet Meclisinde, 1996 yılı bütçesinin son müzakerelerini yapıyoruz. 
Bu bütçe hakkında Refah Partimiz Grubunun görüşlerini bir kere daha 
arz etmek üzere huzurlarınızda bulunuyorum; sözlerime başlarken, 
Refah Partimiz Grubu adına hepinizi sevgiyle, saygıyla selamlıyor, 
muhabbetle kucaklıyorum, bu müzakerelerin, bütün ülkemiz evlatlarına 
ve ülkemize hayırlı olmasını bir kere daha diliyorum. 
Çok aziz ve muhterem kardeşlerim, bundan önce, 17 Nisan günü 
bütçemiz üzerinde konuşma yaparken, hatırlanacağı üzere, şu konuların 
üzerinde durmuştum. Önce, bir defa, bütçenin hukukîliği açısından 
meseleye baktığımız zaman, bütçe, Anayasanın pek çok maddelerine 
aykırıdır. Bunları, geçen sefer 7 grupta topladım ve saydım; bir kere 
daha, huzurlarınızı, bu bakımdan işgal edecek değilim. 
Geçen sefer yapmış olduğum konuşmada, şunu belirtmeye çalıştım. 
Biz, burada, 550 kardeşiz ve ülkemizin halkına hizmet için varız, 
halkımızın refahı ve mutluluğu için de, huzuru için de, yemin etmiş 
insanlarız; yemin etmiş olsak da olmasak da, zaten, bunu temin etmek, 
hepimizin gayesidir. İşte, bu gayeyi yerine getirmek için, önümüze 
getirilmiş olan bütçeye bir bakış yaptık. Gördük ki, 3,6 katrilyonluk 
bütçe, üçte biri açık, üçte biri faiz, içerisinde, hiçbir yatırım yok. Bu 
durum, âdeta, vücudunun üçte ikisi felçli bir kimsenin hizmet etmesine 
benziyor. Geriye kalan üçte bir de, memur maaşını bile verebilecek 
yapıda değil. Buna, devletin iflası derler, devletin batırılmış olması 
derler; önce, bu gerçeği kabul etmek mecburiyetindeyiz; halbuki, 
halkımız, bizden hizmet bekliyor, devletin görevlerini yapmasını 
bekliyor. 
Ülkemizde, bilindiği gibi, terör var; Güneydoğu Anadolumuzda, pek çok 
kardeşimiz mağdur olmuştur. Ülkemizde işsizlik var; ülkemizde, 
köylümüz, işçimiz, memurumuz, esnafımız, işadamlarımız, 
emeklilerimiz, büyük müşküllerin, ıstırapların içindedir; bunlara, 65 
milyon memleket evladına hizmet etmek mecburiyetindeyiz. Bendeniz, 
geçen konuşmamda, bu insanlarımıza hizmet edebilmek için, ayrı ayrı, 
bütçede, en az, daha hangi hizmetlerin karşılıklarının yer alması 
gerektiğini belirttim ve ifade ettim ki, bu 47 milyar dolarlık bütçeye, 
devletin halkımıza karşı hizmetlerini yapabilmesi için, en aşağı, 32 
milyar dolar daha ilave etme mecburiyeti vardır. Bu 32 milyar doların 
da, ne tesadüftür ki, ülkemizdeki, takriben 2 bin kişiyi toplayan bir 
rantiyeci grubuna haksız olarak aktarıldığını, yine, kalem kalem ifade 
ettim; bu rantiye zihniyetli yönetimlerin ortaya getirdikleri bir 
hastalıktır. Eğer, reel ekonomiyi yürütecek zihniyetli bir yönetime 
kavuşacak olursak, bu 32 milyar dolarlık haksız gelir, rantiyecilerin 
verilmeyecek -onların 47 milyar dolarının 15 milyar doları haklı 
kazanç telakki edilebilir- haksız olanlar, onlardan alınacak, halkımıza, 
işçimize, köylümüze, memurumuza, esnafımıza verilecek; Türkiye’deki 
bu yanlış gidişat düzelmiş olacaktır. 
Bu bütçeyle, halkımızın hizmetlerinin görülmesi mümkün değildir. 
Türkiye, yıllardan beri, aynı yanlış zihniyetlerden dolayı, diğer ülkelere 
nazaran geri bıraktırılmıştır. Bir İspanya’nın bütçesi 180 milyar 
dolardır; bir İtalya’nın bütçesi 520 milyar dolardır; Türkiye, 65 milyon 
nüfusuyla, bu 47 milyar dolarlık bütçelerle yönetilemez. Bu gerçeği, 
geçen sefer belirtmiş ve bunların düzeltilmesi için, temel çare 46 
ruhudur -solcu kardeşlerimiz sonradan intikal etmek üzere, ilave edilmek 
üzere; çünkü, biz, 65 milyonu kardeş biliyoruz- böylece, bütün ülkemizi 
kucaklayacak bir zihniyetle, geliniz, Türkiyemizi kurtaralım, halkımızı 
kurtaralım” demiştim. Bendenizin bu maruzatı arkasından, Sayın 
Başbakan bu kürsüye geldiler ve söylediklerimin büyük kısmına iştirak 
ettiklerini çeşitli cümlelerle ifade ettiler; ancak, iki nokta üzerinde 
değişik fikir ifade ettiler. Bu noktalardan bir tanesi şuydu: “Efendim, siz, 
gerçek bütçenin önemli birkısmının, Türkiye Büyük Millet Meclisinden 
gizli tutulduğunu ifade ediyorsunuz, bir aysberk var diyorsunuz; halbuki, 
hiçbir şey Meclisten gizli tutulmuyor. İşte Maliye Bakanımızın 
açıklaması: Türkiye’nin şu kadar içborcu var, bu kadar dışborcu var. Bu 
borçların şu kadarı orta vadeli, bu kadarı kısa vadelidir. Borçlar 
muhasebesini ayrı olarak tutuyoruz, bunun sadece faizlerini bütçeye 
koyuyoruz” demişlerdir. 
Önce, çok kısaca, birkaç cümleyle, bu mütalaanın isabetli olmadığını 
belirtmek istiyorum. Çünkü, bu borçlar için, herşeyden evvel, bu 
Meclise, aynen diğer bütçe kitapları gibi bir kitabın getirilmesi gerekir. 
Zira, dışborçlar, çeşitli zamanlarda çeşitli şartlarla alınmış. Meclisin, 
bunları ne zaman, nasıl ödeyeceğini bilmesi gerekir. Bu, ülkenin 
borcudur. Böyle bir kitap ortada yok. Geçen sefer söyledim, Sayın 
Başbakan bu kitabı hazırlattıramaz, gerçek olarak. Neden; çünkü, 
devletin kendisi de bu hesabı bilmiyor. Bilmediğini ben nereden 
biliyorum; çünkü, Yüksek Denetleme Kurulu, Hazineyi inceledi; ne 
gördü orada; birtakım paralar iki kere ödenmiş dışarıya, birtakım 
paralar alınmış zannediliyor, alınmamış Devletin hali acıklıdır. Onun 
için, Sayın Başbakanın dikkatini çekiyorum; bürokratların, biz bunları 
biliyoruz demesine itimat etmesinler. Şu devlet, yukarıdan aşağıya, 
kuruşu kuruşuna, ciddî bir şekilde kendisine sahip olsun. Ben bunu, 
ayrıca, bizim belediyelerimizdeki eski yönetimlerden de, aynı şekilde 
hareket ettikleri denemesiyle de biliyorum. Onlar da parayı aldık 
zannediyorlarmış; halbuki, almamışlar. Sonradan yapılan incelemeyle 
bunlar tespit edilmiştir. Maalesef, ülkemizin durumu budur. 
Bakın, bütçenin bu Meclise getirilirken, 3,6 katrilyon lira olarak 
getirilmesi doğru değil; çünkü, bütün bu borçların taksitlerinin hepsi, 
birer giderdir ve bunları karşılamak için yapılacak olan yeni 
borçlanmalar birer gelirdir. Bundan dolayıdır ki, siz, bu çizginin 
üzerindeki kısmı buraya getirmekle yetinemezsiniz; bunun altında -
geçen sefer aysberk diye tarif ettiğim- 5,6 katrilyonluk iç ve dışborç 
taksitleri var, bunlar için yapılacak yeni ödemeler var; 74 milyar dolarlık 
kısmı da beraber getirmeniz lazım; yani, bütçeyi, buraya, 121 milyar 
dolar olarak getirmeniz ve bunların, önümüzdeki yılda, hangi tarihte, 
hangi şartlarla ödeneceği hususunda da Meclisten izin almanız lazım. 
Halbuki, programınıza yazmışsınız “Biz, borçlanmaları, faizleri, 
serbest piyasaya göre yapacağız...” Doların değerini de 7 tane özel banka 
tespit ediyor. Bugün Merkez Bankası ilan ediyor; ama, o da, 7 bankanın 
alış fiyatının ortalamasını alıyor. İşte o 7 tane bankanın arkasında, 
bir lordlar meclisi var, bir rantiyeciler meclisi var. (RP sıralarından 
alkışlar)  Dolayısıyla, doların değerini onlar tespit ediyor; devlet, hangi 
tarihte ne kadar borç alacak, hangi faizle borç alacak, onlar tespit ediyor. 
Halbuki, bunu, bu Yüce Meclisin tespit etmesi lazım. Bu sebepten 
dolayıdır ki, asıl katrilyonları ihtiva eden borç ödeme, yani, 
rantiyecilere ait olan bütçe Meclise getirilmemektedir. “Şu kadar 
borcumuz var, bu kadarı kısa, bu kadarı orta vadeli” demek yetmez. O 
borçları bu sene nasıl ödeyeceksiniz? Hangi tarihte, ne kadar faizle, ne 
kadar borç alacaksınız? Alacağınız borcun vadesi ne olacak? 
Muhasebenin en önemli kısmı bu, bütçenin en önemli kısmı bu; bu 
hususda Meclisin hiçbir haberi, malumatı yok; bunlara, başkaları 
karışıyor. 
Diğer yandan, Sayın Başbakan, geçen sefer yapmış olduğu konuşmada, 
“hayalî hedefler”, “uygulama imkânı yok”, “niye Türkiye’yi deneme 
tahtası yapıyorsunuz” gibi ifadeler kullanarak, reel ekonomiye geçerek, 
bizim getirmiş olduğumuz asıl gerçekçi bütçeyi, bir türlü kabul etmeye 
hâlâ istekli olmadıklarını, âdeta, orta yere koydular. 
Hemen kendilerine ifade ediyorum ki, Sayın Başbakan, asıl hayal, sizin 
bu rantiyeci ekonomiyi devam ettireceğinizi zannetmenizdir; hayır, asıl 
hayalcilik budur. (RP sıralarından alkışlar)
Bakın, demin, DSP’li kardeşim de buraya geldi ve “buraya kadar böyle 
geldi; ama, bundan sonra böyle gitmez” dedi. Evet, doğrudur; bunun 
böyle gideceğini zannetmek, işte, asıl hayalcilik odur; bu rantiyecilik 
yürümez. (RP sıralarından alkışlar) 
Bakınız, önce, bir defa, ben, size hayal konuşmadım geçen sefer. 
Rantiyeciler, 32 milyor doları, nereden haksız olarak alıyorlar, bu dolar 
niçin halkımıza verilmiyor; bunları, kuruş kuruş, burada belirttim. 
Bunun nesi hayal Allah aşkına?..
Bakınız, şunları yapmak mümkün değil mi; şimdi, size, hemen, 10 
maddeyle, bir reel ekonomiye geçiş programı takdim ediyorum:
Para politikası IMF’ye bağlılıktan kurtarılmalıdır. Türkiye’de, para, 
planlı olarak dar tutuluyor.
Döviz kurları, enflasyona uygun lineer trent takip etmeli; böylece, sunî 
para ihtiyacı, faizlerin yükselmesi, ithalatın artması, ihracatın azalması, 
yatırım ve üretimin artırılması suretiyle sıcak döviz problemi ortadan 
kaldırılmalıdır. 
Hali hazırda tatbik edilmek istenen düzende faize üst sınır getirilmeli. 
Tabiî, biz, bunu sizin için tavsiye ediyoruz; yoksa, bize kalsa, faizlerin 
hepsini kaldırırız. (RP sıralarından alkışlar)
Faiz gelirlerinden vergi alınmalı, böylece, kaynaklar, yatırım ve üretime 
yönlendirilmeli ve bu husustaki vergilendirme işi, ileriki yıllara 
aktarılmamalı. Siz geldiniz, rantlardan, hükümet borçlarından alınmış 
olan kazançlardan vergi alınması konusu görüşülürken “bunu 97’ye, 
bunu 2 000’e aktaralım” dediniz. Neden; çünkü, ranticilerin hipnotik 
sahası içerisindesiniz de, onun için. (RP sıralarından alkışlar)
Şu reklam ve yanlış promosyon furyası kalkmalıdır; bu bir nevi, halkın 
sömürülmesidir. 
Özelleştirmede, peşkeş fikrinden vazgeçilmelidir. 
Kredilendirmede, üretim, istihdam, yeni teknoloji, bölgesel kalkınma, 
ihracat esasları getirilerek adil bir kredi dağıtımı yapılmalıdır.
Mevduattan fazla kredi kullanılması önlenilmelidir.
Faizler de gidere yazılmamalıdır.
Batık kredi olmamalıdır. 
İşte, size, 10 maddelik bir, reel ekonomiye geçiş programı. Şu 
söylediklerimin içerisinde hangisi hayal?.. Bir insan, eğer, rantiyecilerin 
büyüsü altındaysa, bu gerçekleri hayal zanneder (RP sıralarından 
alkışlar) Halbuki, tekrar ifade ediyorum, asıl hayal, rantiyecilerin 
düzeninin devam ettirilebileceğinin zannedilmesidir. Kaldı ki, adil 
düzen, bizim tarihimizde, daha ikiyüz sene öncesine kadar tatbik edilmiş 
olan düzendir. Biz, Viyana’yı, adil düzenle kuşattık; biz, İstanbul’u, 
adil düzenle fethettik. (RP sıralarından alkışlar) İnsanlık da, 16 ncı 
Asra gelinceye kadar hep adil düzenle yaşıyordu. Bu kapitalizm, bu 
komünizm, sadece, son 3-4 asrın hastalığıdır. 
Diğer yandan -bakınız, biz bunları konuşmuyoruz, yapıyoruz- 1974-
1978 yılları arasında hükümette bulunduk; ortaklara rağmen, reel 
ekonomi uyguladık; reel ekonominin ideali, adil düzendir. Ortaklarımız 
dolayısıyla, tam idealini uygulayamadık, uyguladıkda ne yaptık; işte, 
Türkiye’nin kırk senesi... Siz, şimdi yatırıma, gayri safî millî hâsılanın 
yüzde 1’ini ayıramıyorsunuz, biz, o zaman gayrî safi millî hâsılanın 
yüzde 7,4’ünü ayırdık. Niçin; üretelim diye...(RP sıralarından alkışlar) 
Biz, 1977  senesinde, o günkü, 250 milyar liralık bütçenin 44 milyar 
lirasını ağır sanayie ayırdık -devlet bütçesi bu, yüzde 20’sini- demek 
ki, yapınca oluyormuş. Biz Edirne’den Kars’a, Van’dan Muğla’ya, 
bugün en büyük 70 tesisi iki senede kurduk; bu fabrikalar hayal değil. 
Öbür taraftan, buğday üretimini 10 milyon tondan 18 milyon tona 
çıkarmıştık, şimdi, bu rantiyeci zihniyetlerle 14 milyon tona inmiştir; et 
üretimini 125 bin tondan 625 bin tona çıkarmıştık, şimdi, 380 bin tona 
inmiştir-
HACI FİLİZ ( Kırıkkale) – Siz ne zaman Başbakanlık yaptınız?..
NECMETTİN ERBAKAN (Devamla) – Biz, yine, bir reel ekonomiyi, 
bugün, 400 tane belediyemizde uyguluyoruz; çünkü, bilindiği gibi, yerel 
yönetimlerde iktidardayız. 
Bakın, biz, 400 belediyede ne yaptık, bir tek rakamla ifade edeyim: Bu 
belediyelerimizin 1994 bütçeleri -400 trilyon borçla aldığımız halde- 
200 trilyondu, 60 trilyonluk yatırım yaptık; 1995 bütçesi 500 trilyondur, 
200 trilyonluk yatırım yapıyoruz. Ne demek bu; reel değerlerle, biz, 
belediyelerimizde, yıllık, yüzde 20’den fazla kalkınma yapıyoruz; 
Uzakdoğu’dan daha büyük kalkınmayı yapıyoruz; neyle; adil düzenle. 
(RP sıralarından alkışlar) 
Biz konuşmuyoruz, yapıyoruz. Bakın, şuraya gidin, Söğütözü’ndeki üst 
geçidin fotoğrafını alın, bu rantiyeci zihniyetin perişanlığını görün; iki 
senedir çamur... Bir üst geçidi yapamaz bu rantiyeci yönetim. Bir de, şu 
Ankara’da, bizim, bir yılda yaptığımız 4 tane üst geçide bakın. 
İstanbul’da Sazlıdere Barajına bakın; dört senedir 2 trilyon harcanmış; 
çamur deryası; bir de, bizim, Istrancalarda dört ayda bitirdiğimiz 
barajlara bakın, hem de, temelini atarken, hangi ay hangi gün değil, 
hangi saatte işletmeye açacağımızı da belirterek yaptığımız tatbikata 
bakın. (RP sıralarından “Bravo” sesleri, alkışlar) 
Hiç uzağa gitmeye lüzum yok, buyurun dışarıya çıkalım; işte, rantiye; 
sizin bakkalınızda ekmek 15 bin lira, bizim reel ekonomimizde ekmek 7 
500 lira. (RP sıralarından “Bravo” sesleri, alkışlar) Hayal mi?! 
Şimdi, bu isabetsiz konuşmalar üzerine gereken açıklamaları yaptıktan 
sonra, yüksek müsadelerinizle, bugün, konuşmak istediğim asıl konulara 
geçiyorum. 
Çok aziz ve muhterem kardeşlerim, geçen seferki konuşmamda, 
halkımızın ihtiyaçlarına cevap vermeyen bir bütçeyle karşı karşıya 
olduğumuzu belirtmiştim, en az 32 milyar dolarlık ilave yapılması icap 
ettiğini söylemiştim. Şimdi, bugün, devlet, görevlerini yapamıyor; 
devletin aslî görevleri sağlık, eğitim, millî savunma ve adalet. Devlet, bu 
görevleri yapamıyor; çünkü, bütçe iflas etmiştir. Sağlık hususunda, 
halkımızın beklediği asgarî hizmetleri yapmak için bu bütçenin nasıl 
olması lazım; millî savunmada ne olması lazım, eğitimde ne olması 
lazım, adalette ne olması lazım; bugün, önce, bunlar üzerinde birkaç 
dakika durmak istiyorum; çünkü, bilindiği gibi, vaktimiz fevkalade 
sınırlıdır.
Çok aziz ve muhterem arkadaşlarım; sağlık bakımından ülkemizdeki 
durumun nasıl feci bir durum olduğunu hepimiz biliyoruz. Halkımızın 
yüzde 40’ının sağlık sigortası yoktur. Ülkemizde, hastaneler, doktorlar 
dengeli bir şekilde dağılmamıştır. Sağlık Bakanlığımız sahipsizdir. 
Bir yerde hastane var, doktor yok, öbür yerde, doktor var, alet yok, 
hastane yok, öyle hastanelerimiz var ki, hastayı taşıyacak sedyesi yok. 
Öbür taraftan, halkımız, bugünkü fakirlik yüzünden gittikçe 
hastalanmaktadır; tüberküloz hastalığı kaybolmuştu, şimdi, rantiye 
yönetimi sayesinde yeniden ortaya çıktı ve hızla yayılıyor.
Dünyaya tıbbı biz öğretmişizdir ve doktorlarımız, bugün dahi, bütün bu 
imkânsızlıklara rağmen, dünyanın en ön safında gelen, takdir edilecek 
ilim adamlarıdır. Bugünkü tıpta dahi, son yıllarda dahi en büyük 
keşifleri yine bizim kıymetli doktorlarımız yapmıştır; ancak, ne yazık 
ki, ülkenin sağlığı hakikaten bir hercümerç içerisindedir.
65 milyonluk Türkiye’ye 96 trilyonluk sağlık bütçesi ayrılmış; bu, 1,3 
milyar dolar yapıyor ve 9,6 trilyonluk yatırım ayrılmış sağlığa, 130 
milyon dolar yapıyor. Bununla, asla, Türkiye’nin sağlık meselesini 
çözmemiz mümkün değildir; çünkü, Türkiye’de, hakikaten, sağlık 
bakımından durum acıklıdır. Bebeklerin ölüm oranı yüzde 0,53, 
gelişmiş ülkelerde bu oran yüzbinde 6; Türkiye’de anne ölüm oranı 
yüzbinde 150, gelişmiş ülkelerde ise yüzbinde 10. Doktorlar açısından 
da, bizde 1 000 kişiye 1 doktor düşüyor, halbuki, gelişmiş ülkelerde 250 
kişiye 1 doktor düşüyor; bizde, 3 yatağa 1 hemşire düşüyor, gelişmiş 
ülkelerde ise 1 yatağa 1 hemşire düşüyor. 
Sözü uzatacak değilim; Türkiye’de sağlık hizmetlerinin ciddî bir şekilde 
yapılabilmesi için, bu yeşil kart uygulamasından, bu çocukça fikirlerden 
vazgeçelim. (RP sıralarından alkışlar) Bakınız, o yeşil kart dediğiniz, 
sadece, bir ıstırap kaynağı olmaktan başka bir işe yaramamıştır; yeşil 
kart, âdeta, devlet adına verilen geçersiz bir çektir; vatandaş, hastaneye 
gidemez, ilacını alamaz, kapıdan kovulur; böyle sağlık hizmeti 
yapılmaz. 
Bu sağlık hizmetlerinin yapılabilmesi için -teferruata girmiyorum-  
bugün, bütçeye konulmuş olan bu miktar, yani, 1,3 milyar dolar, 
fevkalade yetersizdir; sağlık hizmetleri için, bu miktara en az 4 milyar 
dolar daha ilave etmek mecburiyetimiz vardır. Ne yapacağız bu parayla; 
ilçe bazında hastaneler yapacağız; köylerdeki hastalarımızı buralara 
ambulansla veya helikopterlerle getireceğiz; hastanelerimiz tam 
teşekküllü olacak ve buralara yeteri kadar doktor koyacağız; 
doktorlarımıza yeteri kadar ücret vereceğiz. Bugün, doktorlarımız, 
hakikaten, hastaneden çok, dışarıda hasta muayene etmek 
mecburiyetiyle karşı karşıya kalıyorlar ve yukarıdan aşağıya kadar, 
bütün sağlık sistemini, yeniden organize etmek mecburiyetindeyiz. 
Vaktimizin ölçüsü nispetinde, sadece, bu kadar temas edebiliyorum. 
Şimdi, birkaç kelimeyle de, çok önemli olan Millî Eğitim Bakanlığımız 
bütçesi üzerinde durmak istiyorum, 65 milyon nüfusumuz var; 
Yunanistan’ın nüfusu kadar öğrenciye sahibiz; ancak, ne yazık ki, 
sağlıktaki perişanlığımız, eğitimde de, aynen, mevcuttur. Önce, bir 
defa, ilköğretimde 70-80 kişilik sınıflar; 3-4 öğrencinin bir sırada 
oturduğu yerler; 3-5 sınıfın, aynı oda içerisinde ders gördüğü okullar ve 
tabiî, bundan daha acıklısı, binlerce okulumuz, bugün, eğitime açılmış 
değil, onbinlerce de öğretmen açığımız bulunmaktadır. Dolayısıyla, 
ilköğretimimiz, baştan sona kadar, yurdun her tarafına verimli bir 
şekilde yayılacak tarzda geliştirilmek mecburiyetindedir. 
Ortaöğretime geldiğimiz zaman; ortaöğretimde de bir program kargaşası 
devam etmektedir. Bir okulun içerisinde 7 çeşit eğitim görülüyor; hocalar 
ve talebeler dahi nasıl sınıf geçeceğini bilemiyor.
Bütün bunlar, bu kargaşalık ortada dururken, bizim Millî Eğitim 
Bakanlığımız, ne hikmetse, ille ilköğretimi 8 yıla çıkartacağım, imam 
hatip okullarının orta kısmını kapatacağım; bütün aklı fikri bu. Bunun 
için parası yok çok şükür, yapamıyor. (RP sıralarından alkışlar) Gidip, 
efendim Dünya Bankasından para... Evet, Dünya Bankası size bunun 
için para verir; çünkü, onların planları var, onlar bizim  gibi değilki; 
alırsınız; ama, yazık günah değil midir?.. Mesleğe küçük yaştan 
başlaması lazım, 4 yaşından 6 yaşından itibaren. Bu, bir meslekî 
okuldur. Ne istiyorsunuz bu imam hatip okullarının orta kısmından 
Allah aşkına?.. Hazır bina var, halk yapmış, sizden de bir şey 
istememiş, çocuklar okuyor; bunu kapatacak, buraya  getirecek.Şu hale 
bakın, halkla savaşılıyor !
Bugünkü Hükümetin programında da; şimdi sözde orta bir yol... 
Efendim, birleştireceğiz; ama, meslek derslerini de burada yavaş yavaş 
başlatacağız. Niçin mevcut imam hatip okulu korunmuyor da bir araya 
getiriliyor da burada yavaş yavaş... Mevcut okul niçin kapatılıyor?!. Bu 
ne zihniyettir Allah aşkına!.. Bu ne haldir!.. Bırakın şu halkla 
savaşmayı, yeter artık, yeter! (RP sıralarından “Bravo”sesleri, alkışlar)
Yükseköğretim, aynı şekilde, bugün, tamamen darmadağınık 
durumdadır. Bugün, bilindiği gibi, 56 tane üniversitemiz var. Bu 
üniversitemiz var; bu üniversitelerimizde yeterli öğretim üyesi yok; 
yetiştirilmemiş kırk senedir. YÖK, bu üniversitelerimize, onların 
muhtariyeti çerçevesi içerisinde yardımcı olacağı yerde, o da, getirmiş 
şimdi kanun değişikliği, aklı fikri nedir; bu üniversitelere öğretim üyesi 
yetiştirmek için dış ülkelere göndereceğimiz çocukları objektif bir 
şekilde seçmeyecekmişiz, bu ÖSYM gibi, imtihan edip de, kim başarılı 
olacak; bu seçilmeyecekmiş; ya; birkaç tane beyefendi, bunlarla mülakat 
yapacak, hangisini isterse onu götürecek... Bu ne zihniyet Allah aşkına!.. 
Kimi aldatıyorsunuz!.. (RP sıralarından alkışlar) Objektif ölçüler 
varken, bunlar yerine sübjektif ölçü... Neden; çünkü, imtihanların 
birincilerine bakıyorlar ki, millî ve manevî değerlere bağlı insan; Ooo, 
üniversiteler bu insanların elinde kalırsa, biz, yandık... Siz, zaten 
yandınız!.. (RP sıralarından alkışlar) Allah sizi yanmaktan kurtarsın. 
Vaktimiz çok ölçülü olduğu için teferruata girmiyorum. 
Çok aziz ve muhterem arkadaşlarım, bakınız, bugünkü millî eğitime 
ayrılmış olan 4 milyar dolar fevkalade yetersizdir, eğitim en mühim 
meselemizdir. Başka ülkelerle mukayese ettiğimiz zaman, onların, 
bütçelerinden çok büyük pay ayırdıklarını, çok büyük meblağlar 
ayırdıklarını görüyoruz. Şu 65 milyonluk Türkiyemizin gerçek bir 
eğitime kavuşması için -bir yılda kavuşamaz- en aşağı, bu yıl, 14 
milyar dolar koymamız lazım. Bende, bunun, detaylı dökümleri var; 
ama, zaman müsait değil; sadece neticeyi arz edip, geçiyorum.
Çok aziz ve muhterem arkadaşlarım, çok önemli bir konu da, tabiî, 
adaletimizdir; devletin en önemli görevidir. “Adalet mülkün temelidir.” 
Ne olması lazım; adaletin, önce mevzuatı kolay anlaşılır, adaleti tesis 
edecek olan dairelerin, yurdumuzun her yerine yaygın olması, adlî 
hizmetlerin, basit, kolay, süratli, ucuz, adlî hizmetlerde çalışan hâkim, 
savcı ve diğer personelin çok iyi yetişmiş, adlî dairelerin her bakımdan 
çok iyi teçhiz edilmiş, Adlî hizmetlerde kullanılacak vasıtaların 
elverişli ve yeterli olması, hâkim kadrolarının ihtiyaçla orantılı olması, 
adlî hizmetlerde çalışan hâkim, savcı ve diğer personelin malî 
imkânlarının tatminkâr ve özlük haklarının teminat altına alınmış 
olması, suç ve cezaların toplum bünyesine uygun ve caydırıcı nitelikte 
olması lazım gelirken, bugün, halimiz çok acıklıdır; çünkü, şu anda 
mahkemelerimizde 10 milyon dosya var. Bu 10 milyon dosya demek, 30 
milyon insanın mahkeme kapısında beklemesi demektir. Gelişmiş 
ülkelerde, bir hâkim, yılda en çok 200 tane dosyaya baktığı halde, bizde, 
bu adet 1 000-1 500 civarındadır. Hâkimlerimizin hangi müşkülat 
altında olduğunu görelim. Hâkim kadro sayısı 7 bindir; şu anda, bunun 
da yüzde 25’i boştur. Halbuki, bugün, Türkiye’nin hâkim ihtiyacı, en az 
40 bindir. Bunları, yine, bir bir sayacak değilim. Maalesef, bizim millî 
bütçemizden adalete ayırmış olduğumuz paralar gittikçe azalmaktadır. 
Bu paylar, 1992 yılında yüzde 1,5 iken, şimdi, binde 8’e düşmüştür. 
Düşününüz, bütün adalet mekanizmasına sadece 400 milyon dolar 
ayrılıyor; yani 29 trilyon lira. Halbuki, demin söylediğim şekilde, adalet 
hizmetinin yayılması, hâkimlerimizin tatminkâr özlük hizmetlerine 
kavuşması, adalet binalarımızın hizmetlerini yapar hale getirilmesi için 
-yine dökümünü ayrı ayrı sayacak değilim- adalet mekanizmasına, 
toplam olarak en aşağı 3 milyar dolar verme mecburiyetimiz vardır.
Nihayet, çok aziz ve muhterem kardeşlerim, hiç şüphesiz ki, en önemli 
konumuz güvenlik konusudur. Vatanımızın birliğinin, bütünlüğünün ve 
bölgemizde barışın korunması için, öncü, lider bir ülke olarak son 
derece güçlü silahlı kuvvetlere sahip olma mecburiyetimiz vardır. 
Bugün, silahlı kuvvetlerimize, sadece 4,3 milyar dolar; yani, 325 trilyon 
lira ayrılmış bulunmaktadır; bunun, silah alımı için bunun, sadece 1,3 
milyar doları söz konusudur. Ne silah alımı için ayrılan para yeterlidir 
ne savunma sanayiine yatırım yapmak için konulan paralar yeterlidir ne 
silah ihtiyacımızın modernizasyonu için ihtiyaç duyulan paralar 
bakımından konulan paralar yeterlidir. Bundan dolayıdır ki -fazla 
teferruata girmeden hemen ifade etmek istiyorum- millî savunma 
bütçemiz, ne yazık ki, yıldan yıla azalıyor; halbuki, etrafımızdaki 
ülkelerinki hızla artmaktadır. Modernizasyon için silahlı kuvvetlerimiz, 
on yıl için 67 milyar dolar istiyor, yani, yılda, takriben 7 milyar dolar; 
ancak, bu bütçeye sadece 2 milyar dolar konulmuş; modernizasyon 
parasında 5 milyarlık bir eksiklik vardır. 
Dünyada pek çok ülke 7-8 milyar 10 milyar dolarlık silah ihraç ediyor. 
Bizim de, o silah ihraç eden ülkeler arasında olmamız gerekir. Kardeş 
Müslüman ülkelerin silahlarını bizim imal edip vermemiz lazım; ama, 
ne yazık ki, biz, yılda 7 milyar, 8 milyar dolarlık, silah ithalatçılarının 
başında geliyoruz; ne acıklı bir durumdur!.. Onun için, bu yanlış 
politikaların hepsinin değiştirilmesi lazım gelir. Savunma sanayiine bir 
ülkenin kendisi sahip olmalı; araştırmalar yaparak, kendi silahlarını 
kendisi yapmalı.
Bakın, biz, bunun acısını Kıbrıs Barış Harekâtında çektik; bizim 
gemimizi bize vurdurdular. Çünkü, radarımızı onlar imal etmişlerdi, 
radarımızın içerisine hileyle girdiler ve kendi gemimizi vurduk. Irak 
savaşında da -yine, bilindiği gibi- Irak, silahlarını başka yerlerden 
aldığı için, bir anda, bütün silahları felç oldu. Bundan dolayıdır ki, 
savunma sanayiinin araştırma kısmına, mutlaka, başka ülkelerde olduğu 
kadar önem vermeliyiz. Onlar bizim bütçemiz kadar araştırmaya para 
ayırıyor, bir o kadar da savunma sanayiine ayırıyor. Amerika, 
araştırmaya bizim ayırdığımızın 4 misli fazla para ayırıyor. Savunma 
araştırmaları için, en aşağı, 1 milyar dolar ayırmamız lazım ve 
savunma sanayiinin, uçak sanayiinin, tank sanayiinin, güdümlü füze 
sanayiinin desteklenmesi için de en az 1 milyar dolar ayırmamız lazım. 
Özet olarak ifade edecek olursam, bugün, konulmuş olan 4,3 milyar 
dolara ilaveten, en az,  7 milyar doların daha ilave edilmesi 
gerekmektedir. 
Muhterem arkadaşlarım, böylece, devletin, dört temel hizmetini 
yapabilmesi için sağlığa 4, millî eğitime 14, adalete 3, millî savunmaya 7  
olmak üzere 28 milyar dolar daha bu bütçeye ilave edilmesi lazımgelirdi. 
Halk için de 32 milyar dolar ilave edilmesi icap ettiğini geçen 
konuşmamda söylemiştim. Devletin, Karayollarının parası yok, elindeki 
yatırımları bitirmesi mümkün değil, israftan başka bir şey yapmıyor, 5 
bin tane yatırım var, ayrılan paralar hiçtir. Bu yatırımları ciddî bir 
şekilde desteklemek için de en az 13 milyar dolar ilave etmek lazım.  
Bunları toplayacak olursak, Türkiye’nin bütçesi 120 milyar dolardan 
aşağı olamaz. Bir İspanya’nın bütçesi 180 milyar dolarsa, 44 milyon 
nüfuslu bir Kore’nin bütçesi 120 milyar dolarsa, bizim de elbet 120 
milyar dolarlık bütçeye sahip olmamız lazım. Neden olamıyoruz; 
çünkü, bütçe, millî gelire bağlı. Bizde üretim yok, halk fakir, devlet fakir. 
Neden millî gelirimiz artmıyor; işte, bu rantiyeci politikalar yüzünden. 
Dolayısıyla, lütfen, şu yaptığım toplamaya dikkat buyurunuz. 
Bakınız, rantiyecilik ne demek? Biz, neyin düzelmesini istiyoruz? 
Bugün ülkemizde 2 bin tane rantiyeci var. Bunların bir eli -geçen sefer 
de söyledim- devletin kasasındadır, öbür eli de devletin 
direksiyonundadır; istedikleri gibi her şeyi tanzim ediyor, devletin 
kasasını istediği gibi kullanıyor. Bundan dolayıdır ki, halkın 32 milyar 
dolarını almış, kendisi kullanıyor. Ayrıca da, ülkemizde, kendileri 
zengin olsun diye faizleri yüksek tutuyorlar, üretim olmuyor, gelişme 
olmuyor. Onun için bir elleriyle devlet kasasından 32 milyar dolar 
alırken, öbür elleriyle 40 milyar dolarlık millî gelir artışını da 
engelliyor. Eğer, bu rantiyeci politika değişirse, bu 32 milyar haksız 
kazançları halka döner, ülkenin gelişmesini engellemek suretiyle mâni 
oldukları 41 milyar dolarlık millî gelir artışı da, söylediğim gibi, 
devletin millî savunmasında, devletin, eğitiminde sağlıkta ve adalet 
hizmetlerinde projelerini canlı bir şekilde yürütmesine yeter. 
Türkiye’nin, bugün bu imkânları var; her şey, yönetimdeki hataya 
geliyor. İşte, Sayın Mesut Bey, 22 Şubat günü, aslında, demokrasinin 
arkasından, bir görünmeyen ihtilal yaptı; vaktiyle, 12 Şubatta, 
demokrasiye karşı ihtilal yapıldı. Şimdi, Sayın Mesut Bey de, 22 
Şubatta, bayramın üçüncü günü, tuttu, demokrasiye karşı; hayır, bu 
rantiyeci düzen devam edecektir; bırakalım, bu rantiyecilerin bir eli 
devletin cebinde olsun, 32 milyar dolar haksız kazanç devam etsin; 
bırakalım, bir eli direksiyonda olsun; millî gelirin 41 milyar dolar 
artışını engelleyelim demişlerdir. Bunu, elbette, isteyerek 
yapmadıklarını biliyorum. Neden yapıyor; haberi yok!.. (RP 
sıralarından alkışlar) Haberi yok!.. 
İşte, bizim, bu konuşmaları yapmakta maksadımız bu. Biz, hepimiz 
kardeşiz; Türkiye, 7 milyar dolara bir büyük, modern uçak fabrikası 
kursa, Suudi Arabistan’ın, bir senede aldığı 7 milyar dolarlık 
uçaklarını Türkiye’den göndersek; benim kadar, sizin de sevineceğinizi 
biliyorum. Gelin, bunu yapalım Allah aşkına!.. (RP sıralarından 
“Bravo” sesleri, alkışlar) 
Çok aziz ve muhterem kardeşlerim; şimdi, bütün bu ekonomik konular 
kadar mühim olan dış politika mevzularına geliyorum. Ah! ah! kaç 
cephede çarpışmaya mecburuz bir bilseniz!... (RP sıralarından alkışlar)
Çok aziz ve muhterem kardeşlerim; dış politikamızda, üç tane büyük 
noksanımız ve hatamız var; birincisi, Türkiyemizde, dış politika 
stratejilerini oluşturacak strateji enstitülerimiz yok, beyin takımımız 
yok. Geçende, Sayın Başbakan “efendim, bürokrasi, hükümete yanlış 
bilgi verdi” dediler; o bürokrasi, bu alternatifleri üretmeyecek, o 
alternatifler, beyinlerde üretilecek, beyinlerde; o bürokrasi, onları takip 
edecek; faydaları, mahzurlarıyla hükümete sunacak. Ee, bizde, böyle bir 
araştırma müessesesi yok. Bakanlık, şimdi kurmaya çalışıyor. 
Bakanlığın emrindeki müesseseden hayır gelmez; çünkü, o müesseseye 
Hükümet bir görev verdiği zaman, “gümrük birliğinin faydalarını 
hazırla da şu Erbakan’a cevap verelim” diyecek. (RP sıralarından 
alkışlar) Halbuki, objektif, mücerret olarak, bu gümrük birliği ne 
getiriyor ne götürüyor, bunu araştıracak. Serbest düşünceleri 
araştırmaya ihtiyacımız var. Beyin yok... 
Bundan başka, bizde, millî politikaların yürütülmesi ne Parlamentoda ne 
Bakanlar Kurulunda olmuyor. Bu nasıl demokrasi Allah aşkına?!. 
Bakın, daha geçenlerde, bizim Abdullah Gül Bey, bu kürsüye geldi, 
gündemdışı konuştu; “yahu, siz İsrail ile çok muazzam bir anlaşma 
yapmışsınız; nedir bu anlaşma?” dedi. Bakan Bey, buraya çıktılar, 
geldiler; “Efendim, bana da zarf yeni geldi; açayım bakayım neymiş bu 
anlaşma” dedi, burada zarfı açtı. (RP sıralarından alkışlar) Bu nasıl 
ülkedir!.. Bu nasıl yönetim!..
BAŞKAN – Sayın Erbakan, konuşma sürenizin 5 dakikalık bölümü 
kaldı efendim
NECMETTİN ERBAKAN (Devamla) – Aman! yapmayın; ben 
12.30’da başladım, şimdi saat 13.05. 
BAŞKAN – Ben izliyorum efendim.
NECMETTİN ERBAKAN (Devamla) – İşte, benim saatim önümde...
MEHMET CAVİT KAVAK (İstanbul) – Sizinki alaturka!..
BAŞKAN – Bu saate tabiyiz Sayın Erbakan.
NECMETTİN ERBAKAN (Devamla) – Saatim önümde.
Çok aziz ve muhterem arkadaşlarım, bakınız, üçüncü büyük eksiğimiz 
işte buradan doğuyor; bizim dışpolitikamızın arkasında milletimiz yok. 
İşte, 65 milyon insan... İsrail ile yapılan bu anlaşma için ortalık fokur 
fokur kaynıyor, bizim yöneticilerimizden ses çıkmıyor!.. Arkasında 
halk olmayan bir dış politikanın muvaffak olması mümkün değildir. 
(RP sıralarından alkışlar) Onun için, temeldeki bu yanlışların mutlaka 
düzeltilmesi lazım. 
Asıl, en mühim mesele; bizim, dış politikada oluşmuş millî bir 
politikamız yok. Önüne gelen, bir günde, bin yıllık temel politika 
esaslarımıza, aykırı yola saptırmaya kalkışıyor. Bu, çocuk oyuncağı 
değil. Bu nasıl ülke yönetimi!.. Bu nasıl dış politika!.. Bu nasıl öncü 
devlet olma hali Allah aşkına!..
Bakınız, bizdeki bu felaketlere rağmen, etrafımızda 3 tane istilacı ülke, 
planlarını adım adım yürütüyor. Birisi, Yunanistan gayesi var. Nedir 
bu; megali idea; yani, Doğu Roma İmparatorluğuna sahip olacak, 
yeniden Bizans’ı diriltecek; “ben buraya sahip olacağım...” Öyle, Kıbrıs 
mıbrıs değil onun gayesi, bütün Anadolu’yu almak... İlkokul 
çocuklarına da bunlar okutturuluyor. 
Bunu temin etmek için, şimdi, gitmiş, Balkanlardaki ülkelere diyor ki: 
“Sizi, ben Avrupa Birliğine sokacağım.” Haydaa!.. Onlar bizim 
kardeşlerimiz, onları kendi safına çekmiş... Rusya’yla birleşmiş, 
etrafımızda bir kenet kurmuş... Lozan mozan dinlediği yok; adaları 
tahkim etmiş. Kıbrıs’ın tamamını istiyor. Adım adım adım, kendi 
megalo idiasını yürütmek için hareket ediyor. 
Biz ne yapıyoruz; bakın, Sayın Başbakan zeytin dalı uzattılar, bu 
zeytin dalı fevkalade zamansız uzatılmıştır, yeni bir taviz isteklisi 
görünmekten başka hiçbir işe yaramamıştır. Bizim fiiliyatta yaptığımız 
bir şey yok, iyi ki, onlar bunu reddediyor; “Evet” deseler, masaya 
gelseler, kolumuzu, bacağımızı alacaklar!.. Açık denizlerde bile 
dolaşamıyoruz, manevra yapamıyoruz, adaların tahkimatını 
söktüremiyoruz. 
Bakın, Kıbrıs’ta, daha önceki yönetim, Avrupa Birliğine girmek için 
müracaatlarını engellemesi lazım gelirken, engellememek suretiyle, 
büyük bir hata yapmıştır, inisiyatif onlardadır, biz bekliyoruz...
Aynı şekilde, Batı Trakya’da her türlü zulüm yapılıyor, biz sesimizi 
çıkarmıyoruz. Onlar, orada bizim halkın seçtiği müftüyü reddediyor, 
kendisi müftü tayin ediyor; biz, burada, halkın seçtiği patriğe, gidip 
selam duruyoruz... Bizans’ı kurmak için, onlar, patriği, Bizans kralı 
haline getirmek istiyor; bizim de, bakanlarımız gidiyor, Patrikhanede 
merasimlere iştirak ediyor... Halimiz, bu kadar acıklıdır, bu kadar 
zavallıdır; onlara karşı yaptığımız şey, sadece, onların planlarını 
desteklemekten ibarettir. 
Etrafımızda ikinci emperyalist ülke Ermanistan’dır. Büyük Ermenistan 
ideali var. “Ta, Sıvas’a kadar Doğu Anadolu benimdir” diyor 
“Azerbaycan’ın da büyük kısmı benimdir” diyor ve Azerbaycan’ın 
yüzde 25’ini işgal etmiştir, Karabağ’ı yutmak için planlar hazırlıyor ve 
de 24 Nisanı “Soykırım Günü” olarak ilan ediyor, kendi ideallerine 
kavuşmak için.
Bizimkiler ne yapıyor; Azerbaycan’a bir helikopter vermediği halde, 
Ermenistan’a 50 bin ton buğday, bir daha 50 bin ton buğday; elektrik, 
hava koridoru, liman, kapı... Bütün, onların gayelerine hizmet ediliyor. 
Böyle millî politika olmaz...
Ve etrafımızdaki asıl üçüncü emperyalist ülke, İsrail’dir. İsrail, 
planını 1897’de yapmıştır. Dünya hâkimiyetidir gayeleri ve Basel’de, 
Thedor Herzl’in başkanlığında yaptıkları toplantıda, buna üç adımda 
ulaşacaklarını tespit etmişlerdir; en geç elli senede İsrail’i kuracağız, 
yüze senede de arzı mev’uda sahip olacağız.”
Azrı mevud, Fırat ile Nil arası; bizim topraklarımızı da istiyor. Elli 
senede İsrail’i kurdular. Bayraklarının üzerine koydukları üstteki mavi 
çizgi -İsrail bayrağında- Fırat’ı temsil eder; alttaki mavi çizgi, Nil’i 
temsil eder. Fırat ile Nil’in arası, siyon hâkimiyetinde olacak; ortadaki 
yıldız da budur; bayrakları bile budur. Şimdi, böylece, kendi planlarını 
yapmış ve bütün... 
(Mikrofon otomatik cihaz tarafından kapatıldı)
BAŞKAN – Sayın Erbakan, bir saniye efendim... Kürsüde hazırlanmak 
için harcadığınız süreyi, tekrar tanıyorum. 
Buyurun efendim.
NECMETTİN ERBAKAN (Devamla) – Sağ olun.
Bakınız, işte, bu İsrail... Şimdi, bu sene 1996’tı, gelecek sene 1997; 
yüzüncü yıl geliyor. Arzı mevud, yani büyük İsrail’in gerçekleşmesi 
lazım. İsrail’i kurduktan beri, elli yıldır, haksız tecavüzlerini yaptı... 
Yaptı... Yaptı... Ancak, Allah’a şükürler olsun, silahla gayesine 
ulaşamadı. Bu sefer, barış yoluyla gayesine ulaşma hilesine saptı; 
onların barış dedikleri budur; yine, arzı mevudu, barış yoluyla elde 
etmektir. 
Arzı mevudu barış yoluyla elde etmek isterken, ne görüyor önünde; 
önce, Irak; bu politikaya mani oluyor; öyleyse, onu yerle bir edeceğim. 
Şimdi neyi görüyor; İran’ı; yerle bir etmek istiyor. İşte, İsrail devlet 
sözcüsünün The Times gazetesindeki makalesi “evet, yeni hedefimiz 
İran’dır. İran’ı, aynen Irak gibi, yerle bir edeceğiz” diyor; devlet 
sözcüsü, laf değil... Yine, aynı şekilde, İsrail Savunma Bakanı “evet, 
hedefimiz İran’dır” diyor ve “biz, Türkiye’yle anlaşmayı bunun için 
yaptık; uçaklarımız bunun için gidiyor, silahlarımızı götüreceğiz” 
diyor, açıkça. Bizim bilmediğimiz anlaşmayı, onlar, bütün 
gazetelerinde, açık, açık söylüyorlar. 
Bakınız,hadise şudur: ABD, Kuveyt’te, İran’a karşı bir büyük adayı 
almıştır, üç dört ay önce; burayı, şimdi, bir üs olarak tahkim ediyor. 
Etiyopya, İsrail’in kontrolündedir. Hyniş Adası var Kızıldeniz’de; bu 
ada’yı, iki ay önce, Etiyopya’ya işgal ettirdi İsrail. Burayı, Sudan’a 
karşı ve Kızıldeniz’deki kendi ikmal hatlarını korumak için tahkim 
ediyor. Şimdi, aynı İsrail, bugünlerde anlaşma yaptı Güney Kıbrıs’la. 
Güney Kıbrıs’taki bütün üslerden, İsrail uçakları istifade edecek. Aynı 
İsrail, Türkiye ile anlaşma yaptı. Sorarım size: Şu yaptığımız 
anlaşmayı biz mi yapıyoruz Allahaşkına, yoksa, birileri “yap” dediği 
için mi altına imza atıyoruz?!. (RP sıralarından “Bravo sesleri” 
alkışlar) Adam, orada, planını yürütüyor; sadece Türkiye çapında değil, 
bütün bölge çapında. Ne bu: İran’ı kuşatıyor...
Şimdi, kendilerinin en modern silahları var bildiğimiz gibi; bu fire 
finder; gidiyor, istediği noktayı vuruyor, istediği evi vuruyor ve karşı 
taraftan atılmış olan füzeleri, havada yakalayıp düşürüyor. Bütün bu 
silahlarını getirecek, İran hududuna yerleştirecek ve böylece, sözde, 
biz, savunma anlaşması yapmış olacağız. Bunların hepsi, büyük İsrail 
planından ibarettir. 
Sayın Hükümete sesleniyorum: Bu anlaşmayı siz yapmadınız; bu 
anlaşma, biz, sizinle hükümet konuşması yaptığınız sırada yapıldı; 
ama, şimdi, bu gizli anlaşma size gönderiliyor, aldığımız malumata 
göre. Bunu, tasdik edemezsiniz. Bunu, her şeyden evvel Meclise 
getirmeniz lazım. Bunu Bunu onaylayamazsınız. Bu, bizim, 65 milyon 
insanımızın, bütün tarihimizin inkârı manasına gelir. (RP sıralarından 
alkışlar) Biz, böyle bir oyuna alet olamayız. Bugün, Güney Lübnan’daki 
bombardımanın manevî mesulü, Türkiye’nin o günkü yöneticileridir; 
çünkü, bunlar İsrail’e yüz verdikleri için, İsrail bu planları tatbik 
ediyor. Ondan dolayıdır ki, bütün Müslüman ülkeler aleyhimize 
dönmüştür ve bütün halkımız aleyhimize dönmüştür. Böyle, tarihimize, 
miletimize, inancımıza karşı, bu ihanet yapılamaz. 
Bakın -sözümü kapatıyorum- bütün bu konuştuklarım ne gösteriyor: 
Rantiyeci zihniyet, Türkiye’de, işte elimdeki şu belgede görüldüğü gibi, 
açlıkları doğurmuştur; komşumuz ülkelerde, yine, görüldüğü gibi, bu 
ceset hangarlarını doğurmuştur; bu, İsrail bombardımanında vefat 
eden çocukları için, anaların  gözyaşlarını doğurmuştur. 
Bütün bunların, temelde müsebbibi, Türkiye’deki rantiyeci zihniyettir. 
Geliniz, lütfen, dünyanızı düşününüz, ahiretinizi düşününüz;  bu yanlış 
yoldan dönelim.
Sözlerimi kapatıyorum ve bir kere daha ifade ediyorum ki, Türkiyemizi 
kurtaralım, halkımızı kurtaralım.
Allah’a emanet olun. (RP sıralarından ayakta alkışlar)
BAŞKAN – Refah Partisi Grubu adına konuşan Konya Milletvekili ve 
Genel Başkan Necmettin Erbakan’a teşekkür ediyorum. 
Değerli milletvekilleri, Cumhuriyet Halk Partisi Grup Başkanvekili 
Sayın Nihat Matkap’ın bir müracaatı var; burada, Demokratik Sol Parti 
sözcüsünün konuşmasında, bazı bölümlerin, Gruplarının 
görüşlerindeki açıklamalara ters düştüğünü ve gerçek dışı olduğunu 
iddia ediyorlar. Bu konuda, İçtüzüğün 70 inci maddesine göre söz 
istemleri var; ancak, ben, talebi, İçtüzüğün 70 inci maddesine göre 
karşılama imkânı bulamıyorum; çünkü, Demokratik Sol Parti Grubunun 
açıklamalarında bir sataşma yoktur. Ayrıca, Cumhuriyet Halk Partisi 
Grubunun ifadelerinde yer alan bir sözün başka bir şekle dönüştürülmesi 
de yoktur. Sadece, Demokratik Sol Partinin, bir durumu kendine göre 
yorumlaması vardır. Bu kürsüye gelen bütün hatipler, bu türlü 
yorumlamaları yapabilirler. Başka vesilelerle, bu yorumlar, Cumhuriyet 
Halk Partisinin yorumuyla karşılanabilir. Onun için, bu geç süre 
içerisinde sataşmadan dolayı söz verme imkânı bulamıyorum.
NİHAT MATKAP (Hatay) – Sayın Başkan, günlerdir Meclis yönetimi, 
Grubumuza karşı objektif davranmıyor, bunun üzüntüsünü yaşıyoruz.
BAŞKAN – Saat 14.00’te tekrar toplanmak üzere, oturumu kapatıyorum.
Kapanma Saati :13.17



İKİNCİ OTURUM 
Açılma Saati : 14.00 
BAŞKAN : Mustafa KALEMLİ
KÂTİP ÜYELER : Mustafa BAŞ (İstanbul), Ali GÜNAYDIN (Konya) 



BAŞKAN – Değerli milletvekileri, Türkiye Büyük Millet Meclisinin 43 
üncü Birleşiminin İkinci Oturumunu açıyorum. 

III. – KANUN TASARI VE TEKLİFLERİYLE 
KOMİSYONLARDAN
GELEN DİĞER İŞLER (Devam)
1. – 1996 Malî Yılı Bütçe Kanunu Tasarısı ve Plan ve Bütçe 
Komisyonu Raporu (1/285) (S. Sayısı : 1) (Devam)
2. – Katma Bütçeli İdareler 1996 Malî Yılı Bütçe Kanunu Tasarısı ve 
Plan ve Bütçe Komisyonu Raporu (1/286) (S. Sayısı : 2) (Devam)
BAŞKAN – 1996 Malî Yılı Genel ve Katma Bütçeli İdareler Bütçe 
Kanunu Tasarıları üzerindeki son konuşmalara, kaldığımız yerden 
devam ediyoruz. 
Komisyon ve Hükümet yerinde. 
Söz sırası, Anavatan Partisi Grubunun.
Anavatan Partisi Grubu adına, önce, Sayın Yılmaz Karakoyunlu; 
buyurun.
ANAP GRUBU ADINA YILMAZ KARAKOYUNLU (İstanbul) – 
Sayın Başkanım, değerli milletvekilleri; 1996 yılı bütçesi üzerinde, 
Anavatan Partisinin görüşlerini arz etmek üzere huzurunuzdayım. Bu 
vesileyle, Grubum ve şahsım adına hepinize saygılar sunarım. 
Anavatan Partisi Grubuna ayrılmış bulunan zamanı, Aydın Milletvekili 
Sayın Dr. Yüksel Yalova ile, eşit ölçüde paylaşarak kullanacak ve 
görüşlerimizi arz edeceğiz. 
1996 bütçesi, malî terminolojiyle ifade edersek, eksik zamanlı bütçedir. 
Bu terminolojinin siyasetteki ifadesine de “aksak bütçe” diyoruz. 
Dolayısıyla, bugün, eksik zamanlı aksak bir bütçeyi tartışmaktayız. 
Bütçenin ilk dört aylık uygulaması, bir önceki hükümetçe -yani, bir 
başka siyasî irade tarafından- nasıl oluşacağı kendisi tarafından 
kestirilemeyen bir başka hükümete -yani, bir diğer siyasî iradeye- âdeta, 
elini kolunu bağlayan bir telaş içerisinde hazırlanmış ve devredilmiş 
olduğu için, kaynak tahsisleri dengesine, ihtiyaçların gereklerine ve plan 
hedeflerine uygun olup olmadığı konusuna yeteri kadar özen 
gösterilmemiştir. 
Bugün tartıştığımız bütçe, bu zaafına rağmen, gerek Plan ve Bütçe 
Komisyonunda gerekse Yüce Meclisinizin müzakerelerinde, hem sayısal 
değerleri hem de siyasal içerikleri bakımından, fevkalade 
zenginleştirilmiş ve iyileştirilmiştir. Bu nedenle, sayısal dengelerinden 
daha çok, aritmetik tahsis ve tahminlerinden çok, bir bütçenin bünyesinde 
bulunan ekonomik kimlik, sosyolojik değerler ve siyaset bilimi 
açısından ele alınabilir noktaları üzerinde yoğunlaşacağız; çünkü, 
toplumun omurgasında yakalamak ve sorunlarına çözüm üretebilmek, 
artık, bütçenin, sayısal dengelerindeki muhasebe kültüründen çıkarılıp, 
politika değerlerine egemen olan noktalardaki sosyolojik ve siyaset 
biliminin değerlerine bağlı olarak vermek gerekir. 
Bu nedenle, bütçenin tartışmasını da, bu söylediğimiz temel ilkeler 
çerçevesinde ikiye ayırıyoruz: İşin ekonomik kimliği ve siyaset 
sosyolojisi açısından ele alınabilecek değerlerini, bendeniz; siyaset 
bilimine ilişkin bahislerini ise, Aydın Milletvekilimiz Sayın Dr. Yüksel 
Yalova sunacaktır. 
Sayın Başkan, değerli milletvekilleri; 1996 bütçesi, bugünkü Hükümeti 
oluşturan siyasî partilerin, malî ve ekonomik tercihlerini, politika 
ortamında somutlaştıran, kâmil anlamda bir belge değildir. Bu nedenle, 
Hükümeti oluşturan partilerin siyaset taahhütleri ve telakkileri açısından 
kendilerine sorumluluk izafe edeceğimiz kaynak olarak da 
değerlendirilemez. 
Bir örnek isterseniz, eğer bir bütçe, ekonomik şahsiyetinde, fert başına 
düşen millî gelirinin 2 300 dolar olduğu dönemde, eğer bütçeyle, bu 
bütçeyle fert başına isabet eden borç miktarı 1 700 dolara getirilmişse, 
bu tıknefes ekonomiye maliye dehlizlerinde çare üretmeniz mümkün 
değildir; ama, bütçe profili üzerindeki her vicdanlı düşünce, bu tespitin 
doğruluğuna da ittifak edecektir. Bu ittifakın siyaset lisanındaki itirafı 
ve kabulü de açıktır. Bu itirafın kabul ettiği gerçek, bu işin 
sorumlusunun Sayın Mesut Yılmaz Başbakanlığında teşekkül eden 53 
üncü Hükümetin olmadığıdır. 
Sayın Başkan, değerli milletvekilleri; bu bütçenin hazırlığında, eksik 
zamanlı aksak bütçe olmaktan kaynaklanan bazı ciddî ekonomik 
maluliyet bahisleri de vardır. Bütçenin, fiziksel veya parasal olarak 
ölçülebilir aktifleri ekonomi politikalarını tam kavrayamıyorsa, malî 
açıdan etkinlik sağlayacak seviyeye ulaştırılması da mümkün değildir 
ve ekonomik hedeflerimiz açısından belki de en ciddî sorun buradadır; 
çünkü, uluslararası rekabete dayanıklı olmayan bir ekonomik yapıda, 
kaçınılmaz biçimde otarşik gelişmelere yönelen bütçe disiplinlerine 
gidilir ve böylelikle de, uluslararası pazar ekonomilerinin getirdiği 
verimlilikten yararlanma imkânı olmaz. Eğer, uluslararası ekonomilerin 
sağladığı verimliliği yakalayamayan ulusal ekonomi sistemleri içerisinde 
bakarsak, yurttaşa refah sağlamak da mümkün olmaz.
Son dört yılda benimsenen politikalar, çok ciddî ölçüde, ekonomik ve 
sosyal yapı yıpranmaları getirmiştir ve eğer, bu yıpranmalar kısa 
sürede telafi edilmezse, Türk ekonomisi, bu uluslararası verimliliğe talip 
olacak ehliyette de olamayacaktır; çünkü, reformlar ve istikrar 
çelişkisinde beliren, giderilmesi gerekli disiplin hazırlanışı, bu bütçede, 
bu anlayışla benimsenmiş olmasına rağmen, ekonomi politikalarına 
yansıyacak özelliklerle donatılamamıştır. 
Bu konularda benimsenmiş politikaların uygulama cesaretlerinin ve 
bütçeyle ilgili hükümlere ilişkin tartışma düzeninin yeteri kadar 
olmayışından kaynaklanan meseleler de, yine, ekonomi politikalarına 
yansıyamayan bütçe büyüklükleri olarak kalmaya mahkûmdur. 
Meseleye, sadece, bütçe hazırlama tekniği veya maliye pratiği olarak da 
bakamayız. Gelecek yüzyıla ilişkin taleplerimizin haklılık kazanması 
ve onların uygulanabilir düzeylere ulaştırılması, bu ekonominin, bu 
verimliliğe talip olma ehliyetini kazanmasına bağlıdır. Aslında, bugün, 
burada tartışmamız gereken en önemli başlık da bu olmalıydı.
Siyaset sosyolojisi ve ekonomi politiği açısından Türk ekonomisini en 
darboğazda sıkıştırmış bulunan “ipotek koordinatları” dediğimiz 
husus, işte bu düzlemde teşekkül etmiştir ve ekonomimiz, entegre 
olmayı planladığı sistemin özelliklerine talip olma ehliyetinde, henüz 
istenilen noktaya ulaşmamıştır. İnşallah, 1996 bütçesi, bu darboğazı 
aşacak ve bu ülkeyi düzlüğe çıkaracak rasyonel, gerçekçi, adil çözümleri 
ve buna bağlı olarak radikal reformları gerçekleştirme fırsatını 
arayabilecektir. Türk ekonomi vicdanı ve Türk maliye ahlakı, bu 
sorunlar ortamında, bu Hükümetin kaçınılmaz güçlüklerle karşılaşma 
gerçeğini, bir siyasî müsamaha idrakiyle bugünden hoş görecek 
adalettedir; çünkü, bu bütçe, bu Hükümetin kendi hazırladığı bütçe 
değildir.
Nitekim, Sayın Başbakan, bütçenin tümü üzerindeki eleştirilere cevap 
verirken, bu zaafa işaret eden spesifik bir eleştiri ve soru bulunmamasına 
rağmen, önemine binaen, konuya resen temas etmek ihtiyacını duymuş 
ve aynen kendi ifadelerini okuyorum: “Yeni yüzyılın gereklerini 
karşılayacak reformları gerçekleştirecek ekonomik yapı sağlanmadıkça, 
bütçelerle önemli politika kararlarını uygulamaya koymanın mümkün 
olamayacağını” ifade etmiştir.
Size bir örnek veriyorum; 53 üncü Hükümetin kendinden bir evvelki 
Hükümetin, yani, bir önceki siyasî iradenin hazırlayıp kendisine 
devrettiği bütçenin teknik detaylarına fazla girmeksizin, sadece, politika 
kararlarını etkileyen dengeleri açısından bir örnek veriyorum: Eğer, bir 
bütçe, alınan verginin iki katını “faiz” adıyla gelir olarak dağıtıyorsa, o 
bütçenin, Türkiye’yi, gelişen dünya standartlarına ulaştıracak altyapıyı 
oluşturması; otoyollar, telekomünikasyon, havalimanları gibi ciddî 
altyapı yatırımlarını gerçekleştirmesi mümkün değildir. O zaman da, 
böyle bir bütçeyi zorunlu olarak devralan 53 üncü Hükümete fatura 
çıkarmak, siyaset ahlakı açısından mümkün değildir. Bu gerçeğin 
bugünden tescil edilmesi bakımından, bu örneğe ve bu hususiyete işaret 
ediyorum. Çünkü, bütçenin içerdiği büyüklüklerle, geleceğimizin 
istenilen ölçüde planlanamayacağı açıktır. Eski hükümet tarafından 
hazırlık aşamasında öngörülen hedeflerin gerçekçi olmadığı, bir 
önemli başlık olarak ortaya çıkmıştır; ancak, Bütçe Komisyonu, 
benimsediği gerçekçi yaklaşımla, bu bütçeyi, oturması gereken zemine 
oturtmuş; fakat, önümüze kimliği değişmiş bir bütçe getirme şansını 
kullanamamıştır. Örneğin; faiz ve personel ödemelerindeki artış 
harcamaları sağlam kaynaklara dayanmamaktadır. Örneğin; bu bütçenin 
yatırımları hiç mesabesindedir ve dört yıllık geleneğini sürdürerek 
hazırlanmış olan bu bütçe, sadece bir prosedür zaruretiyle, bu sevimsiz 
alışkanlıkla bugünkü Hükümete devredilmiştir. Nitekim, Sayın 
Başbakan, bütçenin tümü üzerindeki görüşmelere cevap arz ederken, bu 
konunun da altını çizme ihtiyacını duymuş ve sıkıntısını şöyle ifade 
etmiştir: Kaynak yetersizliğinin sınırladığı yatırım bütçesiyle iktifa 
ediyoruz. Sayın Başbakanın nezaketindeki üslup zarafetiyle açıkladığı 
bu ifadenin, gündelik dilde; yani, sizin, benim, bizi televizyondan 
izleyenlerin anladığı manada, o dilde kullanırsak; Mesut Yılmaz 
Hükümeti, kaynakları yönünden hadım edilmiş bir yatırım bütçesi 
devralmıştır. Bunun sebebi açıktır; 1993 yılından itibaren konsolide 
bütçe açıklarının sürdürülebilirliği imkânı kalmamış olmasına rağmen, 
o anlayış içerisinde uygulamaya devam edilmesi, netice itibariyle, 
ekonomiyi 1994 Nisanına getirmiştir. O tarihteki tehlike çanlarının 
feryadı hâlâ kulaklarımızdadır. Yine, maliye terminolojisinin sevimli 
ifadesiyle, içborç servisi ya da açık anlatımıyla; yani, sizin, benim ve 
bizi televizyon başında izleyenlerin anladığı deyimle bakarsak, 1 yıllık 
borç mükellefiyetimiz bütün vergiler toplamını aşan bir orana; yani, 
yüzde 105’e ulaşmıştır. 5 Nisan kararlarını aldıran alarm buydu. 5 
Nisan kararlarından bugüne kadar bu alarm hâlâ devam etmiş ve Mesut 
Yılmaz Hükümetine devredildiğinde, bu oran, yüzde 182 seviyesine 
getirilmiştir. Hatta, dışborçtan da belli bir miktarını koyduğunuz ve 
gerçek rakamı elde etmek istediğinizde, bu oran yüzde 200’e 
ulaşmaktadır. Bu sonuçların yarattığı çözümsüzlüğün giderilmesindeki 
sıkıntıyı, yine Sayın Başbakan, herhangi bir spesifik sual de teveccüh 
etmek veya bir eleştiriye cevap vermek gereği olmaksızın, sadece 
karşılaşılmış soruna işaret etmekten kaynaklanan ihtiyaçla durumu 
açıklamış ve nazik bir ifadeyle şöyle demiştir: “Hazinemizi 45 günlük 
borçlanmaya mecbur eden acılı finansman talebini nihayet 7 aya 
çıkarabildik.”
Sayın Başkan, değerli milletvekilleri; bütçe görüşmelerinin son gününde 
bunları söyleyişimin tek bir sebebi var. Amacım, siyaset ihtiyacıyla 
geçmişin eleştirilmesi değil, teknisyen duyarlılığıyla geleceğin 
endişelerini gündeme getirmektir; çünkü, Yüce Meclisimizin çok önemli 
katkılarıyla iyileştirilmiş bulunan bu bütçe, her türlü isabetli müdahale 
ve tanziminize rağmen, bekleyişlerimiz doğrultusunda malî ve ekonomik 
sonuçlar almamıza imkân verecek yapıya ulaşmamıştır. Cankurtaran 
simidi gibi sarıldığımız ekonomik önlemler uygulama planı, bizi bu 
noktaya getirmiştir. 
Geldiğimiz noktada işaret etmek istediğim sadece bir örnek vardır. Yüce 
Meclisiniz ve bizi izleyenler bilmelidirler ki, 1966 yılı için öngörülen 
yatırım seviyesi, 1992’de Mesut Yılmaz’ın devrettiği bütçedeki 
yatırım seviyesinin gerisindedir. Geçmiş dört yıl içerisindeki malî ve 
ekonomik politikalarda maharet seviyesi ve uygulamadaki yönetim 
başarısı düzeyi üzerinde bir tartışma noktasında değilim; ancak, 
karşılaştığımız talihsizliğin 21 nci Yüzyıla hazırlanışımızda ciddî bir 
ayak bağı olduğunu ve bu talihsizliğin ekonomik ve sosyal yapının 
geliştirilmesini kösteklediğini ve bu talihsizliğimizin; örneğin, yurttaşı 
hastane kapısında; örneğin, oğlumuzu, kızımı okul yerine kahvehane 
köşesinde ve bunların her birini mahzun ve çaresiz noktada bırakan 
yerdedir. Bu talihsizlik, belki de yakın bir gelecekte karanlıkta 
kalabileceğimiz ihtimaliyle, sanayimizi, ülkemizi, yurttaşımızı tehdit 
eden bir tehlike kaynağına da gelmiştir.
Mesut Yılmaz Hükümetine devredilen bu bütçe, Plan ve Bütçe 
Komisyonunda gerçekçi bir baza oturtulmuştur. Bu nedenle, Plan ve 
Bütçe Komisyonu Başkanını, Plan ve Bütçe Komisyonu üyelerini, başta 
Planlama ve Maliye olmak üzere, bütün bakanlıkların bürokratlarını, 
bütün siyasî partilerimize mensup milletvekillerini ve bütün parti 
milletvekillerini teşekkürle tebrik ediyor ve bu görevin içerisinde 
mesuliyet almış olmalarının cesaretini de saygıyla burada ifade 
ediyorum. 
Ancak, bu olumlu katkının bütçe büyüklüklerini değiştirdiğini, 
dolayısıyla, bütçe açığını da yükselttiğini ifade etmek zorundayım. 
Zira, bu değişiklikler nedeniyle bütçede öngörülen enflasyon oranının, 
dolayısıyla deflatörün, takdim edilmiş sayıyı aşacağını, ortalama dolar 
kurunun yükseleceğini ve faiz fiyatının yeniden yükselmeye 
geçebileceğini ifade etmek durumundayım. Ancak, bu aksak ve eksik 
zamanlı bütçe, bir evvelki hükümet tarafından hazırlandığı için, 
hükümetin ortak başkanı olarak Sayın Deniz Baykal’ın “bu bütçe 
enflasyonu artıracaktır” tarzındaki işaretlerinin, aslında kendilerinin 
tanzim etmiş olduğu bütçe düzeninden kaynaklandığını ifade etmek de 
zorundayım. 
Sayın Başkan, değerli milletvekilleri; eskiden, Maliye, bir disiplin içinde 
yürütülürdü. Devlet Planlama Teşkilatında yıllık programlar hazırlanır, 
yıllık programlar, beş yıllık kalkınma planları içerisinde öngörülmüş 
olan hedeflere en kısa sürede nasıl ulaşılabileceğinin temel değerlerini 
alırdı; o değerlere uygun olarak da bütçe dengelerinin kurulmasına 
gidilirdi. Yaklaşık yirmi yıldan fazla bir zaman, bütçe hazırlama tekniği 
bu disiplin içerisinde yürütüldü ve bu disipline riayet edilmediği 
zamanlarda da çok ciddî problemlerle karşılaşıldı. Ancak, bu defa, son 
derece ilgi çekici bir gelişmeyle karşı karşıyayız. Bütçe, bugün, 
oylarınızla kabul edilecek ve yürürlüğe girecek; ama, Maliye ile Planma 
disiplini içerisinde yaklaşık otuz yıldan beri sürdürmekte olduğumuz bu 
gelenek, bu bütçe uygulamasında ihmal edildi. Bütçe, kabul edildikten 
sonra, buna uygun olarak bir yıllık program düzenlemesine gidileceğini 
de ifade etmek zorundayım; çünkü, bu beş yıllık plan fevkalade 
önemlidir. Yedinci Beş Yıllık Kalkınma Planı, 1996 yılını ilk 
uygulama yılı olarak seçmiştir ve dolayısıyla, bu bütçe fevkalade 
önemlidir; bitme tarihi ise 2000’dir. Dolayısıyla, 2000’li yıllara 
giderken kullanabileceğimiz son beş yıllık eşik, eğer, arzu ettiğimiz 
2000’li yıllardaki ekonomik ve sosyal yapıya ulaşmamız için önem 
taşıyorsa, en fazla üzerinde durulması ve hassasiyet gösterilmesi 
gereken bütçe de 1996 yılı bütçesi olmalıdır. 
Şimdi, bu bütçe, bu anlayış içerisinde baktığınız zaman, eksik zamanlı 
ve aksak bütçe olmaktan kaynaklanan zaaflarıyla, beş yıllık kalkınma 
planının ilk yılını teşkil ediyor gerekçesinden uzak tutularak izah 
edilemez; çünkü, yararlar ve yükümlülükler ilişkisinde, yine, Yedinci 
Beş Yıllık Kalkınma Planında öngörülmüş hedeflerin gerçekleşmesi 
için kâfi değerleri içermemektedir. Bu nedenle de, önemli meseleleri ele 
almak fırsatını bulamamıştır. 
Sayın Başkan, değerli milletvekilleri; bu, eksik zamanlı aksak bütçenin 
getirdiği ve eleştirilmesi gerekli önemli bir konusu da şudur: Böyle 
bütçeler, hızlı tartışılmak zorundadır; ancak, 1996 yılı bütçesini, yani, 
bu, eksik zamanlı aksak bütçeyi hızlı tartışalım derken -Komisyon da 
dahil, Meclis müzakereleri de dahil olmak üzere- kendimizi telaşa 
kaptırdık. Dolayısıyla, söylenebilecek çok şeyi, anlatılabilecek çok 
meseleyi açıklama fırsatlarını da ellerimizden kaçırdık. Bizi izleyen 
yurttaşlarımızın, bu hususu dikkate almalarını bilhassa ifade etmek 
istiyorum; çünkü, bu ifade, bütçenin detaylarına yeteri kadar ehemmiyet 
vermediği tarzda doğması muhtemel bir yanlış kanaati düzeltmek için 
başlangıçta açıklanması gerekli olan hatırlatma notudur. 
Sayın Başkanım, değerli milletvekilleri; bizim, bu yılki bütçeyle, 
içerisinde bulunduğumuz Yedinci Beş Yıllık Kalkınma Planı dönemi 
bakımından çok ciddî bir sorumluluğumuz var. Bu sorumluluk, en derin 
ölçeğiyle, Yüce Meclisimizin çatısı altında gerçekleştirilebilecek bir 
sorumluluktur.
Sayın Başkan, değerli milletvekilleri ve 53 üncü Hükümetin sayın 
bakanları; lütfen, bir dakika, beni çok büyük bir dikkatle dinleyiniz. Beş 
yıl sonra bilgi çağına giriyoruz. Yirmi yıldan beri büyük ivme kazanmış 
bulunan veri iletişim teknolojilerindeki gelişmeler, insanoğluna tarihte 
görülmemiş boyuttaki veriyi ve bilgiyi, âdeta ışık hızına yakın bir 
hızla derlemekte, aktarmakta, işlemekte ve saklamakta insanoğluna 
büyük kabiliyet kazandırmıştır. Böylece, gelişmiş ülkelerde bilgi, 
sermaye, enerji, doğal kaynaklar da dahil olmak üzere bütün kaynaklar 
listesinin başına geçmiş ve hepsinden daha önemli kaynak haline 
gelmiştir, kaynak konumuna gelmiştir. Teknoloji de, artık sanayide 
değildir; teknoloji, millî geliri oluşturan bütün sektörlerde geçerli 
noktadadır ve ülkemizin gelişmesi için son derece özel niteliklerle yer 
almaktadır.
2000’li yılların eşiğindeki Türkiye’nin gelişmesini hızlandırmak için, 
bilgi ve teknoloji konularına gereken önemi veren, bu alanda, stratejik 
planlamalar yapan ve politikalar belirleyen bir yetkili ve güçlü kuruma 
ihtiyaç vardır. 
Bugün, çok büyük, talihli, bir oturum idrak ediyoruz. Bu oturumu, 
Türkiye Büyük Millet Meclisimizin Değerli Başkanı yönetmektedir. 
Onun da bulunduğu bu toplantıda, sizlerin takdirine arz etmek istiyorum: 
Ülkemizin geleceğiyle ilgili bütün meseleleri en iyi ölçekte 
değerlendirebileceğimiz bilgi ve teknolojiyi kavrayan bir bilgi ve 
teknoloji komisyonu kurulmasını, bunun için gerekli yasal ve yönetsel 
hazırlıkların yapılmasını, şimdiden takdirlerinize sunuyorum ve Sayın 
Başbakanın bu ülkeye yapabileceği hizmetlerin başında geleceğini ifade 
ediyorum ve Sayın Meclis Başkanımızın Meclise yapabileceği en 
önemli görevlerden birisinin, bu bilgi ve teknoloji komisyonunun 
kurulmasına gerekli tavassutta bulunması olacağını ifade ediyorum. 
(ANAP ve DSP sıralarından alkışlar) 
Aynı şekilde, meseleleri, sadece bilgi ve teknoloji gibi somut meseleler 
üzerinde yoğunlaştırarak değerlendirmeye almakla, sorunları çözemeyiz. 
Bir bütçenin, bütçe bünyesinde, aritmetik dengeler kadar estetik dengeler 
de vardır. Yeni yüzyıla bu estetik dengelerle de gitmek zorundayız. Bu 
nedenle, bunun yanı sıra, bir de, bilim ve sanat komisyonu öneriyorum; 
bir müstakil kültür komisyonu kurulmasını öneriyorum ve bunu da, 
Sayın Meclis Başkanımıza arz ediyorum. Sayın Hükümetin dikkatine 
sunuyorum.
Değerli arkadaşlar, bahsettiğim şu iki konuyla ilgili, fevkalade önemli bir 
açıklama getirmek ihtiyacını hissetmekteyim. Bu fikri, Meclis çatısı 
altında ilk defa gündeme getiren ve grubu adına bütçe eleştirisi 
yaparken, konu olarak tartışmaya açan, Demokratik Sol Parti İstanbul 
Milletvekili Sayın Prof. Dr. Ziya Aktaş’ın konuşmasından ilham aldım. 
(DSP sıralarından alkışlar) Dolayısıyla, bilgi ve teknoloji 
komisyonuyla ilgili olarak yaptığım önerinin bütün ilhamını aldığım 
insana, bu değerli arkadaşımıza, huzurunuzda, fikir namusunun sahibi 
bir insan olarak şükranla arz ederken, kendisinin bu bahisteki gayretine 
de devam etmesini istirham ediyorum. (DSP sıralarından alkışlar) 
Aynı, şekilde, bilim ve sanatla ilgili olanı da, Sayın Dr. Yüksel 
Yalova’yla yaptığımız bir konuşmada ortaya koyduğu görüşlerden 
aldığım ilham çerçevesinde getirdim. Yine, aynı şekilde, kendilerine de 
söylüyorum; önemli olan, bir fikrin bu kürsüde kimin tarafından 
söylendiği değil, kimin tarafından yaratıldığı, kimin tarafından 
seslendirildiği, kimin tarafından uygun görülüp karara, kimin tarafından 
da uygulamaya geçirildiğindeki bütünlüktür. Hepimiz, bu bütünlüğün 
içerisinde yer alabilecek değerde insanlarız ve hepinizi bu değerin 
içerisinde görmekten büyük mutluluk duyduğumu ifade ediyorum.
BAŞKAN – Sayın Karakoyunlu, 23 dakikayı geçtiniz.
YILMAZ KARAKOYUNLU (Devamla) – Bana bir iki dakika müsamaha 
eder misiniz efendim?
BAŞKAN – Seve seve...
YILMAZ KARAKOYUNLU (Devamla) – Teşekkür ederim.
Değerli arkadaşlarım, zamanımın bir bölümünü, tekrar, bütçenin 
ekonomik kimliği üzerinde kullanmayı düşünmüştüm; ama, biraz evvel 
arz ettiğim gibi, böyle, eksik zamanlı, aksak bütçelerle karşı karşıya 
kalındığı zaman, meselenin hızlı tartışma düzeyine girdiğinizde, 
telaşınız, söyleneceklerin çoğunu elinizden alıp götürür. Dolayısıyla, 
sözümün büyük bir kısmını anlatabilmek imkânından mahrum kaldım; 
ancak, bir noktaya işaret etmek istiyorum. 
İnsan merkezli ekonomi politikalarının oluşturulması, modern, örgütlü 
ve çoğulcu demokrasi tariflerinin en önemli başlıklarını teşkil eder. Bu 
tarifler, ekonomik ve malî yapının oluşmasında, en az aynı derecede 
önem taşıyan ahlakîlik değerlerinin de gündeme getirilmesini zorunlu 
kılar. Bu zarif ve demokratik siyaset görgüsünden hareketle ifade etmek 
istiyorum ki; ekonomik ve malî uygulamaların ahlakîliği, politika 
tercihlerinin etkinliğinden çok daha önemli değerlere sahiptir. Nitekim, 
bu Hükümetin oluşmasına ruh veren Koalisyon Protokolü, bu bordo 
belge, bu meseleyi son derece ciddî başlık altında incelemiş ve konu, 
devletin yeniden yapılanmasının aslî şartları arasında yer almıştır. 
Yüzyirmi yıllık anayasal yönetim geleneğimiz içerisinde, bu düzenleme 
ilk defa benimsenmektedir. Dolayısıyla, Koalisyon Protokolünün “4F” 
başlığındaki temel düzenlemenin, siyasî ahlak açısından kapsadığı 
kavram genişliği ve zenginliği, Anayasamızın 100 üncü maddesindeki 
düzenlemeyle kesin paralellik içerisindedir.
Değerli arkadaşlar, parlamento geleneğimizde siyasî ahlak pratiği, her 
devirde son derece önemli olmuş ve bu konudaki ihlallerin en ağır 
biçimde eleştirildiği zeminlerin başında bütçe müzakereleri gelmiştir. 
Türkiye’nin bu bahisteki tarihsel deneyimi ve siyasal erdem anlayışı, 
bazılarının dudak büktüğü melankolik fazilet iptilası gibi 
değerlendirilemez. Yönetim yetkisini kendi hür irademizle tevdi ettiğimiz 
yöneticilerin, bu yetkiyi, yasal disiplinlere bağlı olduğu kadar, moral 
değerlere de bağlı kalarak kullanmaları sorumluluğu vardır. Bu 
sorumluluğun ihlal edilip edilmediği iddialarını araştırmak, gerekirse 
soruşturmak hakkı, münhasıran, bu yetkiyi tevdi eden otoritenin, yani 
Yüce Meclisinizin hakkıdır ve bu hak, egemenlik tarifinden 
kaynaklanır; hiç kimseye, hiçbir kuruma devredilemez. 
Bunu, şu amaçla söylüyorum: 832 sayılı Sayıştay Kanununa yapılan ek 
bir maddeyle, birtakım soruşturmaların, Anayasanın 100 üncü 
maddesinden çıkarılıp, Sayıştay bünyesinde tetkik edilmesine ilişkin 
bazı tedbirler alınması istenmektedir. Meclisin bu konudaki Anayasal 
yetkisini -hani, o cep kitaplarına sıkıştırdığımız- Murphy veya Peter 
yasalarıyla karıştırmamak gerekir. Birisi, Amerika’nın ticaret 
iştihasının aforizmalarıdır; ama, ötekisi ise, demokrasi idrakinin ve 
Anayasadaki denetim ahlakını kapsar. Dolayısıyla, siyasetimizi, bilgi ve 
safiyet iddiası, kendinden menkul bir keramet gibi gösteremeyiz; 
sorumluluğumuz buradadır. Bu nedenle, huzurunuzda, Plan ve Bütçe 
Komisyonu Başkanını ve üyelerini, bir noktada aydınlatarak, 
kendilerinin bilgilerine sunarak, ikaz etmek istiyorum: Şu anda Plan ve 
Bütçe Komisyonunda görüşülmekte olan 832 sayılı Sayıştay Kanununa 
yapılacak ek maddeyle ilgili olarak, Plan ve Bütçe Komisyonu, mutlaka 
Anayasa Komisyonundan görüş almalıdır; hatta, başka hukuk 
kurumlarında, bu bahiste “uygunluk” ifade edilse bile, Meclisimizin 
geleneği ve komisyonlar otoritesi açısından bu görüşü almak 
zorundadır.  
Yönetimin ahlakî değerleriyle ilgili olarak söyleyeceğim çok şey var; 
ancak, zaman kısıtlı; Sayın Başkanın müsamahasını da fazlaca 
suiistimal etmek istemiyorum; yalnız, söyleyeceğim birkaç cümlem var; 
onlara müsaade ediniz. 
Sayın Başkan, değerli milletvekilleri; Türk Halkı, siyasetçisine daima 
saygılıdır; siyasetçisinin haklarını savunmada mükemmel örnekler 
sergiler; ancak, Türk Halkı, siyasetçinin ahlakıyla da yakından ilgilidir. 
Bu ilgi, dürüst düşüncenin, namuslu davranışın ve hesap veren cesaretin 
örnekleriyle doyurulabilir. Türk Halkı, siyasetçinin alnının yüksekliğiyle 
değil, aklığının seviyesiyle ilgilidir. Bu nedenle, önümüzdeki bütün 
günlerde, bu konunun içerisinde olduğumuzu ifade etmek istiyorum; 
çünkü, siyaset ahlakının idrakiyle ilgilidir. 
Değerli milletvekilleri, bizi televizyondan izleyenler; Kutlu Doğum 
Haftasını yaşıyoruz. Kutlu Doğum Haftası, Peygamberimizin dünyayı 
teşrifinin miladî takvimdeki 1425 inci yılının idrakidir. Bu idrak, bu 
tartıştığım siyasî ahlak ve değerlendirme metodolojisinin kutsiyetinde 
ayrıca önem taşır ve onu ayrıca bir hükme ulaştırmıştır. Buna, kamu 
vicdanındaki hüküm cümlesi denir ve o hüküm, ilahi adalete hacet 
kalmadan, mülkün adaletinde verilmelidir.
Bu vesileyle, hepinize saygılar, sevgiler sunuyor; bütçenin ülkemize, 
milletimize hayırlı olmasınıYa Rabbim, senden diliyorum; teşekkür 
ederim.
Arz ederim. (ANAP, DYP, RP ve DSP sıralarından alkışlar)
BAŞKAN – Teşekkür ederim Sayın Karakoyunlu.
Sayın Yalova, süreyi durdurdum efendim, telaş buyurmayın; bir konuda 
Yüce Meclisi aydınlatmam lazım.
Sayın Karakoyunlu, yaptıkları güzel konuşmalarında, bir noktada 
Meclis Başkanlığını da uyararak, milletin önünde bir istemde 
bulundular. Yüce Milletimiz, bugün, bu görüşmeler vesilesiyle bizi 
dinleyip, takip ettiğine göre, bu isteğin cevabını Meclis Başkanlığı 
olarak arz etmek durumundayım.
Sayın Karakoyunlu, bilim ve teknoloji komisyonunun kurulması 
konusunda, Meclis Başkanlığını uyardınız; Yüce Meclise arz 
ediyorum: 
Yeni düzenleyip, Yüce Meclise sunduğumuz İçtüzük değişiklikleri 
sırasında, bu teklif tarafımızdan yapılmıştır. Bu İçtüzük 
değişiklikleri sırasında, Sanayi ve Ticaret Komisyonumuzun yapısında 
bir değişiklik yapılmış, isim, Sanayi, Ticaret, Bilim ve Teknoloji 
Komisyonu olarak düzenlenmiş ve yeniden yapılandırılmıştır.
Bu konu Komisyonda görüşüldü, Genel Kurulun bilgisine ve tasdikine 
arz edilmek üzere aşağıya iniyor; sayın milletvekilleri, elbette, kendi 
takdir ölçüleri içerisinde, bunun münakkaşasını yapacaklardır. Takdir 
ölçüleri bu yönde olursa, böyle geçer; takdir ölçüleri teklif yönünde daha 
değişik olursa, o yönde geçer.
Yüce Meclisin Başkanlık Divanı, kendisine düşen görevi, bu alanda 
yapmıştır; bilgilerinize arz ederim.
Şimdi, kalan süreyi kullanmak üzere, Sayın Yüksek Yalova; buyurun. 
(ANAP sıralarından alkışlar)
ANAP GRUBU ADINA YÜKSEL YALOVA (Aydın) – Sayın Başkan, 
sayın milletvekilleri; bütçe kanunu tasarısının tümü üzerinde, bana 
düşen vakit içerisinde, Anavatan Partisinin görüşlerini sunmaya devam 
edeceğim. Umarım, Sayın Yılmaz Karakoyunlu arkadaşımın teorik 
seviyesinden pek uzaklaşma bahtsızlığına ulaşmam. Yüce Meclisi, 
şahsım ve Partim adına en üstün saygılarımla selamlıyorum. 
Yarın, 23 Nisan Ulusal Egemenlik ve Çocuk Bayramımız; izniniz 
olursa, tüm Anavatan Partisi Grubu mensubu arkadaşlarım adına, tüm 
vatandaşlarımızın Ulusal Egemenlik Bayramını yürekten kutluyorum. 
Özellikle, bütçenin bitişine rastlaması da, bizim için ayrı bir tesadüf olsa 
gerek; çünkü, bu yüce çatının en arka duvarında, ulusal egemenlikle 
ilgili, egemenliğin kayıtsız şartsız ulusa ait olmasıyla ilgili, Büyük 
Atatürk’ün bir sözü var. “İktidarın, gökyüzünde mi, gökyüzündeki 
iktidarın yeryüzündeki temsilciler adına mı kullanıldığı; yoksa, 
yeryüzündeki, yani millete ait mi kullanıldığı” sorusunun, yüzyıllarca 
süren teorik kavgasına, en somut çözümü getirdiği için de, Büyük 
Atatürk’ü bir kez daha rahmetle ve minnetle anıyorum.
Yine, Türkiye Büyük Millet Meclisi Başkanımız Sayın Mustafa Kalemli 
Beyefendiye, ilk kez bu yıl, bütçe görüşmeleri münasebetiyle, yasama 
teknolojisine getirdikleri bu hızlı, verimli çalışma yöntemi nedeniyle, 
Grubum ve şahsım adına, teşekkürlerimin ötesinde minnetlerimi 
sunmayı görev sayıyorum. 
Yasama-yürütme ilişkisinde, bildiğiniz gibi, özellikle, son yıllarda, belki 
son onyıllarda, ülkemizde, Batı’da olduğu gibi, yasama aleyhine 
seyreden bir gelişim çizgisi vardı. İşte, üç günlük bir çalışma 
temposunun yeterli olmadığından, siz sayın milletvekilleri de 
yakınırdınız; ama, yıllardır, o İçtüzük bahanesinin dışında, yeni bir 
yaklaşımla, nasıl böylece kısa bir süre içerisinde, yine aynı verimlilikte, 
belki daha fazla bir verimlilik elde ederek, aynı bütçe kanunu 
tasarısının görüşülebileceğini de, bu vesileyle görmüş olduk. Onun için, 
kendilerine şükranlarımı arz ediyorum. 
Yine, bu bütçe görüşmeleri sırasında, ben, bir gözlemde bulunmaya 
çalıştım. Konuşmacılarda, hangi partiye mensup olursa olsun, hangi 
bakanlığın bütçesinde konuşmacı olursa olsun, ortak bir paydayı 
gözlemledim. Var olan durumun tespiti ve olması gerekenler hususunda, 
sanıyorum, hep pozitif bir yaklaşım olduğunu söylemek, bir hakkı 
teslim etmek olur. O nedenle, bu, pozitif yaklaşımları nedeniyle de, tüm 
konuşmacıları kutlamak istiyorum. Ancak, Sayın Karakoyunlu’nun da 
işaret buyurdukları gibi, mademki, ben, kendisinin çizdiği çerçeve 
içerisinde, konunun siyaset bilimine yönelik bir kısmını irdelemekle 
yüksek huzurlarınızda görevli isem, o zaman, bu üç beş yıllık, 
önümüzdeki döneme ilişkin var olan sorunların çözümünden ziyade, o 
sorunların gerisinde yatan sosyolojik sebepleri, bir parça devlet 
sosyolojisine girerek, yüksek dikkatlerinize sunmaya çalışacağım. 
Grubumuzdan önce konuşan değerli konuşmacılar arasında Sayın 
Baykal’a cevap vermek zorundayım; çünkü, kendileri böyle bir talepte 
bulundular. Dediler ki, bu bütçe borç ve faizi artırma bütçesidir. Bir 
tespittir, kendi düşünceleridir. Tarım ve hayvancılıkla ilgili görüşlerini 
de sunduktan sonra “ama, bu tarım ve hayvancılığın perişan halini 
söylemek yetmez; niye böyle perişandır, niye perişandır bunu söylemek 
lazım” dediler; şimdi, onu cevapsız bırakamam. 
Cumhuriyet Halk Partisi -sevinmiyorum- niye perişansa, tarım ve 
hayvancılık da onun için perişandır demek zorundayım.
NİHAT MATKAP (Hatay) – Ne ilgisi var!..
İSMET ATALAY (Ardahan)– Ayıp!..
YÜKSEL YALOVA (Devamla) Çünkü, eğer burası bir yargılama yeri 
olsaydı; tartışma yeri, konuşma yeri, bütçe üzerinde değerlendirme 
yapma yeri değil de, burası bir yargılama yeri olsaydı; ben, sadece 
Sayın Baykal’ın buradaki konuşmalarını alarak -çünkü, sonuçta, ceza 
hukukunda buna “ikrar” derler, hem zımnî de değildir, açıktır- sadece 
onu alarak, hâkimin takdirine bırakır ve davayı kazanırdım; çünkü, 
1991 yılında bir traktörün 50 milyon lira olduğu, Türkiye’de bilinen bir 
gerçek; 1995 seçimlerinde de -herhalde 30 milyon lira filan değil, 20 
milyon lira değil, 40 milyon lira değil- 1 milyar lira...  
Ha, şimdi, Sayın Baykal’ın görüşlerinde katıldığım noktaya geleceğim. 
O görüşün mantığını paylaşmam; ama, bir doğru tarafı var. Ne oluyor 
da, hangi parti olursa olsun, şunlar şunlar yapılsın dileğinde ortak 
paydayı tuttururlarken, ne oluyor da, bu ülkede enflasyon, âdeta, devletin 
resmî ideolojisi halini alabiliyor; işte, oraya bakmak lazım. Eğer, 
bakarsak, o da bizim alanımızdır dersek, var olan siyasî partilerin 
görüşlerindeki zihniyet benzeşmesi, var olan siyasî partilerin, daha 
doğrusu siyasal iktidarların -sosyal sınıflar sözcüğünü pek benimseyen 
bir kişi değilim- sosyal katmanlar karşısında, tercih konusundaki 
müteredditliği diyebilmemiz lazım.
Şimdi, geçen dört yılda da politika vardı. Sayın Baykal “politika yok” 
diyor. Politika yok olur mu; bin sene önce de -yönetim hangi modeli 
taşırsa taşısın- yine, politika vardı. Ha, olmayan neydi; geçen dört 
yılda da politika vardı; ama, o politikada, bu söylediğim kitleler 
karşısında kendi politika yürütücülerinin ideolojileriyle tenakuzu vardı, 
müteredditliği vardı. 
Özetle söyleyeyim; demin, Doğru Yol Partisinden bir sayın milletvekili, 
Sayın Yılmaz Karakoyunlu konuşurken, âdeta, dört yılı eleştirdiğini 
zannederek “onun öncesi de vardır” dedi. Doğru söyledi; öncesi de var. 
Neresi o öncesi; 1983 öncesine bakarsanız -öyle, 1980 öncesi tabirini 
kullanmıyorum- zihniyet konusunda, insanlardaki çelişik tutumlar; yani, 
açık piyasa, serbest piyasa zihniyetinin, etatizm karşısındaki, devletçi 
zihniyet karşısındaki mücadele gücü... İşte, 1983 yılının 
tartışmalarını hatırlayın. Yani, bu ülkede “köprüyü sattırmam” demek, 
solculuğun simgesel tanımıydı, “köprüyü satarım” demek de, açık, 
serbest piyasa düşüncesinin. Şimdi, bu iki düşünceyi sağlıklı bir şekilde 
değerlendirmemiz için, Cumhuriyet Halk Partisinin yaptığı gibi, siyasî 
liberalizmde Jakobenizmi üstlenip de, o 1789 felsefesinin ekonomik 
liberalizm kısmındaki özel mülkiyet ve ticaret özgürlüğünü bırakarak, 
şimdi, yeni politika üretelim diyemeyiz, politikasızlığı terk edelim 
diyemeyiz. 
Sayın Baykal’ın konuşmasının bir noktasına daha değineceğim 
izninizle; Yunanistan, Rusya, Suriye meselesi... Hükümetin girişimleri 
konusunda “sorunları biz çıkarmadık” diyor. Doğru “sorunları biz 
çıkarmadık” sözü doğru; ama, sorunlar çıkmışsa, sorunlara çözüm 
bulmak zorunda olan da biziz. O sorunun başka taraftan çıkmış 
olmasının, sorunun ortadan kalması anlamına gelmediğini de tespit 
etmemiz lazım. 
Ancak, “komşularımız karşısında barışçı olursak ‘yıldılar’ derler” 
sözünü kullandılar; o zaman, şimdi, mefhumu muhaliften soralım; 
savaşçı mı olmamız lazım?.. Şimdi, buradan bir şey çıkıyor: Dış 
politikaya ilişkin yepyeni açılımlar meselesi. Neden?.. 1980’li yılların 
başına kadar; yani, bundan onbeş yıl öncesine kadar, uluslararası 
ilişkilerde, sınırlar, ülkeleri birbirlerinden ayıran unsurlar olarak 
algılanırdı. Oysa, yepyeni bir versiyon ortaya çıktı; sınırlar, ülkeleri 
birleştiren unsurlar olarak algılanıyor. Şimdi, siz, bu unsurlar kavramına 
böyle yaklaşıyorsanız, kendi iç sınırlarımız içerisinde de, anayasa 
hukukunda, devletin en önemli özelliklerinden birisi olan egemenlik 
hakkının kullanılmasına bakıyorsanız; eğer, biz,  Anavatan Partisi 
olarak dört yılı eleştirme durumunda kalırsak, yapılamayan, ertelenen 
konuları, mesela, 24 Aralık milletvekilleri seçimlerini, biz, bu egemenlik 
hakkının kullanamayışı meselesinde daha iyi kullanırız, daha iyi örnek 
olarak ortaya getiririz; ama, sorun o değil. Neden o değil; çünkü, siz, bu 
ülkede tapu sorununu halledememişseniz... Neyi söylüyorum; bir tarafta 
devlet, bir tarafta birey, vatandaş. Bakıyorsunuz, vatandaş ile devlet 
ilişkisine -devlet soyut bir kavram, vatandaş somut bir kavram- devletin 
organlarına bakıyorsunuz -adı Tapu ve Kadastro Genel Müdürlüğüdür, 
adı Orman Genel Müdürlüğüdür, adı Vakıflar Genel Müdürlüğüdür, adı 
Millî Emlak Genel Müdürlüğüdür, adı Arsa Ofisi Genel Müdürlüğüdür- 
birçok ihtisaslaşmış kurum; ama, yüzbinlerce -örneğin- orman davası... 
Ee, şimdi bunun adı, adalet sistemine yepyeni sorunlar üretmek değil 
midir; tabiî ki öyledir. O zaman, eğer beş yıl sonra biz, Türkiye olarak, 
istesek istemesek de, bilgi çağına gireceksek, yapmamız gereken bir iş 
var; nedir o; kent bilgi sistemleri kurmak. İşte, bizim Belediye 
Başkanımız Aydın’da yaptı. Kent bilgi sistemlerini kurarak, bizim, 
devlet bilgi sistemini oluşturmamız lazım. Düşünün, Tapu ve Kadastro 
Genel Müdürlüğünün kullandığı aletlerdeki teknolojinin, Orman Genel 
Müdürlüğündekilerden farklı model olması nedeniyle, vatandaş 
mahkeme kapılarında sürünüyor. Biz, şimdi, Sayın Başbakanın 
talimatıyla -haydi, buyurun gelin, bunu da yapalım dedik; o çalışmayı 
ben yürütüyorum; bir anlamda bütçe buna da imkân verecek- çalışmalara 
başladık. Bu noktada, tüm hukukçu arkadaşlarımıza, 
milletvekillerimize sesleniyorum -hangi partiye mensup olursa olsun- 
vatandaşı -altını çizerek söylüyorum- sırf, devleti yönetenlerin bilgi 
çağına ayak uyduramayışları nedeniyle ortaya çıkan devletin bu 
zulmünden kurtaralım. Nedir bu zulüm; ya mahkeme kapısında ya o 
bürokrat karşısında, git gel... Kırk yıllık tapusu var, tapu benim mi, 
değil mi... Milyonlarca insan, babasından kalmış, dedesinden kalmış, -
yarın- tapunun sahibi olabilecek miyim olamayacak mıyım endişesini 
yaşıyor. Basit bir mürekkep reformuyla, basit bir iki idarî kararla, belki 
de basit bir iki yasa tasarısı ya da teklifiyle bu işi çözmek lazımdır.
Sayın Erbakan Hocamıza, bütçenin hukukîliği meselesinde bir itirazım 
var. 7 noktadan Anayasaya aykırı olduğunu düşündüklerini söylediler. 
Geçen konuşmada da aynı şekilde söylemişlerdi. Eğer, bu 7 noktadan, 
bu bütçenin Anayasaya aykırılığı meselesini Refah Partisinin tüzüğüne 
bakarak değerlendirdilerse, o kanaate buradan vardılarsa, bir şey 
diyemem.
İSMAİL İLHAN SUNGUR (Trabzon) – Anayasaya...
YÜKSEL YALOVA (Devamla) – Ama, Anayasaya diyorsanız, ben, o 
zaman, 1982 Anayasasının, mesela “vergi ödevi” başlığını taşıyan 73 
üncü maddesini, Türkiye Büyük Millet Meclisinin görev ve yetkilerini 
belirleyen 87 nci maddesini, “kanunların teklif edilmesi ve görüşülmesi” 
başlığını taşıyan 88 inci maddesini sadece söyleyerek -tabiî 
“başlangıç” kısmındaki temel hükümleri de buna eklemek mümkün- bu 
bütçe kanunu tasarısının Anayasaya aykırılığının- ileri 
sürülemeyeceğini demiyorum, ileri sürersiniz- düşünülemeyeceğini 
yüksek dikkatlerinize sunmak zorundayım; çünkü, adı üzerinde, kanun 
tasarısı... Kanun tasarısı dediğiniz zaman, herhangi bir kanun 
tasarısıdan hiç farkı yok. Haa, yasama-yürütme ilişkisi içerisinde, biz 
nereye bakmalıyız, yasama organının üyeleri olarak, o noktaya geleyim. 
Biz, yasama organı olarak, yürütme organına, adı bütçe olan bu kanun 
tasarısıyla, belirli işlemleri, belirli sürelerle yapma iznini veriyoruz, 
sonra da, kendi elimizde, denetim mekanizmasını bulunduruyoruz. O 
izni, Genel Kurul yüksek tensipleriyle verirken de bakacak... Bir bütçe 
profesörünün sözüdür, bütçede, bütçe dışı her şey konuşulur; doğal; bir 
politika oluşturma platformu... Biz, şimdi, bütçede, bu anlamda, bütçenin 
sadece hukukî niteliğiyle bir değerlendirme yapacaksak, bu bütçe kanunu 
tasarısı, Anayasaya aykırı mıdır, değil midir diye, neye bakacağız; 
Anayasanın maddelerine... Neye tabi tutacağız; diğer kanun 
tasarılarının tabi olduğu prosedüre bakacağız. Eğer onlardan herhangi 
birinden bir ayrıcalığı, farklılığı, yasadışılığı yoksa, anayasallık 
dışı bir unsur taşımıyorsa, o zaman, kanun tasarısıyla o izni 
verdiğimiz yürütmeyi de...
(Mikrofon otomatik cihaz tarafından kapatıldı)
SALİH KAPUSUZ (Kayseri) – Sayın Yalova, mahkeme kararı 
varmış...
BAŞKAN – Buyurun Sayın Yalova; lütfen tamamlayın efendim.
YÜKSEL YALOVA (Devamla) – Sayın Karakoyunlu, onun gerisindeki 
felsefeyi de söyledi ve yüzde yüz katılıyorum; sadece, o kanun 
tasarısının -ki, sonra kanun olacak yüksek tensiplerinizle- o kanunun, 
sadece hukukîliği meselesini değil, aynı zamanda- meşruiyetini 
oluşturan iki temel unsurdan biri hukukîliğidir, kabul; ama, öteki boyutu 
da, Weberian teoriye göre siyasîliğidir- Sayın Karakoyunlu’nun söylediği 
ahlakîliği meselesini de... Yani, bir hükümet düşününüz ki, Yüce Heyetin 
huzuruna gelmiş; ben, şunları şunları, şu işlemleri yapma iznini 
alıyorum, yetki talep ediyorum demiş; Yüce Heyet vermiş... 
Şimdi, gelin, Türkiye’de ortak sancısını çektiğimiz, yıllardır sancısını 
çektiğimiz bir uygulamayı, şu bütçe görüşmeleri sırasında, ortak payda 
diye andığım pozitif yaklaşımla, o denetim mekanizmasını da, sene 
sonunda, yine, aynı ortak paydayı elde ederek tekrar gündeme getirelim; 
başka ulusların, böylesi bütçe kanunları karşısındaki 
parlamentolarının tutumları nasıl olmakta; neye bakmaktalar; biz, nasıl 
bakmaktayız; o zaman mukayesesini yapalım... 
1996 Malî Yılı Bütçe Kanunu Tasarısının Hükümete başarılar 
getirmesini diliyor; Yüce Meclisin siz saygıdeğer üyelerini, şahsım ve 
Grubum adına teker teker, en üstün saygılarımla selamlıyor; bütçenin 
ülkemize hayırlar getirmesini Yüce Tanrıdan temenni ediyor; Sayın 
Başkanıma da çok teşekkür ediyorum. (ANAP ve DYP sıralarından 
alkışlar)
BAŞKAN – Güzel konuşmanız için teşekkür ederim Sayın Yalova.

IV. – SATAŞMALARA İLİŞKİN KONUŞMALAR

1. – Hatay Milletvekili Nihat Matkap’ın, Aydın Milletvekili Yüksel 
Yalova’nın partilerine sataşması nedeniyle konuşması.
BAŞKAN – Şimdi, Cumhuriyet Halk Partisi Grup Başkanvekili Sayın 
Nihat Matkap’ın Başkanlığa bir müracaatı var; onu arz edeceğim.
Sayın Matkap, müracaatında, şunu ifade ediyorlar: “ANAP Grubu 
Sözcüsü, konuşmasının bir bölümünde, bu bütçe tasarısının, DYP-
CHP Hükümeti tarafından tanzim edildiğini söyledi. Oysa, görüşmekte 
olduğumuz bütçe tasarısını, 51 inci DYP Azınlık Hükümeti 
hazırlamıştır” diye zabıtlara geçmesini istediler. İtirazınızı zabıtlara 
geçiriyorum efendim.
NİHAT MATKAP (Hatay) – Sayın Başkan, sabah da benzer bir durum 
oldu. Kamuoyu bu konuda yanıltılıyor. Eğer izin verirseniz, iki üç 
dakika içerisinde, bu konuyu aydınlatmak istiyorum.
BAŞKAN – Bu, zabıtlara geçirdiğim hususun dışında ilave edeceğiniz 
başka bir şey var mı efendim?
NİHAT MATKAP (Hatay) – Sabah, Demokratik Sol Parti de benzer bir 
iddiayı ileri sürdü; şimdi de, Anavatan Partisinin değerli sözcüsü... 
Kamuoyu yanıltılmış oldu. 
BAŞKAN – Efendim, iki cümleyle ilave edeceğiniz bir şey varsa, size 
söz veririm; çünkü, yanlış bir beyanda bulunulduğunu ifade ediyorsunuz; 
bu yanlış beyanı düzeltme, en tabiî hakkınız. 
Söz verdim efendim; buyurun.
NİHAT MATKAP (Hatay) – Sağ olun. 
Sayın Başkan, değerli milletvekilleri; gerek sabahki oturumda gerekse 
şimdiki oturumda, Demokratik Sol Partinin değerli sözcüsü, Anavatan 
Partisinin değerli sözcüsü, bütçe tasarısı üzerinde görüş açıklarken, 
özellikle, bu bütçeyi savunmaya yönelik bölümlerde, bu bütçenin, Doğru 
Yol Partisi ve Cumhuriyet Halk Partisi Hükümeti tarafından 
hazırlandığını, tanzim edildiğini söyledi. İki grup da benzer şeyi 
söyleyince, kamuoyu da yanılıyor, Meclisimizin değerli üyeleri de 
yanılıyor. Bu konuyu mutlaka açmamız gerekiyor. 
Sayın Başkan, bu açıklamayı yapma fırsatını verdiğiniz için, 
anlayışınızdan dolayı, size de teşekkür ediyorum. 
Değerli arkadaşlarım, şimdi, altını çizerek söylüyorum. Bu bütçe 
tasarısını hazırlayan, Doğru Yol Partisi-Cumhuriyet Halk Partisi 52 nci 
Hükümeti değil, kurulma cesaretini, vizesini, Demokratik Sol Parti ve 
Milliyetçi Hareket Partisinden alan 51 inci Azınlık Hükümetidir. (CHP 
sıralarından alkışlar) 
Bu tasarının hazırlanmasında da, ne yazık ki, Cumhuriyet Halk 
Partisinin hiç katkısı olamamıştır. Plan ve Bütçe Komisyonunda 
Grubumuz adına görev yapan arkadaşlarımızın hiçbir önerisi de 
değerlendirilmemiştir. 
Değerli milletvekilleri, “eğer 24 Aralıkta erken seçim olmasaydı, bu 
bütçeyi Doğru Yol Partisi-Cumhuriyet Halk Partisi uygulayacaktı” 
demenin, gerçekle uzaktan yakından ilgisi yoktur; çünkü, eğer 24 
Aralıkta seçim yapılmayacak olsaydı, 52 nci Doğru Yol Partisi-
Cumhuriyet Halk Partisi Hükümeti de kurulamayacaktı. 
Lütfen, 52 nci Doğru Yol Partisi-Cumhuriyet Halk Partisi Hükümetinin 
kuruluş koşullarını hatırlayınız. Partimizin 9 Eylülde kurultayı 
yapıldıktan sonra, 50 nci Hükümetin...
BAŞKAN – Sayın Matkap, hiç o bahislere girmesek; o bahisler oldukça 
uzundur; bu görüşmeler içerisinde de sonuca varmamız mümkün 
değildir. Siz, itirazınızı yaptınız, kayıtlara geçirdiniz, millet de bu 
konuda aydınlandı; müsaade buyurursanız, burada toparlayalım bu işi.
NİHAT MATKAP (Devamla) – Peki Sayın Başkan.
BAŞKAN – Teşekkkür ederim efendim.
NİHAT MATKAP (Devamla) – Sayın Başkan, bugün görüştüğümüz 
bütçesinden şikâyetçi olunan bu Hükümete desteği, çekinser olsa da 
Demokratik Sol Parti vermektedir. Bu destek, bugün de sürmektedir. 
Kimse, konuyu, sorunu, gerçeği saptırmaya lütfen kalkışmasın. 
Gerçekler, halkın, kamuoyunun ve Meclisin gözleri önünde yaşanıyor. 
Bütçeden ve Hükümetten rahatsız iseniz, bunu göstermenin yolu açıktır; 
biraz sonra vereceğiniz oylarla tavrınız netleşecektir. 
GÖKHAN ÇAPOĞLU (Ankara) – Sayın Başkan, sataşma yapıyor; 
cevap vermiyor ki...
BAŞKAN – Sayın Çapoğlu, müsaade ederseniz sataşmanın ne zaman 
yapıldığına, ne zaman yapılmadığına ben karar vereyim.
NİHAT MATKAP (Devamla) – Sayın Başkan, anlayışınızı suiistimal 
etmek istemiyorum; size teşekkür ediyorum, Yüce Meclise saygılar 
sunuyorum. (CHP sıralarından alkışlar)
BAŞKAN – Teşekkür ediyorum Sayın Matkap.

III. – KANUN TASARI VE TEKLİFLERİYLE 
KOMİSYONLARDAN
GELEN DİĞER İŞLER (Devam)

1. – 1996 Malî Yılı Bütçe Kanunu Tasarısı ve Plan ve Bütçe 
Komisyonu Raporu (1/285) (S. Sayısı : 1) (Devam)
2. – Katma Bütçeli İdareler 1996 Malî Yılı Bütçe Kanunu Tasarısı ve 
Plan ve Bütçe Komisyonu Raporu (1/286) (S. Sayısı : 2) (Devam)
BAŞKAN – Bu aşamada, Sayın Hükümete söz veriyorum.
Hükümet adına, Başbakan Yardımcısı Sayın Nahit Menteşe 
konuşacaklar.
Buyurun Sayın Menteşe.
ZEKERİYA TEMİZEL (İstanbul) – Efendim, bir konunun açıklığa 
kavuşturulması için izninizi rica ediyoruz.
BAŞKAN – Efendim, şimdi Hükümeti kürsüye çağırdım. Eğer, hâlâ, bu 
konuda ısrarınız varsa, Sayın Grup Başkanvekiliniz bu konuşmanın 
sonunda müracaat eder; değerlendiririm efendim; lütfen buyurun.
Süreniz 45 dakika Sayın Menteşe.
DEVLET BAKANI VE BAŞBAKAN YARDIMCISI NAHİT 
MENTEŞE (Aydın) – Sayın Başkan, Yüce Meclisin değerli üyeleri; 
1996 yılı konsolide bütçesi, uzun süre Komisyonda tartışılmış; 
nihayet, Yüce Meclis de geceli gündüzlü çalışmak suretiyle, Yüce 
Meclisin değerli katkılarıyla, bütçe görüşmelerinin sonuna gelinmiştir. 
Konuşmama başlamadan önce, Yüce Meclisin Değerli Başkanını ve 
değerli milletvekillerini saygıyla selamlıyorum. Aynı zamanda -biraz 
evvel arkadaşlarımızın da belirttiği gibi- yarın, 23 Nisan; 76 yıl önce, 
1920 yılının 23 Nisanında Türkiye Büyük Millet Meclisi kurulmuştur 
ve İstiklal Harbini, Türkiye Büyük Millet Meclisinde, bu Türk Milleti 
yapmıştır. 
Birinci Büyük Millet Meclisinin değerli üyelerini ve Büyük Atatürk’ü, 
huzurunuzda, rahmet ve minnetle anıyorum. 
Çok zor şartlarda mücadele verilmiştir. Hepinizin bildiği gibi, galip 
devletler, Türkiye’de, Sevr’i uygulamışlardır. Türk orduları, 
Çanakkale’de menkıbe yazmış olmalarına rağmen, müttefikleri mağlup 
olduğu için, Mondros -silah bırakma- Mütarekesiyle savaş sona ermiştir. 
Ancak, galip devletler, Türkiye’yi bölmek, parçalamak maksadıyla Sevr’i 
uygulatmışlar ve hepinizin de bildiği gibi, hepimizin de tarihten acı 
sayfalarını okuduğumuz gibi, Türkiye, âdeta paramparça olmuştur. 
Ama, Türk Milleti, esarete dayanamaz; onun için, Büyük Atatürk’ün 
önderliğinde, âdeta, bütün yokluklara, imkânsızlıklara rağmen, Türk 
Milleti şahlanmış ve ülkenin çeşitli yerlerinde büyük zaferler kazanmak 
suretiyle, düşmanı, Türkiye’den kovmuştur; ama, Büyük Atatürk, bir 
ekiple bunu yapmamış, millete dayanmak istemiş; onun için, Türkiye 
Büyük Millet Meclisinde, bu savaş, günbegün tartışılmış ve istikamet 
verilmiştir. Yurdun dört bir tarafından gelen milletvekilleri, korkusuzca, 
büyük cesaretle görevlerini ifa etmişlerdir. Düşman orduları, Ankara 
civarına kadar gelmiş “acaba, Kayseri’ye intikal edelim mi” şeklinde 
fikirler beyan edilmiştir; ama, bir doğulu milletvekili kalkmış “hayır, 
burada devam edeceğiz” demiş. Bu mücadele cesaretle verilmiştir; onun 
için, tekrar, bu Birinci Büyük Millet Meclisinin kahraman üyelerini, 
rahmet ve minnetle anıyorum. 
Bakınız, değerli hatipler, terörden bahsettiler. Geçen sefer de, Refah 
Partisinin Sayın Başkanı, terörün dinmesi gerektiğini, birtakım metotlar 
tavsiye etmek suretiyle huzurunuza getirdiler. Barış yoluyla terörü sona 
erdirmek...
Değerli arkadaşlarım, bir hatırlayınız, PKK, 1977’de kurulmuş illegal 
bir örgüt. Türkiye’yi bölmek, parçalamak için kurulmuş. Kanlı 
eylemlerini 1984’te başlatmış; Eruh ve Şemdinli’de masum 
vatandaşları katletmek suretiyle vahşetini, vahşet örgütü olduğunu 
dünyaya ilan etmiş. 
Dış ülkelerde, devletin, âdeta, bu terörü ihdas ettiği veyahut bu 
mücadeleyi ihdas ettiği şeklinde beyanlar devamlı şekilde ortaya 
atılmaktadır. Acaba, 10 Ağustos 1984’te Eruh ve Şemdinli’de katliam, 
devletin teşvikiyle mi olmuş?! Hayır; bu vahşet örgütü, o yörenin 
halkını sindirmek, korkutmak suretiyle hedefine ulaşmak istemiştir. 
Güvenlik güçleri, bugün, Türkiye’yi parçalamak, bölmek isteyenlere 
karşı kahramanca bir mücadele vermektedir, Türk Milleti aynı zamanda, 
oradaki masum halkı korumak için şehit vermektedir.
Bu kürsüden defaatle söyledik; bu vahşet örgütü PKK, beşikteki 
çocuklarımızı hedef almış, küçücük yavrularımızı hedef almış; genç-
ihtiyar demeksizin, büyük Türk Milletinin fertlerini öldürmüş, öldürmeye 
de devam etmiş. Siyasî çözüm veyahut başka türlü bir yaklaşım acaba 
mümkün mü?. Biliyorsunuz, 1992’de Abdullah Öcalan, barış ilan etmiş, 
gelin silahları bırakalım demiş. Nitekim, mücadele,  bir müddet, orada 
durmuş; ama, esasında, kendisini toparlamak için böyle bir taktik 
uygulamış Abdullah Öcalan. Nitekim, aradan zaman geçmiş, Elazığ-
Bingöl yolunda 33 silahsız vatandaşımız katledilmiştir; hadise bu. 
Yine, bakıyorsunuz, geçenlerde, yine aynı taktiklerle karşımıza 
çıkıyor, dünya kamuoyunun karşısına çıkıyor, güya, barış ilan ediyor; 
ama, geçen gün, Diyarbakır Sağgöze mevkiinde, 30’dan fazla askerimiz 
şehit olmuştur.
Görüyorsunuz, değerli arkadaşlarım, hedef, Türkiye’yi parçalamaktır, 
bölmektir; bu amacına ulaşıncaya kadar PKK terör örgütü mücadelesini 
sürdürecektir; ama, artık, PKK terör örgütü -şimdi, rakamlarını 
vereceğim- gittikçe gücünü kaybetmektedir. 
Bakınız, Türkiye genelinde, 1984 yılında başlamış olan terör 
hareketleri, 1989 yılına kadar ortalama yüzde 43 oranında bir artış 
hızıyla yükselmiştir. 1990 yılında yüzde 39 olan artış hızı, 1991 
yılında tekrar tırmanarak yüzde 62’ye ulaşmıştır. Terörün en yüksek 
seviyeye tırmandığı 1991 yılı içerisinde, hükümet değişikliği sonucu 
gösterilen tavır ve kararlılıkla birlikte, olayların 1992 yılında, bir 
önceki yıla göre artış hızı yüzde 28’lere düşmüştür.1993 yılında olay 
artış hızı yüzde 22 olmuştur. 1994 yılı olaylarında ise 1993 yılına 
oranla yüzde 5 nispetinde gerileme olduğu görülmüştür. 1995 yılı nisan 
ayı itbariyle Türkiye genelinde meydana gelen olaylar, 1994 yılının 
aynı dönemine oranla yüzde 21’lik bir azalma göstermiştir. İstatistiki 
rakamlar değerlendirildiğinde, terörün etkisi, mücadeleyle birlikte kontrol 
altına alınmıştır. Artık mukavemet döneminden çıkılmış, devlet, aktif 
hale gelmiştir. Geçen gün Diyarbakır Sağgöze’de yapılan da budur; ama, 
üzülerek ifade edelim ki, gerçekten şehit verdik.
Devletinin, milletinin yanında ve her şartta vatandaşını koruyabilecek 
güven verilerek bugün, güneydoğuda vatandaşımız pesimist halden 
kurtulmuştur. Görüyorsunuz; bugün, Diyarbakır’da, Şırnak’ta, 
Hakkari’de, Bitlis’te, Bingöl’de ve Tunceli’de vatandaşımız rahatlıkla 
sokaklarda dolaşabilmektedir. Görüyorsunuz, devlet gücü karşısında 
PKK örgütünün mukavemeti kırılmıştır; ama, bu mücadele bir müddet 
daha devam edecektir değerli arkadaşlarım. Yabancı odaklar, 
arzuladıkları Sevr’i hiçbir surette uygulayamayacaklardır. 
Birkaç gün önce Sayın Başbakan Hatay’a gitti. Ben de İçişleri Bakanı 
olarak  birkaç defa gitmiştim. PKK, Suriye’den Hatay’a sızmaktadır. 
Gazeluşağı Köyüne gittiğim zaman yine küçücük yavrularımızı ve çok, 
ihtiyar, yaşlı vatandaşlarımızı PKK terörü öldürmüştü. 
Şimdi, Suriye, Arap dünyasında -güya, su meselesi olarak takdim 
etmektedir- sudan hak alabilmek için mücadele verdiğini iddia etmektedir 
ve güya, PKK’yı himaye ettiğini, doğrudan doğruya olmasa da, kamufle 
etmek istemektedir. Esasında, su meselesi diye bir problem yoktur; 
çünkü, istediğinden fazla, ihtiyacından fazla suyu, Suriye almaktadır. 
Nasıl, biraz evvel Sayın Erbakan, Yunanistan’ın megali ideasından 
bahsetmişse, aynı şekilde, Suriye’nin de büyük Suriye ideali vardır. 
Onun için, su meselesi bahanedir, başka emelleri vardır; ama, bu 
emelleri kursağında kalmaya mahkûmdur; Suriye’ye, icabında gerekli 
ders verilecektir. Nitekim, bunu, Sayın Başbakan da -Suriye’ye yakın 
olan- Hatay’da ifade etmiş bulunmaktadır. 
Bakınız, ne diyor Türk Devleti: Orada, karargâhı himaye etme. Çünkü, 
biliyorsunuz, dünya âlem biliyor, her zaman itiraz ederler; ben de, 
Suriye’ye gittim, Sayın Hafız Esat’la belki üç saat görüştüm, devamlı 
şekilde PKK’nın himaye edilmediğini hep ifade etmektedir; yani, 
Apo’nun orada olmadığını ifade etmektedir; ama, Apo, zaman zaman 
Lübnan’dadır, zaman zaman Suriye’dedir; PKK’nın karargâhı oradadır; 
onun için, müsamahayla bakmamız mümkün değildir. Dışişleri 
Bakanlığı tarafından, gerekli demarş yapılmıştır, sonucu, elbette 
alınacaktır; Abdullah Öcalan için de -iade edilmek üzere- NATO ile 
Suriye makamlarına gerekli demarş yapılmış bulunmaktadır. 
Bu arada, İran ile olan münasebetlerimiz bakımından, burada, Sayın 
Baykal tarafından, Sayın Başbakana atfen beyanda bulunulmuştur. 
Cumhuriyet hükümetleri tarafından, İran ile münasebetlerimiz hep iyi 
seviyede tutulmak istenmiştir. Bizim, asırlarca, İran ile bir hudut 
ihtilafımız olmamıştır; hemen hemen ihtilafımız olmamıştır; ama, 
İran’ın, PKK konusunda hassas olması hususunda devamlı şekilde 
kendilerine ihtar yapılmıştır; yaptığımız müzakerelerde, bu husus hep 
dile getirilmiştir. 
Yine, Hizbullah örgütünün orada himaye gördüğü ve himaye edilmemesi 
hususu, devlet olarak, tarafımızdan hep ifade edilmiştir; çünkü, PKK da 
terör örgütüdür, Hizbullah da terör örgütüdür. Onun için, nereden olursa 
olsun, Türk Devletinin, terör örgütlerine karşı tolerans göstermesi 
mümkün değildir. 
Başbakan Sayın Mesut Yılmaz’ın İran Dışişleri Bakanını kabulü 
sırasında, Sayın Baykal’ın ifade ettiği şekilde, Refah Partisinin adı 
gündeme dahi gelmemiştir. Kendileriyle biraz evvel, bu müzakereler 
cereyan ederken görüştüm, Refah Partisi sureti katiyede gündeme 
getirilmemiştir denmiştir. 
Sayın Başbakan, İranlı Bakana “İran’ın Türkiye’deki rejimi 
değiştirme hevesine kapılmaması gerektiğini, Türkiye’de laiklik 
ilkesinin, dışarıda zannedildiğinden çok daha köklü olduğunu” ifade 
etmiş ve “son seçimlerin de bunu gösterdiğini” belirtmiştir. O bakımdan, 
yeri gelmişken bu hususu açıklamayı zarurî görmekteyim.
Sayın milletvekilleri, 24 Aralık seçimleri nedeniyle, 1996 yılı konsolide 
bütçesinin müzakerelerinin tamamlanması ve yürürlüğe girmesindeki 
zorluklar sonucu, geçici bütçe yürürlüğe girmiştir. Onun için, hani, 
Azınlık Hükümeti mi sevk etti, yoksa CHP-DYP Hükümeti mi sevk etti 
gibi bir hususun müzakerisini zait addediyorum. Çünkü, bütçeler bir anda 
hazırlanmaz; bütçeler, ta yazdan itibaren, ağustostan itibaren 
hazırlanmaya başlar. Evet, bir seçim sathı mailinde, istediğimiz şekilde 
bütçe kanun tasarısı sevk edilememiştir, bunu ifade ediyorum; ama, 
hani, sorumluluk almamak gibi bir keyfiyeti de doğru görmemekteyim; 
hep beraber yaptık bu bütçeyi. 
Nitekim, seçime girme kararı alınınca, 4 aylık bir geçici bütçe Türkiye 
Büyük Millet Meclisinden geçmiştir, Türkiye Büyük Millet Meclisinin 
malı olmuştur. Ondan sonra, Sayın Başbakan da geçen defa ifade etti; 
Bakanlar Kurulunda da “acaba, yine bir geçici bütçe mi sevk edelim iki 
aylık, yoksa, bu bütçeyi sevk etmek suretiyle üzerinde tadilatlar mı 
yapalım” hususu uzun uzun müzakere edildi; onun üzerine, geçici bütçe 
yerine, sene sonuna kadar uygulanacak bir bütçe yapılması 
kararlaştırıldı, huzurunuzdaki bütçe budur.
MEHMET GÖZLÜKAYA (Denizli) – 51 inci Hükümet mi hazırladı bu 
bütçeyi Sayın Bakan?
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Onun münakaşasına girmek istemiyorum 
dedim. Bütçeler, hemen, bir anda... Takdimi tahkik edemedim şimdi, 
takdimi belki Azınlık Hükümeti zamanında olmuş olabilir.
MEHMET GÖZLÜKAYA (Denizli) – Hazırlığı...
DEVLET BAKANI VE BAŞBAKAN YARDIMCISI NAHİT 
MENTEŞE (Devamla)– Ama, hazırlığı hep beraber yaptık; hep beraber 
hazırlamıştık.
MEHMET GÖZLÜKAYA (Denizli) – Onu belirtin...
AHMET UYANIK (Çankırı) – Komisyon değişiklikleri dışındakiler 
beraber hazırlandı.
DEVLET BAKANI VE BAŞBAKAN YARDIMCISI NAHİT 
MENTEŞE (Devamla)– Şimdi, tekrar ifade ediyorum. 24 Aralık 
seçimlerinden sonra ortaya çıkan tablo sonucunda Türkiye Büyük Millet 
Meclisinin aritmetiği hiçbir siyasî partiye tek başına iktidar olma şansı 
tanımamıştır. Bu seçimlerin sonucunun ortaya çıkardığı tablo, daha 
önce uygulanan hükümet modellerinden daha farklı bir modelin 
uygulama zorunluluğunu doğurmuştur. 
Ayrıca, seçimlerin hemen akabinde mevcut Hükümetin her iki kanadı 
da, birlikte bir hükümet kurmaları gerektiği konusunda kamuoyunun 
yoğun bir baskısına muhatap olmuşlardır. Bu yoğun baskı, yine bu 
Hükümetin devamı şeklinde arzulanmaktadır.
Değerli milletvekilleri, Koalisyonun her iki kanadı, kamuoyunun 
taleplerini ve isteklerini dikkate alarak, ülke sorunlarının bir an önce 
çözülmesi amacına uygun olarak, fedakârlıklarda bulunmuş ve mevcut 
Hükümeti oluşturmuştur. Mevcut Hükümet, sorunların çözümü için 
hızla yola koyulmuştur. Gerek basınımızda yer alan gerekse sunî olarak 
yaratılmaya çalışılan ve sürekli olarak bir anlaşmazlık, problem 
varmış havasının oluşturulmak istenmesini anlamakta, gerçekten 
güçlük çekmekteyim. 
Esasen, siyaset yapmak, hükümet etmek ve bir koalisyonu yürütmek zor 
iştir; zorluk, işin tabiatında vardır. Ancak, eğer biz demokrasiye 
inanıyorsak, konuşarak, görüşerek anlaşmak zorundayız. Tek parti 
hükümetinde bile işlerin yerine getirilmesi veya üst seviyede bürokrat 
atamaları, belli bir süreç ve müzakere dönemini kapsar. Bunu, uzun 
yıllardır siyaset alanındaki tecrübelerime dayanarak  ifade etmek 
istiyorum. Kaldı ki, mevcut Hükümet, bir koalisyondur; bütün her şeyi 
danışarak, görüşerek belli bir düzen içinde götürmekteyiz. Muhtemel 
bazı zorlukların ortaya çıkması kaçınılmazdır. Bunların da mutlaka 
çözüm yöntemleri vardır. 
Burada, bir değerli arkadaşım, 5 Nisan kararlarından bahsetti. İstikrar 
tedbirleri veyahut stabilizasyon kararlarını almak o kadar kolay değildir. 
Bakınız, 1958’de stabilizasyon kararları alınmış; 1957 seçimlerine 
giderken alınması icap eder; 1956’da. Demek ki, zor... Ondan sonra, 
1970 yılına gelinmiş; 10 Ağustos 1970’te de, yine stabilizasyon 
kararları alınmıştır; 1980 yılının 24 Ocağında da, yine, bildiğiniz 
gibi, bu ekonomik kararlar alınmıştır. Kolay kararlar değil. 
5 Nisan kararları, elbette, geç kalmış kararlardır; esasen, 1991 
seçimlerine girilmeden önce alınması icap ederdi; ama, 5 Nisan 1994’e 
kadar beklemiş, ondan sonra alınmış. 
Değerli arkadaşlarım, yani, şimdi, haklı olarak, Sayın Baykal, vergi 
konusunda da, gerçekten radikal kararların alınmasını temenni ettiler; 
biz de arzuluyoruz. Yeni vergiler getirmekten ziyade, vergileri tabana 
yaymak suretiyle, vatandaşı fazla rahatsız etmeden açığı kapatmak, 
elbette, Hükümet olarak bizim düşündüğümüz hususlardır. 
O bakımdan, tenkit ederken, eleştirirken, arkadaşlarımızın, bunun 
zorluklarını dikkate almaları icap etmektedir. İşte, burada bazı değerli 
arkadaşlarımız vardır; biz, 10 Ağustos 1970’te paketle geldik; ama, 
muhalefet, bir taraftan bizi devamlı şekilde eleştirdi; çünkü, hoşa 
gitmeyen kararlardır bu radikal kararlar; ama, biz, Hükümet olarak, yine 
de bu kararları alacağız; çünkü, bütçenin açığı, hepimizce bellidir; 
başlangıçta, 400 trilyon olan bütçe açığı, 861 trilyon lira açıkla 
huzurunuza gelmiş bulunmaktadır. Söylediğim gibi, kötümser olmaya 
hiç gerek yok; elbette zorluklar aşılacaktır. Burada, arkadaşlarımız 
uzun uzun konuştular, faizlerin yüksek olduğundan bahsettiler; iştirak 
etmemek mümkün değil. 1995 yılı ortalama faizi yüzde 122,67’dir; bu 
rakam 1996 yılı Ocak ayında yüzde 199,9, Şubatta yüzde 153, Martta 
yüzde 127,8 ve Nisanda yüzde 124,5 olmuştur. Demek ki, faiz nispetleri 
düşmeye başlamış bulunmaktadır. Bugünkü ihaleden beklenen faiz 
oranı aynı. Bayram öncesi ve vergi ayı olmasına rağmen, faizler düşüş 
göstermektedir; bu sevindirici bir olaydır, bunu kaydetmek istiyorum.
ŞEVKET KAZAN (Kocaeli) – Vergi ayı olmasından kaynaklanıyor 
Sayın Bakan, millet vergisini ödüyor.
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Bu arada, Sayın Erbakan, sağlık meselesini 
uzun uzun dile getirdiler. Hükümetimizin -aynı şekilde, daha evvelki 
Hükümetin de- en çok üzerinde durduğu konu, eğitim konusudur, sağlık 
konusudur. Görüyorsunuz, kötümser olmaya gerek yok; büyük atılımlar 
yapılmış bulunmaktadır. Eğer, Anadolu’yu dolaşırsanız göreceksiniz, 
köylere gittiğiniz zaman göreceksiniz; sağlık evleri en ücra köylere kadar 
ulaşmış bulunmaktadır. Yine, doktoru olan sağlık ocakları da, birçok 
köyümüze yayılmış bulunmaktadır. Meseleyi bir anda halletmek 
mümkün değil...
ŞEVKET KAZAN (Kocaeli) – 30 senede halledemediniz.
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Biz, Sayın Erbakan ile beraber hükümet ettik; 
ama, bugün, gördük ki, gerçekten sağlık alanında büyük atılımlar 
yapmış bulunmaktayız. Yeşil kart meselesi, gerçekten önemli bir 
hadisedir. Sağlık sigortasına kavuşturmak, ta eski hükümetlerden beri, 
bizim hedefimizdir; ama, bu, bu sene, bu Hükümet zamanında 
gerçekleşecektir ümidindeyim. 
Millî eğitim konusuna değinmek istiyorum. Sayın Erbakan’ın belirttiği 
gibi, bugün, 15 milyon gencimiz okumakta; bu bizim için iftihar vesilesi, 
yabancı odakların da korkusu, çığ gibi bir gençlik. İşte, bunların, iyi 
eğitim görmesi önemli hadise; ama, fizikî yetersizlikleri bir anda 
gidermek mümkün değil; söyledikleri gibi, 80, 90 hatta 100 kişilik 
sınıflar var. 
Bütçeden ayırdığımız, önemli bir paydır. Ayrıca, Plan ve Bütçe 
Komisyonu da 10,5 trilyonluk bir ilave yapmıştır. Üniversitelere 5,5 
trilyon bir ilave yapmıştır; ama, yetecek mi değerli arkadaşlarım; 
yetmeyecek. Onun için, hayır sahiplerini, varlıklı vatandaşlarımızı 
teşvik etmek mecburiyetindeyiz. Ben, Millî Eğitim Bakanı olarak, hep 
bunu teşvik etmişimdir. Hatta, teşvik olsun diye, koşmuşum, 
gitmişimdir. Bugün, Cumhurbaşkanı da, devamlı şekilde -kendisiyle 
görüştük- belki kamunun yaptığı okullara gitmiyor; ama, teşvik olsun 
diye, özel sektörün, kişilerin yaptığı okullara gitmektedir. 
Onun için değerli arkadaşlarım, elbette, bütçe imkânları nispetinde 
yetişmeye çalışmaktayız; ama, söylediğim gibi, nüfusumuz -övünçle 
söylüyorum- her sene artmaktadır, büyük çapta artmaktadır. Buna 
yetişebilmek elbette zordur; ama, yine de bütün imkânlar zorlanacaktır. 
Sayın Erbakan, sekiz yıllık eğitim konusundan yakınarak bahsettiler. 
Sekiz yıllık eğitim, Millî Eğitim Temel Kanununda öngörülmüştür. 
Esasında, hedef, sadece sekiz yıl değil; hedef, onbir yıldır. Bakınız 
kalkınan ülkelere, Japonya’ya bakınız; acaba, orada ilköğretim kaç 
sene? Hani övüyoruz, daha doğrusu gıptayla bakıyoruz ya Japonya’nın 
kalkınma hızına, kalkınmışlığına; ama, orada, eğitime büyük önem 
verilmiştir. Bakınız Kore’ye, aynı şekilde; bakınız Almanya’ya, aynı 
şekilde; hepsi, eğitime önem vermek suretiyle kalkınmışlardır. Sekiz 
yıllık eğitim, elbette, Türkiye’de de zorunlu hale getirilecektir. 
Sayın Erbakan, çok programlı lise konusunda, burada beyanda 
bulundular. Okullarımızda program kargaşası olduğu görüşüne 
katılmıyorum. Bir çatı altında birden fazla programın uygulanması, 
Millî Eğitim Temel Kanununun 29 uncu maddesine uygun 
bulunmaktadır. Bu uygulamaya, yani çok programlı lise uygulamasına, 
özellikle nüfusu az yerleşim birimlerinde yer verilmektedir; ki, böylece, 
kaynakların rasyonel kullanımı gerçekleştirilmiş olacaktır. 
Sonra, şunu ifade etmek isterim  Sekiz yıllık eğitim, bizim tarihimizde 
var. Bakınız, 1863’te, yani, Sultan Aziz döneminde; ne imam hatip lisesi 
var o zaman ne ortaokul var; ama, sekiz yıllık eğitim uygulanmıştır. 
İBRAHİM ERTAN YÜLEK (Adana) – Aynı sisteme razıyız; var 
mısınız?
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Ben, Millî Eğitim Bakanıyken -sevgili hocam 
biliyorlar- imam hatip okulu açtık. İmam hatip okulunun maksadı ne?.. 
ŞEVKET KAZAN (Kocaeli) – İmam yetiştirmek.
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Bilgili hoca yetiştirmek, bilgili imam 
yetiştirmek; hedef bu. Bunun telaşına hiç kapılmayınız değerli 
arkadaşlarım. İmam hatip okullarını, hep siyasetin dışında tutma... 
Ben, söylüyorum. Millî Eğitim Bakanı olarak, imam hatip okulunun 
altında imzam var; ancak, hiç bir surette, bu din müesseselerine politika 
sokulmamasını temenni etmekteyim; ısrarla istemekteyim. Bir defa biz, 
din gibi bir mukaddes müesseseyi, kışlaya sokmayacağız, okula 
sokmayacağız değerli arkadaşlar.
ŞEVKET KAZAN (Kocaeli) – Orası okul Sayın Bakan, kışla değil; bir 
okul.
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Yani, din istirmarı için değil. Bu müesseseleri 
geliştireceğiz; ama, Allah rızası için yapacağız bunu, Allah rızası için. 
(DYP, RP ve ANAP sıralarından alkışlar)
ŞEVKET KAZAN (Kocaeli) – Orada beraberiz.
DEVLET BAKANI VE DEVLET BAKANI VE BAŞBAKAN 
YARDIMCISI NAHİT MENTEŞE (Devamla) – Ortadoğu’daki Arap-
İsrail ihtilafının süratle sona ermesi, Hükümetin, büyük Türk Milletinin 
temennisidir. Bir an önce oraya da barış sürecinin ulaşması, hepimizin 
arzusudur. Yine, Lübnan’da uygulanan insanlık dışı muameleye de, 
Hükümet olarak, millet olarak, gerçekten, üzüntüyle bakıyoruz; Türk 
Milleti olarak, Hükümet olarak, bunun, bir an önce sona erdirilmesini 
istiyoruz. 
Değerli arkadaşlarım, burada, bütçe kanunlarında yer alan Anayasaya 
aykırı hükümler, Sayın Erbakan tarafından dile getirildi; Sayın Aydın 
Milletvekili Yüksel Yalova da, bu hususta beyanda bulundu. Bütçe 
kanunlarında, bütçeyle ilgili olmayan hükümlere yer verilemeyeceği 
kuralı, hem 1961 hem de 1982 Anayasalarında yer almıştır. Bilindiği 
gibi, kanunların anayasaya aykırılıklarının Anayasa Mahkemesi 
vasıtasıyla kontrolü de, 1961’den sonra başlamıştır.
Bütçe kanunlarına bütçeyle ilgili olmayan kurallar konulduğu ve 
düzenlemeler yapıldığı iddiasıyla 1970’li yıllarda çok sayıda iptal 
davası açılmış ve Anayasa Mahkemesince iptal kararları alınmıştır. 
Buna göre, 1971, 1972, 1974, 1975, 1976, 1977, 1978 ve 1979 yıllarının 
bütçe kanunlarının bazı hükümleri, Refah Partisinin hükümet ortağı 
olduğu dönemlerde, vakıflarla ilgili kararlar dahil, bu nedenlerle, 
Anayasa Mahkemesince iptal edilmiştir.
1982 Anayasası dönemindeyse, 1989 ve 1991 yılları bütçe kanunlarının 
bazı hükümleri de Anayasaya aykırı bulunarak iptal edilmiş, bunun 
üzerine, bu aykırılıkların giderilmesi, düzenlemelerin ilgili kanunlarda 
yapılması ve yılı içinde yapılacak değişiklikler için, bütçe kanunlarıyla 
düzenleme yapma yetkisi sağlayacak kanun tasarısı Türkiye Büyük 
Millet Meclisine sunulmuş, 20 inci maddesine kadar Genel Kurulda 
görüşülmüş; ancak, tamamlanmadan kadük olmuştur. Bütçe 
kanunlarıyla ilgili son iptal kararı, bilindiği üzere, 1995 Yılı Bütçe 
Kanunu maddeleriyle ilgili olarak 13.6.1995 tarihinde verilmiş ve 
18.4.1996 tarihli Resmî Gazetede neşredilmiştir. Anayasa Mahkemesinin 
iptal kararını 13.6.1995 tarihinde açıklamasını takiben, bir yandan 
aykırılıkların giderilmesi için Eylül 1995 tarihinde bir tasarı 
hazırlanmış, öte yandan 1996 Malî Yılı Bütçe Kanunu Tasarısında 
önemli ayıklamalar yapılmıştır. Nitekim, 1995 yılı bütçesinin 41 
hükmü iptal edilmişken, bunların 29 adedi 1996 Bütçe Kanunu 
Tasarısına konulmamış, sadece, gelir ağırlıklı ve kamu kuruluşları 
arasında gelir - gider ilişkilerini düzenleyen fonlar ve döner sermayelerle 
ilgili 12 adet hüküm konulmuştur. 
1996 Malî Yılı Bütçe Kanunu Tasarısında mevcut aykırı hükümlerin 
ilgili kanunlarda düzenlenmesi ve böylece Anayasaya aykırı görülen tüm 
hükümlerin ayıklanması amacıyla Maliye Bakanlığınca bir kanun 
tasarısı hazırlanmış olup, mayıs ayı başında Yüce Meclise 
sunulacaktır. Değerli arkadaşlarım, çok ifade edildiği için, bu şekilde 
geniş bilgi arz etmek lüzumunu hissettim.
Sayın Baykal, kamu çalışanlarından bahsettiler. Sayın Baykal, kamu 
çalışanlarının sendikal hakları konusunu buraya tekrar getirdiler. Biz, 
Hükümet olarak, bu soruna, Anayasa sınırları içinde çözüm bulmak 
zorundayız. Bu çözümü ararken, evvela, devletin aslî ve sürekli 
görevlerini yürüten memur kimdir, kamu çalışanı ve işçi kimdir, 
bunların belirlenmesi gerektiğine inanıyoruz. Ayrıca, 657 sayılı Kanun 
ile 233 sayılı Kanun Hükmünde Kararname arasındaki farklılıkların 
giderilmesi gerekir. Memurin Muhakematı Hakkında Kanunu 
Muvakkati ve Türk Ceza Kanunun ilgili hükümleri de gözden 
geçirilmektedir. Bunlar yapılmadan, Sayın Baykal’ın önerdiği gibi, 
sadece, bir Sendikalar Kanunuyla sorunların çözümlenmesi mümkün 
değildir. 
Gene, bu arada, sosyal güvenlik kuruluşlarının sorunlarından, değerli 
arkadaşlarım, bahsettiler. Biliyorsunuz, hep dile getirildi. Bugün, 
önümüzde, büyük bir problem olarak durmaktadır sosyal güvenlik 
kurumları; 200 trilyondan fazla açık vermektedir. 
Erken emeklilik, hepimizin arzusuydu. Yani, erken emekli edilmek 
suretiyle istihdam imkânları sağlansın ve bu suretle, işsiz gençlerimize 
iş bulalım; ama, görüldü ki, değerli arkadaşlarım, bu, müesseseleri zor 
duruma soktu. Sosyal Sigortalar Kurumu, Bağ-Kur ve hatta Emekli 
Sandığı -çok iyi noktada olmasına rağmen- bu erken emeklilik 
sebebiyle, oldukça zor durumdadır. Onun için, önümüzdeki günlerde, 
bunları da, hep birlikte ele alacağız; çünkü, bu müesseseleri 
çökertmemek icap etmektedir. 
Burada, övünerek, Sayın Erbakan, belediyelerinin, Refah Partili 
belediyelerin başarılarından bahsettiler...
SALİH KAPUSUZ (Kayseri) – İftihar ederiz!..
DEVLET BAKANI VE BAŞBAKAN YARDIMCISI NAHİT 
MENTEŞE (Aydın) – Ben, bundan, büyük memnuniyet duyarım. Ancak, 
bunlara, devlet bütçesinden, büyük nispette imkân sağlanmakta olduğunu 
ifade etmek isterim. (RP sıralarından “Hayır, hayır” sesleri)
Ben, bunu, biraz evvel, Maliye Bakanlığından rakamlarla ifade 
edecektim; önümüzdeki günlerde, bunu, rakamlarla huzurunuza 
getireceğiz. (RP sıralarından “yüzde 80 oranında kesinti var” sesleri) 
Biraz sonra -belki yetiştirebilirler- bunların hesaplarını da huzurunuza 
getireceğiz. 
Yabancı memleketlerden borç almışsınız. Belediyeler alıyor... 
Belediyeler bu kadar layüsel mi?.. (RP sıralarından “O belediyeler 
devlete kaynak yaratıyor” sesleri) Nereden bulacaksınız başka türlü?.. 
Nereden bulmaktasınız bu parayı? 
RAMAZAN YENİDEDE (Denizli) – Arabistan’dan geliyor (!)
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Ama, bunları, Hükümet olarak, huzurunuza 
getireceğiz. (RP sıralarından gürültüler) Elbette, belediyeler, amme 
hizmeti görmektedirler; ama, büyük borç... Tabiatıyla, başka türlüsünü 
ifade etmek mümkün değil. 
Çok değerli milletvekili arkadaşlarım tarımın önemine değindiler. 
Elbette, Türkiye, sanayileşecek; sanayileşiyor. Gerçekten, bugün, hemen 
hemen 20 milyar dolarlık ihracatımızda, sanayi malları mühim yer işgal 
etmektedir; ama, mutlak surette, en ileri sanayi memleketlerinde dahi, 
tarım, himaye görmektedir, Türkiye’de de görecektir. 
Hayvancılık konusunda, mutlak surette, zorluklar var. Gerçekten, 
hayvancılıkla uğraşan çiftçilerimiz, her gün bunu dile getirmektedirler. 
Hepimiz, sütün sudan ucuz olduğunun idraki içindeyiz. Bunun için, daha 
önceki hükümet zamanında da birtakım tedbirler alınmıştı; bu 
tedbirlere devam edilecektir değerli arkadaşlarım. 
ALAADDİN SEVER AYDIN (Batman) – Hayvancılık kredilerini 
kimlere verdiniz?
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Birlikleri de gerçek sahiplerine devredeceğiz. 
Bu, Hükümet Programında da yer almış bulunmaktadır. 
Bakınız, biraz evvel belediyelerden bahsederken...
(Mikrofon otomatik cihaz tarafından kapatıldı)
BAŞKAN – Sayın Bakanım, süreniz bitti; devam edecek misiniz 
efendim?
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Evet, kısaca arz etmek istiyorum.
BAŞKAN – Buyurun efendim, tamamlayın. 
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Belediye garantili borçları, 1996 Mart ayı 
itibariyle, 881,5 milyon dolar mertebesine ulaşmış ve bunlar, bu tarihe 
kadar Hazine tarafından ödenmiş bulunmaktadır. Bu meblağ içerisinde, 
384 milyon doları Ankara Belediyesine ait bulunmaktadır; 384 milyon 
doları... (RP sıralarından “Karayalçın’a ait” sesleri) 228,9 milyon 
doları Büyükşehir Belediyesine, 150 milyon doları EGO’ya, 5,4 milyon 
doları ASKİ’ye ait bulunmaktadır. Hazinenin üstlendiği toplam kamu 
kurumları garantili dışborçlar, 3,4 milyar dolar mertebesindedir. 
Değerli arkadaşlarım, görüyorsunuz ki, devlet, her türlü imkânını, 
Refah Partili de olsa, her partiye sağlamaktadır. (RP sıralarından 
gürültüler)
Değerli arkadaşlarım, bunlar resmî rakamlar, niye itiraz ediyorsunuz? 
(RP sıralarından “borçlanma tarihlerini açıklayın” sesleri) Hepsi 
kendisine verilecektir değerli arkadaşlarım, hiç merak etmeyin. 
Sayın Başkan, değerli arkadaşlarım; vaktimin dolduğunu biliyorum; 
onun için, sözlerimi burada keseceğim. Değerli arkadaşlarımızın 
beyanları vardı, bunları da cevaplandırmak için hazırlık yapmıştım; 
ancak, vaktimiz yetmemektedir. 
Şunu ifade edeyim ki, bugün, geniş kamuoyu desteğiyle kurulan bu 
Hükümet, bir koalisyon hükümetidir. Esasen, seçimler sonrasında, 
Hükümet ortağı iki parti yöneticileri, hükümet kurma konusunda, 
sözlerimin başlangıcında da ifade ettiğim gibi, yoğun baskıyla 
karşılaşmışlardır. (RP sıralarından gürültüler)
Koalisyonda uzlaşmak kolay değil; ama, bu metodu uygulayacağız. 
Sayın RP Liderimiz oradan tebessümle bakıyorlar; ama, bunu vaktiyle 
biz uyguladık, hem de, bir tarafta yüzde 40’ın üzerinde oy almış 
bulunan CHP vardı; biz de, Adalet Partisi, Millî Selamet Partisi, 
Milliyetçi Hareket Partisi ve Güven Partisi birlikte -bunlar da yetmedi; 
Demokratik Partinin desteğiyle- demin de bahsettiği, gerçekten büyük 
yatırımları gerçekleştirdik. Bu başarı hepimizindir, Demirel 
Hükümetinindir. 
ŞEVKET KAZAN (Kocaeli) – Şimdi niye yapamıyorsunuz?
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Bu Hükümetin içinde, söylediğim gibi, Sayın 
Erbakan da vardı, Sayın Türkeş de vardı ve rahmetli Feyzioğlu da 
vardı; bu da yetmedi, Demokratik Partiden ayrılan arkadaşların da 
desteğiyle bunları gerçekleştirdik. 
ŞEVKET KAZAN (Kocaeli) – Ondan evvel de olmadı, ondan sonra da 
olmadı...
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Yani, bu koalisyonların zorluğunun idraki 
içindeyiz. Başka çaremiz yok. Millet, gözümüzün içine bakıyor “aman 
bu Hükümet devam etsin; bu problemleri aşınız, bu problemlerin 
hakkından geliniz” diyor. Geleceğiz değerli arkadaşlarım. (RP 
sıralarından gürültüler) Hep birlikte... Elbette, sizin de desteğiniz, 
katkınız olacaktır. Demokrasilerde muhalefet vardır. Elbette, 
muhalefetin eleştirileri, bizim için katkı olacaktır, rehber olacaktır.
Bu bütçenin, hepinize, bütün Türk Milletine hayırlı ve uğurlu olmasını 
diliyorum ve değerli arkadaşlarım, Yüce Meclisin, devam etmesi için bu 
Hükümete desteğini esirgemeyeceğine inanıyorum.
Tekrar, hepinize ve Yüce Meclisin Değerli Başkanına saygılarımı arz 
ediyorum. (DYP ve ANAP sıralarından alkışlar)
BAŞKAN – Teşekkür ederim Sayın Bakan.
Son iki söz, sayın milletvekillerinin. Lehinde, Sayın Şevki Yılmaz; 
aleyhinde, Sayın Kemalettin Göktaş.
Önce, lehinde söz veriyorum. Sayın Şevki Yılmaz... (RP sıralarından 
alkışlar)
Sayın Yılmaz, süreniz 10 dakika; buyurun.
HASAN GÜLAY (Manisa) – Atatürk’ün adını ağzına alma!..
ŞEVKİ YILMAZ (Rize) – Sayın Başkan, sayın milletvekilleri; 
sözlerime başlarken, yetmişaltı yıl evvel “bismillah” diyerek, duayla, 
Fatihayla açılan...
YALÇIN GÜRTAN (Samsun) – Camide değilsin.
ŞEVKİ YILMAZ (Devamla) – ... Millet Meclisimizin 76 ncı 
yıldönümünü ve Egemenlik Bayramımızı kutluyorum; saygılar 
sunuyorum. (RP sıralarından alkışlar)
Ayrıca, önümüzdeki Kurban Bayramını tebrik ediyorum; televizyonları 
ekranında bizleri izleyen tüm vatandaşlarımın Egemenlik Bayramını ve 
Kurban  Bayramını  tebrik ediyorum.  Doğumuyla  dünyaya  nur  saçan,  
1425 inci yıldönümünü idrak ettiğimiz, Sevgili Peygamberimizin doğum 
yıldönümünü de tekrar tebrik ediyorum.
Huzurunuza kardeşiniz olarak çıktım. 550 milletvekili, bu milletin 
temsilcileri olarak hepimiz kardeşiz; bu devlet, bu ülke hepimizindir. Bu 
münasebetle, kardeşlik görevini yerine getirmek ve başarılı olabilmenin 
sırlarını arz etmek için çıkmış bulunmaktayım.
Hükümete, bu bütçeden sonra, bazı önerilerim ve tavsiyelerim olacaktır. 
Birincisi; bu bütçeyi, artık, IMF’nin kontrolünden mutlaka çıkarmamız 
lazım. IMF’in kontrolündeki bir bütçe, fakiri -yoksulu sevindiremez, 
işçiyi- garibi sevindiremez. 
İki sene evvelki Hürriyet Gazetesinin başlığını göstermek 
istemiyorum; vaktim yok “Yenge Geliyor, Yandık” diye başlık atmıştı. 
Dünya Bankasından Maria Yengenin, Türkiye’nin Maliye Bakanına 
“işçiye neden fazla ücret verdin; memurun katsayısını niçin yükselttin; 
çayın, fındığın, pamuğun taban fiyatını niçin yüksek tuttun” diye hesap 
soracağı devri kapatmak istiyoruz bu ülkede. Bu ülkede, doların her gece 
Türk parasını kıskacına almak suretiyle, millî paramızı yok etme 
oyununa bundan sonra son vermeyi millî bir görev olarak hatırlatıyorum. 
Tarihçi İbni Haldun’un dediği gibi, devletler, insanlar gibidir. Biraz 
evvel Başbakan Yardımcısının da ifade ettikleri gibi, düşmanlar, 
Türkiyemizin düşmanları, yedi devlet olarak ülkemizi işgale geldiler. 
Tam bin yıl haçlı ordularıyla bizi işgal edemeyen güçler, devletimizin 
üç noktasını içeriden çökertmeye çalışmışlardır. 
Millî Egemenlik Bayramını kutladığımız şu günlerde, bu işi, 
bayramda, sadece törenlerde değil; eylemini yapabilmek için, lütfen, şu 
üç noktada, devletin üç önemli ana unsurunu korumak 
mecburiyetindeyiz. Devlet insana benzediğine göre, insanın üç tane uzvu 
çok önemlidir. Gözsüz, kulaksız, ayaksız insan yaşar; ama, beyinsiz, 
kalpsiz ve midesiz insanın yaşaması mümkün değildir. İşte, bu devletin 
beyni, dış politikasıdır. Dışarıdan aldığı talimatlar ve telefonlarla bir 
ülke yönetiliyorsa, o ülkenin beyninde ur var demektir, kanser var 
demektir. (RP sıralarından alkışlar) Ona karşı, devletimizin, mutlaka 
tedbir alma zarureti vardır.
Biraz evvel, Sayın Başbakan Yardımcısı, Suriye’den bahsettiler, 
Apo’dan bahsettiler. Suriye’nin, orada, PKK’yı beslemesini hiçbirimizin 
tasvip etmesi mümkün değildir; ama, bugün, ordumuzun, askerimizin, 
mazlum doğulumuzun katili PKK eşkıyasını, bu Parlamentonun 
desteğini alarak, Çekiç Güç’ün himayesinde desteklediğimizi ne çabuk 
unutuyoruz. (RP sıralarından alkışlar)
Bugün, hâlâ, Abdullah Öcalan, Türk vatandaşıdır. Hâlâ, vatandaşlıktan 
çıkarılmasına dair bir çalışma yapılmaması, bizi derinden üzmektedir. 
Yine, Türkiyemizde Avrupa Birliğine girme sevdasından vazgeçmeyi, 
kardeşleri olarak öneriyorum. Avrupa Birliğinin bir Hıristiyan birliği 
olduğunu, geçen günkü konuşmamda gösterdiğim şu İncil’de bulunan 
haritadaki gerçekleri ortaya koyarak arz etmiştim. Türkiye bölünmüş!.. 
Kilisedeki haritadır bu İncil’deki harita. İsrail, Bizans, Ermenistan ve 
Pontus-Rum diye Türkiye’yi dörde bölen bu haritanın bulunduğu 
İncil’in içinden bir ayeti, bugün sizlere, burada, okuyacağım...
YALÇIN GÜRTAN (Samsun) – O İncil’i okuma, çarpılırsın.
NEJAT ARSEVEN (Ankara) – Bütçeyle ne alakası var.
ŞEVKİ YILMAZ (Devamla) – Fransa’nın en meşhur La Provaritée 
Dergisinde, bir yazar, Kitab-ı Mukaddesin peygamberliği, son günlerde 
Avrupa’da idarî yönden merkezileşmiş siyasî ve ekonomik bir sistemin 
ortaya çıkacağını önceden haber veriyor diyor. Bu, yeni akdin son kitabı 
Apokles’in 18 inci bölümünde yazılıdır ve Roma İmparatorluğunun 
yeniden canlanmasını müjdelemektedir. İşte bir kilisedeki İncil 
ayetinde, Türkiye’nin yutulması, plan olarak gösterilmiştir.
Şimdi, burada, sizlere birçok belgeyi takdim etme imkânına sahip 
değilim; ama, kardeşiniz olarak söylüyorum. Yetmişaltı yıl evvel bu 
Parlamentoda oturan hocalarımız, alimlerimiz, paşalarımız, hep birlikte 
“hakkıdır, Hak’ka tapan milletimin istiklal” diyerek istiklal 
mücadelesini vermişse, gelin,  devletin beynindeki uru, devletin midesi 
olan ekonomideki ülseri ve devletin kalbi olan aile yapımızın içindeki -
kalpteki- yüksek tansiyonu hep birlikte ortadan kaldırmak için mücadele 
edelim. 
Siz de biliyorsunuz ki, Mustafa Kemal Paşa “beni Türk hekimlerine 
emanet edin” diyor. Parmağındaki tırnağını bile yabancılara teslim 
etmeyen o İstiklal Savaşı paşalarından sonra, biz, hâlâ, ekonomimizi 
IMF’e, paramızı dolara, ahlak ve kültürümüzü UNESCO’ya, siyasî 
bağımsızlığımızı Birleşmiş Milletlere nasıl teslim ediyoruz; bunu 
merak ediyorum. (RP sıralarından alkışlar) 
Yine, Mustafa Kemal Paşa “benim karakterim bağımsızlıktır” derken, 
silahlı kuvvetlerimizin güneydoğuyu koruma imkânı, kudreti ve kuvveti 
varken, Çekiç Güç’e Türkiye’nin topraklarını, Türkiyemizin 
bağımsızlığını teslim etmek de, kanaatimce, çok yanlış bir harekettir. 
Sözlerimi toparlarken, Rizeli hemşerim ve Başbakanımızdan, Rize 
adına bazı isteklerim olacak. 
İLYAS YILMAZYILDIZ (Balıkesir) – Bütçe hakkında konuş, bütçe 
hakkında... 
ŞEVKİ YILMAZ (Devamla) – Kendisi de, biz de, seçim 
propagandasında Rizelilere söz vermiştik. Çayımızın değerini korumak 
istiyoruz. Onüç sene evvel bir kilo çayla 100 kilo ot alınırken, bugün 2 
kilo çayla 1 kilo ot alınacak kadar, çayımız, değer kaybetmiştir; fındık 
da böyledir, pamuk da böyledir.
İLYAS YILMAZYILDIZ (Balıkesir) – Lehte konuş!
ŞEVKİ YILMAZ (Devamla) – Lehte konuşuyorum. Doktorun ilacı acı 
da olsa lehtedir.
İLYAS YILMAZYILDIZ (Balıkesir) – Bunun bütçeyle ne ilgisi var?!
BAŞKAN – Müdahale etmeyin efendim. Lütfen...
Siz devam edin Sayın Yılmaz. 
ŞEVKİ YILMAZ (Devamla) – Şimdi, yine, Rizeliler olarak, Sayın 
Başbakandan, Rizemizin serbest bölge içerisine alınması, kalkınmada 
öncelikli iller arasına alınmasını talep etmekteyiz. Yine, Karadeniz’de 
her gün olan trafik facialarına son vermek için, Karadeniz yolunun bir an 
evvel ıslahını ve otoban yolu yapımının bir an önce başlatılmasını, 
Sayın Başbakandan, hemşerim olarak talep etme hakkına sahibim. (RP 
sıralarından alkışlar)
İLYAS YILMAZYILDIZ (Balıkesir) – Seçmene bu kadar selam yeter.
ŞEVKİ YILMAZ (Devamla) – Bizden evvel konuşan Sayın Başbakan 
Yardımcısının Allah rızası için hizmet ettiğine ilişkin sözlerini takdir 
ve tebrik etmemek mümkün değil. Yalnız, kendisinden, Allah rızası için 
bazı isteklerim var. (RP sıralarından gülüşmeler ve alkışlar) 
Bunlardan birincisi; Kurban Bayramı gelmiş... 
(Mikrofon otomatik cihaz tarafından kapatıldı)
BAŞKAN – Bir dakika Sayın Yılmaz. Size vakit veriyorum; toparlayın 
lütfen.
ŞEVKİ YILMAZ (Devamla) – Kurban Bayramı geldi. Şimdi, kurban 
derilerine yeniden el konulacaktır. Şu Parlamentoda, devlet bale 
okullarına, opera balesine 2 trilyon 250 milyar para ayrılmıştır; ama, 40 
bin köyümüzün camiine kuruş ayrılmadı.
ALİ ILIKSOY (Gaziantep) – 22 trilyon ayrıldı.
M. FATİH ATAY (Aydın) – Tarım Bakanlığına 20 trilyon ayrıldı.
ŞEVKİ YILMAZ (Devamla) – Hayır, inşaatını kastediyorum. Sizden, 
Allah rızası için, bu Kurban Bayramında, halkın kurban derilerine 
müdahale etmemenizi temenni ve tavsiye ediyorum. (RP sıralarından 
alkışlar, DSP ve CHP sıralarından gürültüler)
Yine, Sayın Başbakan Yardımcısından, Allah rızası için temennim : 
Demin, kışlaya, okula, din istismarını karıştırmamak gerektiğini 
söylediler, aynen katılıyoruz; ama, bu ülkede, işte, şu Parlamentoda, şu 
anda, 138 imam hatip okulu mezunu vardır. Türkiye’de, imam-hatip 
mezunları arasından, ne devletine ne bayrağına ne ülkesine ne polisine 
ne de devletin malına kastedecek hiçbir cani çıkmamıştır. Bu 
müesseselere sahip çıkmak lazım. (RP sıralarından alkışlar) 
Bitiriyorum Sayın Başkan, hoşgörünüze sığınarak.
İşte, İstanbul Büyükşehir Belediye Başkanımız, 250 milyar dolarlık...
YAŞAR OKUYAN (Yalova) – Mesaji bırak...
ŞEVKİ YILMAZ (Devamla) – ...Siemens Firmasının ihalesi önüne 
geldiği zaman, 16 milyon dolarlık ikramiyeyi; geçmiş dönemdeki 
vurgunların, talanların devamını isteseydi, çok rahat, 16 milyon doları 
cebellezi yapardı; ama, beni gören Allah var; ben mahkemesine 
güveniyorum, ahirete inanıyorum inancıyla, tüyü bitmemiş yetimin 
hakkını koruyan bu idarelere ihtiyacımız vardır... (DSP sıralarından 
gürültüler)
NABİ POYRAZ (Ordu) – Mercümek’e gel, Mercümek’e... 
ŞEVKİ YILMAZ (Devamla) – Şimdi, bu kadrolara ihtiyacımız vardır. 
Bilhassa belediyelerle ilgili, yine, Allah rızası için, bir temennim var. 
Rize Belediyesinde bu sıkıntıları çektim; üç yıl, belediyelerin İller 
Bankası payı kesildikten sonra, ayrıca 1984 döneminin işçi tasarruf 
fonları bile, iki ayrı dönemin fonları bile, bizden istendikten sonra... 
İşte, dün akşam, burada, üzülerek gördük; çıkarılan tasarıda, su 
paraları da düşürülmek suretiyle, belediyelere büyük bir ambargo 
getirildi; ama, gemileri dağdan yürüten bir milletin evladı olarak, bu 
namüsait şartlar içerisinde, geçmiş dönemin on yıllık icraatını birbuçuk 
yılda yapmanın mutluluğunu yaşamaktayız. (RP sıralarından alkışlar)
Ve yine, Sayın Başbakandan, Allah rızası için, bir talebim var. 
(Gürültüler)
NEJAT ARSEVEN (Ankara) – Cami kapısına...
ŞEVKİ YILMAZ (Devamla) – O da, bu ülkede, yaya olarak serbestçe 
Atina’ya gidebiliyor her vatandaş, Brüksel’e de gidiyor; ama, maalesef, 
henüz, Kâbe’ye karayoluyla gitme imkânı yoktur. Ne olur, Atina 
yollarını karayollarına açtığımız gibi; bu milletin yüzde 99’u 
Müslümandır; gelin, bu millet yaya da karayoluyla da, hacca gitme 
hürriyetine ve hakkına sahip olsun. Kendilerinden, bunu rica ediyorum. 
(RP sıralarından alkışlar) 
Ve, yine... 
(Mikrofon otomatik cihaz tarafından kapatıldı)
BAŞKAN – Sayın Yılmaz, süremizi çok aştık. Lütfen, son cümlenizi 
söyleyin.
Size, mikrofonu tekrar açıyorum.
MUSTAFA YILDIZ (Erzincan) – Bu taviz nereden geliyor?!
BAŞKAN – Efendim, müdahale etmeyin. Bir dakika... Bitiriyor...
ŞEVKİ YILMAZ (Devamla) – Muhterem kardeşlerim, muhterem 
millevekili arkadaşlarım ve televizyonlarından bizi izleyen 
vatandaşlarım; bütçenin son konuşmacısı olarak, bizden sonra gelecek 
arkadaşa imkân tanımak için, sözlerimi burada toparlıyorum. Şu, Sağlık 
Bakanının bu kürsüden yaptığı konuşmanın özetidir; ben, buna da 
değinerek sözlerimi bitiyorum. Avrupa’da, her tarafta, nüfus 
planlamaları, kürtajlar yasaklanmışken, Sağlık Bakanlığı, aile 
planlamasında, modern yöntem payının yüzde 70’e çıkarılmasını ve 
yıllık nüfus artış hızının yüzde 1,5’e indirilmesini hedef görmüştür ve 
ABD parasıyla bedava, Türkiye’de, doğum kontrolü için, 1,5 milyar lira 
yardım geliyor. Fabrikalarımıza yardım yapmayanlar, anaların, 
kızkardeşlerin karnındaki mehmetlerin, ayşelerin öldürülmesi için, 
neden bu ülkeye yardım yapıyorlar? (DSP sıralarından “Ne alakası var” 
sesleri, RP sıralarından alkışlar) Dünyanın hiçbir ülkesinde... Oniki 
yılım Avrupa’da geçmiştir; Avrupa’da, doğum yapan anaya, onsekiz ay, 
ayda bin mark doğum yardımı yapılır. Japonya’nın nüfusu 125 milyon; 
Türkiye topraklarının üçte biri kadar toprağı varken, Japonya’da 
planlama yasak iken, bu Parlamentoda planlamanın yapılmasını 
üzüntüyle karşılıyorum. 
Bu bütçeye, maalesef, Başbakan da sahip çıkmadı. DYP, ANAP ve 
diğer grupların da konuşmalarını dinledim “bütçe, hedeflediğimiz bir 
bütçe değildir” diye konuştular. Kimsenin sahip çıkmadığı bu bütçe, 
cami avlusuna bırakılan bir yavruya benziyor. 
GÖKHAN ÇAPOĞLU (Ankara) – Sen sahip çıksana!
ŞEVKİ YILMAZ (Devamla) – İşte, Allah’ın izniyle, ben, burada, 
kardeşiniz olarak, lehte, acı gerçekleri söyledim; dost acı söyler; bu 
sözlere uymaya mecburuz. Devletin beynini urdan, midesini ülserden ve 
devletin kalbi olan aile yapımızı televizyonların ahlaksız 
saldırılarından korumak için, Türkiye’nin bizleri beklediğine yürekten 
inanıyorum.
Hepinize saygılar sunuyorum. (RP sıralarından alkışlar)
BAŞKAN – Teşekkür ederim Sayın Yılmaz.
Son söz, aleyhinde, Sayın Kemalettin Göktaş’ın; buyurun. (RP 
sıralarından alkışlar)
MALİYE BAKANI LUTFULLAH KAYALAR (Yozgat) – Sayın 
Başkan, kısa bir açıklama yapmama müsaade eder misiniz?..
BAŞKAN – Şimdi mi, bitince mi?..
MALİYE BAKANI LUTFULLAH KAYALAR (Yozgat) – Şimdi 
efendim.
BAŞKAN – Kemalettin Bey, bir dakika... Mikrofonunuzu açmıyorum; 
Sayın Maliye Bakanı bir açıklama yapmak istediler.
Buyurun Sayın Bakan.
MALİYE BAKANI LUTFULLAH KAYALAR (Yozgat) – Sayın 
konuşmacı, biraz önce, bu bütçeden, camilerimize bir lira dahi yardım 
yapılmadığı veya ödenek ayrılmadığını ifade ettiler; bu, gerçeği 
yansıtmamaktadır. Vakıflar Genel Müdürlüğümüz bütçesi içerisinden 
106 milyar lira ayrılmış bir ödenek vardır; bu bir. İkincisi, Köy 
Hizmetleri Genel Müdürlüğümüz bütçesinde de camilerimizle ilgili 
yardımlar yapılmaktadır. Üçüncüsü, valilikler ve il genel meclislerine 
gönderilen paralardan da, ayrıca, camilere yardım yapılmaktadır. 
Dördüncüsü, Diyanet İşleri Başkanlığımızın bütçesi, tüm bütçeler, 
kurumlar içerisinde, 20 trilyon liranın üzerinde bütçeye sahip olan 
önemli bir kuruluşumuzdur. Bu konuda, Hükümetimiz, bugüne kadar 
olduğu gibi, bundan sonra da hassasiyetle davranmaya devam edecektir.
Açıklama imkânı verdiğiniz için teşekkür ediyorum. (ANAP 
sıralarından alkışlar)
BAŞKAN – Teşekkür ederim Sayın Bakan. 
Kemalettin Bey, süreniz 10 dakikadır; buyurun efendim.
KEMALETTİN GÖKTAŞ (Trabzon) – Teşekkür ediyorum.
Sayın Başkan, değerli milletvekilleri arkadaşlarım; 1996 bütçesi 
üzerinde şahsım adına söz almış bulunuyorum; sözlerime başlamadan 
önce hepinize saygılar sunuyorum.
Konuşmamın ana kısmına geçmeden önce, az önce konuşan Sayın 
Başbakan Yardımcımızı, burada, dikkatle dinledim ve özellikle, 
konuşmasından şu iki cümleyi, yazarak aldım: Sayın Başbakan 
Yardımcımız “dini okula sokmayacağız, dini kışlaya sokmayacağız” 
dedi. Ben, kendisinden...
MEHMET CAVİT KAVAK (İstanbul) – İstismarını!..
DEVLET BAKANI VE BAŞBAKAN YARDIMCISI NAHİT 
MENTEŞE (Aydın) – “Din istismarını” dedim... Bunu söylemek 
mümkün değil!..
KEMALETTİN GÖKTAŞ (Devamla) – Sayın Bakanım, kelime aynen 
böyleydi. Ben yazdım ve eminim ki, o niyetle kullanmamışsınızdır...
HALİL İBRAHİM ÖZSOY (Afyon) – “Siyaseti” dedi...
DEVLET BAKANI VE BAŞBAKAN YARDIMCISI NAHİT 
MENTEŞE (Aydın) – “Dini politikaya sokmayacağız” dedim. 
KEMALETTİN GÖKTAŞ (Devamla) – Bunu, dil sürçmesi olarak 
değerlendiriyorum, siz de düzelttiğiniz için, cevap vermiyorum. 
Değerli arkadaşlar, 24 Aralık seçimlerinden sonra yapılan hükümet 
görüşmeleri esnasında, ANAP Genel Başkanı Sayın Mesut Yılmaz 
Beyefendi, ille de ben Başbakan olacağım arzusu doğrultusunda bugün 
Başbakan olmuştur ve Hükümetin başı olarak, ülkemizi yönetmektedir. 
Ben, kendisinin Başbakan olma arzusunu, koltuk hevesi olarak 
görmüyorum, ülkeye hizmet etme aşkı olarak değerlendiriyorum. 
Sayın Yılmaz’ın Başbakan olmasından sonra, ülkeyi teslim aldıktan 
sonra ülkenin genel durumunu kısa başlıklara değerlendirmek istiyorum 
ve hatırlatmak istiyorum: 
1,5 katrilyon içborcun, 5 katrilyon dışborcun, yüzde 75 enflasyonun, 
toplam vergilerin yüzde 140’ının faize gittiği bir Türkiye; işçisinin, 
köylüsünün, memurunun, çiftçisinin, dul ve yetiminin ekonomik 
bunalımlar içerisinde kıvrandığı Türkiye; öğrencileri sokağa dökülen 
Türkiye; ucuz ekmek almak için saatlerce kuyrukta bekleyen insanların 
bulunduğu bir Türkiye; karnını doyurmak için yiyeceklerini çöplükte 
arayan insanların bulunduğu bir Türkiye; çocuklarını doyuramadığı 
için, iki yavrusuyla beraber, kendini trenin altına atan anaların 
bulunduğu bir Türkiye; bürokrasisi hantal ve vatandaşın en basit 
işlerinin dahi torpille görüldüğü bir Türkiye; terörü bir türlü bitmeyen bir 
Türkiye.
İşte Sayın Başbakan, ortağınızdan devraldığınız ülkemizin hali 
budur; bu sorunları çözmeniz lazım; Başbakanlığınız bittiğinde, 
halkımız, bu sorunlara çare bulmanıza göre sizi değerlendirecektir. 
Hükümetteki kırk günlük uygulamalarınızda, Çiller Hükümetinden 
farklı bir şey yapmadınız. Sanki 4 üncü Çiller Hükümeti... Zamlar 
otomatiğe bağlanmış...
Bakınız, ismini burada açıklamayacağım  bir milletvekiliniz  bu konuda 
ne diyor: “Bunlar oturdukça, benim partim kaybediyor; onu bırak, ülkem 
kaybediyor; ona üzülüyorum, onun için isyan ediyorum. İş yapacaksan 
yap, yapmayacaksan yapamıyorum de; yapacak olan gelsin. On ay süren 
kaldı, bunca zamanda sen hiçbir şey yapmadın, yapacağın da meçhul”. 
Kendi milletvekiliniz sizden ümidini kesti, ya millet ne yapacak?!
Bakınız, 5 Nisan kararlarından iki yıl sonra, halkımızın ekonomik 
durumu ne hale geldi: Dört kişilik ailede gıda harcamaları yüzde 28 
azaldı; asgarî ücrette yüzde 40,4; işçi ücretlerinde -ortalama- yüzde 59; 
memur maaşlarında yüzde 46; memur emekli maaşlarında -ortalama- 
yüzde 55 azalma oldu. Alınan ekonomik kararların faturası da, dar 
gelirli halkımıza çıkarıldı. Şimdi sizin uyguladığınız ekonomik 
uygulamalar da, halkımızı daha perişan edecektir. 
Ücretliye temmuz ayında yüzde 25 oranında yapılacak olan artış, 
yaptığınız zamlarla şimdiden geri alınmıştır; halkımızın dayanacak 
hali kalmamıştır. 5 Nisan kararlarıyla kolu kanadı kırılmış olan 
halkımızın,  yaptığınız zamlarla şimdi de beli bükülmüştür; artık 
halkımızı anlamamız gerekir.
İki yıl önce İsviçre’ye gitmiştim; sohbet esnasında, bir gün önce 
İsviçre’de referandum olduğunu söylediler. Ne referandumu olduğunu 
sorunca “benzine 10 kuruş zam yapalım mı yapmayalım mı” 
referandumu yapıldığını söylediler. “Bunun da referandumu olur mu?!” 
dedim. “Burada bu referandumu yapmasalar, halk sokağa dökülür” 
dediler. Oysa, bizde, her gün halkımızın cebinden binlerce lira alınıyor, 
sofrasından her gün ekmeği alınıyor; ama, halkımız, devletine ve 
milletine olan saygısı ve bağlılığından sesini çıkaramaz durumdadır. 
Devletin imkânları, birkısım medyaya âdeta peşkeş çekilmektedir. 
Bundan önceki DYP-CHP Hükümeti zamanında, medyaya, devletin 
imkânları kredi yoluyla ve reklam yoluyla, âdeta peşkeş çekilmiştir. 
Bakınız değerli arkadaşlarım, şu anda elimde belgesi var, yalnızca 
Sayın Çiller’in borazanlığı yapan bir gazetenin, İstanbul’daki Halk 
Bankasından temmuz ve aralık aylarında almış olduğu kredi miktarı 
4,5 trilyon liradır; diğer bankalardan aldığı krediler ve reklamlar hariç.
Şimdi, hal böyleyken, Sayın Başbakan, Hükümet Programı üzerindeki 
konuşmasında, Yaşar Kemal’den özür diledi ve bir bakanımız da, 
rakıya yaptığı zamdan dolayı, akşamcılardan özür diledi. Doğrusu, 
buna çok üzüldüm; asıl, sofrasından her gün ekmeğini aldığınız 
insanımızdan özür dilemeniz gerekirdi. (RP sıralarından alkışlar) 
Güneydoğuda şehit edilen askerin annesinden, dul eşinden, yetim kalan 
yavrusundan özür dilemeniz gerekirdi; Yaşar Kemal’den özür 
diliyorsunuz!..
Haziranda seçime gideceksiniz, Bingöl’de aday gösteriyorsunuz. 
Bingöl’de acaba neden seçim yapılıyor, hiç sordunuz mu Sayın 
Başbakan? Bingöl Belediye Başkanı, hırsızlık mı yaptı, rüşvet mi 
yedi, adam mı vurdu, neden görevden alındı, neden ceza yedi?!. “Şeriata 
başım feda olsun” dedi, ceza yedi ve görevinden alındı; şimdi seçim 
yapılıyor...  Eğer, özür dilenmesi gerekiyorsa, Bingöl Belediye 
Başkanımızdan özür dilemeniz gerekirdi. (RP sıralarından alkışlar)
Sayın Başbakan, siz özür dilemeyi öğrenememişsiniz, kalkıp, milleti 
idare etmeye  kalkıyorsunuz. (ANAP sıralarından “olmaz; ayıp” sesleri; 
sıra kapaklarına vurmalar)
METE BÜLGÜN (Çankırı) – Terbiyeli ol, terbiyeli!..
İLKER TUNCAY (Ankara) – Sen de konuşmayı öğrenip kürsüye çık! 
BAŞKAN – Sayın Göktaş, iki şeyi hatırlatmak durumundayım: 
Birincisi, Genel Kurula hitap edeceksiniz; ikincisi, konuşmanızda 
kimseyi yaralamayacaksınız. Lütfen...
KEMALETTİN GÖKTAŞ (Devamla) – Özür diliyorum Sayın 
Başkanım. 
BAŞKAN – Özür dilediyseniz mesele kapandı.
Buyurun.
KEMALETTİN GÖKTAŞ (Devamla) – Değerli milletvekili 
arkadaşlarım, az önce, burada, Sayın Başbakan Yardımcısı tarafından 
belediyelere yapılan yardımlardan bahsedildi. Gerçekten, Sayın 
Başbakan, burada kendisi de, geçmiş dönemde muhalefet belediyelerine 
yardım yapılmadığını ikrar etti, söyledi; elimde belgesi var; bakınız 
“ANAP’lı olmayan belediyeye para yok” diyor. Yani, bu yazının 
muhtevasında; geçmiş dönemde muhalefet belediyelerine yardım 
yapılmadı, bu dönemde, biz, o açığı kapatacağız ve yalnızca ANAP’lı 
belediye başkanlarına yardım yapacağız deniliyor.
Arkadaşlar, bakınız, elimde, hangi belediyelere yardım yapıldığına 
dair Maliye Bakanlığının bir listesi var. Evet, bu yardımlar içerisinde, 
Refah Partili belediyelere yardım yapıldı; ama, ne kadar; bir ilçe 
belediyesine 125 milyon lira, bir belde belediyesine 125 milyon lira, bir 
DSP’li belediyeye 500 milyon lira, ANAP’lı belediyelere ise, 1 milyarla 
2 milyar lira arasında yardım yapıldı. Eğer yardım yapılacaksa, adaletli 
yardım yapılmalıdır. Sayın Başbakandan da bunu beklerdik. 
Sayın Başbakan Yardımcısı, belediyelere yardım yapıldığını söylüyor 
ve “bizim dönemimizde belediyelerin borçları ödendi” diyor. 
Sayın Bakanım. biz, Refah Partili belediyeler olarak dışborç almadık. 
Ankara Büyükşehir Belediyesince alınan ve Hazinenin ödediği tüm 
paralar, Büyükşehir Belediyesinin Refah Partisine geçmesinden önce, 
Karayalçın zamanında alınan dışborçlardır. Anavatan Partisiyle 
beraber, o zaman, yine, burada, bu kanunlar çıkmasın diye muhalefet 
ettik. 
(Mikrofon otomatik cihaz tarafından kapatıldı)
BAŞKAN – Sayın Göktaş, size de süre veriyorum. Lütfen, bitirin 
efendim...
KEMALETTİN GÖKTAŞ (Devamla) – İller Bankası payı yüzde 
8,55’ten 7,55’ e düşürüldü; hal gelirleri düşürüldü; Elektrik Tüketim 
Vergisi yüzde 1,2’den binde 8’e düşürüldü; Akaryakıt Tüketim 
Vergisinden pay verilmiyor. Önceki dönemden kalan borçları, bugün, 
Refah Partili belediyeler ödüyor. 
Arkadaşlar, belediye gelirlerine 2005 yılına kadar haciz konuldu ve 
şimdi, burada, belediyelere yardım yapıldığı söyleniyor; bu, doğru 
değildir. Evet, belediyelere yardım yapıldı; ama, hakkaniyet ölçüsü 
içerisinde değildir, kendi yandaşlarına yardım yapıldı. Bundan sonra, 
eğer adaletli yardım yapılacaksa, her partinin belediye başkanına, devlet 
baba şefkati içerisinde yapılmalıdır. 
Şimdi, Sayın Başbakan, 51 inci Hükümet Programı görüşmelerinde 
Sayın Çiller’e aynen şöyle diyordu arkadaşlarım: “İşçi size 
güvenmiyor, memur size güvenmiyor, emekli size güvenmiyor, çiftçi size 
güvenmiyor.” Söylediğiniz doğruydu; işçi, memur, çiftçi güvenmiyor; 
şimdi, siz güveniyor musunuz Sayın Başbakanım; üç yıl 
güvenmediğiniz bir insana bu ülkeyi nasıl teslim edeceksiniz?..
Değerli arkadaşlar, Karadeniz Bölgesi, yatırımlardan en az pay alan 
bölgemizdir -elimde belgeleri vardır- yatırım itibariyle sonuncu 
sıradadır. 
Benden önce konuşan arkadaşım birkaç konuya değindi ve ben özellikle, 
Sayın Başbakanımızın -bu seçim döneminde “vaat değil, taahhütname 
dağıtıyorum” dedi- burada imzalı taahhütnamesi vardır; bu 
taahhütnameleri yerine getirmelerini kendisinden bekliyorum.
Özellikle, kurban bayramı öncesinde, Fiskobirlik’in borçlarını 
ödemesini bekliyorum; çünkü, fındık üreticisinin durumu perişandır. 
Fındık üreticilerinin kurban kesebilmeleri için, paralarının bir an evvel 
ödenmesi gerekir. 
Yine, Sayın Başbakanın bir taahhüdü, Trabzon’la ilgili taaahhüdü vardı.  
Sayın Başbakanım, Hayrat’a gittiğinizde “Hayrat yolunu yaptıracağım” 
dediniz; oralılar, sizden, o yolun yapılmasını bekliyor. 
Trabzon, kamu yatırım harcamaları itibariyle, 58 inci sıradadır 
arkadaşlarım. Son üç yılda 10,5 trilyon lira vergi alınmış Trabzon’dan, 
buna karşılık, 4 trilyon liralık yatırım yapılmış; yani, 6 trilyon lira, 
bizden, Trabzon’dan alınmış, rantiyecilere ve birkısım medyaya 
verilmiş. Şimdi, bu paraların, Trabzon’a yatırım olarak gelmesini 
bekliyor, hepinize saygılar sunuyor, bütçenin hayırlı olmasını 
diliyorum. (RP sıralarından alkışlar)
BAŞKAN – Teşekkür ederim Sayın Göktaş.
MALİYE BAKANI LUTFULLAH KAYALAR (Yozgat) – Sayın 
Başkan, uygun görürseniz...
BAŞKAN – Bir dakika Sayın Bakan... Bir soru soracağım; ondan sonra 
söz vereceğim efendim. 
Sayın Çapoğlu, deminden, bir söz alma isteğiniz vardı; devam ediyor 
mu efendim isteğiniz?
GÖKHAN ÇAPOĞLU (Ankara) – Vazgeçtim Sayın Başkan. 
DEVLET BAKANI VE BAŞBAKAN YARDIMCISI NAHİT 
MENTEŞE (Aydın) – Sayın Başkan...
BAŞKAN – Sayın Başbakan Yardımcım, önce Maliye Bakanı işaret 
buyurdular; önce Maliye Bakanını bir dinleyelim.
Buyurun Sayın Bakan. 
MALİYE BAKANI LUTFULLAH KAYALAR (Yozgat) – Sayın 
konuşmacının, sayın hatibin kürsüde ifade ettiği görüşlerin yanlış 
anlamaya meydan vermemesi için bir küçük açıklamak yapmak 
istemekteyim. 
Maliye Bakanlığı bütçesinden belediyelere yapılan yardımlarda, 53 
üncü Hükümetimiz tarafından, şu anda, sadece bir parti veya daha açık 
ifadesiyle Anavatan Partisine bağlı belediyelere değil, bütün siyasî 
partilerimize bağlı belediyelere, bir aylık uygulama içerisinde, yardım 
yapılmaktadır. Bu cümleden olarak, Refah Partisinin 104 belediyesine 
yeni yardım yapılmıştır, DSP’nin belediyelerine yapılmıştır, Büyük 
Birlik Partimizin belediyelerine yapılmıştır. (RP sıralarından “ne 
kadar” sesleri, gürültüler)
BAŞKAN – Bir dakika efendim...
MALİYE BAKANI LUTFULLAH KAYALAR (Yozgat) – Anavatan 
Partisi ve Doğru Yol Partimizin de, velhasıl, Mecliste yer alan siyasî 
partilerimizin de belediyelerine yardım yapılmıştır, yapılmaya devam 
edilecektir; ayrıca, bağımsız belediyelerden de yardım yapılanlar 
vardır. (CHP sıralarından “CHP’ye yok mu” sesleri, gürültüler) Tabiî ki, 
CHP’li belediyelere de...  Mecliste grubu olan tüm siyasî partilerimizin 
belediyelerine yardım yapılmaktadır; ama, hepsine aynı anda yardım 
yapabilme imkânımızın olmadığı da ayrı bir gerçektir. Yıl içerisinde 
de, bu yardımlara, bütçe imkânları ölçüsünde devam edilecektir. 
Ayrıca, sayın hatip, biraz önce, Ankara ve İstanbul Belediyelerimizden 
bahsederek, bu borçları biz almadık veya belediyeler almadı şeklinde 
bir ifadede bulundular. Bilindiği gibi, devlette de, belediyelerde de 
devamlılık esastır. Bizim, bugün, 53 üncü Hükümet olarak, bu bütçe 
görüşmeleri içerisinde şunu diyebilme imkânımız yoktur: “Devletin 
borçları vardır, bunu bizden önceki hükümetler yapmıştır; biz bu 
borçları ödemeyeceğiz.” Burada, kısaca, açıklık getirmek için ifade 
ediyorum; Ankara ve İstanbul Belediyelerimizin 1996 ve 1997’de -iki 
yıl içerisinde-1 milyar 400 milyon dolar, ödenecek, Hazine garantili 
borçları bulunmaktadır. Bu belediyelerimiz, bu borçları ödememektedir, 
Hazine ödemektedir. Dolayısıyla da, bu konuda bütçeye belli bir yük 
binmektedir. Bunu da, kamuoyuna duyurmak ve Meclisimizin 
bilgilenmesi açısından arz ettim.
BAŞKAN – Teşekkür ederim Sayın Bakan.
IV. – SATAŞMALARA İLİŞKİN KONUŞMALAR (Devam)
2. – Devlet Bakanı ve Başbakan Yardımcısı Nahit Menteşe’nin, 
Trabzon Milletvekili Kemalettin Göktaş’ın, ileri sürmüş olduğu 
görüşten farklı bir görüşü kendisine atfetmesi nedeniyle konuşması
BAŞKAN – Sayın Başbakan Yardımcısı, buyurun efendim, bir 
talebiniz oldu galiba.
DEVLET BAKANI VE BAŞBAKAN YARDIMCISI NAHİT 
MENTEŞE (Aydın) – Sayın Başkan, Sayın Göktaş, biraz önceki 
konuşmasında, maksadımı aşan ifadelerde bulundu; bu nedenle söz 
istiyorum.
BAŞKAN - Söylemediğiniz bir konuda beyanda mı bulundular?..
Buyurun Sayın Başbakan Yardımcısı; yalnız, lütfen, yeni bir sataşma 
yaratmayalım. 
DEVLET BAKANI VE BAŞBAKAN YARDIMCISI NAHİT 
MENTEŞE (Aydın) – Sayın Başkan, sayın milletvekilleri; biraz evvel 
Trabzon Milletvekili Sayın Kemalettin Göktaş, maksadımı aşan 
beyanda bulundular. Ben ne diyorum; imam hatip okullarından 
bahsederken, camiden bahsederken, kışladan bahsederken, buralarda, 
dinin politik istismar konusu yapılmamasını ifade ediyorum. Elbette, 
Türk Milletinin, yüzde 99,5’i Müslümandır; ama, din istismarı suretiyle 
politik amacı ben hep kınadım, hep kınamaya da devam ediyorum. 
AHMET DOĞAN (Adıyaman) – Biz de kınamaya devam ediyoruz.
DEVLET BAKANI VE BAŞBAKAN YARDIMCISI NAHİT 
MENTEŞE (Devamla) – Ve diyorum ki, dine hizmet, Allah rızası için 
yapılır; bunu ifade ediyorum. Yoksa, dine hizmet, siyasî amaç için 
yapılmaz; siyasî amaç için yapıldığı zaman, Allah’ın da gücüne gider 
ve Müslümanlığa da aykırı hareket etmiş olursunuz. Bunu belirtmekte 
zaruret görüyorum. 
Tekrar huzurunuza geldiğim için özür diliyor, saygılarımı arz ediyorum. 
(DYP sıralarından alkışlar)
BAŞKAN – Teşekkür ederim Sayın Bakan.
ŞEVKET KAZAN (Kocaeli) – Sayın Başkan... Sayın Başkan...
BAŞKAN – Efendim...
ŞEVKET KAZAN (Kocaeli) – Sayın Bakan, arkadaşımızın kürsüde 
dile getirdiği bir konuyu, yanlış anlamaya sebep olmasın diye tavzih etti; 
ancak, tavzih ederken, sayın arkadaşımızın temas ettiği bir noktaya 
açıklık getirmediler.  Aslında, bu konu üzerinde bir tezkere var; bu 
tezkere, diğer partiye mensup bir arkadaşımıza verilmiş yazılı bir 
cevaptır. Bizim arkadaşımızın söylediği şudur: Şimdi, burada, Refah 
Partili belediyelere yapılan yardım -yukarıdan aşağıya, burada 40 tane 
belediye var- 125 milyon!.. (Gürültüler)
BAŞKAN – Sayın Kazan, bir dakika...
ŞEVKET KAZAN (Kocaeli) – Lütfen dinleyin...
Biz, adaleti, burada tesis edeceğiz.
BAŞKAN – Tamam efendim.
ŞEVKET KAZAN (Kocaeli) – Evet, Refah Partili belediyelere 125 
milyon yardım yapılırken... (ANAP sıralarından “Milyar, milyar” 
sesleri)
BAŞKAN – Bir dakika efendim...
ŞEVKET KAZAN (Kocaeli) – Hayır efendim, milyon... (Gürültüler)
BAŞKAN – Sayın Kazan, müsaade eder misiniz... Bir dakika efendim...
ŞEVKET KAZAN (Kocaeli) – Sayın Başkan, henüz rakam okumasını 
unutmadık...
BAŞKAN – Efendim, bir dakikanızı diliyorum... 
Şimdi, bu münakaşa sürer gider...
ŞEVKET KAZAN (Kocaeli) – Hayır efendim, ben zapta geçiriyorum...
BAŞKAN – Efendim, zapta geçti zaten...
ŞEVKET KAZAN (Kocaeli) – Geçmedi efendim...
BAŞKAN – Her iki taraf da, birbirine itiraz etti...
ŞEVKET KAZAN (Kocaeli) – Hayır efendim... Ben daha sözümün 
yarısındayım Sayın Başkan...
BAŞKAN – Siz, milyarı, milyon olarak mı düzeltmek istiyorsunuz?
ŞEVKET KAZAN (Kocaeli) – Hayır efendim... Refah Partili 
belediyelere 125 milyon yardım yapılırken, DSP’li belediyelere 750 
milyon ve diğer ANAP’lı belediyelere de 1,5-2 milyar yardım yapılıyor 
demek istiyorum.
BAŞKAN – Geçti efendim zapta.
ŞEVKET KAZAN (Kocaeli) – Adaletsizliğin giderilmesini istedim.
BAŞKAN – Zapta geçti efendim.
ŞEVKET KAZAN (Kocaeli) – Sayın Bakanın açıklaması, bunu tavzih 
etmiyor ki... 
Ayrıca, bugün, Ankara Belediyesinin de, İstanbul Belediyesinin de, 
devlet dairelerinden alacakları var; sadece, verdiklerinden bahsediyorlar, 
alacaklarından bahsetmiyorlar... Bunlar da zapta geçsin ki, kim 
haksızlığa uğruyor görülsün...
BAŞKAN – Geçti efendim, zapta geçti; merak buyurmayın.
Bunlar gayet kolay konular... Bir soru açarsınız, bakan cevap verir, zapta 
daha çok geçer veyahut da gündemdışı bir konuşma yaparsınız; bakan 
gelir, burada izahat verir; ama, böyle karşılıklı konuşmaya başlarsak, 
bunun sonunu alamayız. Daha başka usullerimiz var; niye onları 
kullanmıyorsunuz?
NECMİ HOŞVER (Bolu) – Sayın Başkan, zabıtlara geçirsinler; ileride, 
biz de bu zabıtları kullanacağız.
III. – KANUN TASARI VE TEKLİFLERİYLE 
KOMİSYONLARDAN
GELEN DİĞER İŞLER (Devam)
1. – 1996 Malî Yılı Bütçe Kanunu Tasarısı ve Plan ve Bütçe 
Komisyonu Raporu (1/285) (S. Sayısı : 1) (Devam)
2. – Katma Bütçeli İdareler 1996 Malî Yılı Bütçe Kanunu Tasarısı ve 
Plan ve Bütçe Komisyonu Raporu (1/286) (S. Sayısı : 2) (Devam)
BAŞKAN – Sayın milletvekilleri, 1996 Malî Yılı Genel ve Katma 
Bütçeli İdareler Bütçe Kanunu Tasarıları üzerindeki görüşmeler 
tamamlanmıştır.
Şimdi, 1996 Malî Yılı Bütçe Kanunu Tasarısı ile Katma Bütçeli 
İdareler 1996 Malî Yılı Bütçe Kanunu Tasarısının açık oylama 
işlemini yapacağız.
Her iki kanun tasarısının açık oylamasının bir arada ve adı okunan 
sayın milletvekilinin kürsü önüne konulacak iki ayrı oy kutusuna 
oylarını atması suretiyle yapılmasını oylarınıza sunuyorum: Kabul 
edenler... (ANAP ve DYP sıralarından “Hangisi oylanıyor” sesleri)
Bir dakika efendim... Sayın Grup Başkanvekilleri beni takip ederler mi 
lütfen...
Bir daha okuyorum efendim:
Her iki kanun tasarısının açık oylamasının bir arada ve adı okunan 
sayın milletvekilinin kürsü önüne konulacak iki ayrı oy kutusuna 
oylarını atması suretiyle yapılmasını oylarınıza sunuyorum: Kabul 
edenler... (ANAP ve DYP sıralarından “anlaşılmadı” sesleri)
Sayın milletvekilleri, bir daha anlatıyorum: Bu kanun tasarıları açık 
oylamaya tabidir. (RP sıralarından gürültüler)
Efendim, tereddüt var. Tereddüt olunca, açıklama yapmak zorundayım, 
açıklama yapacağım tabiî.
OĞUZHAN ASİLTÜRK (Malatya) – Sayın Başkan, bir şey arz etmek 
istiyorum.
BAŞKAN – Bir dakika efendim...
Sayın milletvekilleri, her iki kanun tasarısı, açık oylamaya tabidir. Açık 
oylamanın usulleri belli; ben, bir tanesini oylarınıza sunuyorum; onu 
kabul etmezseniz, diğerlerini sunacağım. Onun için, beni takip edin 
diyorum.
Bakın, tekrar oylarınıza sunuyorum:
Her iki kanun tasarısının açık oylamasının bir arada ve adı okunan 
sayın milletvekilinin kürsü önüne konulacak iki ayrı oy kutusuna 
oylarını atması suretiyle yapılmasını oylarınıza sunuyorum: Kabul 
edenler... Etmeyenler... Kabul edilmiştir. 
Kupalar kürsüye konulsun.
Oylamaya Adana İlinden başlayacağım. Ondan önce, yarın Avrupa’da 
yapılacak bir toplantıya iştirak etmek için hemen havaalanına hareket 
etmek zorunda olan sayın milletvekilleri var; bunların isimlerini 
okuyacağım; önce, bu isimlerini okuduğum sayın milletvekilleri 
oylarını kullanacaklar; sonra, Adana İlinden okumaya devam edeceğiz.
İsimleri okuyorum: Sayın İrfan Demiralp, Sayın Cevdet Akçalı, Sayın 
Ali Dinçer, Sayın Sedat Aloğlu, Sayın Cefi Kamhi, Sayın8 Sedat 
Aloğlu, Sayın Şükrü Gürel, Sayın Suha Tanık, Sayın İsmail Cem, 
Sayın Abdullah Gül, Sayın Lale Aytaman, Sayın Şükrü Yürür, Sayın 
Sabri Tekir, Sayın Bülent Akarcalı. 
Oylamaya Adana İlinden başlıyoruz efendim. 
(Oylar toplandı) 
BAŞKAN – Oyunu kullanmayan sayın üye var mı? Yok.
Oy kullanma işlemi tamamlanmıştır.
Kupalar kaldırılsın.
(Oyların ayırımı yapıldı)
BAŞKAN – Sayın milletvekilleri, açık oylama sonuçlarını Yüce 
Meclise arz etmeden önce, Yüce Meclise karşı bir görevimi yerine 
getirmek istiyorum.
Sayın milletvekilleri, bu bütçe, hepinizin bildiği gibi, yeni bir prosedürle, 
yeni bir usulle görüşüldü. Başkanlık olarak, bunu, Yüce Meclise arz 
ettik; kabul ve tasvip gördü. Kısa bir zaman dilimi içinde, yoğun bir 
çalışma gösterdiniz. Başta, Plan ve Bütçe Komisyonunun değerli üyeleri 
olmak üzere, Yüce Meclisin tüm üyelerine teşekkürlerimi ve 
şükranlarımı sunuyorum. Ümit ederim ki, önümüzdeki bütçelerde de bu 
anlayış ve hızlı çalışmayı benimser ve bizim için çok önemli olan 
zamanımızı daha ekonomik, daha hızlı ve yararlı kullanma imkânına 
kavuşuruz. Görüldü ki, bu Meclis, konsensüs sağlandığında, her 
meseleyi en iyi ve en faydalı bir şekilde çözebilmektedir. 
Kuruluşumuzun 76 ncı yılında, bu davranışın çok önemli olduğuna 
inanıyor ve hepinize, tekrar, teşekkürlerimi arz ediyorum. (Alkışlar)
Sayın milletvekilleri, tasarıların açık oylama sonuçlarını açıklıyorum:
1996 Malî Yılı Katma Bütçeli İdareler Bütçe Kanunu Tasarısının açık 
oylamasının sonuçları: 
İştirak eden sayın milletvekili sayısı : 451
Kabul :   249
Ret :       194
Geçersiz :   3
Mükerrer :  5
Kabul edilmiştir.
1996 Malî Yılı Bütçe Kanunu Tasarısının açık oylamasının 
sonuçları:
İştirak eden milletvekili sayısı : 447
Kabul :  252
Ret :      190
Geçersiz :  2
Mükerrer : 3
Kabul edilmiştir.
Sayın milletvekilleri, Yüce Heyetinizce kabul edilerek kanunlaşmış 
bulunan Bütçe Kanunlarının, milletimiz ve memleketimiz için hayırlı 
olmasını temenni ederim. (Alkışlar)
Teşekkür konuşması yapmak üzere, Sayın Başbakan söz istemişlerdir.
Buyurun Sayın Başbakan. (ANAP sıralarından ayakta alkışlar, DYP 
sıralarından alkışlar)
BAŞBAKAN A. MESUT YILMAZ (Rize) – Sayın Başkan, değerli 
milletvekilleri; 1996 Yılı Bütçe Kanunu, Yüce Heyetinizin oylarıyla 
kabul edilmiş bulunmaktadır. Ben, bu bütçe kanunu tasarısının 
Meclisteki görüşmelerine nezaret eden Meclisin Sayın Başkanına, 
Başkanlık Divanına, bu bütçenin hazırlanmasında emeği geçen değerli 
bürokratlarımıza, Plan ve Bütçe Komisyonunun Sayın Başkanına ve 
üyelerine, bütçe kanunu tasarısının Genel Kuruldaki görüşmeleri 
sırasında, eleştirileriyle, görüşleriyle, dilekleriyle katkıda bulunan siyasî 
partilerimizin değerli sözcülerine ve oylamaya katılan bütün 
milletvekillerine şükranlarımı sunuyorum.
Bu bütçeyi, azamî disiplin anlayışı içerisinde uygulayacağımızı ve bize 
verdiğiniz bu yetkiye dayanarak, sarf edeceğimiz her kuruşa özen 
göstereceğimizi, bir defa daha tekrarlıyorum.
Hepinize saygılar sunuyorum. (ANAP sıralarından ayakta alkışlar, 
DYP, DSP ve CHP sıralarından alkışlar)
BAŞKAN – Teşekkür ederim Sayın Başbakan.
Değerli milletvekilleri, alınan karar gereğince, Ulusal Egemenlik ve 
Çocuk Bayramının kutlanması ve günün önem ve anlamının 
belirtilmesi amacıyla yapılacak görüşmeler için, 23 Nisan 1996 Salı 
günü saat 14.00’te toplanmak üzere, birleşimi kapatıyorum.
Teşekkür ederim.
	(Kapanma Saati: 17.09)

1996 Malî Yılı Katma Bütçeli İdareler Bütçe Kanunu Tasarılarına 
Verilen Oyların Sonucu :

(Kanunlaşmıştır.)
	Üye Sayısı 	:	550
	Kullanılan Oy	:	451
	Kabul Edenler	:	249
	Reddedenler	:	194
	Çekinserler	:	–
	Geçersiz Oylar	:	3
	Oya Katılmayanlar	:	104
	Açık Üyelikler	:	–
	Mükerrer Oylar	:	5
(Kabul Edenler)






















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












